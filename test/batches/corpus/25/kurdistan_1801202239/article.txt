ماوەی چەند رۆژێکە شەپۆلێکی سەرما باشووری کوردستانی گرتووەتەوە، لە بەشێکی زۆری ناوچەکان بەفر باریوە و لە هەندێک ناوچەش ئاستەنگ بۆ هاتووچۆ دروستبووە.  سەرۆکایەتیی زانکۆی دهۆک لە راگەیێندراوێکدا ئاماژە بەوە دەدات، بەهۆی ئەوەی کە پێشبینی دەکرێت بەفربارین بۆ ماوەی هەشت کاژێر بەردەوام دەبێت و بەشێکی زۆری رێگەکان دادەخرێن، بۆیە سبەی چوارشەممە دوای کاژێر ٠٢: ٠٠ ـی ئێوارە دەوام نامێنێت.   لە راگەیێندراوەکەدا ئاماژە بەوە نەدراوە کە پشووەکە تاوەکو کەی بەردەوام دەبێت. تۆڕی میدیایی رووداو هەوڵیدا لە لایەنێکەوە ئەو زانیارییەی دەست بکەوێت، بەڵام بەردەست نەبوو.  هەروەها لە عێراقیش هەریەک لە پارێزگاکانی واست، دیوانییە و بابل رایانگەیاند، سبەی چوارشەممە پشووی فەرمی دەبێت لە سەرجەم قوتابخانەکانی پارێزگاکانیاندا. لە کەرکووک دەوامی قوتابخانە و باخچەی ساوایان بۆ ماوەی دوو رۆژ چوارشەممە و پێنجشەممە کرایە پشوو.  هاوکات نەجم جبووری، پارێزگاری نەینەوا رایگەیاند، لەبەر بەرژەوەندیی گشتی، سبەی چوارشەممە لە نەینەوا پشووی فەرمی دەبێت، جگە لە فەرمانگە خزمەتگوزارییەکان. هەروەها لە راگەیێندراوێکدا، عەلی فەرحان، پارێزگاری ئەنبار بڵاویکردەوە، رۆژانی چوارشەممە و پێنجشەممە ١٩ - ٢٠/١ لە تەواوی قوتابخانەکانی پارێزگای ئەنبار پشووی فەرمی دەبێت.