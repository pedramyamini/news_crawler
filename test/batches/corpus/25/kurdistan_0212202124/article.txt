ئێوارەی رۆژی پێنجشەممە ٠٢ - ١٢ - ٢٠٢١ نێچیرڤان بارزانی، سەرۆکی هەرێمی کوردستان پێشوازیی لە میخائیل بەگدانۆڤ، نێردەی تایبەتی ڤلادیمیر پووتین، سەرۆکی رووسیا بۆ رۆژهەڵاتی نێوەڕاست و باکووری ئەفریقا و جێگری وەزیری دەرەوەی رووسیا کرد کە بە سەرۆکایەتیی شاندێکی هاوبەشی دیپلۆماسی، سیاسی و ئابووریی وڵاتەکەی سەردانی عێراق و هەرێمی کوردستانیان کردووە.  بەپێی راگەیێندراوی سەرۆکایەتیی هەرێمی کوردستان، نوێنەرەکەی سەرۆکی رووسیا "سڵاو و رێزی سەرۆک پووتین و بەڕێز وەزیری دەرەوەی رووسیای بە سەرۆک نێچیرڤان بارزانی گەیاند و خۆشحاڵیی خۆی بە دەرفەتی ئەم کۆبوونەوەیە دەربڕی، بۆئەوەی گفتوگۆ و ئاڵوگۆڕی بیروڕا دەربارەی دۆخی ناوچەکە و پرسەکانی جێی بایەخی هەردوولا بکەن، هەروەها ستایشی ئاستی پەیوەندییەکانی وڵاتەکەی لەگەڵ هەرێمی کوردستان کرد و خواستى رووسیای بۆ برەودانی زیاتر بە پەیوەندییەکانی لەگەڵ هەرێمی کوردستان دووپاتکردەوە، پاشان پووختەیەکی دەربارەی سەردانەکەی بۆ هەریەکە لە تاران، بەغدا و هەولێر خستەڕوو".  لەو کۆبوونەوەیەدا هەردوولا دۆخی عێراق و بەڕێوەچوونی هەڵبژاردنەکانی ئەنجوومەنی نوێنەران و ئەنجامەکان و دید و خوێندنەوەیان بۆ داهاتووی پرۆسەی سیاسی و دامەزراندنی حکومەتی نوێی عێراق تاوتوێ کرد و تیشکیان خستە سەر رووداو و پێشهاتەکانی ناوچەکە، کە کاریگەرییان لەسەر عێراقیش هەیە و جێی بایەخی رووسیان، وەکو دۆخی سووریا و چەند پرسێکی دیکە. هەر لەوبارەوە بەگدانۆڤ باسی لە دیدار و کۆبوونەوەی لەگەڵ ئەنەکەسە کرد.  سەرۆک نێچیرڤان بارزانی خۆشحاڵیی خۆی بە سەردانەکە نیشاندا و "سوپاسی سەرۆک پووتین و بەڕێز وەزیری دەرەوەی رووسیای بۆ ناردنی سڵاو رێزیان کرد و پێزانین و سوپاسگوزاریی هەرێمی کوردستانی پێشکێش بە رووسیا کرد کە لە کاتە سەختەکاندا پشتگیری و هاوکاریی هەرێمی کوردستانی کردووە، هەروەها سڵاو و رێزی پێشکێش بە سەرۆک پووتین و بەڕێز وەزیری دەرەری رووسیا کرد و ئامادەیی و خواستی هەرێمی کوردستانی بۆ برەودانی زیاتری پەیوەندییەکانی لەگەڵ رووسیا دووپات کردەوە".  سەرۆکی هەرێمی کوردستان دووپاتی کردووەتەوە، هەرێمی کوردستان وەکو هەمیشە لە عێراق "بەشێک دەبێت لە چارەسەر و بەشێک نابێت لە کێشەکان و چاوەڕێی ئەوەن لایەنە شیعییەکان ناکۆکییەکانیان لەسەر ئەنجامەکانی هەڵبژاردن چارەسەر بکەن تاوەکو دواتر بەپێی رێکارە یاسایی و دەستوورییەکان پرۆسەی دامەزراندنی حکومەت دەستپێبکات"، جەختیشی لەوە کردووەتەوە کە "گرنگە هەموو لایەنێک درک بە هەستیاریی قۆناخەکە بکەن و کار بۆ ئارامی و سەقامگیری بکەن".  دەربارەی دۆخی سووریاش سەرۆک نێچیرڤان بارزانی روونیکردەوە کە "دۆخ و قەیرانی سووریا کاریگەریی راستەوخۆی لەسەر رەوشی عێراق هەیە و هەر لە سەرەتاوە هەڵوێستی هەرێمی کوردستان روون بووە کە پێویستە کورد لە چوارچێوەی سووریادا کێشەی خۆی چارەسەر بکات و بوونی تێگەیشتنێکی هاوبەشی لایەنە کوردییەکانی سووریا و چارەسەرکردنی کێشەکانیانی بە پێویست و گرنگ زانی".  هەروەها لە کۆبوونەوەکەدا باس لە لیژنەی هاوبەشی عێراقی - رووسی کراوە و جەخت لەوە کراوەتەوە کە "گرنگە هەرێمی کوردستان لەو لیژنەیە سوودمەند بێت. سەبارەت بە دۆخی ناوچەکەش تێگەیشتنی هاوبەشی وڵاتانی ناوچەکە و هێزە جیهانییەکانی بە پێویست زانی بۆ چارەسەرکردنی کێشەکان، چونکە کێشە و قەیرانەکان لە ناوچەکە بە تەنیا هێز و لایەنێک چارەسەر ناکرێن، بەڵکو بۆ ئەم مەبەستە هاوکاریی هەمەلایەنە پێویستە و هەردوولا کۆک بوون کە داعش هێشتا لە عێراق و سووریا و ناوچەکە هەڕەشە و مەترسییەکی راستەقینەیە".