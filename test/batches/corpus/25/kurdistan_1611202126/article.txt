ئەمڕۆ سێشەممە ١٦ - ١١ - ٢٠٢١ ئاهەنگ ئەنوەر، پارێزەری راوێژکار کە یەکێک بوو لە پارێزەرانی دۆسیەکە بە تۆڕی میدیایی رووداوی راگەیاند، "دوای دەستگیرکردنی گەنجەکانە تیمێک پارێزەری خۆبەخش سەرقاڵی ئەو کێشە بوون تا دواجار توانرا دۆسیەکە دابخرێت".     شەوی دووشەممە ١١ - ١٠ - ٢٠٢١ لیوای ٦١ چوونە گەڕەکی رەحیماوا و لە ئاهەنگی لایەنگرانی پارتی ١٠ کەسیان دەستگیر کرد و دواتر بە کەفالەت ئازاد کران.     ئەو پارێزەرە ئاماژەی بەوەش دا، "گەنجەکان بەپێی ماددەی ٢٢٢ لە یاسای سزادانی عێراقی دەستگیرکرابوون کە دەقی ماددەکە باس لە گردبوونەوەی نایاسایی دەکات دژ بەهێزە ئەمنییەکان".     لە بەشێکی دیکەی قسەکانیدا ئاهەنگ ئەنوەر رایگەیاند، "گەنجەکان ئەشکەنجە درابوون لەلایەن هێزە ئەمنییەکانەوە، بۆیە بەهۆی بوونی شوێنەواری ئەشکەنجە چەند کەسێکیان سکاڵایان لە دژی ئەندامانی هێزەکەی لیوای ٦١ تۆمارکردووە، بەڵام چەند کەسێکی دیکەیان سکاڵاکانیان کشاندووەتەوە".      بەڵام لە بەیانیی رۆژی سێشەممە ١٢ - ١٠ - ٢٠٢١ لە فولکەی ئیخوان بڵاوەیان بە هێز کرد و شەقامە سەرەکییەکەیان داخست. هەروەها دواتریش لە ئێوارەی هەمان رۆژ چەند بازگەیەکیان دانا و ٧١ گەنجیان دەستگیر کرد و مۆبایلیان لە بەشێکی خەڵکیش وەرگرتووە.  دوای هەوڵی لایەنە کوردستانییەکان، مستەفا کازمی، سەرۆکوەزیرانی عێراق داوای لە هێزە ئەمنییەکان کرد کە ئەو گەنجانە ئازاد بکەن، ئەمڕۆش دۆسیەکەیان داخرا.