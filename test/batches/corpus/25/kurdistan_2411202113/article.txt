رێکخراوی ڤێتێرنەری ئێران دەڵێت، لە ئیلام و کرماشان ئەم دیاردەیەمان بنەبڕکردووە.  حوسێن دەماوەندی نەژاد، جێگری وەزیری کشتوکاڵی ئێران دەڵێت، لە چەند کوشتارگەیەکدا، کوشتنی مەڕوماڵاتی بەرهەمهێنەر پشتڕاستکراوەتەوە و بە سەرنجدان بە قەدەخەبوونی ئەم بابەتە، رێکاری یاسایی بەرامبەر سەرپێچیکاران دەگیرێتەبەر.  عەلی سەفەر ماکەنعەلی، سەرۆکی رێکخراوی ڤێتەرنەری ئێران دەڵێت، لە زیاتر لە ٩٥ % کوشتارگەکانی ئێراندا مەڕوماڵاتی ئاوس و بەرهەمهێنەر کوژراون، لە بەشێکی زۆری پارێزگاکان لەوانە پارێزگاکانی کرماشان، ئیلام و ئیسفەهاندا ئەم دیاردەیە بنەبڕکراوە.  عەلی سەفەر ماکەنعەلی، هۆکاری دیاردەی کوشتنی مەڕوماڵاتی بەرهەمهێنەری بۆ "دیاردەی وشکەساڵیی" گەڕاندووەتەوە کە لەوەڕگەکانی ٤٠ % کەمتر کردووەتەوە و ئەمەش بووەتە هۆی ئەوەی بەخێوکردنی مەڕوماڵات قازانجی بۆ ئاژەڵداران نەبێت.  ئاژەڵداران دەڵێن، بڕیار بووە حکومەت لە رێگەی وەزارەتی کشتوکاڵەوە ئالیکی ئاژەڵ بە نرخی حکومیی دابینبکات، بەڵام بە نرخی حکومی بە دەستی ئاژەڵداران ناگات و ناچار دەبن بە نرخی زۆر گرانتر بیکڕن.  حوسێن دەماوەندی نەژاد گوتوویەتی، "کێشە لە نەبوونی ئالیک نییە، بەڵکو گواستنەوەی ئالیک لە بەندەرەکانەوە کێشەیە و لە هەوڵداین ئەوەش چارەسەر بکەن".  بەپێی راپۆرتە فەرمییەکان لە ئێراندا نزیکەی ٨٠ ملیۆن سەر مەڕوماڵاتی سووک هەیە کە حەوت ملیۆن زیاترە لە ساڵی رابردوو.  لە ئێراندا ٤١٣ کوشتارگەی مەڕوماڵات هەن، کە بەپێی یاسا نابێت مەڕوماڵاتی ئاوس و بەرهەمهێنەر بکوژن، هەروەها ئاژەڵدارانیش نابێت ئەو جۆرە مەڕوماڵاتە بە کوشتارگەکان بدەن، بەڵام سەرۆکی رێکخراوی ڤێتێرنەری دەڵێت، بۆ ئاژەڵدار ئەستەمە دەستنیشانی بکات کە مەڕوماڵاتەکەی ئاوسە یان نا.