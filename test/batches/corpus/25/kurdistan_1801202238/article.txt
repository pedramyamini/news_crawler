ئێوارەی ئەمڕۆ سێشەممە ١٨ - ٠١ - ٢٠٢٢ شێخ شامۆ شێخ نەعمۆ، سەرۆکی بنکەی رۆشنبیریی لالش دوای ٢٠ رۆژ تووشبوون بە پەتای کۆرۆنا لە ئەنقەرە، پایتەختی تورکیا گیانی لەدەستدا.  کۆنسوڵخانەی گشتیی ئەمریکا لە پەیامێکدا رایگەیاند، "شێخ شامۆ رۆڵێکی گرنگی لە داکۆکیکردن بۆ خەڵکی ئێزدی لە عێراق بە هەرێمی کوردستانیشەوە گێڕا".   لەو بارەوە سەرۆک مەسعود بارزانی لە پەیامێکدا رایگەیاند، "شێخ شامۆ كەسایەتییەكی كوردپەروەر و نیشتمانپەروەر بوو كە خزمەتێكی زۆری بە دۆزی خوشك و برایانی ئێزدی و پێكەوەژیان و ئاشتەوایی كردووە و لەدەستدانی خەسارەتێكی گەورەیە. "  هەروەها مەسرور بارزانی، سەرۆکوەزیرانی هەرێمی کوردستان لە پەیامێکدا رایگەیاند، شێخ شامۆ کەسایەتییەکی نیشتمانپەروەری دیاری ئێزدییەکان بوو و خزمەتێکی بەرچاوی دۆزی گەلی کوردی کردووە و هەردەم هەوڵی پاراستنی ماف و داواکارییەکانی کوردانی ئێزدی کردووە.  شێخ شامۆ شێخ نەعمۆ لە ساڵی ١٩٦٦ لە کۆمەڵگەی خانکێ سەر بە قەزای سێمێل لەدایکبووە. یەکێکە لە دامەزرێنەرانی بنکەی رۆشنبیریی لالش، شێخ شامۆ، ئەندامی خولی رابردووی پەرلەمانی کوردستان بوو، لە کابینەی نوێی حکومەتی هەرێمی کوردستان بووەتە راوێژکاری سەرۆکی حکومەت بۆ کاروباری ئێزدییان.