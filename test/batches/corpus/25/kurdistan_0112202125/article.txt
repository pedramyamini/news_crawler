کاژێ ١١ی پێشنیوه‌ڕۆی چوارشه‌ممه ١ - ١٢ - ٢٠٢١ پەرلەمانی کوردستان کۆبووەوە، دەنگی لەسەر پڕۆژەیاسای كۆمپانیا ئەمنییە تایبەتەكان لە هەرێمی كوردستان دا.  پرۆژەیاساکە پێشتر خوێندنەوەی یەکەم و دووەمی بۆ کرابوو و پاشان بۆ لێژنەی تایبەتمەند، ئەوانیش هه‌ردوو لیژنه‌ی كاروبارى یاسایی و لیژنه‌ی ئاسایش و ئه‌نجوومه‌نه خۆجێییه‌كان نێردرابوو. دوای خوێندنەوەی راپۆرتی لێژنەکان و تێبینی پەرلەمانتاران، پڕۆژەیاساکە خرایە دەنگدانەوە و بە دەنگی ٧٠ پەرلەمانتار پەسندکرا.  باڵانبۆ محەممەد، جێگری سەرۆکی لیژنەی ناوخۆ و ئاسایش و ئەنجومەنە خۆجێییەکان، سەبارەت بە یاساکە  بە تۆڕی میدیایی رووداوی راگەیاند: "ئیتر لەمەودوا ئەو کۆمپانیا ئەمنیانە بەپێی یاسا کاردەکەن، هەندێک لایەنی باشی هەیە بۆ نموونە پێویستە کۆمپانیاکان بە لیستێک جۆر و ژمارەی چەک و ئۆتۆمبێلەکانیان بدەنە وەزارەتی ناوخۆ، تەمەنی ئەو کەسانەی لە کۆمپانیاکان کاردەکەن دیاریکراوە. هەروەها دەبێت جلوبەرگ و لۆگۆی تایبەت بەخۆیان هەبێت".  باڵانبۆ محەممەد ئاماژەی بەوەدا کە یاساکە لایەنی "نەرێنی"یشی هەن و گوتی "لایەنە خراپەکانی یاساکە زیادکردنی ئەو پارەیەیە کە داوادەکرێ کۆمپانیاکان بیخەوێنن لای حکومەت، ئەمەش لە بەرژوەندیی کۆمپانیا بچووکەکاندا نییە".  عەلی حەمەساڵح سەرۆکی لیژنەی  وزه‌و سامانە سروشتیه‌كان و پیشه‌سازى و بازرگانی لە کۆنگرەیەکی رۆژنامەڤانیدا گوتی: "من بایکۆتی ئەم دەنگدانەم کردووە، چونکە ئەم یاسایە تەنیا بە قازانجی چەند کۆمپانیایەکی گەورەی حیزبییە و مەرجەکان ئەوەندە قورسن کۆمپانیا بچووکەکان بەرگەی ناگرن".  بڕگەی دووەمی دانیشتنەکەی ئەمڕۆی پەرلەمانی کوردستان تایبەت بوو بە خۆپێشاندانەکانی خوێندکاران، هەردوو لیژنەی ناوخۆ و ئاسایش و ئەنجوومەنه خۆجێیەكان و لیژنەی پەروەردە و خوێندنی باڵا و توێژینەوەی زانستی، راپۆرتێكیان سەبارەت بە خۆپیشاندانی خوێندكاران و قوتابیانی زانكۆ و په‌یمانگه‌كان خوێندەوە.  ژمارەیەک لە ئەندامانی هەردوو لێژنەکە پێشتر سەردانی شاری سلێمانیان کردبوو لەگەڵ پارێزگارى سلێمانی، سه‌رۆكی زانكۆكان، به‌ڕێوه‌به‌رى ئاسایش، به‌ڕێوه‌به‌رى پۆلیسی سلێمانی، نوێنه‌رانی خوێندكاران و قوتابیان کۆببەنەوە.  دوو لێژنەکە لە راپۆرتە هاوبەشەکەیاندا چه‌ندین راسپارده‌یان بۆ چاره‌سه‌ركردن و جێبه‌جێكردنی داواكارییه‌كانى خوێندكاران خستەڕوو، سه‌رۆكی په‌رله‌مانیش ڕاسپارده‌كانی هه‌ردوو لیژنه‌كه‌ی خسته ده‌نگدانه‌وه و بۆ ئه‌وه‌ى ئاڕاسته‌ی لایه‌نی په‌یوه‌ندیدار بكرێت، راسپاردەکانیش به ده‌نگی ٦٤ ئه‌ندامی په‌رله‌مان په‌سندكرا و هه‌ردوو لیژنه‌كه‌ش راسپێردران كه به‌دواداچوون بۆ جێبه‌جێكردنیان بكه‌ن.  دوای پەسندکردنی یاسای  كۆمپانیا ئەمنییە تایبەتەكان لە هەرێمی كوردستان و پەسندکردنی راسپاردەکانی هەردوو لیژنەی ناوخۆ و ئاسایش و ئەنجوومەنه خۆجێیەكان و لیژنەی پەروەردە و خوێندنی باڵا و توێژینەوەی زانستی، پەرلەمانی کوردستان پشوویەکی وەرگرت، بەڵام بەهۆی ئاگرکەوتنەوە لە کۆگایەکی لە باڵەخانەی پەرلەمان. بەشی دووەمی دانیشتنەکەی ئەمڕۆی پەرلەمان کە تایبەتبوو بە خوێندنه‌وه‌ی دووه‌م بۆ پڕۆژەیاسای (سەرپەرشتیكردنی پڕۆژە كشتوكاڵییەکان لە هەرێمی كوردستان) بۆ سێشەممەی داهاتوو دواخرا.