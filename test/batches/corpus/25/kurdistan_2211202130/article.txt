ئەوەی لە سەرەتای ڤیدیۆکە دەردەکەوێت دیمەنی برینداربوونی زریانی ١٩ ساڵانە، لە خۆپێشاندانەکەی ئەمڕۆ ٢٢ - ١١ - ٢٠٢١ ـی خوێندکارانی زانکۆی سلێمانی، دوای بێهۆشبوونی دەگوازرێتەوە بۆ نەخۆشخانەی شار، پزیشکەکانی دەڵێن، برینەکەی سووکە و رەوانەی ماڵەوە کراوە.   زریان دانیشتووی قەزای چەمچەماڵە و ئەمساڵ لە قۆناخی یەکەمی کۆلێژی پەروەردەی بنەڕەتی بەشی باخچەی ساوایانە لە زانکۆی سلێمانی، لەکاتی رووبەڕووبوونەوەی هێزە ئەمنییەکان و خوێندکاران، رووخساری بریندار دەبێت و دەڵێت، برینەکەم رووخساری شێواندووم.  بانو جەمال، خوێندکارێکی دیکەیە لە هەڵەبجە و دەڵێت، داوا دەکەن دەرماڵەیان پێبدرێت، چونکە زۆر پێویستیانە بەو پارەیە هەیە "جاری واهەیە لەبەر بێ پارەیی بە دوو مانگ ناڕۆینەوە ماڵەوە".  دەروون بەرزان، خوێندکارێکی دیکەیە لە گەرمیان و دەڵێت، "دووبارە داوادەکەین کە دەرماڵەمان بدەنێ، چونکە زەرووین و کەس بەدەم داواکانمانەوە نایە هیوادارین زوو بۆمانی چارەکەن، گەرنا هەر بەردەوام دەبین لە بایکۆت".  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵە لە زانکۆ و پەیمانگەکان راگیراوە.  د. ئالان فەرەیدوون، سەرۆکی زانکۆی پۆلیتەکنیکی سلێمانی دەڵێت، "ئازاردانی خوێندکار و رووبەڕووبوونەوەیان قبووڵناکەین و تەلەبە لای ئێمە موقدەسە، داوامان کردووە کە بۆ دەرماڵەی خوێندکارانی زانکۆ و پەیمانگەکان کە ژمارەیان ١٣٤ هەزار و ٦٩٤ خوێندکارە لە ساڵی رابردووەوە و داوای سی و پێنج ملیار دینار لە وەزارەتی دارایی کراوە".  هەڤاڵ ئەبوبەکر، پارێزگاری سلێمانی لە راگەیێندراوێکدا دەڵێت، "پشتیوانیی لە داوا رەواکانتان دەکەین و دژی هەر تووندوتیژیی و بەریەککەوتنێکین لە هەر لایەکەوە بێت، پەیام و داواکارییەکانی ئێوەمان گەیاندووەتە وەزیری خوێندنی باڵا و توێژینەوەی زانستی".