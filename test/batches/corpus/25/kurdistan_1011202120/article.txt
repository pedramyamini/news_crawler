لیژنەی ئەمنیی پارێزگای سلێمانی لە ئاگادارییەکەدا دەڵێت، "لەپێناو پاراستنی ئاسایش و ئارامیی ھاووڵاتییانی پارێزگای سلێمانی، کارەکانمان چالاکتر دەکەین و دوا مۆڵەت بۆ  بنەبڕکردنی یەکجارەکیی دیاردەی چەکداری و لاساریی یاسایی دیاری دەکەین؛ مۆڵەتەکەش لە کاژێر ١٠: ٠٠ ئەمشەوەوە (١٠/١١/٢٠٢١) دەستپێدەکات و تاوەکو کاژێر ٠٨: ٠٠ی بەیانی (١١/١١/٢٠٢١) دەخایەنێت کە تێیدا ھەرچی دیاردەی چەکداری، لە چەکی بێ مۆڵەت و جووڵەی چەك و تەقەمەنی  لە دەرەوەی یاسا ھەیە، کۆنترۆڵ دەکرێن و دەستیان بەسەردا دەگیرێت، راکردوان و تۆمەتباران بە کەیسی جۆراوجۆری یاسایی دەستگیر دەکرێن و رادەستی دادگەکان دەکرێن".  هەروەها ئاماژە بەوەش کراوە، ھێزە ھاوبەشە ئەمنییەکانی حکومەت لەو ماوەیەی دیاریکراوە رادەسپێردرێن ھەموو دیاردەیەکی نامۆ و ناشارستانی، کە ھەڕەشەن بۆسەر ئاسایش و ژیان و گوزەرانی ئاسایی ھاووڵاتییان، بنەبڕ بکەن.  گوتەبێژێک لە لیژنە ئەمنییەکەی پارێزگای سلێمانی بە میدیاکانی راگەیاندووە، "لەسەر بڕیاری قوباد تاڵەبانی، جێگری سەرۆکی حکومەتی ھەرێمی کوردستان لیژنەی ئەمنیی پارێزگای سلێمانی راسپێردراون ئەرکەکانیان کارا بکەنەوە، وەكو بەشێك لە تەواوکردنی چاکسازییەکان لە خزمەتی کۆمەڵانی خەڵک. ھەڤاڵ بافڵ جەلال تاڵەبانییش پشتیوانیی تەواوی کارەکانی لیژنەکە بۆ چەسپاندنی یاسا و دابینکردنی ئارامی دەکات".  ئەو گوتەبێژە باسی لەوەش کرد، "ھەر جۆرە جوڵەپێکردنێکی ھێزیش بە ئاگاداری و موافەقەتی لیژنە ئەمنییەکە دەبێت و جگە لە ئیجرائاتی بنەبڕکردنی دیاردەی چەکداری و چەکی بێ مۆڵەت، ئیجرائاتی یاسایی تایبەت بە ئۆتۆمبێلی بێ سەرەتا و بێ مانفێست و ئۆتۆمبێلی جام رەش و پلێتگۆڕین جێبەجێ دەکرێن، بۆئەوەی ھیچ درزێکی ئەمنی روونەدات کە ئۆقرەیی و ئارامیی شار تێکبدات. پرۆسەکەش بە شێوەیەکی کارا و شەفاف جێبەجێ دەکرێت بۆیە داوا لە دەزگاکانی راگەیاندن دەکەین هاوکاریی راگەیاندنی بڕیار و راسپاردەکانی لیژنەکە بن و رووماڵی پێویستی بکەن".