ئەمڕۆ یەکشەممە ٢٨ - ١١ - ٢٠٢١ سەرۆک بارزانی لەگەڵ مارک بریسۆن ریچاردسۆن، باڵیۆزی بەریتانیا لە عێراق و دەیڤد ھەنت، کۆنسوڵی بەریتانیا لە هەرێمی کوردستان کۆبووەوە.  بەپێی راگەیێندراوی بارەگای بارزانی، لە کۆبوونەوەکەدا پەیوەندییەکانی نێوان حکومەتی ھەرێمی کوردستان و عێراق و، ھاوئاھەنگیی نێوان ھێزی پێشمەرگەی کوردستان و ھێزەکانی عێراقی بۆ پاراستنی سەقامگیری و رووبەڕووبوونەوەی تیرۆر تاوتوێکران.  پێشتر لە ٢١ ـی تشرینی یەکەمی ٢٠٢١ سەرۆک بارزانی و باڵیۆزی بەریتانیا کۆبوونەوە و لە دیدارەکەدا بارودۆخی سیاسی عێراق و بەڕێوەچوونی ھەڵبژاردنی ئەنجوومەنی نوێنەرانی عێراق و قۆناخی دوای ھەڵبژاردن تاوتوێ کران. ھەردوولا پرۆسەی ھەڵبژاردنیان بە سەرکەوتوو وەسفکرد و، ھیوای ئەوەیان خواست کە "ئەنجامەکانی ھەڵبژاردن ببێتە دەستپێکی قۆناخی تازە کە تێیدا سەقامگیریی سیاسی بێتەدی و بەرژەوەندیی گشتی و خواستی ھاووڵاتیان و دەنگدەران جێبەجێ بکرێ".