هێرشەکە شەوی یەکشەممە ٠٥ - ١٢ - ٢٠٢١ روویدا، سابر کانەبی، پێشمەرگەیەکی خۆبەخش بە تۆڕی میدیایی رووداوی راگەیاند، "سەرەتا لە پاسەوانەکەی سەر خاڵی سەنگەرەکەیان دا کە لە هەمان کاتدا فەرماندەی سرییەکەیە و دواتر بلاجکتۆریان شکاندووە، لە نێو سەنگەرەکە تانکەرێکی ئاو هەبوو، بەشێک لە چەکدارەکانی لە دوورەوە تەقەیان کردووە و پێشمەرگەیان بە خۆیانەوە سەرقاڵکردووە و چەند چەکدارێکی دیکەش لە پشت تەنکەرەکە ماون و هەر کەسێک لە ژوورەکە هاتبێتە دەرەوە تەقەیان لێکردووە".  چەکدارەکان بە چەکی نیشانشکێن و BKC، هێرشەکەیان ئەنجامداوە و ئامانجیان گرتنی سەنگەرەکە بووە، دوای گەیشتنی هێزی پشتیوانی، چەکدارەکان هەڵاتوون. بەرپرسانی پێشمەرگە دەڵێن، "چەکدارەکان لە بۆشایی هێزە عێراقییەکانەوە هێرشەکەیان ئەنجامداوە و سوپای عێراق لە بری هاوکاریی هێزی پێشمەرگە رێگریشی کردووە".  عەمید نەریمان ساڵەیی، فەرماندەی لیوای ١٢٦ی پێشمەرگە دەڵێت، "لە دوو قۆڵەوە هێرشکرایە سەرمان لە قۆڵی سەر رێگەی سەرەکی و ئەوەی دیکەش لە پشت سەنگەرەکانی پێشمەرگەوە، هێزە عێراقییەکانمان ئاگادار کردەوە، گوتیان هێزمان بۆ دەوری سەنگەرەکانی خۆمان دەرکردووە و هیچ هاوکارییان نەکردین تەنانەت نزیکەی ٦٠ بۆ ٧٠ پێشمەرگەمان لە پردێ و کەرکووک و دوبزەوە هاتن رێگەیان نەدابوو بێنە سەنگەرەکان تا دواتر لە رێگەی پەیوەندییەکانەوە رەزامەندیمان وەرگرت".  یەکێک لە شەهیدەکان ناوی هەژار جەلالە کە تەمەنی ٢٣ ساڵ بوو، خێزاندارە و باوکی دوو منداڵە، دوای هێرشەکانی ١٦ی ئۆکتۆبەر ئاوارەی هەولێر بوون.  لە ماوەی کەمتر لە ١٠ رۆژدا لە زنجیرەیەک هێرشی چەکدارانی داعش بۆ سەنگەرەکانی هێزی پێشمەرگە لە گەرمیان و کەرکووک  تاوەکو ئێستا ٢٢ پێشمەرگە و ٣ هاونیشتمانی شەهید بوون.