دانیشتوویەکی قەسرۆک ٩ ساڵ بەر لە ئێستا پارچە زەوییەکی بە رووبەری ٤٠٠ مەتر دووجا بە ٣٩ هەزار دۆلار لە نووسینگەیەکی کڕین و فرۆشتنی خانووبەرە کڕیوە. هەمان نووسینگە دوو ساڵ بەر لە ئێستا هەمان پارچە زەوی بە کەسێکی دیکە فرۆشتووەتەوە.  فارس ساڵح بە رووداوی گوت "ئەو زەوییە لە بنەڕەتدا موڵکی شارەوانییە، بەفێڵ کراوەتە سەر ناوی کەسێک، من و هاوبەشێکم لە یەکێک لە نووسینگەکانی کڕین و فرۆشتنی خانووبەرە کڕیومانەتەوە، دواتر ئەو کەسەی کە بەفێڵ زەوییەکەی بەناوی خۆیەوە کردبوو، لەگەڵ فەرمانگەی تاپۆی شێخان رێککەوتووە و فرۆشتوویەتییەوە. "   بابەتی فرۆشتنی زەویی بە زیاتر لە چەند کەسێک لە قەسرۆک نوێ نییە. ئەگەرچی هیچ ئامارێکی دروست لەبەردەستدا نین، بەڵام چەندین دانیشتووی دیکەی شارۆچکەکە تووشی ئەو فێڵە هاتوون، دواتر دەرکەوتووە ئەو پارچە زەوییەی کە کڕیویانە لەسەر ناوی کەسانێکی دیکەیە، بەو هۆیەوە تووشی زیانێکی زۆر بوون.  سەردار محەممەد لە قەسرۆک نووسینگەی خانووبەرەی هەیە. ئەو بە رووداوی گوت "خاوەنی ئەو زەوییە هاتە لام، پێم گوت کوا بەڵگەنامە؟ گوتی لەماڵە، منیش دەفتەرێک و ٢٥ وەرەقەم پێدا و شایەتیشم هەن. "  لە ساڵی ٢٠١٤ ەوە هیچ پارچە زەوییەک لە قەسرۆک دابەشنەکراوە، شارەوانیی قەسرۆکیش رەتیدەکاتەوە گۆڕانکاریی لەهیچ پارچە زەوییەک کرابێت، باس لەوەش دەکات هەرکەسێک زەویی وەرگرتبێت و دوای سێ ساڵ بەناوی نەکردبێت، زەوییەکە راستەوخۆ بۆ شارەوانیی دەگەڕێتەوە.  غەیاس محەممەد، سەرۆکی شارەوانی قەسرۆک بەرووداوی گوت، "هەر کەسێک کاتێک لەلایەن حکومەتەوە پارچە زەویی وەردەگرێت، ئەگەر لەماوەی سێ ساڵدا نەیکات بەناوی خۆیەوە، هەمان ژمارەی ئەو پارچە زەوییە جارێکی دیکە دابەش دەکرێتەوە. "  قەسرۆک لەساڵی ١٩٩٦ ەوە بووەتە ناحیە و لەڕووی ئیدارییەوە سەر بە قەزای شێخانە لەسنووری پارێزگای دهۆک، ژمارەی دانیشتووانەکەی ٣٩ هەزار و ٧٢٥ کەسە.