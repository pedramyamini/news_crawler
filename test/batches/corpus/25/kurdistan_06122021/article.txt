رۆژی دووشەممە، ٦ - ١٢ - ٢٠٢١، باوکی شەهید نەهرۆ ناجی کە خۆیشی پێشمەرگەیە لە میحوەری قەرەچووخ، بە تۆڕی میدیایی رووداوی گوت، "نەهرۆ گوتی بەیانی دێمەوە، دوای پێنج خولەک لە تەلەفۆنەکە، تەلەفۆنم بۆکرا و گوتیان، لە میحوەرەکەی ئەو شەڕە. دواتر تەلەفۆنم کردەوە گوتیان کاک نەهرۆ شەهید بووە".  شەهید نەهرۆ ناجی تەمەنی ٣٧ ساڵ بوو، سێیەم کوڕی خێزانەکەی بووە. بڕیار بووە رۆژی پێنجشەممە ببێتە باوک.  باوکی شەهید نەهرۆ گوتی: "من بمزانیبا ئاوا لێیان دەدەن خۆشم دەچوومە ئەوێ".  بڕیارە پێنجشەممە هاوژینی شەهید نەهرۆ، بە نەشتەرگەریی منداڵی ببێت، باوکی دەڵێت: "ناوی لە منداڵەکەی نابوو، ئیتر قەدەر رێگەی نەدا. شەرمی دەکرد باسی منداڵەکەی لای من بکات، لە دایکی و خێزانەکەیم دەبیست شتومەکی کڕیوە و ناوی ناوە. بەدایکیم گوت خۆشم پێنجشەممە لەگەڵی دەچم، چونکە یەکەم منداڵییەتی".  شەوی ٥ - ١٢ - ٢٠٢١، لەسەر کەلی قەرەسالم لە ناوچەی شێخ بزێنی شارۆچکەی پردێ لە سنووری کەرکووک، چەکدارانی داعش هێرشیان کردە سەر سەنگەرێکی پێشمەرگە. بەرپرسی راگەیاندنی فەوجی ٣ی لیوای ١٢٦ بە رووداوی راگەیاند، لە هێرشەکەدا چوار شەهید و بریندارێک هەیە.  لە ٢٧ی مانگی ١١ ـەوە، چەکدارانی داعش لە سنوورەکانی کەرکووک، گەرمیان و مەخموور پێنج هێرشیان ئەنجامداوە، لە ئەنجامیاندا ٢٢ پێشمەرگە و سێ هاونیشتمانی شەهیدبوون.