ئەحمەد هوشیار، بەڕێوەبەری فڕۆکەخانەی نێودەوڵەتیی هەولێر، ئەمڕۆ هەینی ١٧ - ١٢ - ٢٠٢١، بە تۆڕی میدیایی رووداوی راگەیاند: "تاوەکو ئێستا هیچ گەشتێک بۆ فڕۆکەخانەی هەولێر یان لە فڕۆکەخانەوە بۆ جیهان هەڵنەوەشاوەتەوە، سەرجەم گەشتەکانی دوێنێ وەکو خۆیان و لەکاتی خۆیاندا کراون و ئەمڕۆ هەینیش تاوەکو کاژێر ١١ هیچ گەشتێکمان نییە، بەڵام گەشتەکان ئاسایین".  هەروەها گوتیشی: "گەشتە ئاسمانییەکان بە ئاستی بینینەوە کاریگەرن کە تاوەکو ئێستا کاریگەرییان نییە، بۆیە پێشبینی دەکەین گەشتەکان ئاسایی و وەکو خۆیان بکرێن".     بەهۆی بارانبارینەوە گەشتی کاژێر ٠٣: ٠٠ ـی هەولێر - ئامەد بەرەبەیانی ئەمڕۆ نەگەیشتووەتە هەولێر و گەڕاوەتەوە ئامەد.   ئەمڕۆ  هەینی ١٧ - ١٢ - ٢٠٢١ لە چەند گەڕەکێکی شاری هەولێر لافار دروستبوو، ئومێد خۆشناو، پارێزگاری هەولێر لێدوانێکدا بە تۆڕی میدیایی رووداوی گوت: "بەهۆی لافاوەکەی ئەمڕۆ هەینییەوە ٨ کەس گیانیان لەدەستداوە، لەنێویاندا سێ ئافرەت هەن، حەوت لەو کەسانە بەهۆی لافاو و یەکێکیشیان بەهۆی هەورە بروسکەوە گیانی لەدەستدا".  لافاوەکەی هەولێر شارۆچکەکانی دارەتوو، قوشتەپە، گەڕەکەکانی رۆشنبیری و ژیانی سەنتەری شاری هەولێری گرتەوە، بەو هۆیەوە جگە لە زیانی گیانی، زیانی ماددیش بە چەندین خانوو و ئۆتۆمبێل کەوت.