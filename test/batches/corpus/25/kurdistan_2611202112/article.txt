ئەو هاونیشتمانییانە نزیکەی ٣ مانگ لەمەوبەر هەرێمی کوردستانیان بە ئامانجی گەیشتن بە وڵاتانی رۆژئاوا بەجێهێشت، بەڵام شەپۆلەکانی دەریا رێگەی کۆچکردنیانی لە کەناراوەکانی ئەوروپاوە بۆ کیشوەری ئەفریقیا و وڵاتی لیبیا لێگۆڕی.  ئایشە محەممەد، دایکی خەباتی ٢٤ ساڵانە و لە فڕۆکەخانەی سلێمانی چاوەڕێی گەڕانەوەی کوڕەکەیەتی کە ٤ مانگە نەیبینوە.  ئایشە تەمەنی ٧٠ ساڵانە و لە پیرەمەگروونەوە رۆشتووە بۆ فڕۆکەخانە تا هەرچی زووە چاو و دڵی بە رۆڵە دوورکەوتووەکەی شادبێتەوە.  ئەو ژنە بەتەمەنە دەڵێت، "چوار مانگە کوڕەکەمم نەبینوە، وەکو ئەوە وایە کە چوار ساڵ بێت کە نەمبینیبێت، ئەمجارە نایەڵم بڕواتەوە، ژنێکی لە مل دەکەم و دەبێت لێرە بمێنێتەوە".  خەبات ئەحمەد دوای چوار مانگ گەڕاوەتەوە و دەڵێت، "ژیانمان زۆر ناخۆش بوو لە هۆڵێکی گەورە بووین و زۆر خراپبوو وەزعمان، هەفتەی یەکجار دەیان هێناینەوە دەرەوە ئەویش ١٠ خولەک بوو، خواردنمان زۆر خراپ بوو ئاوی خواردنیشمان سوێر بوو".  محەممەد یەکێکی دیکەیە لەو ٤٠ کۆچبەرەی کە شەپۆلەکانی دەریا رێگەی کۆچکردنیانی لە کەناراوەکانی ئەوروپاوە بۆ کیشوەری ئەفریقیا و وڵاتی لیبیا لێگۆڕی، خێزانەکەی لە بەردەم دەرگەی ماڵەکەی لە سلێمانی بە گریانەوە پێشوازی لێدەکەن.  محەممەد رەئوف، گەنجی گەڕاوە لە کۆچ دەڵێت، "دوا لە گەنجان دەکەم کە کۆچ نەکەن،  بە ڕاستی ئەوروپا ئەوە ناهێنێت خۆتی بۆ بکەیتە ئەو نارەحەتییەوە سەختی زۆرمان بینی و من ئیدی هەرگیز کۆچناکەمەوە".  حەلاوە عەبدوڵڵا، دایکی گەنجێکی گەڕاوە لە کۆچ دەڵێت، "ئەمڕۆ زۆر دڵمان خۆشە کە کوڕەکەم هاتووەتەوە لە تاو دووری خەریکی بوو بمرم و نەخۆشکەوتووم.. شکور بە زیندوویەتی گەڕایەوە بۆ لام".  بەپێی ئامارەکانی دەزگای لووتکە لە دوایین لێشاوی کۆچ، ٨ هەزار کۆچبەری عێراقی کە زۆربەیان کوردن، روویان لە وڵاتی بێلاڕووس کردووە بۆ گەیشتن بە یەکێتیی ئەوروپا، بەڵام سەرما و سۆڵ، برسێتی و مامەڵەی وڵاتان لەگەڵیان کۆچێکی پێچەوانەی لێکەوتووەتەوە کە لە ماوەی دوو هەفتەدا، زیاتر لە هەزار و ٧٠ کۆچبەر گەڕاونەتەوە باشووری کوردستان.