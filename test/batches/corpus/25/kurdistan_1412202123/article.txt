رەشاد تۆفیق، دانیشتووی گوندی جومکەیە، میوانی بەرنامەی بەرپرسیار بوو، ئەو دەڵێت "گوندی جومکە لە ٦٠٠ ماڵ پێکدێت، ١٥٠ ماڵیان بێ کارەبان و دوێنێ شەو دوو کاژێر کارەبامان هەبووە و دواتر کوژاوەتەوە، هۆکاری کەمیی کارەباش بەهۆی باخەکانی نزیک گوندەکەن، کارەبایان لە تۆڕی ئێمە بردووە".  حاتەم رۆستەم، دانیشتوویەکی دیکەی گوندی جومکەیە و دەڵێت، "ئەگەر کارەبا نەبێت، ئاومان نییە؛ بە جۆرێک کە هەینیی رابردوو لەبەر بێ ئاوی نەمتوانیوە بچمە نوێژی هەینی و هەندێک لە دانیشتووانی گوند هاتوونەتە هەولێر خۆیان شوشتووە، لەبەر خراپیی گۆڕەری کارەباکەمان داوامان لە موختار کرد بۆمان بگۆڕێت، بەڵام موختار دەڵێت: لە مانگێکدا سێ گۆڕەرمان گۆڕیوە و ناتوانین هیچی دیکە بگۆڕین".  بە گوتەی حاتەم رۆستەم، "رۆژی ١٣ - ١٢ - ٢٠٢١ فەرمانگەی کارەبا زێدەڕۆیی ٤٥ ماڵیان بڕیوە، هۆکاری نەبوونی ئاویش لە بەشێکی گوند، دەگەڕێتەوە بۆئەوەی کارەبای بیری ئاوەکەمان لەسەر گۆڕەرەکەی ئێمە بەستراوە، ئەمەش وایکردووە رانەوەستێت و فیوز بکات، کێشەیەکی دیکەش ئەوەیە زیاتر لە ٦٠ باخ لە نزیک گوندەکەمان هەن، هەموویان کارەبایان بە زێدەڕۆ راکێشاوە".  تاڤگە عومەر کاکەسوور، بەڕێوەبەری دابەشکردنی کارەبای یەک - هەولێر دەڵێت، "بەهۆی کێشەی زۆریی لۆد لە فیدەری ١٨ی رۆژئاوامان، ناتوانین وەکو پێویست کارەبای تەواو بە نزیکەی پێنج گوند بدەین، بەڵام ئێستا لە هەوڵداین بۆ دانانی فیدەری نوێ، هەرچەندە بەهۆی نەبوونی بودجە سێ ساڵە نەمانتوانیوە لۆدی فیدەری ١٨ی رۆژئاوامان چارەسەر بکەین، بۆ چارەسەری ١٠٠ % ی کێشەی گوندی جومکە و گوندەکانی دیکەش فیدەرێکی نوێ دادەنێین".  تاڤگە عومەر کاکەسوور گوتیشی، تیمەکانی زێدەڕۆیی بەڕێوەبەرایەتییەکەیان، دوێنێ توانیویانە کارەبای ٤٥ شوێن ببڕن کە کارەبایان لەسەر گۆڕەری بیری ئاو راکێشابوو، "بۆ مانگی ١٢ ش هەوڵێکمان داوە رۆژانە حەوت کاژێر کارەبا بە گوندی جومکە  بدەین".