ئەمڕۆ چوارشەممە ١٠ - ١١ - ٢٠٢١، لەسەر راسپاردەی سەرۆکی حکومەتی هەرێمی کوردستان و بە سەرپەرشتیی رێبەر ئەحمەد، وەزیری ناوخۆ کۆبوونەیەک لەسەر دیاردەی کۆچ و دۆخی کۆچبەران لە نێوان سنوورەکانی بێلاڕووس و پۆڵەندا، لەگەڵ لایەنە پەیوەندیدارەکان لە حکومەتی هەرێمی کوردستان رێکخرا.  دوای کۆبوونەوەکە، د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا رایگەیاند، "حکومەتی هەرێمی کوردستان پەرۆش و جیددیە بۆ بەدواداچوون لەسەر ئەو بابەتە، لەسەر ئاستی وەزارەتی دەرەوەی عێراق و باڵیۆزخانەی وڵاتان بە تایبەت بێلاڕووس لە پەیوەندیدایە، لە رێگەی ئەو باڵیۆزخانە فەخرییەی عێراق لە مۆسکۆ هەیەتی، بە هاوئاهەنگی لەگەڵ فەرمانگەی پەیوەندییەکانی دەرەوەی حکومەتی هەرێمی کوردستان".  بە گوتەی جووتیار عادل، "دیاردەی کۆچکردن دیاردەیەکی سرووشتییە، کە سەرجەم وڵاتەکانی ئەو ناوچەیەی گرتووەتەوە، چ لە رۆژهەڵاتی ناوەڕاست و چ لە ئەفریقیا، هەرێمی کوردستانیش بەشێکە لەو ناوچەیە، لە هەمان کاتدا دۆخی هەرێمی کوردستان بە بەراورد لەگەڵ وڵاتانی دەوروبەر و ناوچەکە لە ئاستێکی زۆر باشتردایە. لەگەڵ ئەوەش حکومەت بەدواداچوون بۆ ئەو بابەتە دەکات و بەرپرسیارانە مامەڵە لەگەڵ ئەو بابەتە دەکات، حکومەت بە هیچ شێوەیەک ناچێتە ژێر کاریگەریی فەیسبووک و سۆشیال میدیا و کاری خۆی بە جیددی دەکات و دەزانێت چی بکات".  هەزاران کۆچبەری کورد لەنێوان گوندی بروزگی بێلاڕووس و گوندی کوزنیچای پۆڵەندا لەسەر سنوور گیریان خواردووە؛ ئەوەش دوای ئەوەی لە هەوڵێکی پەڕینەوە شکستیان هێنا.  سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان، لە کۆنگرە رۆژنامەڤانییەکەدا، رایگەیاند، "خەڵکی لە چەندین رێگەوە بەرەو چارەنووسێکی نادیار گەشت دەکەن، ئەو وێنانەی لە ناوچە سنوورییەکانی وەک بیلارووسیا، پۆلەندا، لیتوانیا و لاتیڤیا دەیبینین، کارەساتە. کە نەک تەنیا خەڵکی هەرێمی کوردستانی لێیە. بەڵکو خەڵکی عێراق بە گشتی و خەڵکی وڵاتانی دیکەی وەکو ئەفغانستان و ئەفریقیا و کۆمەڵێک نەتەوەی جیا جیای لێیە".  بە گوتەی سەفین دزەیی، بەپێی بڕیار و راسپاردەکانی مەسرور بارزانی، سەرۆکوەزیرانی هەرێمی کوردستان ئەوان لە سەرەتاوە پەیوەندییان لەگەڵ کونسوڵخانەی پۆڵەندا لە هەرێمی کوردستان کردووە و "بە بەردەوامی لە پەیوەندیداین لەگەڵ کونسوڵگەری پۆڵەندا لە هەرێمی کوردستان، نوێنەرمان لە پۆڵەندا، لە وەزارەتی دەرەوە. بەڵام بەداخەوە لەبەر ئەوەی نوێنەرمان لە بێلاڕووس نییە و باڵیۆزی عێراقیش لە بێلاڕووس نییە، بەدواداچوونی ئەو حاڵەتانە یەک بە یەک کارێکی ئەستەمە و ئاسان نییە".  بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان، ئاماژە بەوە دەدات، ئەوان وەکو حکومەت خۆیان بە بەرپرسیار دەزانن "لە گیانی هاووڵاتیان، ئەوەی پێمان بکرێت و لە تواناماندابێت بۆ ئەوەی گیان و داهاتووی خەڵکی خۆمان پارێزراوبێت، ئەوانەشی لەسەر ئارەزووی خۆیان ئارەزوو دەکەن بگەڕێنەوە کوردستان یان عێراق هاوکاری دەکرێت، هەر دوێنێش ئەنجوومەنی وەزیرانی عێراق ٣٠٠ ملیۆن دیناری بۆ وەزارەتی دەرەوە تەرخانکردووە بۆ هاوکاریکردنی ئەو خەڵکانەی ئارەزووی گەڕانەوە دەکەن. ئێمەش لە پەیوەندی بەردەوام داین لەگەڵ وەزیری دەرەوەی حکومەتی فیدراڵ بۆ ئەوەی چارەسەری ئەو بابەتە بکەین".  سەفین دزەیی، داوا لە یەکێتیی ئەوروپا دەکات، "لە رووی مرۆییەوە، بە لایەنی کەمەوە تاوەکو ئەو گرفتە چارەسەر دەکرێت، تۆزێک هاوکاریی ئەو خەڵکانە بن، کە چەندین نەتەوەی جیای تێدایە، کورد و عەرەب و ئەفغانی و ئەفریقی، لە ئەنجامدا هەموویان مرۆڤن، داوامان لێکردوون و داواشیان لێدەکەین، کە تۆزێک کارئاسانیان بۆ بکەن لەو دارستانە و لەو سەرما و سۆڵەی کە ئێستا هەیە رزگاریان ببێت بە شێوەیەکی کاتیش بێت هاوکارییان بکەن تاوەکو گرفتەکەکە چارەسەر دەکرێت، ئەوکاتە هەر کەسێک ویستی لەسەر خواستی خۆی بگەڕێتەوە وڵاتەکەی خۆی، ئێمە هاوکاریان دەبین بۆ گەڕانەوەیان، بەڵام بەشێوازی زۆرە ملێ ئاستەمە ئەگەر بتوانین فشار لەسەر هار تاکێک بکەین بە زۆر بگەڕێتەوە، ئەمە نە سیاسەتی حکومەتی هەرێمە و نە سیاسەتی حکومەتی عێراقی فیدراڵە".  بە گوێرەی ئامارە فەرمییەکان، لە سەرەتای ئەمساڵەوە، زیاتر لە چوار هەزار و ١٠٠ کۆچبەر لە بێلاڕووسەوە چوونەتە لیتوانیا، کە بەشی هەرە زۆریان خەڵکی هەرێمی کوردستان و عێراق بوون.