نیوەڕۆی ئەمڕۆ چوارشەممە ٨.١٢.٢٠٢١ مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق سەردانی هەولێری کرد و لەگەڵ مەسرور بارزانی، سەرۆکوەزیرانی هەرێمی کوردستان کۆبووەوە و دواتر سەردانی مەخموور و گوندی لهێبانی کرد.  فەریق جەمال ئیمینکی، سوپاسالاری پێشمەرگە بە تۆڕی میدیایی رووداوی راگەیاند، لە کۆبوونەوەماندا لەگەڵ مستەفا کازمی، داوای دابینکردنی دووربینی حەراریمان کرد بۆ پێشمەرگە، ئەویش بەڵێنیدا لەو بەشە بودجەیەی بۆ سوپای عێراق دابیندەکرێت، دووربینی حەراریش بۆ پێشمەرگە بکڕدرێت.  هەر لەبارەی کۆبوونەوەی مستەفا کازمی و فەرماندەکانی پێشمەرگە، سیروان بارزانی، بەرپرسی میحوەری گوێڕ - مەخمووری پێشمەرگە بە رووداوی راگەیاند، کێشەی سەرەکیی ئێمە بۆشاییە ئەمنییەکە بوو، ئەم هاوئاهەنگییەکی ئێستا دروستبووە، بۆشاییەکان پڕ دەکاتەوە و جموجۆڵەکانی داعش لاواز دەکات، گوتیشی، "کازمی بەڵێنیدا کە جیاوازی لەنێوان پێشمەرگە و سوپای عێراقدا نەکات".  هاوکات سەربەست لەزگین، بریکاری وەزیری پێشمەرگە بە رووداوی گوت، "هاوئاهەنگییەکی باشتر لەنێوان پێشمەرگە و وەزارەتی بەرگریی عێراق دروستبووە و ئەمەش کاریگەرییەکی باشی لەسەر ئەنجامی ئۆپەراسیۆنەکان هەبووە".