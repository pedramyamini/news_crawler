رۆژی چوارشەممە ٠٨ - ١٢ - ٢٠٢١ نێچیرڤان بارزانی، سەرۆكی هەرێمی كوردستان لە گوتاری رێوڕەسمی سوێندخواردنی دادوەر عەبدولجەبار عەزیز حەسەن، سەرۆكی دادگەی پێداچوونەوە و سەرۆكی ئەنجوومەنی دادوەریی هەرێمی كوردستان لە سەرۆکایەتیی هەرێمی کوردستان تیشکی خستە سەر کێشە و ئاڵنگارییەکانی بەردەم دەسەڵاتی دادوەری.  نێچێرڤان بارزانی، سەرۆکی هەرێمی کوردستان لە گوتارەکەیدا رایگەیاند، "ئەنجوومەنی دادوەری وەکو دامەزراوە، سەربەخۆ بێت و لەژێر هەژموونی هیچیەک لە دامەزراوەکانی حکومەت یان پەرلەماندا نەبێت، بە هیچ شێوەیەک لەژێر کاریگەریی دەسەڵاتی سیاسیدا نەبێت و نەبێتە ئامرازی دەستی سیاسەت".  کۆنسوڵخانەی ئەمریکا لە هەولێر لە تویتێکدا دەستخۆشییان لە نێچیرڤان بارزانی، سەرۆکی ھەرێمی کوردستان کرد بۆ گوتەکانی لەبارەی جەختکردنەوە لە گرنگیی سەربەخۆیی دادوەران و دامەزراوە دادوەرییەکان و رایگەیاند، "ویلایەتە یەکگرتووەکانی ئەمریکا پشتگیریی بەردەوام بەھێزکردنی سەربەخۆیی دادوەری و سەروەریی یاسا لە ھەرێمی کوردستان دەکات".  دادوەر ئیبراهیم خۆشناو، ئەندامی ئەنجوومەنی دادوەریی هەرێمی کوردستان دەڵێت، "ئەو گوتارەی جەنابی سەرۆکی هەرێمی کوردستان رەنگە پاڵنەر و پاڵپشتییەکی بەهێز بێت بۆ دادوەران، تۆپەکەی هاویشتە یاریگەی ئێمە، ئەوەی لەسەر شانی ئەو بوو کردی، فەرموون ئێوەش خۆتان [دادوەران] ئەگەر کەموکورتی و شتێک هەیە، فەرموون خۆتان [دادوەران] چاکی بکەن".  نێچیرڤان بارزانی، سەرۆکی هەرێمی کوردستان رایگەیاند، نابێت دەسەڵاتی دادوەری لەژێر کاریگەریی سیاسی و حیزبی بێت. هەروەها پێیوایە، کاتێک خەڵک پابەندی یاسا دەبێت کە متمانەی بەوە هەبێت دادوەر لەژێر هیچ گوشارێکی دەرەکیدا نییە.  بەپێی یاسا، ئەنجوومەنی دادوەری لە هەرێمی کوردستان پێکدێت لە سەرۆکی دادگای پێداچوونەوە و جێگرەکانی، سەرۆکەکانی دادگەکانی تێهەڵچوونەوە (هەولێر، دهۆك، سلێمانی، کەرکوك / گەرمیان)، سەرۆکی دەستەی سەرپەرشتیاری دادوەری، سەرۆکی داواکاری گشتی.  دڵشاد شەهاب، راوێژکاری سەرۆکی هەرێمی کوردستان ئاماژە بەوە دەکات، "ئەم بەدەنگەوە هاتنە بۆ دوو لایەنە، بۆ لایەنێک کە کۆمەڵگەیە و تێبینییان لەسەر دادوەر و دەسەڵاتی دادوەری هەیە، وە بەدەنگەوە هاتنێکیشە بۆ خودی دەسەڵاتی دادوەری و دادگەکان، چونکە ئەوانیش داواکاری و گلەیی و گازندە و کەموکورتییان هەن".  ئەنجوومەنی دادوەری بەرزترین دەسەڵاتی دادوەرییە لە هەرێمی کوردستان و دەسەڵاتی سێیەمە لەپاڵ دەسەڵاتی یاسادانان و دەسەڵاتی جێبەجێکردن، لەدوای پەسندکردنی یاسای دەسەڵاتی دادوەریی ژمارە ٢٣ی ساڵی ٢٠٠٧، دەسەڵاتی دادوەری بە تەواوەتی لە وەزارەتی داد جیابووەوە.  قسەکانی سەرۆکی هەرێمی کوردستان وەکو بەرزترین دەسەڵاتی جێبەجێکردن پشتیوانییەکی کاریگەری دانراو دەبێت لەسەر دادگەکانی هەرێمی کوردستان و چاوەڕوان دەکرێت متمانەیەکی زیاتر بە دادگەکانیش ببەخشێت.