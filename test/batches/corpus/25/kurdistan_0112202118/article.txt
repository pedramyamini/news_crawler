فریاد عوسمان، ئەندامی لیژنەی باڵای قایمقامیەتی سلێمانی بە رادیۆی رووداوی راگەیاند، "وەکو لیژنە هاوبەشەکان فرۆشتنی گۆشت لەسەر شەقامەکان کێشەی بۆ دروست کردووین کە زۆرجار ئێمە فریاناکەوین پێیبگەین و دەستی بەسەردا بگرین. ئەو گۆشتە پشکنینی بۆ ناکرێت و دوور لە هەموو رێکارە تەندروستی و ئایینییەکان ئاژەڵەکە سەردەبڕدرێت. ئێمە هاووڵاتییان دڵنیا دەکەینەوە کە ئەم جۆرە گۆشتانە بە کەڵکی خواردن نایەن".  د. عوسمان جەمال، پسپۆڕی نەخۆشییە مرۆژەڵییەکان دەڵێت، "ئەو نەخۆشییەی بڵاوبووەتەوە نەخۆشیی ساخۆسیستی پێدەڵێن کە نەخۆشییەکی مشەخۆرییە. ئەمە مشەخۆرێکە کە بە چاو نابینرێت و بە وردبین دەبینرێت. لەو ئاژەڵانەی گۆشتیان دەخورێت مانگا، مەڕ و بزن تووش دەبن کە لە گۆشتەکەیاندایە، هەروەها سەگ و پشیلەیش تووش دەبن. ئەم نەخۆشییە هەر هەبووە، بەڵام بە رێژەی جیاواز. ئێستا لە رەشەوڵاخدا زیادیکردووە کە مایەی مەترسی نییە. لە سەربڕخانە پزیشکانی ڤێتێرنەری دەتوانن دیاریی بکەن و لە بەردەمیدا دەبنە بەربەست و ناهێڵن بڵاوببێتەوە".  ئەو پسپۆڕەی نەخۆشییە مرۆژەڵییەکان باسی لەوەش کرد، ئەم مشەخۆرە لەڕێگەی خواردنی گۆشتەوە بڵاودەبێتەوە بەتایبەتی کە گۆشتەکە باش نەکوڵێنرابێت، ئەگەر گۆشتەکە بۆ سێ کاژێر لە فرێزەردا دابنرێت مشەخۆرەکە دەمرێت. بە بەرکەوتنی ئاژەڵەکە نەخۆشییەکە ناگوێزرێتەوە.  لە بازاڕەکانی هەرێمی کوردستاندا گۆشتی سووریی بەستوو دەفرۆشرێت کە نرخەکەی لە گۆشتی خۆماڵی هەرزانترە. هاوکات هەندێک لە گۆشتفرۆشییەکانیش بەوە تۆمەتبار دەکرێن کە گۆشتەکەیان مۆری ساختەی لێ دەدرێت.  فریاد عوسمان گوتی، "تاوەکو رادەیەکی زۆر باش توانیومانە ئەو فێڵانەی دەکرێن، بەتایبەتی ساختەکردنی مۆری تەندروستی، کۆنترۆڵ بکەین. مانگی پێشوو پێنج شوێنمان داخستووە و دوو شوێنمان داوە بە دادگە. گۆشتی بەستووی هیندی قەدەخەیە، بەڵام گۆشتی بەستوو هەیە کە لە وڵاتی دیکەی وەکو بەرازیلەوە دەهێنرێت و رێگەپێدراوە، کێشەی نییە و لە پشکنیندا دەرچووە".  د. عوسمان جەمالیش ئەوەشی خستەڕوو، "گۆشتی بەستووی هاوردە زۆر خراپە. ئەو گۆشتەی لە سەربڕخانەکانەوە دەچێتە بازاڕ باشترین جۆری گۆشتە و بەهای خۆراکییەکەی زۆر بەرزە، بەڵام گۆشتی بەستوو بەهای خۆراکییەکەی باش نییە. خۆم کیلۆیەک گۆشتی بەرازیلم بۆ تاقیکردنەوە کڕی. پلی گەورەم لە شیش دا و لەسەر ئاگرم دانا، گۆشتەکە بچووک بووەوە و توایەوە. ئەمە مانای ئەوەیە کە بەهای خۆراکییەکەی نەماوە و چەند جارێک بەستوویەتی و تواوەتەوە".