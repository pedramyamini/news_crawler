ئەمڕۆ یەکشەممە ١٤ - ١١ - ٢٠٢١، سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان، لەکاتی بەشداریکردنی لە بوولتەنی هەواڵەکانی نیوڕۆژی تۆڕی میدیایی رووداو، کە سەنگەر عەبدولڕەحمان پێشکەشی دەکات، لەبارەی پرسی کێشە نێوخۆییەکانی یەکێتی و چارەسەرکردنیان رایگەیاند: "یەکێتی لەو ماوەیەدا، لە ئەنجامی ئەو ناکۆکییانەی هەیە نسکۆی زۆری تووشبوو، دیارە ئەو کێشانەی تووشی یەکێتی بووە پێویستی بە وەستان و لێکۆڵینەوە هەیە، ئەو کێشانە بە پلنیۆم و کۆنگرە چارەسەر نابن، بەڵکو بەرنامەیەکی باش هاوتەریب لەگەڵ ئەو چاکسازییانەی کە لە هەرێم دەکرێن بۆ چارەسەرکردنی ئەو کێشانەی کە هەن".  لەبارەی راستکردنەوەی دۆخی نێوخۆی یەکێتی و پلانی مەکتەبی سیاسیی حیزبەکە بۆ چارەسەرکرنی کێشە نێوخۆییەکان و ئەو هەڵانەی کە دەگوترێت لە کۆنگرەی چوارەمی یەکێتی کران، سەعدی پیرە گوتی: "دەکرا کۆنگرە دوا بخرێت، دەبوو بۆ پڕکردنەوەی ئەو بۆشاییەی لە سەرکردایەتیی یەکێتیدا هەبوو، کە هەندێک وەفاتیان کردبوو، هەندێک یەکێتیان جێهێشتبوو، دەکرا بە پڕکردنەوەی شوێنی ئەو کەسانە چارەسەری کێشەکان بکەین و کۆنگرەکە دواتر بخەین، ئەمە یەکێک لە هەڵەکان بوو هی سەرکردایەتی پێشوو".  بە گوتەی ئەندامەکەی مەکتەبی سیاسی یەکێتی، "هەڵەی دووەممان ئەوەبوو کە ژمارەی سەرکردایەتیمان یەکجار زۆر کرد، ورد نەبووین لە شێوەی بەڕێوەبردنی کۆنگرەکەکە".  سێیەم هەڵەش، بە بڕوای سەعدی پیرە سیستەمی هاوسەرۆکی بووە لەنێو یەکێتی و دەڵێت، "لە سەرەتاوە زۆربەمان باسی ئەوەمان کرد کە سیستەمی هاوسەرۆکی بەو شێوەیە نابێت، پێشموایە سیستەمی هاوسەرۆکی لەنێو یەکێتی بەسەرچوو جارێکی دیکە ئەو سیستەمە ناگەڕێتەوە، یەک بەرپرسی یەکەمی یەکێتیی نیشتمانی دەبێت، جا ناونیشانەکەی چی دەبێت، ئایا ئەو سەرکردایەتییە دەتوانێت ئەو ناونیشانە بگۆڕێت یان ناونیشانێکی دیکەی بۆ دادەنێت، بەڵام یەک سەرۆکی دەبێت".  لە کۆنگرەی چوارەمی یەکێتی کە لە ٢٥ - ٠٩ - ٢٠١٩ بەڕێوەچوو، بڕیاردرا سیستەمی هاوسەرۆکایەتی لە حیزبەکە جێبەجێبکرێت و بافڵ تاڵەبانی و لاهوور شێخ جەنگی بوونە هاوسەرۆکانی یەكێتی، هەروەها ئەنجوومەنێک بە ناوی "ئەنجوومەنی باڵای سیاسی و بەرژەوەندییەکانی یەكێتی" بە سەرۆکایەتیی کۆسرەت رەسوول و ئەندامێتیی چەند سەرکردەیەکی یەکێتی دامەزرا.