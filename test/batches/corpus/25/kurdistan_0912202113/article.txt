وەکو لە راگەیێندراوەکەدا ئاماژەی بۆ کراوە، لە ئەنجامی چاودێری و کۆکردنەوەی "زانیاریی ورد" و دوای دەستخستنی "بەڵگەی تەواو لەسەریان کە مەرامیان بوو" لە سنووری پارێزگای سلێمانی، هەڵەبجە و ئیدارەی گەرمیان "کردەوەی تیرۆریستی" ئەنجام بدەن و "ئاسایشی هەرێم تێکبدەن"، ئەو گرووپەیان دەستگیرکردووە.  بەڕێوەبەرایەتیی ئاسایشی سلێمانی دەڵێت، بڕیاری دادوەری لێکۆڵینەوەی ئاسایشی پارێزگاکەیان وەرگرتووە و لەژێر چاودێری و رێنوێنیی سەرۆکی دەزگای ئاسایشی هەرێمی کوردستان، بەڕێوەبەرایەتییەکەیان / هێزەکانی ئۆپەراسیۆنی ئاسایشی سلێمانی بە هاوکاریی هێزەکانی بەڕێوەبەرایەتیی ئاسایشی شارەزوور، "لە ھەڵمەتێکی بەرفراوان و چەند ئۆپەراسیۆنێکی جیاجیای سەرکەوتوودا رۆژی چوارشەمە ٠٨ - ١٢ - ٢٠٢١ ژمارەیەک لە ئەندامانی تاقم و گرووپی تیرۆریستانی داعش لە شاری هەڵەبجە، قەزای سەیدسادق و شارۆچکەکانی خورماڵ، سیروان و چەند گوندێکی شارەزوور دەستگیرکران".  بەپێی راگەیێندراوەکەی ئاسایشی سلێمانی، لە ئۆپەراسیۆنەکەدا "دەست بەسەر ژمارەیەک لە چەک و تەقەمەنیشدا گیراوە کە  [گرووپەکە] پیلانیان دانابوو تاوەکو لە کردەوە تیرۆریستییەکانیاندا بەکاری بهێنن".  هەروەها ئاماژە بەوەش کراوە، "لەبەر سەلامەتیی لێکۆڵینەوەکان و پاراستنی دۆسیەکە، زانیارییەکانی پەیوەست بەم پیلانەی تیرۆریستان دەھێڵینەوە و لە داھاتوویەکی نزیکدا بە بەڵگە و دۆکیۆمێنتی دروست زانیاریی زیاتر لەبارەی شکستپێهێنانی تێکدانی ئارامیی ھەرێم لەلایەن تیرۆریستانەوە بۆ رای گشتی بڵاودەکەینەوە".