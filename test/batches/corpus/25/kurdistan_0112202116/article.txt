نیهاد ئیدلبی، مامەڵەکاری چەک دەڵێت، "هەر چەکێک بکڕیت یان بیفرۆشیت، دەبێت تۆماربکرێت و هەموو کەسێک ناتوانێت چەک بکڕێت، ئاسایش لێرە دەیان پرسیاری لێ دەکات تاوەکو مۆڵەتی پێدەدات".  لەم بازاڕەدا کارمەندی ئاسایش بەردەوام چاودێریی کڕیار و فرۆشیاران دەکەن، هەموو ئەو چەکانەی دەکڕدرێن یان دەفرۆشرێن، تۆماریان دەکات.  موخلیس مەعروف، چەکفرۆش ئاماژە بەوە دەکات، "زۆربەی ئەو کەسانە پێشمەرگە و ئاسایش و پۆلیسن، بۆ نموونە پێشمەرگە هەژارە و چەکی پێناکڕدرێت، حکومەتیش چەکی پێ نادات و کە دەوامی دێت دەیکڕێت و کە دێتەوە لە مەجبووری دەیفرۆشێتەوە".  مامەڵەکردنی چەک لە هەرێمی کوردستان تەنها لە بازاڕەکان نییە، بەڵکو بە شێوەی نهێنی و لە ماڵانیشدا مامەڵەی پێوە دەکرێت، هەموو بازاڕەکانی چەکیش وەکو یەک چاودێریی لایەنی پەیوەندیداریان لەسەر نییە.  بازاڕ هەیە وەکو کاڵای رۆژانە چەک و تەقەمەنیی بۆ فرۆشتن تێدا نمایش کراوە، بە نرخێکی کەم هەموو کەسێک دەتوانێت چەکی تێدا بکڕێت.  لە بازاڕەکان چەکی سوک نمایش دەکرێن، بەڵام زۆرن ئەو کەسانەی لە هەرێمی کوردستان مامەڵە بە چەکی قورس و مامناوەندیشەوە دەکەن.  عەزیز حاجی، فرۆشیاری چەک دەڵێت، " ١٠ - ١٥ رۆژە بازاڕی چەک باش نییە و هەم نرخ و هەم فرۆشی کەم بووە، بەڵام پاش ١٥ رۆژێک گەرم و خۆش بوو".  هەر چوار پارێزگاکانی هەرێمی کوردستان، چوار ئیدارەکانی سۆران، گەرمیان، راپەڕین و زاخۆ، لەگەڵ شەش قەزاکانی خاوەن بازاڕی کڕین و فرۆشتنی چەک؛ هەموو ئەو چەکانەی تازە و نوێن و لە وڵاتە پێشکەوتووەکان دروستدەکرێن، بە ماوەیەکی کەم پێیان دەگەن.