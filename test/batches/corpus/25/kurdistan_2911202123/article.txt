ئەبووبەکر هەڵەدنی، پەرلەمانتاری کوردستان بە رووداوی راگەیاند، هەڵمەتی دەستگیرکردنی خۆپێشاندەران لەلایەن هێزە ئەمنیەکانەوە لە هەرێمی کوردستان، تاوەکو دوێنێ شەممەش بەردەوامبووە و ئێستا نزیکەی ٦٠٠ خۆپێشاندەر دەستبەسەرن و ئازاد نەکراون.  ئەبووبەکر هەڵەدنی گوتی: "زۆربەی دەستبەسەرکراوەکان لە سنووری پارێزگای سلێمانین، پەرلەمانتارانیش لەسەر هێڵن بۆ ئازادکردنیان".  باڵانبۆ محەممەد، پەرلەمانتاری یەکێتی لە پەرلەمانی کوردستان بە رووداوی راگەیاند، بەڵگە لەبەردەستە کە کەسانێک خۆیان خزاندووەتە نێو خۆپێشاندانەکانەوە کە خوێندکارنین و حەرەمی زانکۆشیان شکاندووە، بۆیە پەرلەمانی کوردستان لیژنەیەکی لێکۆڵینەوەی پێکهێناوە.  باڵانبۆ محەممەد دەڵێ: "ئەمڕۆ سەردانی پارێزگاری سلێمانی و بەڕێوەبەری پۆلیسمان کرد بۆ بەدواداچوون لەبارەی ئەو پرسەوە، دڵنیابن کەسێک بەبێ فەرمانی دادوەر دەستگیرنەکراوە، بەشێک لەوانەی دەڵێن دەستگیرکراوین، هێزە ئەمنییەکان دووریان خستوونەتەوە و ئێستا هیچ خوێندکارێک دەستبەسەر نییە، ئەوانەی دەستبەسەرن کەسانی دیکەن و هەوڵیانداوە کاری نایاسایی بکەن".  رۆژی شەممە ٢٧.١١.٢٠٢١ ئاشنا عەبدوڵڵا، پەرلەمانتاری فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند، لە خۆپێشاندانەکانی هەفتەی رابردوو لە سنووری پارێزگای سلێمانی و هەڵەبجە، ٦٠٣ خۆپێشاندەر دەستگیرکران، بەڵام رۆژی پێنجشەممە ١٢٥ خۆپێشاندەر و هەینیش ١٠٢ خۆپێشاندەر ئازاکراون، کە زۆربەیان بە کەفالەتی کەسی، یاخود بە کەفالەتی ١٠٠ هەزار تاوەکو یەک ملیۆن دینار ئازادکراون.  خۆپێشاندانی خوێندکاران بەمەبەستی گەڕانەوەی دەرماڵەکانیان بوو، کە بڕەکەی بۆ هەر خوێندکارێک ئەگەر بەشەناخۆیی وەرنەگرتایە ١٠٠ هەزار دینار، ئەگەر بەشەناوخۆیی وەرگرتایە ٦٠ هەزار دینار بوو، هەروەها بۆ ئەو خوێندکارانەی کە لە نێو شارن ٤٠ هەزار دینار بوو.  رۆژی چوارشەممە سەمیر هەورامی، گوتەبێژی قوباد تاڵەبانی بە تۆڕی میدیایی رووداوی راگەیاند، لە کۆبوونەوەی ئەنجوومەنی وەزیراندا بڕیار دراوە کە بودجەیەکی تایبەت بۆ وەزارەتی خوێندنی باڵا تەرخانبکرێت بۆ چارەسەری گرفتی خوێندکاران.  سەمیر هەورامی گوتیشی، بودجەکە بۆ چارەسەرکردنی گرفتی بەشەناوخۆییەکان و دابینکردنی خزمەتگوزارییەکان و ھاوکاریکردنی قوتابیان و خوێندکاران خەرجدەکرێت.  بڕیارەکەی حکومەت دوای ئەوە بوو کە بۆ ماوەی پێنج رۆژ بەشێک لە خوێندکارانی زانکۆ و پەیمانگەکانی هەرێمی کوردستان خۆپێشاندانیان دەکرد.  لە ساڵی ٢٠١٤ و دوای قەیرانی دارایی لە هەرێمی کوردستان بە بڕیاری ئەنجوومەنی وەزیران پێدانی دەرماڵەی خوێندکارانی زانکۆ و پەیمانگەکان راگیراوە.