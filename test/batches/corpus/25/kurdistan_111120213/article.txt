بەگوتەی مەجید کاکی، قایمقامی مێران، تەقینەوەکە ئێوارەی رۆژی چوارشەممە ١٠ - ١١ - ٢٠٢١ روویداوە و بەهۆیەوە پیاوێکی تەمەن ٤٣ ساڵ دەستبەجێ گیانی لەدەستداوە و هاوژینەکەشی برینداربووە و رەوانەی نەخۆشخانەی شاری ئیلام کراوە.  قایمقامی مێران رایگەیاندووە، کاری ئەو پیاوە کۆکردنەوەی پاشماوەکانی شەڕبووە و لە ماڵەکەی خۆیدا کۆی کردوونەتەوە و دەستکاریی ئەو پاشماوانەی کردووە، کە ئەمەش بووەتە هۆی تەقینەوەکە.  پارێزگای ئیلام لە رۆژهەڵاتی کوردستان ناوەندێکی سەرەکی شەڕی هەشت ساڵەی ئێران و عێراق بوو و بەشێک لە خاکی ئەم پارێزگایە، لەوانە شاری مێران، لەلایەن سوپای عێراقەوە کۆنترۆڵکرا و دواتر ئێران لە دەستی سوپای عێراقی دەرهێنایەوە.  بەپێی راپۆرتە فەرمییەکان لە ماوەی ئەو هەشت ساڵەدا، یەک ملیۆن و ٧٠٠ هەزار هێکتار لە زەوییەکانی پارێزگای ئیلام، بەتایبەت لە شارە سنوورییەکانی مێران و دێلەراندا، مینڕێژکراوە.   حکومەتی ئێران لە ساڵانی رابردوودا هەوڵیداوە مینەکان هەڵگرێتەوە، بەڵام تاوەکو ئێستا ٢١ هەزار و ٢٨١ هێکتار ناوچەی مینڕێژکراو پاکنەکراوەتەوە.  بەڵام مینەکان تەنیا بەشێک لە کێشەکەن، چونکە لە ئەنجامی شەڕدا بڕێکی زۆری تەقەمەنیش لە بنکە سەربازییە کۆنەکان و گۆڕەپانەکانی شەڕدا جێماون.   جەوهەر نادری، بەڕێوەبەری نووسینگەی ئەمنیی پۆلیسی پارێزگای لوڕستان، سەرەتای ساڵی ٢٠٢١ گوتی: "لە ساڵی ١٩٨٨ (واتە ساڵی تەواوبوونی شەڕی ئێران و عێراق) تاوەکوو ساڵی ٢٠١٩ی زایینی ٣٣٤ کەس بەهۆی تەقینەوەی مینەوە گیانیان لەدەستداوە".