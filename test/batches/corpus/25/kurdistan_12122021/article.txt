دلخاز خورشید، هاونیشتمانی ئاماژە بەوە دەکات، پێشتر تەلەفۆنیان دەکرد و پێیان دەگوترا کە سێ بۆ چوار رۆژی پێدەچێت تاوەکو غازەکە بەدەستیان دەگەیشت، بەڵام ئێستا کردوویانەتە ١٠ رۆژ، هیواش دەخوازێت لایەنە پەیوەندیدارەکان خۆیان بکەنە خاوەنی کێشەی غاز و چارەسەری بکەن.  لە گۆڕەپانەکانی فرۆشتنی غاز، رۆژانە رێژەیەک لە غاز بەسەر ناوچەکاندا دابەش دەکرێت، بەڵام داخوازیی خەڵک پڕناکاتەوە. بەپێی ئامارەکانی بەڕێوەبەرایەتیی نەوت و کانزاکان، رۆژانە هەشت تانکەر دەدرێتە پارێزگای دهۆک، بەڵام داواکراوە کە رۆژانە بکرێتە ١٠ تانکەر، چونکە لە دهۆک ٢٧٥ خێزان هەن، بەو پێیەش هەموو ٢١ رۆژ جارێک بوتڵێک غاز بەر هەر خێزانێک دەکەوێت.  موحسین تەها، بەڕێوەبەری نەوت و کانزاکان لە پارێزگای دهۆک دەڵێت، "هەموومان دەزانین وەرزی زستان داواکاری لەسەر غاز زیاد دەبێت، خەڵک زۆپای غاز لە حەمامی ماڵان دادەنێن، هەندێک کەس هەست بەوە ناکەن کەموکوڕی لە پێدانی پشکی غازدا هەیە. راستە قەیران دروستنەبووە، بەڵام دەکرێت کێشەیەک لە گۆڕەپانەکانی غاز هەبێت".  زیاتر لە دوو مانگە غاز لە گۆڕەپانەکانی دابەشکردن کەم بووەتەوە، لەبەر ئەوە هەندێک لە دەرەوەی هەرێمی کوردستان، موسڵ و دەوروبەری غاز دەهێنن و لەسەر شەقامەکان دەیفرۆشن و نرخیان جیاوازە.