پۆلیسی هەولێر لە روونکردنەوەکەدا دەڵێت، "دوای ئەوەی گرتە ڤیدیۆیەک لە سۆشیال میدیاکان بڵاوبووەوە کە لەبەردەم كۆلێژی (تیشک) دوو قوتابی دەبێتە دەماقاڵەیان، کە لە هەمان کۆلێژ قوتابین و لە ئەنجامدا دەبێتە شەڕیان لەگەڵ دوو قوتابیى دیکەش لەسەر ئەوەی دوو رۆژ پێشتر بە ئۆتۆمبێل یەکێکیان شکاندوویەتیەوە سەر ئەوی دیکە و لە ئەنجامی شەڕەکە تەقە دەکرێت".  بەڕێوەبەرایەتی پۆلیسی پارێزگای هەولێر دەڵێت، دەستبەجێ دەستیان بە لێکۆڵینەوە کردووە و خێزانی هەردوولایان ئاگادارکردووەتەوە کە "دەبێت بە زووترین کات خۆیان رادەستی پۆلیس بکەن، ئەگەرنا بە تووندترین شێوە سزا دەدرێن. بۆیە هەردوولا خۆیان رادەستی هێزەکانی بەڕێوەبەرایەتی پۆلیسی پارێزگای هەولێر کرد".  پۆلیسی هەولێر ئەوەشی خستووەتەڕوو، "دەستمان بەسەر دەمانچەیەکی جۆری (تارق)دا گرت و هیچ لایەکیشیان سکاڵایان نەبوو لە دژی یەکتر و پێکهاتن، بەڵێنیان دا کە بە هیچ جۆرێک كێشه و ئاژاوه دروستنەكەن و پەنا بۆ چەک نەبەن و شەڕ نەكەن، ئەگەرنا لێپێچینەوەی تووندی یاساییان بەرامبەر دەکرێت".  لە روونکردنەوەکەدا ئەوەش هاتووە، "بەهۆی ئەوەی ئەوانە قوتابین، پێویستە پەنا بۆ قەڵەم و کتێب ببەن، نەک چەک و تووندوتیژی و شەڕ".  لەبەرئەوەی لە کێشەکەدا تەقە کراوە و پۆلیسی هەولێر دەڵێت، "مافی گشتی دەیگرێتەوە، پەڕاوی لێکۆڵینەوە رێکخرا و ئێستاش هەر چوار تۆمەتبارەکە بە بڕیاری دادوەری لێکۆڵینەوە راگیراون بەپێی ماددەی ٤١٣ی یاسای سزاکان و ٢١ی چەک"، دڵنیایی ئەوەش دراوەتە هاووڵاتییانی شاری ھەولێر کە "پۆلیس شەو و رۆژ  لە ئەرکدایە بۆ پاراستنی ئەمنیەتى شارى هەولێر و سەروماڵى هاووڵاتییان و ھیچ کەسێک لە یاسا بەرزتر نییە".  دوو رۆژ پێش ئێستا ڤیدیۆیەک لە تۆڕە کۆمەڵایەتییەکان بڵاوبووەوە، تێیدا دەردەکەوێت کە چەند کەسێک لەبەردەم زانکۆی تیشک لە هەولێر لە ئۆتۆمبێلەکانیان دابەزیون و لەگەڵ یەکدی بەشەڕدێن، لە شەڕەکەشدا چەک بەکاردێت و تەقە دەکرێت.