نایف جاسم موختارى گوندى کۆچۆ و سەرپەرشتى رێوڕەسمی بەخاکسپاردنى ٤١ رووفاتەکەی گوندی کۆچۆ بە رووداوی گوت، ئەم رووفاتانە پێشتر لە گۆڕە بەکۆمەڵەکانی شنگال و کۆچۆ بە چاودێریی تیمى نێودەوڵەتیى یۆنامى لە عێراق دەرهێنراون و رەوانەى پزیشکى دادى بەغدا کرابوون، دواى وەرگرتنى سامپڵى DNA لە کەسوکارەکانیان، ئەمڕو رووفاتى ٤١ قوربانیی دیکەى گوندى کۆچۆ ئاشکرادەکرێن و لە رێوڕەسمێکی تایبەتى ئایینى و فەرمیدا بەخاکدەسپێردرێن.  نایف جاسم موختارى گوندى کۆچۆ گوتی، تاوەکو یەک رووفاتى ئیزدیان مابێت ئێمە لە هەوڵدادەبین بۆ دەرهێنان و ئاشکراکردنى ناسنامەی هەموو رووفاتەکانى شنگال.  کاژێر ١٠: ٣٠ خولەکی بەیانیی رۆژی پێنجشەممە ٩ - ١٢ - ٢٠٢١ بڕیارە لە رێوڕەسمێکدا لە گوندى کۆچۆی سەر بە قەزای شنگال و بە ئامادەبوونى نوێنەرانى سەرۆککۆمار، سەرۆکوەزیران، سەرۆکی پەرلەمانى عێراق و لە سەر ئاستى هەرێمى کوردستانیش نوێنەرانى سەرۆکی هەرێمى کوردستان، سەرۆکى ئەنجوومەنى وەزیران، سەرۆکى پەرلەمانى کوردستان، نوێنەرى یۆنامى لە عێراق و دەیان بەرپرسى حکومەت لە عێراق و کوردستان و کەسوکارى قوربانیانى شنگال، ناسنامەى ٤١ رووفاتى دیکەى گوندى کۆچۆ ئاشکرا بکرێن.  لە ٣ ئابى ٢٠١٤ داعش هێرشى کردە سەر شنگال، نزیکەى ٦٥٠٠ کوردى ئێزدى کەوتنە دەستى داعش، جگە لە کڕین و فرۆشتن بە کچ و ژنانی کوردی ئێزدی، نزیکەى ١٢٩٣ کەس لە گەنج، پیری کوردی ئێزدیى خەڵکى شنگال گوللەبارانکران و تاوەکو ئێستا ١٠٥ گۆڕى بە کۆمەڵ دەستنیشانکراون.  نایف جاسم موختارى گوندى کۆچۆ باسى دەرهێنانى رووفاتەکانی کرد و گوتی: "تاوەکو ئێستا ناسنامەی ٣٦٠ رووفات لە ٢٥ گۆڕى بە کۆمەڵ دەرهێنراون، ناسنامەی ١٤٥ کەسى خەڵکى گوندى کۆچۆ ئاشکراکراون، سەرەتاى ئەمساڵ لە رێوڕەسمێکدا ناسنامەی ١٠٤ کەس ئاشکرا کرابوون و بەخاکسپێردرابوون، ئەمڕۆش ناسنامەی ٤١ کەسى دیکەش ئاشکرا دەکرێن".  دەربارەى ئەوانەى دیکەى ماون ناسنامەیان ئاشکرا بکرێت، نایف جاسم گوتی، هەموو ئێزدییەکانى شنگال برا و خوشکى منن، نەک تەنیا خەڵکى کۆچۆ، ئێمە بەردەوام دەبین تاوەکو هەموو رووفاتەکانى دیکەى ئێزدیان لە شنگال دەردەهێنین.  حوسێن قاسم نوێنەرى کوردانى ئێزدى لە سەرۆکایەتیی هەرێمى کوردستان بە رووداوی گوت: "پرۆسەى هەڵدانەوەى گۆڕە بەکۆمەڵەکان لە شنگال پرۆسەیەکى ئاسان نییە، ئەوەنییە کە لە ساڵێکدا یان مانگێک تەواو بێت، ئەم پرۆسەیە پێویستیى بە کاتێکى زۆرە و پێویستیی بە بودجەیەکى زۆریش هەیە. رێکخراوى نێودەوڵەتیى یۆنامى چاودێریی پرۆسەکە دەکەن".  هەروەها حوسێن قاسم رایگەیاند کە پرۆسەى هەڵدانەوە و بەخاکسپاردنى رووفاتەکانى شنگال، تیمەکانى وەزارەتى شەهید و ئەنفالکراوەکانى هەرێمى کوردستان و عێراق و بەچاودێریی تیمەکانى نێودەوڵەتێی بەڕێوەدەچن، راستە زۆر کەس داوادەکەن کە پرۆسەکە بە خێرایی زیاتر بەڕێوەبچێت، بەڵام ئەو پروسەیە پێویستىی بەکاتێکى زیاترە.  خەنسا خدر ژنێکى خەڵکى حەردانە، ١٣ کەس لە ماڵەکەى کەوتبوونە دەستى داعش و هێشتا چارەنووسى ٨ کەسى دیکە ئاشکرانەبووە. خەنسا خدر بە رووداوی گوت، چاوەڕێی هەڵدانى گۆڕەکانى دیکەین بۆ ئەوەى ئێمەش چارەنووسى کەسوکارەکانى خۆمان بزانین و هەر هیچ نەبێت، گۆڕێک هەبێت بچینە سەر گۆڕى کەسوکارەکانى خۆمان.