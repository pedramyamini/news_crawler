زانا محەممەد عومەر، خاڵی ئەو گەنجەیە و بە رووداوی راگەیاند، رێباز مهاباد عەلی لەدایکبووی ساڵی ١٩٩٤ ـە و خەڵکی هەولێرە، نزیکەی ٧ ساڵە چووەتە دەرەوە، ٥ ساڵ لە سوێد ژیاوە و ٢ ساڵیش لە ئیتاڵیا و لەوێ مافی مانەوەی پێدراوە، چەند رۆژێک لەمەوبەر چووەتە ئەڵمانیا و کاتێک چووەتە ناو وێستگەی میترۆ بۆ ئەوەی بگەڕێتەوە بۆ ستۆکهۆڵم، بەڵام بێسەروشوێن بووە.  زێڕین محەممەد عومەر، دایکی رێباز بە رووداوی گوت، "دواجار ١٨ - ١١ - ٢٠٢١ بوو کە قسەم لەگەڵ کوڕەکەمدا کرد و پێی گوتم ' لەناو میترۆیە و دەگەڕێتەوە بۆ سوێد، کە گەیشت پەیوەندم پێوە دەکات،' بەڵام تاوەکو ئێستا هیچ سۆراخێکی نییە و مۆبایلیشی داخراوە. "  زێڕین محەممەد دەشڵێت، "لەو حەوت ساڵەدا نەمزانیوە کوڕەکەم بچووکترین گرفتی لەگەڵ کەسدا هەبووبێت یان کارێکی نایاسایی کردبێت، بۆیە داوا لە نوێنەرایەتی حکومەت دەکەم سۆراخێکی کوڕەکەم بزانن. "