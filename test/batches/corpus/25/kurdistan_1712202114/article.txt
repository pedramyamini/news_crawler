ناوەندی راگەیاندن و چاپه‌مه‌نی هێزەکانی پاراستنی گەل "هەپەگە" ناسنامەی ئەو گەریلانەی بڵاوکردەوە کە لە ئامەد و دێرسم لە باکووری کوردستان لە کاتی شەڕ و پێکدادان لە دژی سوپای تورکیا، گیانیان لەدەستدابوو.   ناسنامەی گەریلاکان بەمشێوەیەن، ڤەیسەل ئاککوش ناسراو بە هەردەم ئاراس لەدایکبووی ئامەد، ئیسیان لەدایکبووی دێرسم و محەممەد شێخموس تالماچ بەناوی فێداکار ئامەد لە دایکبووی ئامەد.   گەریلاکان لە ئەنجامی زنجیرە ئۆپەراسیۆنەکانی زستانەی "ئەرەن" کە لەلایەن ژووری ئۆپه‌راسیۆنه‌كانی وه‌زاره‌تی ناوخۆی توركیا بەڕێوەدەچێت، گیانیان لەدەستداوە.  لە ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک و ئەرەن" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان کردووە و ئۆپەراسیۆنەکان تاوەکو ئێستا بەردەوامن.