رۆژی چوارشەممە ٨ی کانوونی یەکەمی ٢٠٢١ ئەنجوومەنی وەزیرانی هەرێمی کوردستان بە سەرۆکایەتیی مەسرور بارزانی، سەرۆکی ئەنجوومەنی وەزیران و ئامادەبوونی قوباد تاڵەبانی، جێگری سەرۆکوەزیران کۆبووەوە. ئەنجوومەنی وەزیران گفتوگۆی دەربارەی هێرش و پەلامارەکانی چەکدارانی داعش کرد بۆسەر ناوچە کوردستانییەکانی دەرەوەی ئیدارەی هەرێمی کوردستان، کە بەهۆیانەوە شەهیدبوون و برینداربوونی چەندین پێشمەرگە و هاونیشتمانییان لێکەوتەوە.  مەسرور بارزانی، سەرۆکوەزیرانی هەرێمی کوردستان بەناوی ئەنجوومەنی وەزیرانەوە پرسە و سەرەخۆشیی لە کەسوکاری شەهیدەکان کرد و هیوای چاکبوونەوەی خێرای بۆ بریندارەکان خواست؛ ئاماژەی بەوەش دا، "لەگەڵ حکومەتی فیدراڵی، لە پەیوەندیی بەردەوامدان بۆ فراوانکردنی دەرفەتەکانی هاریکاری و هەماهەنگی بۆ پڕکردنەوەی بۆشایی ئەمنی لە ناوچە کوردستانییە دابڕێندراوەکان و دابینکردنی پێداویستییەکانی پێشمەرگە بۆ رووبەڕووبوونەوەی تیرۆریستانی داعش".  سەرۆکوەزیرانی هەرێمی کوردستان رایگەیاندووە، "هەرچی پێمان بکرێت دەیکەین بۆ پشتیوانیکردنی پێشمەرگە و پاراستنی خەڵکی خۆڕاگری ئەو ناوچە کوردستانییانەی رووبەڕووی هێرشە تیرۆریستییەکانی داعش بوونەتەوە، کە ئەم هێرشانە بە شێکن لە سیاسەتی بەردەوامی گۆڕینی دێمۆگرافیی ئەو ناوچانە و ناچارکردنی دانیشتووانەکانیان، بۆئەوەی شوێنەکانیان چۆڵ بکەن".  ئەنجوومەنی وەزیران پرۆژە یاسای نوێی پەروەردە و فێرکاریی پەسند کرد  لە کۆبوونەوەی ئەنجوومەنی وەزیراندا رەشنووسی پرۆژەیاسای "پەروەردە و فێرکاری لە هەرێمی کوردستان" لەلایەن ئالان حەمە سەعید، وەزیری پەروەردە خرایەڕوو، دوای گفتوگۆ و راگۆڕینەوە بە کۆی دەنگ پرۆژەیاساکە پەسند کراوە "بە ئامانجی رێکخستنی هەموو بوارە پەروەردەیی و فێرکارییەکان لەسەر بنەمای سەردەمیانە و برەودانی زیاتر بە پرۆسەی خوێندن لەپێناو دانانی بناخەی سیستەمێکی پەروەردەیی نوێی کوردستانی".  لە راگەیێندراوی کۆبوونەوەکەدا لەبارەی پرۆژەیاساکەوە ئەوە خراوەتەڕوو کە پرۆژەیاساکە فراوان و گشتگیرە و کۆی پرۆسەی پەروەردە و فێرکاری لە کەرتی حکومی و تایبەت لەخۆدەگرێت.  ئەنجوومەنی وەزیران پرۆژەیاسایەکی وەزارەتی کارەبای پەسندکرد  کەمال محەمەدساڵح، وەزیری کارەبا لە کۆبوونەوەکەی ئەنجوومەنی وەزیراندا پرۆژەیاسای "هەمواری یەکەمی یاسای وەزارەتی کارەبا ژمارە ٦ی ساڵی ٢٠٢١ "ی خستەڕوو، کە ئامانج لێی "باشتر رێکخستنەوەی هەیکەلیەتی وەزارەتە"کەیە و لەلایەن ئەنجوومەنی وەزیرانەوە پەسند کراوە و بڕیاردرا بە ناردنی هەردوو پرۆژەیاساکە بۆ پەرلەمانی کوردستان.  وەزیری کشتوکاڵ مەترسیی وشکەساڵیی لەسەر بەرهەمە کشتوکاڵییەکان خستەڕوو  بێگەرد تاڵەبانی، وەزیری کشتوکاڵ و سەرچاوەکانی ئاو راپۆرتێکی دەربارەی بابەتی وشکەساڵی و مەترسییەکانی بۆسەر بەرهەمە کشتوکاڵییەکان لە هەرێمی کوردستان خستەڕوو، کە سەرئەنجام کاریگەریی لەسەر "بەرزبوونەوەی نرخی پەینی کیمیایی و ماددە قڕکەرەکان و کاریگەریی بۆسەر داچاندنی بەرهەمی دانەوێڵەی گەنم و جۆ و دۆخی ئاژەڵداران و کێڵگەکانی پەلەوەری و سامانی ماسی و بەرزبوونەوەی نرخی ئالیک دەبێت".  لە راپۆرتەکەی وەزارەتی کشتوکاڵدا ئاماژە بە گرنگیدان بە سەرچاوە ئاوییەکان و بەنداوەکان و پرۆژە ئاودێرییەکان و گلدانەوەی ئاوی پێویست و پاراستنی رێژەی بەکارهێنانی ئاو دراوە لە رێگەی هۆشیارکردنەوەی هاووڵاتییان و چەندین پێشنیازی ئاسانکاری بۆ جووتیاران و ئاژەڵدارانی هەرێمی کوردستان خراوەتەڕوو؛ ئەنجوومەنی وەزیرانیش وەزیرە پەیوەندیدارەکانی بەو ئاسانکارییانە راسپارد کە کاریان لەسەر بکەن و لە چوارچێوەی یاسا بەرکارەکان هاوکاریان بن.  رێکخستنەوەی مامەڵەی میدیا و سۆشیال میدیا  حەمەی حەمەسەعید، وەزیری رۆشنبیری و جووتیار عادل، سەرۆکی فەرمانگەی میدیا و زانیاری لە کۆبوونەوەکەدا چەند سەرنج و تێبینی و پێشنیار و راسپاردەیەکیان بۆ رێکخستنی مامەڵەی میدیا و سۆشیال میدیا "لەگەڵ دۆخی ئێستای بەرەکانی جەنگ دژ بە تیرۆریستانی داعش خستەڕوو، کە پێویستە وەکو راگەیاندنی بەرپرس رۆڵی خۆیان ببینن لە پاراستنی ئاسایشی نیشتمانی و سەلامەتی و ژیانی پێشمەرگە قارەمانەکان، بە پێچەوانەوە کاریگەریی نەرێنیی دەبێت لەسەر پلانەکانی رووبەڕووبوونەوەی تیرۆریستان و سەنگەرەکانی بەرگری".