بارەگای بارزانی راگەیێندراوێکی لەبارەی نێوەڕۆکی کۆبوونەوەکە بڵاوکردووەتەوە کە تێیدا هاتووە، سەرۆک مەسعود بارزانی لە سەلاحەدین پێشوازی لە وەلید محەممەد ئیسماعیل، باڵیۆزی نوێی میسر لە عێراق کردووە.  لە کۆبوونەوەکەدا کە وەجیە حیجازی، کۆنسوڵی میسر لە هەولێر ئامادەبووە، بەپێی راگەیێندراوەکە باسی "پەیوەندییە مێژووییەکانی" نێوان گەلی کوردستان و گەلی میسر کراوە هەروەها جەختکراوەتەوە لەسەر پتەوکردنی دۆستایەتیی نێوان هەردوولا و پەرەپێدانی پەیوەندی لە بواری کولتووری و ئاکادیمی و ئابووری.  وەلید محەممەد ئیسماعیل، لە رۆژی ٢٢ ـی حوزەیرانی ٢٠٢١، وەکو باڵیۆزی میسر لە عێراق دەستبەکاربوو.  لەو کۆبوونەوەیەدا شاندەکەی باڵیۆزخانەی میسر ستایشی کولتووری پێکەوەژیان و سەقامگیری و بووژانەوەی هەرێمی کوردستانیان کردووە، بارەگای بارزانی دەڵێت، "رۆڵی مێژوویی سەرۆک بارزانیان لە خەباتی گەلی کوردستان بەرز نرخاند. "  لە ماوەی رابردوودا چەکدارانی داعش لە چەند ناوچەیەک هێرش و جموجوڵیان هەبووە. بەپێی راگەیێندراوەکە لە کۆبوونەوەکەدا "هەڕەشەی تیرۆر"ـیش تاوتوێکراوە.