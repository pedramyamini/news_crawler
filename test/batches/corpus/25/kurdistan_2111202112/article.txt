لیوا عەبدولقادر عەزیز، بەڕێوەبەری گشتیی پۆلیسی هاتووچۆی هەرێمی کوردستان بە رادیۆی رووداوی راگەیاند: "بە هیچ شێوەیەک ئۆتۆمبێلە کراونەکان (مەلیکەکان) تۆمار ناکەین، لەبەر ئەوەی دەستکاری کراون و سوکانیان لە راستەوە بۆ چەپ گۆڕدراوە. ئەوانە هی ئەوە نین لەسەر شەقامەکان بڕۆن. ئێستا خەریکین یاسایەک بۆ ئۆتۆمبێلە بێسەرەتاکان دەربکەین، بەڵام ئەوانەی بڕاوەن و شوێنی سوکانیان گۆڕدراوە بە هیچ شێوەیەک تۆمار ناکرێن. "  بەڕێوەبەری گشتیی پۆلیسی هاتووچۆی هەرێمی کوردستان ئاماژەی بەوە دا، لە دەروازە سنوورییەکان لیژنەی تایبەتیان لە کوالێتی کۆنترۆڵ هەیە. ئەگەر هەر ئۆتۆمبێلێک مەرجەکانی تووندوتۆڵیی تێدا نەبێت، ناهێڵرێت بهێنرێتە ناوەوە.   بە گوتەی لیوا عەبدولقادر عەزیز، ئێستا نزیکەی پێنج هەزار ئۆتۆمبێل لە هەرێمی کوردستاندا هەن کە لەبەر ئەوەی مەرجی تووندوتۆڵییان نییە و لە پشکنین دەرناچن، تاوەکو ئێستا ژمارەمان بۆ نەکردوون.   لەبارەی هاوردەکردنی ماتۆڕیشەوە لیوا عەبدولقادر عەزیز ئاشکرای کرد کە چەند ساڵێکە رەزامەندییان نەداوە کە لە هیچ دەروازەیەکی سنوورییەوە ماتۆڕ بێتە هەرێمی کوردستانەوە.   بە گوتەی بەڕێوەبەری گشتیی پۆلیسی هاتووچۆی هەرێمی کوردستان، ئەو ماتۆرانەی دەهێنرێنە ناوەوە بە هەڵوەشێنراوی لەناو کارتۆندان و بە قاچاخ دەهێنرێنە ناو هەرێمی کوردستان. ئەگەر نا لە دەروازە سنوورییەکانی هەرێمی کوردستان بە هیچ شێوەیەک ماتۆڕ ناهێنرێتە ناوەوە.   لیوا عەبدولقادر عەزیز گوتی: "لە هەرێمی کوردستاندا نزیکەی پێنج هەزار ماتۆڕ دەستیان بەسەردا گیراوە. ماوەماوە لیژنە پێکدەهێنین، بە خاوەنەکانیان نادەینەوە و پانیان دەکەینەوە. پار زیاتر لە هەزار ماتۆڕمان پان کردووەتەوە. "  ئێستا لە هەولێر بە سیستمی کۆری مۆڵەتی شۆفێری دەدرێت کە فێرخواز بە ئاسانی دەرناچێت. خەڵک هەیە بە سێ مانگ هەوڵی داوە تاوەکو دەرچووە.   لیوا عەبدولقادر عەزیز ئەوەی خستەڕوو، سیستمە کۆرییەکەی مۆڵەتی شۆفێری لە دهۆکیش خەریکە تەواو دەبێت. ئەوەی دهۆک کە تەواو ببێت، لە سلێمانییش دەست بە دانانی دەکرێت.  لیوا عەبدولقادر عەزیز گلەیی لە یاسای هاتووچۆ هەبوو و گوتی: "یاسای ژمارە ٨٦ ـی ساڵی ٢٠٠٤ کە تایبەتە بە هاتووچۆ کەموکووڕیی زۆری تێدایە و لەگەڵ ساڵی ٢٠٢١ ـدا ناگونجێت. ئێستا لە عێراق کار بە یاسای ژمارە ٨ ـی ساڵی ٢٠١٩ دەکرێت کە لەوەی ئێمە باشترە. داوا لە پەرلەمانی کوردستان، حکومەتی هەرێمی کوردستان و وەزارەتی ناوخۆ دەکەم چاوێک بە یاسای ژمارە ٨٦ ـی ساڵی ٢٠٠٤ دا بخشێننەوە بۆ ئەوەی یاسایەکی تۆکمەی وا دابڕێژرێتەوە کە لەگەڵ ئەم سەردەمەدا بگونجێت. "  بەڕێوەبەری گشتیی پۆلیسی هاتووچۆی هەرێمی کوردستان باسی لەوە کرد، پێش چەند مانگێک لە وەزارەتی ناوخۆ لیژنەیەکیان پێکهێناوە بۆ ئەوەی یاسای هاتووچۆ هەموار بکرێتەوە، بەڵام ئەوە هەروا ئاسان نییە و کاری دەوێت، ئێستا خەریکن یاسایەکی گونجاو دابنێن.