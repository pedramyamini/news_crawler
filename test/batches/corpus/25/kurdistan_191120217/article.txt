نەجات مەحموود، جووتیار دەڵێت، "ئەگەر ئاوا بمێنێتەوە، لە ١٠٠ جووتیار ٣٠ جووتیار ئەمساڵ گەنم ناچێنێت، لەبەرئەوەی خەرجیی زۆر گران بووە و هەموو پێداویستییەکان نرخیان چووەتە سەرەوە و خەریکە بەرهەمی کشتوکاڵی بەرەو لەناوچوون دەچێت".  دەشتی هەریر و باتاس رووبەری ١٠٠ هەزار و ٣٧٥ دۆنم زەوی بۆ چاندنی گەنم و جۆ هەیە. نزیکەی ٢٥ ملیمەتر باران باریوە و زەویەکان ئامادەی چاندنن، بەڵام هەموو جووتیارێک توانای کڕینی پەینی کیمیاوییان نییە و نرخەکەی ئاوا بێت ٨٠ % ی دەشتەکە بە بەیاری دەمێنێتەوە.  کاکە سەیدا حەمە، جووتیار باس لەوە دەکات، "دوو کۆمپانیا بۆی هەیە پەینی کیمیاوی بهێنێتە کوردستان، یەکێکیان لە هەولێرە و ئەوەی دیکەیان لە سلێمانییە و بە کەیفی خۆیان جووڵە بە بازاڕ و نرخەکەی دەکەن و حکومەتیش چاودێرییان ناکات".  خالیس محەممە، جووتیار ئاماژە بەوە دەکات، "دوو تۆن گەنمم چاندووە، تەنیم بە ٧٠٠ هەزار دینار کڕیوە، ئەگەر ئاوا بێت رووخانی جووتیارە".  وەزارەتی کشتوکاڵ دەڵێت بەرزبوونەوەی نرخی دۆلار بەرامبەر دینار و گرانبوونی پەینی کیمیاوی لە کارگەکان هۆکارە، مانگی شەشی ئەمساڵیش حکومەت هەر کیلۆیەک گەنمی لە جووتیاران بە ٥٦٠ دینار کڕی، ئێستا کڕینی هەر کیلۆیەک گەنم بە ٧٥٠ دینارە.