نزیکەی ٢٠ ساڵە ئەو گەڕەکە دروستبووە. فریاد حەسەن، کاسب دەڵێت، "رۆژ بە رۆژ درزی زەوی لە نزیک ماڵەکەم گەورەتر دەبێت، مەترسیمان کەتووەتەسەر و حکومەت چارەیەکمان بۆ نەکات دەبێت چۆڵی بکەین".  رۆژانە داڕمان و دروستبوونی درز و کەلێنی زەوی بەردەوامن. درزەکە لە رووبەری پێنج دۆنم زەویدا دروستبووە، قوڵیی مەترێک و ٢٠ سانتیمەترە، پانیەکەشی سێ مەترە.  کوردۆ حەمەدەمین، ئەندازیاری شارستانی ئاماژە بەوە دەکات، "مەترسی زۆرە، چونکە گردەکە لێژایی زۆرە، رەنگە لەگەڵ باران بارین درزەکە زۆرتر بێت و گردەکە بڕووخێت و مەترسی لەسەر دانیشتووانی گەڕەکەکە دروستبکات".  نزیکەی دوو مەتر رێگەی سەرەکیی گەڕەکەکە نزم بووەتەوە و هاتووچۆی ئۆتۆمبێلی تێدا پەککەوتووە، بە پیادەش خەڵکی بە ترسەوە هاتووچۆی تێدا دەکەن.  رووداو مەترسییەکانی رۆچوونی زیاتری گەڕەکەکەی بردە یەکەی کارگێڕیی ناوچەکە و حکومەتیش بڕیاریداوە بەدواداچوونی بۆ بکات.  مەغدید ئەحمەد، قایمقامی سۆران بە رووداوی گوت، "خانووەکان بە شێوەی زێدەڕۆیی دروستکراون، بەڵام هەر هاووڵاتیی ئەم شارەن، بۆیە لە رێگەی شارەوانییەوە کاری لەسەر دەکەین و بەدواداچوون دەکەین بۆ چاککردنی".  بە تەنیا خانووەکانی ئەم گەڕەکە نین کە لە ماوەی ئەمساڵدا بەهۆی رۆچوونی زەوییەوە درزیان بردووە، بەڵکو لە گەڕەک و شوێنی دیکەی ئیدارەی سۆران خانوو رووخاون و زەوی تووشی شەقبوون بووە.