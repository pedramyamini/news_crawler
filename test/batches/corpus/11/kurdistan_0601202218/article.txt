د. وەلید مستەفا، بەڕێوەبەری نەخۆشخانەی لالاڤ - ی تایبەت بە کۆرۆنا دەڵێت، "بەداخەوە، ئەمڕۆ [پێنجشەممە ٠٦ - ٠١ - ٢٠٢٢] پێنج حاڵەتی گۆڕاوی ئۆمیکرۆن لە پارێزگای دهۆک دەستنیشان کراون، لە ئامادەباشیداین و دوو نەخۆشخانە تەرخانکراون بۆ تووشبووانی کۆرۆنا کە ٢٠٠ تەختیان هەیە، ٨٠ لەو تەختانە ئامێری هەناسەدانی دەستکردیان لەسەرە کە لە ئەگەری ئەوەی نەخۆش پێویستی بێت بۆی بەکاردەهێندرێت. هەروەها لەگەڵ جۆری پێشووی کۆرۆنا راهاتووین، ئەگەر خوانەخواستە بڵاوبووەوە، دەتوانین بەشێوەیەکی باش کۆنترۆڵی بکەین".  بەڕێوەبەری گشتیی تەندروستی دهۆک ئاشکرای دەکات، ١٠ رۆژ پێش ئێستا پشکنینی دوو کەسی تووشبوو بە گۆڕاوی ئۆمیکرۆن لە تاقیگەیەکی دهۆک دەرچووە، دواتر پشکنینەکان نێردراون بۆ وەزارەتی تەندروستی لە هەولێر و لەوێشەوە رەوانەی بەغدا کراون، پشتڕاستبووەتەوە کە ١٠٠ % تووشبووی گۆڕاوی ئۆمیکرۆنن.  د. ئەفرا سیاب، بەڕێوەبەری گشتیی تەندروستیی دهۆک رایگەیاند، دەبێت ئەو بابەتە بە جیددی وەربگیرێت، داواش لە خەڵک دەکات کە پابەندی رێنوێنییە تەندروستییەکان بن.  لیژنەی باڵای بەرەنگاربوونەوەی کۆرۆنا لە هەرێمی کوردستان رایگەیاندووە، ئاگاداری بڵاوبوونەوەی ئۆمیکرۆنن، بۆیە بڕیاریان داوە تاوەکو ٢٠ی ئەم مانگە فەرمانبەرانی حکومی ڤاکسینی کۆرۆنا وەربگرن و خەڵک رێنوێنییە تەندروستییەکان جێبەجێ بکەن.  د. سامان بەرزنجی، وەزیری تەندروستیی هەرێمی کوردستان دەڵێت، "سەرچاوەی سەرەکی [ی بڵاوبوونەوەی ئۆمیکرۆن] لە کاتی ئێستا دا بریتییە لەو کەس و گومانلێکراوانەی کە نیشانەکانیان هەیە کە پۆزەتیڤن و لە دەرەوەی وڵات دەگەڕێنەوە، بەڵام بە شێوەکی گشتی لەناو کومەڵگەی ئێمەدا هەیە و پێویستە رەچاوی رێنوێنییەکان بین بەگشتی".  بەپێی ئاماری وەزارەتی تەندروستی، تاوەکو ئێستا لە دهۆک زیاتر لە ١٢٩ هەزار تووشبووی کۆرۆنا دەستنیشانکراون، هەزار و ٧٧١ تووشبوویان گیانیان لەدەستداوە.