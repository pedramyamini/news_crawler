وەزارەتی تەندروستی و ژینگەی عێراق، رۆژی دووشەممە ١٧ - ١ - ٢٠٢٢ لە راگەیێندراوی رۆژانەیدا رایگەیاند، لە ٢٤ کاژێری رابردوودا ٢١ هەزار و ١٦٨ پشکنینی کۆرۆنا لە عێراق و هەرێمی کوردستان کراون، ئەنجامی پشکنینی ٤٤٦٦ کەسیان پۆزەتیڤ بووە. لە کاتێکدا رۆژی یەکشەممە ٣,٦٣٠ کەس تووشی کۆرۆنا بووبوون.   هەر بەپێی راگەیێندراوەکەی وەزارەتی تەندروستیی عێراق لە ٢٤ کاژێری رابردوودا پێنج کەس بە کۆرۆنا گیانیان لەدەستداوە و هەزار و ٥٨٢ تووشبووی کۆرۆناش چاکبوونەتەوە.  لە راگەیێندراوەکەی وەزارەتی تەندروستیی عێراقدا هاتووە، هەر لە ٢٤ کاژێری رابردوودا لە هەرێمی کوردستان ١٣٣٦ تووشبووی دیکەی کۆرۆنا تۆمارکراون، ١٢٨ تووشبوو چاکبوونەتەوە و ٣ تووشبووش گیانیان لەدەستداوە.  سەبارەت بە وەرگرتنی ڤاکسینی کۆرۆناش، بەپێی ئامارەکەی وەزارەتی تەندروستی، تاوەکو ئێستا ٨ ملیۆن و ٨٩٩ هەزار و ٦٧ تووشبوو لە عێراق و هەرێمی کوردستان ڤاکسینی کۆرۆنایان وەرگرتووە.  بەپێی دوایین ئاماری وەزارەتی تەندروستی و ژینگەی عێراق، تاوەکو ئێستا ٢ ملیۆن و ١١٨ هەزار و ٧٧٩ تووشبووی کۆرۆنا لە عێراق و هەرێمی کوردستان تۆمارکراون؛ ٢ ملیۆن و ٧٠ هەزار و ٤٧٢ لەو تووشبووانە چاکبوونەتەوە، واتە ٩٧.٧ % ی تێکڕای تووشبووان، هەروەها ٢٤ هەزار و ٥٥ تووشبووی کۆرۆنا هێشتا چارەسەر وەردەگرن و ٢٤ هەزار و ٢٥٢ تووشبووش گیانیان لەدەستداوە.  بەهۆی زیادبوونی ژمارەی تووشبووانی کۆرۆنا لە پارێزگای کەرکووک، شانەی قەیرانی تەندروستیی لە پارێزگاکە بڕیاری دا بۆ ماوەی ١٠ رۆژی دەوامی فەرمانگەکانی پارێزگاکە بۆ نیوە کەمبکاتەوە.