ڤۆلڤانگ ماکشتاین، وەزیری تەندروستیی نەمسا لە هەڤپەیڤینێکدا لەگەڵ میدیای وڵاتەکەی رایگەیاند ئەوان تاوەکو مانگی حوزەیران بەردەوام دەبن لە بەکارهێنانی ڤاکسینەکە، بەڵام دوای ئەوە، دەستبەرداری دەبن.   لە پاڵ دواکەوتنی بەردەوام لە بەرهەمهێنان و دابەشکردنی ڤاکسینەکان بەسەر وڵاتاندا، بەگوێرەی وەزیری تەندروستیی نەمسا، هەبوونی گومان لەسەر سەلامەتیی ڤاکسینەکە لەلایەن خەڵکی وڵاتەکەیەوە، هۆکارێکی دیکەی وازهێنانیانە لە بەکارهێنانی ڤاکسینەکە، هەرچەندە وەزیرەکە خۆی پێیوایە ڤاکسینی ئەسترازێنیکا "سەلامەتە و بەرگریی پێویست" بۆ مرۆڤ "دروست دەکات. "  تاوەکو ئێستا یەک لەسەر سێی دانیشتووانە ٨.٩ ملیۆنییەکەی نەمسا قورچکی یەکەمی ڤاکسینی کۆرۆنایان وەرگرتووە.   دوای دەستبەرداربوون لە ڤاکسینی ئەسترازێنیکا، حکومەتی ئەو وڵاتە داواکاریی کڕینی ملیۆنان قورچکە ڤاکسینی دیکەی پێشکێش بە کۆمپانیاکانی فایزەر و مۆدێرنا کردووە.