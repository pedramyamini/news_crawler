رەنجە جەمال، پەیامنێری رووداو لە هەولێر رایگەیاند، ئەمڕۆ پێنجشەممە ٠٤ - ١١ - ٢٠٢١، دکتۆر سامان بەرزنجی، وەزیری تەندروستی هەرێمی کوردستان سەردانی پەرلەمانی کوردستانی دەکات و لەگەڵ لیژنەی تەندروستیی پەرلەمانی کوردستان کۆدەبێتەوە.  لە کۆبوونەوەی نێوان لیژنەی تەندروستیی پەرلەمانی کوردستان و وەزیری تەندروستی گفتوگۆ لەبارەی دۆخی کۆرۆنا و رەوشی تووشبووانی کۆرۆناو چارەسەرکردنی تووشبووانی کۆرۆنا نەخۆشخانە تایبەتەکان و رەوشی تەندروستی بە گشتی لە کوردستان دەکرێت.  سەرەتای ئەو مانگە دوای تووشبووێکی کۆرۆنا دوای مانەوەی زیاتر لە مانگێک لە یەکێک لە نەخۆشخانە ئەهلییەکانی شاری هەولێر گیانی لەدەستدا، بۆ پێدانەوەی تەرمەکەش نەخۆشخانەکە داوای ١٠ ملیۆن دیناری لە کەسوکارەکەی کردبوو، بە گوتەی کەسوکارەکەشی لە ماوەی ٣٢ رۆژ مانەوەی نەخۆشەکە لە نەخۆشخانە ٤٥ ملیۆن دیناریان لێوەرگرتوون، ئەمەش کاردانەوەی کەسوکارەکەی لێکەوتووە.  لەبارەی ناوەڕۆکی گفتوگۆکانیان لەگەڵ وەزیری تەندروستی، شنۆ ئەشقی، ئەندامی لیژنەی تەندروستیی پەرلەمانی کوردستان قسەی بۆ رەنجە جەمال، پەیامنێری رووداو لە هەولێر کردو گوتی: "دانیشتنەکەی ئەمڕۆمان لەگەڵ بەڕێز وەزیری تەندروستی، تاوتوێکردنی کەرتی تەندروستی بە گشتی لە هەرێمی کوردستان، کۆمەڵێک بابەتی هەنووکەیی هەن لەوانە دۆخی کۆرۆنا و تووشبووانی کۆرۆنا و نەخۆشخانە تایبەتەکان و گشتییەکان".  بە گوتەی شنۆ ئەشقی وەزیری تەندروستی هەمیشە ئامادەیی ئەوەی هەبووە بێتە پەرلەمان، بەڵام "ئەوەندەی قسە دەکات، ئەوەندە کرداری نییە. لە ماوەکانی رابردوو چەندینجار لەگەڵ وەزیری تەندروستی کۆبووینەتەوە، بڕیاری زۆر باشی دەرکردووە، بەڵام هەر خۆی جێبەجێی نەکردووە. بۆ نموونە بڕیاری کەمکردنەوەی نرخی نەخۆشخانە تایبەتەکان بەتایبەت بۆ چارەسەرکردنی تووشبوانی کۆرۆنا، نەخۆش هەبووە گیانی لەدەستداوە ٦٠ هەزار دۆلاریان لەسەر حیسابکراوە، کەسوکارەکەی بە قیست پارەکەی دەداتەوە. ئەمەش کارەساتە لە نەخۆشخانە تایبەتەکان و وەزیریش بێدەنگە".