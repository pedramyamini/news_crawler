تیمێك لە شارەزایانی پزیشکی سەر بە پەیمانگەی نیشتمانیی ئەفریقیای باشوور بۆ نەخۆشییە گوازراوەکان لێکۆڵینەوەیەکی تایبەت بە گۆڕاوی ئۆمیکرۆن - یان کردووە و تیێدا بەو ئەنجامە گەیشتوون، کە گۆڕاوی ئۆمیکرۆن بە بەراورد لەگەڵ زنجیرەکانی دیکەی کۆڤید - ١٩، "توانای زیاتری خۆدزینەوەی لە سیستەمی بەرگریی مرۆڤ هەیە".  لێکۆڵەرەکان ئاشکرایانکردووە: "ئەگەری هەیە گۆڕاوی ئۆمیکرۆن ببێتە هۆی تووشبوونی ژمارەیەکی زۆری خەڵک تەنانەت ئەوانەشیان، کە هەڵگری رێژەیەکی بەرزی دژە تەنەکانن".  بەڵام هاوکات تیمی شارەزایانی پزیشکی سەر بە پەیمانگەی نیشتمانی ئەفریقیای باشوور بۆ نەخۆشییە گوازراوەکان دانیشیان بەو راستییەدا ناوە کە: "هێشتا چەندین پرسیار هەن پێویستیان بە وەڵامدانەوەیە" وەک: "ئایا گۆڕاوی ئۆمیکرۆن توانای خۆدزینەوەی لەو سیستەمە بەرگرییانەی مرۆڤ هەیە، کە پێکوتەی دژە کۆرۆنایان پێدراوە یان نا".   لێکۆڵینەوەکە بەشێكە لە لێکۆڵینەوە بەردەوامەکانی تیمی شارەزایانی پەیمانگەی نیشتمانیی ئەفریقیای باشوور کە لە مانگی ئاداری ساڵی ٢٠٢٠ وە دەستیان پێکردووە و پشکنینیان بۆ زیاتر لە ٢ ملیۆن و ٨٠٠ هەزار تووشبووی کۆرۆنا کردووە و تێیدا دەرکەوتووە لەو ژمارەیە زیاتر لە ٣٥ هەزار تووشبوو هەن، کە بۆ چەند جارێک تووشی کۆرۆنا بوونەتەوە.  هەروەها بەو راستییە گەیشتوون، کە تووشبوون بۆ چەند جارێك بە گۆڕاوی "دێلتا" و "بیتا" کە بەشێكن لە پەتای کۆڤید - ١٩، کەمترە لە تووشبوون بە زنجیرەی یەکەمی ڤایرۆسەکە کە لە کانوونی دووەمی ساڵی ٢٠٢٠ لە شاری ووهانی چین سەریهەڵدا؛ بەڵام هاوکات تیمی شارەزایان بەو ئەنجامە گەیشتوون کە ئەگەری دووبارە تووشبوونەوە بە گۆڕاوی ئۆمیکرۆن بە بەراورد بە شەپۆلی یەکەمی کۆرۆنا، ٢.٤ هێندە زیاترە.  لێکۆڵینەوەکەی پەیمانگەی نیشتمانیی ئەفریقیای باشوور بۆ نەخۆشییە گوازراوەکان هێشتا لە گۆڤارە زانستییە نێودەوڵەتییەکان بڵاونەکراوەتەوە.