من شێوازێكی خۆم هەیە. لە خەو هەڵدەستم، قاوەیەك دروستدەكەم، پایپەكەم پێدەكەم و دەچمە باڵكۆنەكە. ئەوە، ئەو كاتەیە كە دەمەوێت لەگەڵ جیهاندا پێكبێمەوە، بە هەموو ناداتپەروەری، هەموو تاوان و هەموو جەنگ و هەموو پەتاكانییەوە.  نەوەی ئێمە ئەم بەسەرهاتانەی زۆر دیوە، وەك ئێمەی یۆنانی دەڵێین: گوێچكەمان وا بە ئاسانی تەڕ نابێت.  ئێمە لە سەردەمی جەنگ، برسێتی، رق، نەخۆشی و هەروەها نەخۆشی جنسیدا، گەورەبووین. یەكەمین پەتای من، هیتلەر و دووەمیشیان ستالین بوو. دواتریش پۆلیۆ (ئیفلیجی) هات. هێشتا پێكوتەی بۆ نەدۆزراوەتەوە. هەموو برینكی بچكۆلە دەیتوانی ببێتە هۆكاری نەخۆشییەكی ئازاربەخشی بەردەوام.  تەمەنم نزیكەی دوازدە ساڵ دەبوو، رۆژێكیان، ئەژنۆیەكم كەمێك بریندار بوو و هاتمەوە بۆ ماڵ. دایكم شێت بوو، شێتی تەواو. پەلاماری دام، خێرێكی پێكردم - بە لەپی دەستی بە هێواشی كێشای بە پشتی سەرم دا، پەشێمان بووەوە، ناڕەزایی دەربڕی كە من دەمەوێ گیانی بكێشم، برینەكانی بۆ شتم و وەك نیشانەی خەمخۆری بە هێواشی ماچیكردن.  هەمیشە بیر لەو شتە بچكۆلەیە دەكەمەوە.  هەروەها بیر لە قسەكەی ئەرستۆ دەكەمەوە كە گوتوویەتی: ئێمە لە رێگەی زانست و ئەزموونەكانمانەوە، رووبەڕووی مەترسییە چاوەڕوانكراوەكان دەبینەوە. بەڵام بە كەسایەتی خۆمان رووبەڕووی شتە نەناسراوەكان دەبینەوە.  با هیواخوازبین كە خاوەنی شتێكی واین.  وەرگێڕانی لە سوێدییەوە: كاوە ئەمین