فەخرەددین کۆجا، وەزیری تەندروستیی تورکیا رایگەیاند، جۆری ئۆمیکرۆنی گۆڕاوی ڤایرۆسی کۆرۆنای نوێ لە دوای ئەوروپا، لە تورکیاش بە تایبەتی لە شارە گەورەکان بەربڵاوبووەتەوە.  کۆجا ئاشکراشیکرد کە رێژەی خەواندن لە نەخۆشخانە بەهۆی تووشبوون بە ئۆمیکرۆن زیادی نەکردووە.  وەزیری تەندروستیی تورکیا ئەوەشی خستەڕوو کە تاوەکو ئێستا زۆر جۆری گۆڕاوی کۆرۆنا بینراوە و ئۆمیکرۆنیش یەکێکە لەمانە و گوتیشی: "زیاتر لە ١٠ % ی تووشبوون بە ڤایرۆسی کۆرۆنای گۆڕاوی نوێ لە جۆری ئۆمیکرۆن لە شارە قەرەباڵخەکان تۆمار کراون، بۆیە پێویستە قورچکی پاڵپشتیکار لێبدرێت و کاریگەریی ڤاکسینەکان لە بەرامبەر ئەم جۆرەدا بەهێزتر بکرێن ".  لە ٢٤ کاژێری رابردوودا، لە تورکیا و باکووری کوردستان ٣٥٧ هەزار و ٥٣٦ پشکنینی ڤایرۆسی کۆرۆنا ئەنجامدراوە. پشکنینی ٢٠ هەزار و ٤٧٠ کەس پۆزەتیڤ دەرچووە و ١٤٥ کەسیش گیانیان لەدەستداوە و ٢٢ هەزار و ١٠٩ تووشبووش چاکبوونەتەوە.  ژمارەی ئەو قورچکانەی ڤاکسین کە تاوەکو ئێستا لە تورکیا بەکارهێنراوە، ١٢٨ ملیۆن و ٣٤٩ هەزار و ٢٥٦ قورچکە.