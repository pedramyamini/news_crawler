توێژینەوەکە لەلایەن گرووپی راوێژکاری زانستی فریاگوزاری ناسراو بە SAGE نووسراوەتەوە، هۆشداریدەدات لە بڵاوبوونەوەی گۆڕاوێکی کوشندەی کۆرۆنای هاوشێوەی کۆرۆنای مێرس، زاناکان دەڵێن گۆڕاوەکە هەڵگری زۆربەی تایبەتمەندییەکانی مێرس دەبێت، لەوانەشە بەو ڤاکسینانەی کە ئێستا بەردەستن کۆنترۆڵنەکرێت.  زاناکان ئەوەش دەڵێن کە ئەگەر گۆڕاوەکە هاوشێوەی مێرس بێت ئەوا پێچەوانەی کۆڤید - ١٩ کەسانی بەتەمەن بەسووکی تووشی دەبن.  توێژینەوە بەریتانییەکە دەڵێت، سەرهەڵدانی گۆڕاوی تازە هەڕەشەن بۆ سەر ڤاکسینەکان بەهۆی ئەو گۆڕانکارییەی کە لە دژەتەنەکان دروستدەبن، بۆیە پێشنیازدەکات بەریتانیا بەردەوام ڤاکسینەکانی بەگوێرەی گۆڕاوە نوێیەکان نوێبکاتەوە.  ئەوەی جێگەی دڵخۆشییە لەو توێژینەوە ئەوە کە پێشبینی دەکرێت کۆرۆنا یاخو کۆڤید - ١٩ هاوشێوەی پەتایەکی وەرزی لێدێت.  گرووپی راوێژکاری زانستی فریاگوزاری لە رێگەی تویتەرەوە هۆشداری دەدەنە خەڵک کە ڤاکسین لە خۆیان بدەن و خۆپارێزی بکەن، هەروەها هۆشداریش دەدەن کە مرۆڤ لەوانەیە نەتوانێت بەرگەی سەرهەڵدانی ئەو هەموو گۆڕاوە نوێیە بگرێت.  ڤایرۆسی کۆرۆنا لە ١٩٦٠ ـەکان بۆ یەکەمجار دەرکەوت و تاوەکو ئێستا حەوت جۆری ڤایرۆسەکە دۆزراونەتەوە. MERS یەکێکە لە مەترسیدارترین جۆرەکانی کۆرۆنا کە لە ساڵی ٢٠٢١ لە سعودیە بڵاوبووەوە و بووە هۆی کوشتنی سێیەکی تووشبووانی ڤایرۆسەکە.  SARS - CoV جۆرێكی دیکەی کۆرۆنایە، بۆ یەکەمجار لە تشرینی دووەمی ٢٠٠٢ لە چین دەستنیشانکرا. لەنێوان ساڵانی ٢٠٠٢ تاوەکو ٢٠٠٣، ٨ هەزار و ٩٢ حاڵەتی تووشبوو بەم ڤایرۆسە تۆمارکران و بووە هۆی کوشتنی ٧٧٤ کەس، بەڵام لە ساڵی ٢٠٠٤ ـەوە هیچ حاڵەتێکی دیکە بەدی نەکراوە. هیچ جۆرە پێکوتەیەک بۆ ئەم ڤایرۆسە نەدۆزراوەتەوە، بەڵام رێکخراوی تەندروستیی جیهانی بەردەوامە لە چاودێریی کردنی تووشبوون بە ڤایرۆسەکە.  ٢٠١٩ - nCoV لە کۆتاییەکانی ساڵی ٢٠١٩ لە رێگەی خواردنە دەریاییەکانەوە لە چین بڵاوبووەوە و لە ٩ ـی کانوونی دووەمی ٢٠٢٠ لەلایەن رێکخراوی تەندروستیی جیهانی بە جۆرێکی نوێی کۆرۆنا ناسێندرا.   چوار جۆری ڤایرۆسی کۆرۆنا بەئاسانی چارەسەردەکرێن، بەڵام جۆرەکانی دیکەی مەترسیدارن و رەنگە ببنە هۆی مردن.