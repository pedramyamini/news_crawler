بۆ ماوەی نزیکەی ٢٠ مانگ و تاوەکو مانگی ئادار، حکومەتی چین تا رادەیەکی زۆر بڵاوبوونەوەی کۆرۆنای راگرتبوو؛ بەڵام ماوەی چەند هەفتەیەکە بڵاوبوونەوەی کۆرۆنا لە شانگهای زیادبووە؛ ئەمڕۆ یەکشەممە شارەکە چۆڵ بوو، ئەوەش بەهۆی ئەوەی قەدەخەی هاتووچۆی تێدا راگەیێندراوە.   بەرپرسانی بواری تەندروستیی چین دەڵێن، هەڵمەتێکی گەورەی پشکنینیان لە شانگهای دەستپێکردووە، بەڵام تاوەکو ئێستا نەیانتوانیوە بڵاوبوونەوەی ڤایرۆسەکە کۆنتڕۆڵبکەن.   میدیای فەرمی چین بڵاویکردەوە، بەرپرسانی بواری تەندروستی لە شاری سوژوی رۆژئاوای شانگهای جۆرێکی نوێ لە گۆڕاوی ئۆمیکرۆنیان دۆزیوەتەوە، کە تاوەکو ئێستا نە لە چین و نە لە هیچ وڵاتێکی دیکەی جیهاندا نەبووە.  بەرپرسانی شانگهای ئاماژە بەوە دەکەن، تاوەکو ئێستا نەیانتوانیوە بڵاوبوونەوەی ڤایرۆسەکە کۆنتڕۆڵ بکەن و ئێستاش هەزاران کەس لە نەخۆشخانەکاندا کەرەنتین کراون و ژمارەیەک لەوانیش کارمەندی تەندروستین.  بۆ یەکەمجار ڤایرۆسی کۆرۆنا لە کۆتاییەکانی ساڵی ٢٠١٩ لە شاری وهانی چین دۆزرایەوە، بەڵام زوو حکومەت هەڵمەتێکی گەورەی پشکنین و دروستکردنی ڤاکسینی تایبەت بە خۆی دەستپێکرد و لە ماوەیەکی کورتدا بڵاوبوونەوەی ڤایرۆسەکەی کەمکردەوە.