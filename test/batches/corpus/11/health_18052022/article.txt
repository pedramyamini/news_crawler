ئەمڕۆ چوارشەممە ١٨ - ٠٥ - ٢٠٢٢ دکتۆر ئەفراسیاب موسا، بەڕێوەبەری تەندروستیی دهۆک بە تۆڕی میدیایی رووداوی راگەیاند، ئەنجامی پشکنینی ئەو گەنجەی شەوی رابردوو گەیێندراوەتە نەخۆشخانەیەکەیان لە بەغداوە گەڕاوەتەوە و بۆیان دەرکەوتووە کە کەسەکە تووشبووی تای خوێنبەربوونە.  لەبارەی دۆخی تەندروستیی تووشبووەکە، دکتۆر هەکار مستەفا، پسپۆرێکی نەخۆشییەکانی دڵ و هەناو بە رووداوی راگەیاند، شەوی رابردوو کاتێک تووشبووەکە گەڕێندراوەتە نەخۆشخانەکەیان، رەوشی تەندروستیی باش نەبووە، ئێستاش لەژێر چاودێریی چڕدایە و کەرەنتین کراوە.  ئەوە یەکەم تووشبووی تای خوێنبەربوونە لە سنووری پارێزگای دهۆک تۆماربکرێت. گەنجەکە تەمەنی ٣٤ ساڵە و خەڵکی خانەسۆری سەر بە قەزای شنگالە، پیشەی جووتیارە، بەپێی زانیارییەکانی رووداو دوو هەفتە پێش ئێستا مەڕێکی سەر بڕیوە کە گوماندەکرێت لەوەوە تووشبووبێت.  لە عێراق نەخۆشیی تای خوێنبەربوون بڵاوبووەتەوە کە لە ئاژەڵەوە بۆ مرۆڤ دەگوازرێتەوە، تاوەکو ئێستا لە چەندین شار و شارۆچکەی عێراق تووشبووی تای خوێنبەربوون تۆمارکراون.   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.