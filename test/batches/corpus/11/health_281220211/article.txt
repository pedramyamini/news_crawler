هێشتا بەشێک لە خەڵک لە وڵاتە هەژارنشینەکانی جیهان قورچکی یەکەم و دووەمی ڤاکسینی کۆرۆنایان وەرنەگرتووە، کەچی هەندێک وڵات دەستیانکردووە بە دابەشکردنی قورچکی سێ و چوار، هاووڵاتییەکی وڵاتی هایتی دەڵێت، "لێرە ڤاکسین دەستناکەوێت".  جاکوب لاڤی، پڕۆفیسۆر و دانیشتووی تەلئەڤیڤ یەکەم کەسە کە قورچکی چوارەمی وەرگرتووە و دەڵێت، "زۆر خۆشحاڵم کە بوومە یەکەمین مرۆڤی سەر زەوی کە چوارەمین قورچکی کۆرۆنام وەرگرتووە".  وەرگرتنی چوارەمین قورچکی کۆرۆنا واتە بێبەشکردنی کەسێك لە وڵاتێكی هەژار لە وەرگرتنی قورچکی یەکەم.  لە کۆی ئەو ١.٨ ملیار ڤاکسینەی کە وڵاتە ساماندارەکان بەڵێنیان دابوو بیدەنە وڵاتە هەژارەکان، کەمتر لە ٢٦٠ ملیۆن ڤاکسینیان پێداون، واتە کەمتر لە ١٤ %. وەرگرتنی چوارەمین قورچکی کۆرۆنا واتە بێبەشکردنی کەسێك لە وڵاتێكی هەژار لە وەرگرتنی قورچکی یەکەم، هایتی یەکێکە لەو وڵاتانە.  ئێدواردۆ مۆرینۆ، دانیشتووی هایتی دەڵێت، "ڤاکسین دەستناکەوێت، دەبێت چەندین رۆژ و هەفتە چاوەڕوان بین تاوەکو بەرمان دەکەوێت".  ویلایەتی کالیفۆرنیا لە ئەمریکا وەکو یەکەمین ویلایەت دەستنیشان کراوە لە پێدانی ڤاکسین بە هاووڵاتییانی، حاکمی ویلایەتەکەش شانازی دەکات و دەڵێت، لە هەر ١٠ کەسدا، حەوتیان هەردوو قورچکی ڤاکسینیان وەرگرتووە.  گاڤن نووزم، حاکمی ویلایەتی کالیفۆرنیا رایگەیاند، "بەردەوامین لە پێشەنگی بەسەر هەموو ویلایەتەکانی دیکەی ئەمریکا لەڕووی پێدانی ڤاکسینی کۆرۆنا، هەروەها پێدانی قورچکی چوارەم کە بەمزووانە دەستپێدەکات".  لە ١٨٤ وڵاتی جیهان، زیاتر لە نۆ ملیار پێکوتەی کۆرۆنا دابەشکراون، بەڵام ڤاکسینکردن لە وڵاتە ساماندارەکان ١٠ هێندە لە وڵاتە هەژارەکان خێراترە، لەدوای یەک ساڵ لە دروستکردنی ڤاکسین، هێشتا کەمتر لە ١.٣ % ی دانیشتووانی وڵاتە هەژارەکان دوو قورچک ڤاکسینی کۆرۆنایان وەرگرتووە.