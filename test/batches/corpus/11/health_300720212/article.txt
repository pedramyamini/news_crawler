دوای بەرزبوونەوەی ژمارەی تووشبووانی کۆرۆنا، سێ رۆژ پێش ئێستا ژووری ئۆپەراسیۆنی پارێزگای هەولێر ١٦ بڕیاری دەرکرد، بەڵام بەپێی ئەو راگەیێندراوەی کە ئەمڕۆ بڵاویکردەوە، به‌هۆى بڵاوبوونه‌وه‌ى کۆرۆنای دەلتا، رەوشی تەندروستی مەترسیدارە و مەترسیيه‌كانى لە هەڵکشاندایە و تەشەنەسەندنى كۆرۆنای دەلتاش له زیادبووندايه.  ئەمڕۆ هەینی ٣٠ - ٠٧ - ٢٠٢١ ژووری ئۆپەراسیۆنی پارێزگای هەولێر ئاگادارییەکی بڵاوکردەوە و تێیدا ئاماژە بەوە دراوە، پێشتر پرسەدانانیان قەدەخەکردووە، بەڵام زانیارییان هەیە کە بەشێک لە هاونیشتمانیان پابەندی بڕیارەکە نابن، بۆیە "هه‌ر هاووڵاتييه‌ك پرسه لە (کۆڵان - هۆڵ - ماڵ - ژێرخێوەت - باخچە و هەر شوێنێکی دیکە) دابنێت، له‌لايه‌ن هێزه‌كانى پۆليس ده‌ستبه‌جێ پرسه‌كه‌ى داده‌خرێت و به پێبژاردن سزا ده‌درێت. "  لەبارەی نەخۆشخانەکانی تایبەت بە تووشبووانی کۆرۆنا و دروستبوونی قەرەباڵخی لەو نەخۆشخانانە بەهۆی سەردانی کەسوکاریان لە راگەیێندراوەکەدا هاتووە، ژمارەی تووشبووانی کۆرۆنا رووی لە زیادبوونە و بەهۆی سەردانکردنی کەسوکاریان قەرەباڵخی زۆر دروستدەبێت و، دەبێتەهۆی زیاتر تەشەنەسەندنی پەتای کۆرۆنا، بۆیە "سه‌ردانى تووشبووانى كۆرۆنا له نه‌خۆشخانه‌كان و مانه‌وه و دروستكردنى قه‌ره‌باڵخى له به‌رده‌م نه‌خۆشخانه‌كان به هه‌موو شێوه‌يه‌ك قه‌ده‌خه‌يه، هه‌ركه‌س و لايه‌نێك پابه‌ند نه‌بێت رێكارى ياسايى له به‌رمبه‌ردا ده‌گيرێته‌به‌ر. "  لە بەشێکی دیکەی راگەیێندراوەکدا هاتووە، "سەرجەم هێزەکانی ناوخۆ (ئاسایش، پۆلیس، زێرەڤانی، پێشمەرگە، پۆلیسی هاتووچۆ) راسپێردراون ئاماده‌كاری بۆ جێبەجێکردنی ئه‌م بڕیارانه بكه‌ن، ئه‌و بڕيارانه‌ش سه‌رجه‌م قایمقامییه‌ته‌كانى سنوورى پارێزگاى هه‌ولێر ده‌گرێته‌وه. "  رۆژی سێشەممە ٢٧ تەممووزی ٢٠٢١، ئومێد خۆشناو، پارێزگاری هەولێر سەرپەرشتی کۆبوونەوەی ژووری ئۆپەراسیۆنی پارێزگای هەولێر بۆ بەرەنگاربوونەوەی ڤایرۆسی کۆرۆنا کرد، کۆبوونەوەکە لە دیوانی پارێزگا کرا و ١٦ بڕیاری تێدا درا کە بریتی بوون لە:                                                                              یه‌كه‌م / دۆخەکە هەستیارە و رەوشی تەندروستی شارەکەمان مەترسیدارە و زنجیرەی نوێی ڤایرۆسی کۆرۆنا رۆژ لە دوای رۆژ لە هەڵکشان و تەشەنەسەندن دایە، ژووری ئۆپەراسیۆنی پارێزگای هەولێر، بە رەچاوکردنی کار و کەسابەت و بژێوی ژیانی هاوڵاتییان، بژاردەی کەرەنتین و قەدەخەی تەواوەتی هاتووچۆی هەڵنەبژارد، بەڵام ئەگەر هاوڵاتییانی شارەکەمان پابەندی رێکارەکانی خۆپارێزی و رێنماییە تەندروستییەکان نەبن، بەتایبەتی بەستنی (ماسك)، ئەوا لەپێناو پاراستنی تەندروستی و سەلامەتی گشتیی شاره‌كه‌مان، دەست بەجێبەجێکردنی بژاردەی دووەم دەکەین، بۆیە داوا لە هەموو لایەک دەکەین پابەندبن، تاوەکو بارودۆخەکە و رەوشی تەندروستی لەوەی هەیە سەختتر نەبێت.                                                                                                                                                           دووه‌م / له ئه‌گه‌رى هه‌ر بارودۆخێكى سه‌ختترى نه‌خوازراو و زياتربوونى رێژه‌ى تووشبووانى ڤايرۆسى كۆرۆناى نوێ له شاره‌كه‌مان و دروستبوونى لۆد و پاڵه‌پەستۆ و نه‌مانى شوێن له نه‌خۆشخانه‌كانى تايبه‌ت به چاره‌سه‌ركردنى تووشبووان، ژوورى ئۆپه‌راسيۆنى پارێزگاى هه‌ولێر، به له‌به‌رچاوگرتنى هه‌موو ئه‌گه‌ره‌كان به‌ڕێوه‌به‌رايه‌تیى گشتیی ته‌ندروستیی هه‌ولێرى راسپارد بۆ ئه‌م مه‌به‌سته ئاماده‌كارى ته‌واوبكرێت له‌وانه‌ش دووباره كردنه‌وه‌ى نه‌خۆشخانه‌ى رزگارى و چه‌ند شوێنێكى ديكه بۆ وه‌رگرتنى چاره‌سه‌رى تووشبووان، ئومێد ده‌كه‌ين هاووڵاتيان پابه‌ندى رێنمايى رێكاره‌كانى خۆپارێزى بن و نه‌گه‌ين به‌م بارودۆخه.                                                          سێيه‌م / پێویسته كارمه‌ندان له شوێنه ئایینی، بازرگانی، مۆڵ، چێشتخانه و كافتریاكان، ڤاكسین وه‌ربگرن یان تێستی ٧٢ كاژێریان پێ بێت و لێژنه‌كانیش به‌دواداچوونی بۆ ده‌كه‌ن، هه‌ر كه‌سێك پابه‌ند نه‌بێت شوێنه‌كه ده‌ستبه‌جێ دادخرێت.                                                                             چواره‌م / پێویسته هه‌موو فه‌رمانبه‌رانی فه‌رمانگه و دامه‌زراوه‌كانى سنوورى پارێزگاكه‌مان ڤاكسین وه‌ربگرن و به ماسكه‌وه ده‌وام بكه‌ن.     پێنجه‌م / رێگه‌نادرێت به هیچ گه‌شتیارێك بێته ناو هه‌ولێرى پایته‌خت ئه‌گه‌ر ڤاكسینی وه‌رنه‌گرتبێت، یان تێستی ٤٨ كاژێری نه‌بێت.        شه‌شه‌م / هه‌ر كۆمپانیایه‌كی گه‌شتیاری تێستی ساخته‌ی پێ بێت، ئه‌وا كۆمپانیاكه ده‌كه‌وێته لیستی ره‌ش و رێگه‌ی پێنادرێت بێته ناو شارى هه‌ولێرى پایته‌خت.                                                                                    حه‌وته‌م / سه‌پاندنی به‌ستنی ماسك له دامه‌زراوه‌كانی حكومى و شوێنه گشتی و گه‌شتیارییه‌كان بۆ ئه‌وانه‌ش ده‌بێت، كه ڤاكسینیان وه‌رگرتووه.               هه‌شته‌م / قه‌ده‌خه‌كردنی هه‌موو كۆڕ و كۆبوونه‌وه و كۆنفرانسێك و چوونه سه‌ر قه‌بران، هه‌ر لایه‌نێك پابه‌ند نه‌بێت به‌پێی یاسا و پێبژاردن سزا ده‌درێت، به گوێره‌ی دوایین راگه‌یێندراوی وه‌زاره‌تی ناوخۆ.                                      نۆيه‌م / مه‌له‌وانگه و شوێنه وه‌رزشییه‌كان كراوه ده‌بن، به مه‌رجی جێبه‌جێكردنی رێنماییه ته‌ندروستییه‌كان.                                                  ده‌يه‌م / هۆڵه‌كانى سینه‌ما له‌گشت شوێن و مۆڵه‌كان به داخراوی ده‌مێننه‌وه.    يازده‌يه‌م / داخستنى هۆڵه‌كانى بۆنه و ئاهه‌نگێڕان، له ناو هۆتێل و ده‌ره‌وه‌ى هوتێله‌كان.  دوازده‌يه‌م / پرسەدانان لە (کۆڵان - هۆڵ - ماڵ - ژێرخێوەت - باخچە و هەرشوێنێکی دیکە) قه‌ده‌خه‌یه و هه‌ر كه‌سێك پابه‌ند نه‌بێت سزا ده‌درێت.  سێزده‌يه‌م / شوێنه ئایینییه‌كان به جێبه‌جێکردنی رێكاره ته‌ندروستییه‌كانه‌وه كراوه ده‌بن، هه‌ر شوێنێك پابه‌ند نه‌بێت سزا ده‌درێت و داده‌خرێت.     چوارده‌يه‌م / سه‌رجه‌م قایمقامیه‌ته‌كانى سنوورى پارێزگاى هه‌ولێر، ده‌بێت ئه‌و رێكارانه وه‌كو خۆی جێبه‌جێ بكه‌ن، ده‌سه‌ڵاتیشیان پێده‌درێت له هه‌ر شوێنێك رێكاره‌كان تووندتر بكه‌ن.                                                                     پازده‌يه‌م / ژوورى ئۆپه‌راسیۆنى پارێزگاى هه‌ولێر، داوا له میدیاكان ده‌كات به‌شداربن له هۆشیاركردنه‌وه‌ی هاوڵاتییان.                                            شازده‌يه‌م / ئه‌م رێكارانه له‌كاتژمێر ١٢ ى ئه‌مشه‌و ٢٧ له‌سه‌ر ٢٨ ى ٧ی ٢٠٢١ بۆ ماوه‌ی هه‌فته‌یه‌ك ده‌بێت، تاوه‌كو كۆبوونه‌وه‌ى لیژنه‌ی باڵاى كۆرۆنا له هه‌رێمى كوردستان له رۆژی ٠٣ - ٠٨ - ٢٠٢١.