دەستپێکردنی دەوامی قوتابخانەکان بۆ ١١ی مانگ دواخرا، بەڵام ئەو رۆژەش دەبێت تەواوی ٦٠٠ هەزار قوتابی و ٧٣ هەزار کارمەندەکەی شارەکە پشكنینی نێگەتیڤی کۆرۆنایان پێبێت.  پیلار مۆتالڤۆ، دایکی قوتابییەک دەڵێت، "دەزانم دوای سێ هەفتە، خەڵکێکی زۆر رۆیشتوون بۆ گەشت و گەڕان، کۆبوونەتەوە؛ بۆیە ئێمە نازانین تووشی چی دەبین کاتێک دەگەڕێینەوە؛ جارێکی دیکە چاوەڕانی ژمارەیەکی زۆر تووشبوو دەکەین. "   لۆس ئانجلس یەکێکە لەو دەیان شارەی ئەمریکا کە بڕیار بەدەست خۆیانە هەرکاتێک بیانەوێ بیکەنە پشوو، ئەگەر دۆخەکە هەستیار بێت و ئەوە بخوازێت.   بەڵام لە نیویۆرک نزیکەی یەک ملیۆن قوتابی دوای تەواوبوونی پشووی سەری ساڵ بە ناچاری گەڕانەوە قوتابخانەکان. لە نیویۆرک تووشبوون لە ماوەی یەک هەفتەدا بەراورد بە هەفتەی پێشوو زیاتر لە ٣٢ % بەرزبووەتەوە، بەڵام لەنێو قوتابییان ئەم رێژەیە کەمە.  ئێریک ئادامس، سەرۆکی شارەوانیی نیویۆرک دەڵێت، "لە قوتابخانە، کەمتر لە ١ % تووشی کۆرۆنا بوون؛ لە ماڵەوە ١٥ %؛ بۆیە بە دایک و باوکان دەڵێم منداڵەکانتان بنێرنەوە قوتابخانە".  بەگوێرەی ئامارەکانی زانکۆی جۆن هۆپکینس، لە ٢٤ کاژێری رابردوودا ملیۆنێک و ٨٢ هەزار و ٥٤٩ کەس لە ئەمریکا تووشی کۆرۆنا بوون و لە ماوەی ئەم چەند رۆژەی رابردوویشدا رۆژانە تێکڕا ١٢٠٠ تووشبووی کۆرۆنا مردوون.   ئەوە لە کاتێکدایە زیاتر لە ٦١ % ی خەڵکی ئەو وڵاتە ڤاکسینی تەواویان وەرگرتووە؛ زانا ئەمریکییەکان هۆکارەکەی بۆ گۆڕاوی ئۆمیکرۆن دەگەڕێننەوە، کە دەگوترێت زۆر خێراتر دەگوازرێتەوە.  تاوەکو ئێستا چارەسەر بۆ ئەمە تەنیا خۆپارێزی یان وەرگرتنی قورچکی بەهێزکەرە؛ نزیکەی ٣٠ % ی خەڵکی ئەمریکا قورچکی بەهێزکەریان وەرگرتووە.