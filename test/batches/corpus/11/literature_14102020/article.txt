عارف قوربانی، نووسەر و رۆژنامەنووس بە تۆڕی میدیایی رووداوی راگەیاند، کتێبی "نێرگز لە دۆزەخی ئەنفالدا " چیرۆکی ژنێکی رزگاربووی پرۆسەی ئەنفالە کە مامان بووە و لە زیندانی دوبز ئەو ژنانەی منداڵیان بووە بە بەرد ناوکی بڕیون. سەرگوزشتەی ئەنفال و شەش مانگ مانەوەی بیست و پێنج هەزار ژن و مناڵ دەگێڕێتەوە لە سەربازگەی دوبز.  عارف قوربانی دەڵێت: "لە کتێبەکەدا چیرۆکخوان باسی ئەوە دەکات کە سەتان منداڵ بەهۆی بڵاوبوونەوەی نەخۆشی لە زینداندا مردوون، هەروەها نەهامەتییەکانی دوای ئەنفال و کرێکاری ژنانی ئەنفال بۆ بەخێوکردنی مناڵەکانیان بەشێکی دیکەی کتێبەکە دەبێت".  بە گوتەی عارف قوربانی، کتێبی "نێرگز لە دۆزەخی ئەنفالدا " ئێستا کاری وەرگێڕانی لەلایەن دوو وەرگێڕی رۆژهەڵاتی کوردستانەوە بۆ دەکرێت بۆ زمانەکانی فارسی و ئینگلیزی.  نووسەر و رۆژنامەنووس عارف قوربانی، تاوەکو ئێستا ١٨ کتێبی نووسیوە، کە سەرجەمیان چیرۆکەکانی ئەنفال و ئەو تاوانانە دەگێڕنەوە کە لە سەردەمی حکومەتی بەعسدا لە سەدەی رابردوو دژ بە گەلی کورد کراون. بەناوبانگترینیان کتێبی "تەیموور، تاکە رزگاربووی گۆڕە بە  کۆمەڵەکانی ئەنفال"ە، کە بڕیارە بکرێتە فیلمی سینەمایی. هەروەها زۆربەی کتێبەکانی بۆ زمانەکانی فەرەنسی، فارسی، عەرەبی و ئینگلیزی وەرگێڕدراون.