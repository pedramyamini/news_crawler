بەپێی ئامارەکانی وەزارەتی تەندروستی و ژینگەی عێراق، ئەمڕۆ چوارشەممە ١٩ - ٠١ - ٢٠٢٢ زۆرترین تووشبووی کۆرۆنا لە بەری کەرخی بەغدا تۆمارکراوە، کە هەزار و ٤٨٩ تووشبووە، لە دوای ئەویش هەولێر دێت، کە لە ٢٤ کاژێری رابردوودا ٦٩٠ تووشبووی تێدا تۆمارکراوە.  هەڵکشانی ژمارەی تووشبووان بە ڤایرۆسی کۆرۆنا لەکاتێکدا دێت عێراق زیاتر لە دوو هەفتەیە چووەتە نێو شەپۆلی چوارەمی کۆرۆنا و تووشبووان بەپێی بەرپرسانی تەندروستی، تووشبووی جۆرە نوێیەکەی ڤایرۆسەکەن، کە ئۆمیکرۆنە.  لە پێنج رۆژی رابردوودا ژمارەی تووشبووان بە رێژەیەکی بەرچاو بەرزبووەتەوە. رۆژی ١٥ی ئەم مانگە ٢ هەزار و ٤٧٧ کەس تووشی کۆرۆنا بووبوون، بەڵام ئەمڕۆ چوارشەممە ژمارەی تووشبووان گەیشتە شەش هەزار و ٢٣٤ تووشبوو. بەمەش رێژەی تووشبوون بە کۆرۆنا لە پێنج رۆژی رابردوودا بە رێژەی ٦٠ % زیادیکردووە.  د. روبا فەلاح، ئەندامی تیمی راگەیاندنی وەزارەتی تەندروستیی عێراق لەبارەی زیادبوونی ژمارەی تووشبووانەوە بە تۆڕی میدیایی رووداوی گوت: "ژمارەکان وەکو هۆشداریمان دابوو بەخێرایی زیاد دەکات لەم جۆرەی کۆرۆنا، دەبێت خەڵک بەتەواوەتی پابەندی رێنماییەکانی خۆپارێزی بێت، بەداخەوە بەبیانوو و پاساوی جیاجیا پابەندبوون بەخۆپارێزی و وەرگرتنی ڤاکسینیش بەتەواوەتی لاوازبووە، هەرچەندە زیاتر لە ٨ ملیۆن کەس لەعێراق ڤاکسینیان بەکارهێناوە، بەڵام هێشتا لە ئاست چاوەڕوانییەکانی ئێمە نییە".  د. روبا فەلاح، گوتیشی: "ژمارەیەکی زۆری ڤاکسینی کۆرۆنا لە کۆگاکانی وەزارەتی تەندروستی هەن و پێویستە خەڵک زیاتر بەدەم وەرگرتنیانەوە بچن، چونکە ئۆمیکرۆن زۆر خێراتر بڵاودەبێتەوە و نابێت بێخەم بین لە ئاستیدا، چونکە هێشتا کۆرۆنا رۆژانە خەڵک دەکوژێت".  بەپێی ئاماری وەزارەتی تەندروستی و ژینگەی عێراق، تائێستا ٢ ملیۆن و ١٣١ هەزار و ٥٠٠ کەس لە عێراق و هەرێمی کوردستان تووشی کۆرۆنا بوون، لەوانە ٢٤ هەزار و ٢٦٧ تووشبوو بە ڤایرۆسەکە گیانیان لەدەستداوە.  بەپێی داتاکانی ماڵپەڕی وۆڵدئۆمیتەر، کە پشت بە داتای وەزارەتی تەندروستیی وڵاتان دەبەستێت، تاوەکو ئێستا نزیکەی ٣٣٦ ملیۆن کەس لە جیهاندا تووشی کۆرۆنا بوون. لەو ژمارەیە زیاتر لە  ٥ ملیۆن و ٥٧٥ هەزار کەس گیانیان لەدەستداوە.