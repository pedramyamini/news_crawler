بەپێی راپۆرتی وەزارەتی تەندروستیی ئێران، ٣٢١ شاری ئێران و رۆژهەڵاتی کوردستان دۆخی کۆرۆنایان شین یان بێ مەترسییە و ١١٩ شاریش دۆخیان زەردە واتە کۆرۆنا تێیاندا مەترسییەکی بچووکی ماوە.  لە هەموو ئێران و رۆژهەڵاتی کوردستاندا دۆخی کۆرۆنا لە ٨ شار بە پرتەقاڵی یان مەترسیدار دادەندرێت، کە لە رۆژهەڵاتی کوردستان تەنیا شاری شنۆ لە پارێزگای ورمێ ئەم دۆخەیەی هەیە.  لەنێو پارێزگاکانی رۆژهەڵاتی کوردستانیشدا دۆخی پارێزگای سنە لە هەموویان باشترە و تەنیا رەوشی کۆرۆنا لە شارەکانی کامێران و بانە زەردە؛ شارەکانی دیکە دۆخیان شین یان بێ مەترسییە.  لە ماوەی ٢٨٩ رۆژی رابردوودا ئەوە دووەمین جارە کە دۆخی شارەکانی ئێران و رۆژهەڵاتی کوردستان سوور نابێت؛ ٢٦ - ١١ - ٢٠٢١ بۆ یەکەمجار دۆخی هیچ شارێک سوور نەما، بەڵام دواتر دۆخەکە خراپ بووەوە.  لە مانگی شوباتی ٢٠٢٠ ەوە کە کۆرۆنا لە ئێران زیادبووە، پێنج شەپۆلی کۆرۆنا لەو وڵاتەدا هەبووە، کە دژوارترینیان ئەم دوایین شەپۆلە بوو کە سەرەتای هاوین دەستی پێکرد.  رۆژی ٢٤ - ٠٨ - ٢٠٢١ ژمارەی مردن بە کۆرۆنا گەیشتە لووتکە و ٧٠٩ کەس لەو رۆژەدا گیانیان لەدەستدا. لە دەستپێکی کۆرۆناوە ١٣٠ هەزار و ٦٠٣ کەس بەهۆی کۆرۆناوە لە ئێران و رۆژهەڵاتی کوردستان گیانیان لەدەستداوە.  بەپێی راپۆرتی وەزارەتی تەندروستیی ئێران، تاوەکو ئێستا ٥٨ ملیۆن و ٥٤٤ هەزار کەس یەکەم قورچکی پێکوتە و نزیکەی ٤٩ ملیۆن و ٤٦ هەزار کەس هەر دوو قورچکی ڤاکسینیان وەرگرتووە.