د. دەیڤێد هێیمەن، راوێژکاری رێکخراوی تەندروستیی جیهان ئاشکرای کرد گومان دەکەن لەوەی سوورێژەی مەیموون سەرەتا لە وڵاتانی ئیسپانیا و بەلجیکا دەستی بە بڵاوبوونەوە کردبێت. لە بارەی هۆکاری بڵاوبووەنەکەش، هێیمەن دەڵێت: "گومان دەکەین، ئەنجامدانی سێکسی بە کۆمەڵ لە نێوان هاوڕەگەزخوازاندا لەو دوو وڵاتە هۆکاری بڵابوونەوەی ڤایرۆسەکە بووبێت".  هێیمەن باسی لە بڵاوبوونەوەی ڤایرۆسەکە لە رێگەی برینەوە کرد و گوتی: "دەزانین سوورێژەی مەیموون کاتێک بڵاودەبێتەوە کە پەیوەندییەکی نزیک لەگەڵ بڕینەکانی کەسی تووشبوو هەیە، پێدەچێت پەیوەندی سێکسی هاوکاری زیادبوونی گواستنەکەی کردبێت".   راوێژکارەکەی رێکخراوی تەندروستی جیهانی هەروەها رایگەیاند ئەم بڵاوبوونەوەیە ستانداردی بڵاوبوونەوەی ڤایرۆسەکەی تێپەڕاندووە. لە کاتێکدا پێشتر لە ناوەند و رۆژئاوای ئەفریقیا لە نێوان ئاژەڵەکاندا بڵاودەبووەوە.  د. دەیڤێد هێیمەن، رۆژی ٢٠ - ٠٥ - ٢٠٢٢ سەرۆکایەتیی کۆبوونەوەیەکی لە ناکاوی راوێژکارانی رێکخراوەکەی کرد. کۆبوونەوکە بۆ رووبەڕووبوونەوەی مەترسییەکانی سوورێژەی مەیموون بوو. هەروەها دوای کۆبوونەوکە راگەیێندرا هێشتا دیار نییە ڤایرۆسەکە گۆڕاوی دروستکردووە یان نا.   رۆژی دووشەممە ٢٣ - ٠٥ - ٢٠٢٢ چوار تووشبووی نوێی سوورێژەی مەیموون لە ئەڵمانیا تۆمارکران. بەپێی ئەو زانیاریانەی بڵاوکراونەتەوە، ئەو چوار کەسە بەشداریان لە سێکسی بە کۆمەڵدا کردووە. لە هەمان رۆژدا لە ئیسپانیا ژمارەی تووشبووانی سوورێژەی مەیموون گەیشتە ٣٠ تووشبوو.   ئێنێرکی روێز، بەرپرسی پێشکەوتووی تەندروستیی مەدرید ئاشکرای کرد تاوەکو ئێستا ٣٠ تووشبووی هەڵگری ڤایرۆسەکە پشتڕاستکراونەتەوە. لە بارەی هۆکاری بڵاوبوونەکەش ئینرکی باسی لەوە کرد گومان دەکەن لە رێگای پەیوەندی سێکسی لە نێوان هاوڕەگەزخوازان لە دوورگەکانی کەناری بێت.   نیشانەکانی نەخۆشیی سوورێژەی مەیموون بریتین لە تا، ئازاری ماسولکەکان، ئاوسانی گرێ لیمفاوییەکان، لەرز، ماندووبوون و دەرکەوتنی پەڵە لەسەر دەست و دەموچاو.  ڤایرۆسەکە لە رێگەی بەرکەوتن لەگەڵ برینەکانی پێست یان دڵۆپەکانی کەسێکی پیسبوو، هەروەها لە رێگەی بەکارهێنانی کەلوپەلی هاوبەشەوە وەک جێگەی نووستن یان خاولی دەگوازرێتەوە.  بەپێی ئامارەکانی رێکخراوی تەندروستیی جیهانی، نیشانەکانی نەخۆشییەکە دوای دوو بۆ چوار هەفتە نامێنن.  هانس کلووگ، به‌ڕێوه‌به‌ری ناوچه‌یی رێکخراوی ته‌ندروستیی جیهانی بۆ ئه‌وروپا رۆژی هه‌ینی هۆشداری دا، که له چه‌ند مانگی داهاتوودا بڵاوبوونەوەی نەخۆشییەکە خێراتر ده‌بێت.  کلووگ گوتی زۆربەی تووشبووەکان لەنێو ئەو پیاوانەدا بووە کە سێکسیان لەگەڵ پیاوان کردووە و لە کلینیکەکانی تەندروستیی سێکسی داوای چارەسەریان کردووە، ئاماژەی بەوەشکردووە، "ئەمە ئەوە پیشان دەدات کە رەنگە گواستنەوەکە بۆ ماوەیەک بەردەوام بووبێت".  رێکخراوی تەندروستیی جیهانی رایگەیاندووە لێکۆڵینەوە لەو راستییە دەکەن کە دەڵێن تووشبووان زۆرتر کەسانێکن، کە هاوڕەگەزخوازن و سێکسیان لەگەڵ پیاواندا کردووە.