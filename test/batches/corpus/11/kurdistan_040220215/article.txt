رێبوار رەمەزان بارزانی، خەڵکی گوندی بازێ لە ناحیەی بارزانی سنووری قەزای مێرگەسۆرە و ماوەی چەندین ساڵە سەرقاڵی کۆکردنەوەی دۆکیۆمێنتی ئەنفالی بارزانییەکانە. لە رێگەی پەیوەندی تەلەفۆنییەوە بە تۆڕی میدیایی رووداوی راگەیاند "لە کاتی کەرەنتین و قەدەخەی هاتووچۆ و ئەو کاتەی کۆرۆنا بڵاوبووەوە دەستم کرد بە ئامادەکردن، کۆکردنەوە و نووسینی چەند کتێبێک لەبارەی ئەنفالی بارزانییەکان و مێژووی بارزانییەکان، ئێستا ٧٠ کتێبم لە چاپخانەیە و سەرقاڵی کاری چاپکردنی کتێبەکانمم، بەڵام رەنگە بڵاوکردنەوەیان کاتی زۆری بوێت بەهۆی نەبوونی سپۆنسەر. "  ئەو نووسەرە لە بەشێکی دیکەی قسەکانیدا لەبارەی ئەوەی کە چۆن توانیویەتی لەو ماوەیەدا ئەو ژمارە زۆرە کتێبە بنووسێت، لە وەڵامدا گوتی "خۆم کتێبخانەیەکی گەورەم هەیە و پێشتریش چەندین بەڵگەی نووسراو و دۆکیۆمێنتم هەبوو، هەموو کارەکانم لە ماوەی ساڵی رابردوودا خستەسەر یەک و توانیم کتێبەکانم بنووسم. خۆیشم رۆژانە بەلایەنی کەمەوە ٧ بۆ ٨ کاژێر سەرقاڵی نووسین و خوێندنەوەم. بەڵام لەکاتی کەرەنتیندا زیاتر لە ١٥ کاژێر کارم دەکرد. " دەشڵێت " پێشتر بەشێک لە کتێبەکانم ئامادەبوون، بەڵام رێکخستنەوە و پێداچوونەوە و زانیاریی زیاتری دەویست، لەبەرئەوە ئەو کاتەم بە دەرفەتزانی و دوای هەوڵ و ماندووبوونێکی زۆر ئەو کارەم کرد. "  کتێبەکانی رێبوار رەمەزان لەلایەن وەزارەتی رۆشنبیری و لاوان / بەڕێوەبەرایەتیی گشتیی کتێبخانە گشتییەکان ژمارەی سپاردنیان پێدراوە و ئێستا نێردراون بۆ چاپخانە و ئامادەی چاپکردنن. هەرچەندە ناونیشانی کتێبەکان ١٥ کتێبە، بەڵام خۆی لە ٧٠ بەرگ دەبینێتەوە و هەر بەرگە و باسی رووداوێک دەکات.   وەزارەتی رۆشنبیری: یەکەمجارە نووسەرێک بەمشێوەیە داوای ژمارەی سپاردن بکات  سەرباز جەوهەر، سەرۆکی لیژنەی باڵایه سپاردن لە وەزارەتی رۆشنبیری و لاوان بە تۆڕی میدیایی رووداوی راگەیاند " ئەمە یەکەمجارە کە نووسەرێک بەسەریەکەوە داوای ئەو ژمارە سپاردنە بکات. هەرچەندە پێشتر نووسەر هەبووە کە لە ساڵێکدا چەند کتێبێکی نووسیوە و بڵاوی کردووەتەوە، بەڵام داواکردنی ژمارەی سپاردن بەمشێوەیە نەبووە. سەیری هەموو بابەتەکانیشمان کردووە و هیچ کێشەیەکی نییە و لەلایەن وەزارەتەوە ژمارەی سپاردنمان پێداوە و هەر کاتێک بیەوێت دەتوانێت چاپ و بڵاوبکرێنەوە. "  سەرۆکی لیژنەی باڵایه سپاردن لە وەزارەتی رۆشنبیری و لاوان دەشڵێت "راستە ناونیشانی کتێبەکان ١٥ کتێبە، بەڵام لە هەمووی لە ٧٠ بەرگ پێکدێت، بۆیە ئەوە دەچێتە چوارچێوەی ئەویە کە ٧٠ کتێبی نووسیوە. "  رێبوار رەمەزان، نووسەری کتێبەکان لە بەشێکی دیکەی قسەکانیدا ئاماژە بەوە دەدات، "تاوەکو  ئێستا ٦٢ كتێبی چاپكراوم هه‌یە، دوو لە نووسینەکانیشم وەکو سەرچاوە لەنێو پرۆگرامی خوێندندا دەخوێنرێن و پێشتر بەشێوەی کتێب چاپ و بڵاوکراونەتەوە. بە چاپکردنی ئەو ٧٠ کتێبەش ژمارەی کتێبەکانم دەبێتە ١٣٢ کتێب. "  ئەو ١٥ کتێبەی کە بڕیارە لە ماوەی داهاتوودا چاپ و بڵاوبکرێنەوە کتێبی "مێژوویی و بەڵگەنامەی"ن کە پێکهاتوون لە: (مسته‌فا بارزانی له به‌ڵگه‌نامه نهێنیه‌كانی ویكیلێكسدا، داوای لێبووردن له بارزانییه‌كان ده‌كه‌م، دوایین ساڵه‌كانی ژیانی مسته‌فا بارزانی، بارزان و بارزانییه‌كان له چه‌ند لێكۆڵینه‌وه‌یه‌كدا (سێ بەرگی ٣٠٠ لاپەڕەیی)، بارزان و بارزانییه‌كان له به‌ڵگه‌نامه‌كاندا (سێ بەرگی ٣٠٠ لاپەڕەیی)، به‌ڵگه‌نامه‌كانی جینۆسایدی بارزانیان (١٧ بەرگی ٣٠٠ لاپەڕەیی)، مسته‌فا بارزانی له مانێشت و لاپه‌ڕه‌كانی رۆژنامه و گۆڤاره ناوخۆیی بیانییه‌كاندا (سێ بەرگی ٣٠٠ لاپەڕەیی)، شه‌ش رۆژ له‌ناو حه‌وشه ته‌ڵبه‌ندكراوه‌كه‌ی دادگا، فریامانکەون، بیانسووتێنن، جینۆسایدنامە، کورد لە لێدوانە نهێنییەکانی کۆشکی سپیدا، ئەلبوومی کورد و کوردستان  (٢٠ بەرگ)، ئەلبوومی پێشمەرگە (٨ بەرگ)، جینۆسایدی بارزانیان لە چوارچێوەی وتاری سەرۆکی هەرێم و سەرۆکی حکومەتیدا).  "ماڵەکەم کردووەتە کتێبخانە و قوتابییەکی زۆر سوودی لێبینیوە"  ئەو نووسەرە ماڵەکەی خۆی کردووەتە کتێبخانە و قوتابیانی زانکۆ و پەیمانگەکان سەردانی دەکەن و وەکو سەرچاوە سوود لە کتێبخانەکەی وەردەگرن بۆ توێژینەوەکانیان. زۆربەی بەڵگە و نووسراو و وێنەکانیش کە کۆی کردوونەتەوە زیاتر باسی لە ئەنفالی بارزانییەکان و مێژووی بارزانییەکان دەکات، ئەو نووسەرە دەشڵێت " زیاتر لە پێنج هەزار و ٥٠٠ بەڵگەی جۆراوجۆرم  تایبەتن بە تاوانی دژ بە مرۆڤایەتییەکان و ئەنفال و جینۆسایدی کورد و کوردستان کە بەشێوازی نهێنی و ئاشکرا لەلایەن حکومەتی بەعسەوە بەرامبەر کورد کراوە لە کتێبخانەکەمدا وەک ئەرشیف هەڵمگرتوون. "  کتێبێکم بە زمانەکانی کوردی، عەرەبی و ئینگلیزی لە مۆزەخانەیەکی پۆڵۆنیا دانراوە  کتێبی پانۆرامای جینۆسایدی بارزانییەکان، یەکێکە لەو کتێبانەی نووسەر کە لە ساڵی ٢٠١٣ بە زمانەکانی کوردی، عەرەبی و ئینگلیزی بڵاوکراوەتەوە. ئەو نووسەرە دەڵێت "لە ساڵی ٢٠١٨ ـەوە کتێبەکەم لە مۆزەخانەی ئەشڤیتس Museum Auschwitz لە پۆڵۆنیا دانراوە. "  رێبوار رەمەزان بارزانی کێیە؟  - رێبوار رەمەزان عەبدوڵڵا.  - لە ٢٤ - ٠٧ - ١٩٨٢ لە ئۆردووگاى زۆرەملێی قودس لە قوشتەپە / پارێزگاى هەولێر لە دایکبووە.   - باوکی و هەردوو باپیرە و مام و دوو خاڵ و ١٥٠ کەسى دیکە لە گوندەکەی لەگەڵ هەشت هەزار پیاوى بارزانى لە ساڵى ١٩٨٣ ئەنفال کراون.  - ئێستا لە گوندى بازێ لە ناحیەى بارزانی قەزاى مێرگەسۆر  نیشتەجێیە.  - بڕوانامەی بەکالۆریۆسی هەیە لە کۆلیژى ئاداب زانکۆى سەلاحەدین / بەشى کۆمەڵناسى ساڵى (٢٠٠٦ - ٢٠٠٧)  - بەڕێوەبەرى بەڕێوەبەرایەتى کاروبارى شەهیدان و ئەنفالکراوانى بارزانە (لەساڵى ٢٠٠٧ تاوەکو ئێستا).  - سەرپەرشتیارى مۆنۆمێنت و گۆڕستانى بارزانییە ئەنفالکراوەکانە (لە ساڵى ٢٠١١ تاوەکو ئێستا).  - نووسەر و توێژەرى کۆمەڵایەتییە.  - راوێژکار لە رێکخراوى شیرین بۆ پرسى جینۆساید و لە رێکخراوى داکۆکى لە قوربانیانى گۆڕە بەکۆمەڵەکان.  - خێزاندارە و خاوەن ٤ منداڵە و لەگەڵ خێزان و دایکی دەژیت و تاقانەیە.