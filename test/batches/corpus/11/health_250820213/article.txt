بەپێی نووسراوێکی وەزارەتی تەندروستیی عێراق کە واژۆی بەڕێوەبەری کاروباری هونەریی وەزارەتی بە وەکالەت لەسەرە و ئەمڕۆ چوارشەممە ٢٥ی ئابی ٢٠٢١ بۆ فەرمانگەی تەندروستیی گشتی نێردراوە ئاماژەی بۆ ئەوە کردووە "مەترسیی هەیە کە رەنگە ئافرەتی دووگیان رووبەڕووی تووشبوون بە نەخۆشی درێژخایەن یان کەمخوێنی یان قەڵەوی زیاد ببن لەکاتی تووشبوونیان بە کۆرۆنا، بۆیە باشترە ڤاکسین وەربگرن".  وەزارەتی تەندروستی مەرجی داناوە بۆ ئەو ئافرەتە دووگیانانەی کە ڤاکسین وەردەگرن. لە نووسراوەکەدا هاتووە: "دەبێت ئافرەتەکە مانگی چوارەمی دووگیانی تەواوکردبێت، وەرگرتنی ڤاکسینەکەش دەبێت بە سەرپەرشتی و چاودێری پزیشک بێت لەگەڵ رەچاوکردنی ئەوەی ڤاکسین وەرگرتن بەپێی ئارەزووی ئافرەتی دووگیان بێت دوای ئەوەی هەموو زانیارییەکانی تایبەت بە ڤاکسینەکەی دەدرێتێ و بە نووسراوێک رەزامەندی لەسەر وەرگرتنی ڤاکسینەکە دەدات".  هەر بەپێی نووسراوەکە: "سەنتەری عێراق بۆ چاودێریی دەرمان بەرپرسیار دەبێت لە دانانی پلانێک بۆ چاودێریکردنی ئافرەتانی دووگیان بۆ ڤاکسین. دەبێت راپۆرت لەوبارەیەوە بداتە لێژنەی نیشتیمانی".