رووبا فەلاح حەسەن، بەڕێوەبەری گشتیی پەیوەندییەکان و تەندروستی لە وەزارەتی تەندروستیی عێراق بە رادیۆی رووداوی راگەیاند: "لە رێگەی ئەو ئامارانەی بۆمان دێنەوە، لەم ماوەیەدا ئاماری تووشبوون بە کۆرۆنا زیاد بووە. ژمارەی ئەو کەسانەیش کە ڤاکسین لە خۆیان دەدەن کەمبووەتەوە، بە تایبەت ئێستا ئۆمیکرۆن زۆرە و زۆر بەخێرایی بڵاودەبێتەوە. ئێستا زیاتر لە ٥٠ % ی تووشبووان تووشبووی ئۆمیکرۆنن. "  ئەو بەڕێوەبەرە گشتییە باسی لەوە کرد کە ئەوان ڤاکسینی زۆریان لە بەردەستە، بەڵام خەڵک زۆر کەم دەچن لە خۆیانی بدەن. ئەوەیش وایکردووە ژمارەی تووشبووان زۆر ببێت.  بە گوتەی رووبا فەلاح حەسەن، ئێستا عێراق چووەتە شەپۆلی سێیەمەوە، "ئۆمیکرۆن ١٠٠٠ جار خێراتر لە کۆرۆنای پێشتر بڵاودەبێتەوە، مەترسییەکەی زۆر لە جۆرەکانی دیکە زیاترە".  بەڕێوەبەری گشتیی پەیوەندییەکان و تەندروستی جەختی لەوە کردەوە، ئەوانەی ڤاکسینیان لە خۆیان نەداوە زیاتر ئەگەری هەیە تووشی ڤایرۆسەکە ببن. زۆر گرنگە ڤاکسین لە خۆ بدەن؛ تەنیا ڤاکسینە تووشبوون بەو ڤایرۆسە و مردنیش کەم دەکاتەوە.  لەبارەی  ژمارەی ئەو کەسانەی ڤاکسینیان لە خۆیان داوە رووبا فەلاح حەسەن ئەوەی خستە روو کە لە عێراق زیاتر لە ٦ ملیۆن کەس ڤاکسینیان لە خۆیان داوە و هیچ کێشەی ڤاکسینیان نییە.  ئەو بەڕێوەبەرە گوتی: "ئێمە پێشبینیمان دەکرد رۆژانە ٥٠ هەزار کەس ڤاکسین لە خۆیان بدەن، بەڵام بەداخەوە ژمارەکە زۆر لەوە کەمترە. "