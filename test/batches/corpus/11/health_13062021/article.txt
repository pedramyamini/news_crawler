ئەمڕۆ یەکشەممە، ١٣ی حوزەیرانی ٢٠٢١، بەڕێوەبەرایەتیی کۆنتڕۆڵی جۆری دەرمان ئاگادارییەکی بڵاوکردووەتەوە، تێیدا هاتووە: "هەموو لایەک ئاگادار دەکەینەوه بەپێی نووسراوی سەنتەری چاودێریکردنی دەرمانی عێراقی حەبی Nexium ٤٠ mg  به ژماره باچەکانی (ZCRD May / ٢٠٢٢) و (ZCRH June / ٢٠٢٢) ساختەیه و سەرچاوەکەی نادیاره، له کاتی بوونی ئەم دەرمانه بە ژماره باچەکانی ئاماژەپێکراو خۆتان له بەکارهێنانی بپارێزن و ئاگادارمان بکەنەوه".  د. شێروان سادق، بەڕێوەبەری کۆنتڕۆڵی جۆری دەرمان بەتۆڕی میدیایی رووداوی گوت: " ئەو جۆرە حەبە وەکو چارەسەر بۆ گەدە بەکاردێت، بەڵام لەلایەن سەنتەری چاودێریکردنی دەرمانی عێراقییەوە ئاگادارکراوینەتەوە کە ئەو جۆرە و بەو ژمارانە ساختەیە و نابێت بەکاربهێنرێت".  د. شێروان سادق ئاماژەی بەوەدا هەرچەندە ئەو جۆرە حەبە هێشتا نەهاتووەتە هەرێمی کوردستان، بەڵام لە عێراق هەیە.  "دەرمانی بێ ستیکەر لە دەرمانخانەکان مەکڕن"    بەرپرسی چاودێری دەرمانی هەولێر لە بەڕێوەبەرایەتی کۆنترۆڵی جۆری دەرمان بوونی ئەو جۆرە دەرمانە لە بازاڕەکانی هەرێمی کوردستان رەتدەکاتەوە و داواش لە هاونیشتمانیان دەکات دەرمانی بێ ستیکەر لە دەرمانخانەکان نەکڕن.    د. محەممەد رەشید، بەرپرسی چاودێری دەرمانی هەولێر لە بەڕێوەبەرایەتی کۆنترۆڵی جۆری دەرمانی وەزارەتی تەندروستی بە رادیۆی رووداوی راگەیاند، هەفتەیەک پێش ئێستا لەلایەن وەزارەتی تەندروستیی عێراقەوە ئاگادارکراینەوە، لە جۆرە دەرمانێک بەناوی "Nexium ٤٠ mg"  کە بۆ گەدە بەکاردێت و خەڵکێکی زۆر لە کوردستان بەکاری دەهێنن، وەزارەتی تەندروستیی عێراق ئاماژەی بەوەکردووە، کە ئەو جۆرە دەرمانە به ژماره باچەکانی (ZCRD May / ٢٠٢٢) و (ZCRH June / ٢٠٢٢) ساختەیه و سەرچاوەکەی دیارنییە، بۆیە ئێمە بۆ کۆنترۆڵکردنی ئەو جۆرە دەرمانە دەرمانخانەکانمان پشکنین، بەڵام خۆشبەختانە هیچ دەرمانێکی لەو شێوەیە بەو باچانەی بەغدا ناردبووی لەبازاڕ نییە و هەمووی ستیکەری وەزارەتی تەندروستی هەرێمی کوردستانی پێوەیە.    لەبارەی ئەگەری بوونی دەرمانی دیکەی ساختە لەبازاڕەکاندا و ساختەکردنی ستیکەری وەزارەتی تەندروستی بەرپرسی چاودێری دەرمانی هەولێر گوتی، "ئەوانەی بازرگانی بەدەرمان دەکەن، بەهۆی ئەوەی کۆمەڵێک کەس سزای توونددراون ناتوانن دەرمانی قاچاخ  و ساختە بفرۆشن، هیچ کەسێک ناتوانێت ستیکەر ساختە بکات، چونکە لەلایەن کۆمپانیاوە دوای پشکنین لە دەرمانەکان دەدرێت، بەرنامەشمان هەیە لە مەودوا خۆمان ستیکەر لە دەرمان بدەین، بۆ ئەوەی هیچ کێشەیەکی لەوجۆرەمان نەبێت، داواش لە هاونیشتمانیان دەکەم دەرمانی بێ ستیکەر لە دەرمانخانەکان نەکڕن. "    هەروەها بەرپرسی چاودێریی دەرمانی هەولێر لەبارەی ئەو دەرمانخانانەی دەرمانی نەخۆشخانە حکومییەکان دەفرۆشنەوە، ئاماژەی بەوەکرد، ماوەیەک پێش ئێستا دەرمانخانەیەکمان داخست دەرمانی وەزارەتی تەندروستی فرۆشتبوو، "ئێمە ئیجرائاتی تووند دەکەین لەگەڵ ئەو کەسانە و بەردەوام چاودێری دەرمانخانەکان دەکەین، بۆیە ئەمە دووبارە نابێتەوە. "