رێکخراوەکە لە نامەیەکدا داوا لە کەنەدا، بەریتانیا، فەرەنسا، ئەڵمانیا، ئیتاڵیا، ژاپۆن و ئەمریکا دەکات، پێویستە بە درێژایی ساڵەکە وردە وردە ڤاکسینەکانیان ببەخشنە وڵاتانی هەژار و نابێت هەمووی بەسەر یەکەوەبێت، چونکە لەوانەیە وڵاتانی هەژار ساردکەرەوەی پێویستیان نەبێت بتوانن ئەو هەموو ڤاکسینە بەیەکجار هەڵبگرن.  چەند ئەستێرەیەک واژۆیان لەسەر ئەو نامەیەی یونسێف کردووە، کە تێیدا داوا لە وڵاتانی پێشکەوتوو دەکات، تاوەکو مانگی ئاب ٢٠ % ی ڤاکسینەکانیان ببەخشن، لەنێو ئەستێرەکاندا دەیڤد بێکام، یاریزانی پێشووی هەڵبژاردەی بەریتانیا، بیلی ئیلیش، گۆرانیبێژی ئەمریکی لەگەڵ پریانا چۆپرا، خانمە ئەکتەر و گۆرانیبێژی هیندی و چەندین کەسایەتی دیکە بانگەشە بۆ داواکەی رێکخراوەکە دەکەن.  بەریتانیا دەڵێت ئێستا ڤاکسینی زیادەیان نییە، بەڵام کاری لەپێشینەیان پێدانی ڤاکسینە بە منداڵان، بەرلەوەی رەوانەی وڵاتانی بیانی بکەن.  وڵاتێکی وەکو بەریتانیا کە ٤٠٠ ملیۆن ڤاکسینی هەیە، بەشێوەیەکی بەرچاو ڤاکسینی بەسەر خەڵکەکەی دابەشکردووە.   هۆشدارییەکەی یونسێف لەکاتێکدایە، یەکێتیی ئەوروپا ١.٦ ملیار ژەم ڤاکسینی کڕیوە، بەگوێرەی ژمارەی دانیشتووانی بێ، هەر کەسێک لە ئەوروپا ٣.٥ قورچکە ڤاکسینی بەردەکەوێت. ئەمریکا ١.٢ ملیار ڤاکسینی هەیە، هەر هاووڵاتیێک زیاتر لە ٣ قورچکە ڤاکسینی بەردەکەوێت، لەکاتێکدا هیچ ڤاکسینێکی کۆرۆنا نییە بە سێ قورچک بدرێتە خەڵک.  بەریتانیا ٣٦٧ ملیۆن ژەم ڤاکسینی هەیە، هەر هاووڵاتیێکی بەریتانی زیاتر لە ٥ ژەم ڤاکسینی بەردەکەوێت، کەنەدا ٣٦٢ ملیۆن ژەم ڤاکسینی هەیە، هەر هاووڵاتیێکی کەنەدی ٩ ژەم ڤاکسینی بەردەکەوێت.  لە وڵاتێکی وەکو ئەمریکا، بەگوێرەی ئامارێکی زانکۆی مۆنماوز، ٢٥ % ی خەڵک نایانەوێ ڤاکسینی کۆرۆنا لەخۆیان بدەن.  پێشتریش ٢٣٠ کەسایەتیی جیهان داوایان لە وڵاتانی (G ٧) کردبوو کە ٢٠ % ی ڤاکسینەکانیان ببەخشنە وڵاتانی هەژار.