رۆب واڵەر، کۆنسوڵی گشتیی ئەمریکا لە هەولێر باسی سروودی نیشتمانیی ئەمریکا دەکات کە لە ساڵی ١٩٣١ لەلایەن کۆنگرێسی ئەمریکا پەسندکرا کە ئەو کات هێربەرت هوڤەر سەرۆکی ئەمریکا بوو، سروودەکە شیعرێکی شاعیر ' فرانسیس سکۆتکی ' یە، دوای بۆمبارانی بالتیمۆر لەلایەن بەریتانییەکانەوە لە ساڵی ١٨١٤ ەوە نووسراوەتەوە.   شیعرەکەی فرانسیس سکۆتکی باسی درەوشانەوە دوای شەوێکی تاریک و هەستانەوەی گەل دوای هێرش و بۆردوومانکردن دەکات، کۆنسوڵی گشتیی ئەمریکا پرسیاری ئەوە دەکات کە "ئایا سروودی نیشتمانی چۆن دەتوانێت کۆشش و شوناسی گەلەکەی دەرببڕێت؟ "  سروودی نیشتمانیی کورد ناوی "ئەی رەقیب"ـە و بەرهەمی شاعیری گەورەی کورد دڵدارە. دڵدار کوڕی مەلا رەئوف مەحموودە و لە ١٩١٨ لە شاری کۆیە لەدایکبووە. پاش ماوەیەک باوکی دەکرێت بە فەرمانبەری سەرژمێریی رانیە و بە بنەماڵەوە دەچنە ئەوێ. دڵدار لە تەمەنی ١٠ ساڵیدا دەخرێتە قوتابخانەوە و پۆلی یەک و دووی سەرەتایی لە رانیە تەواودەکات.   لە ساڵی ١٩٤٠ دا لە شاری کەرکووک قۆناخی دواناوەندی تەواو دەکات، پاشان دەچێتە بەغدا و لە ساڵی ١٩٤٥ بڕوانامە لە بەشی یاسا بەدەستدەهێنێت و دەبێتە پارێزەر. لە بەغدا دەبێتە ئەندامی حیزبی ھیوا و دوای ماوەیەک بەھۆی کارە سیاسییەکانییەوە دەخرێتە زیندان. لە کۆتاییدا لە ١٢ی کانوونی یەکەمی ١٩٤٨ و لە تەمەنی ٣٠ ساڵیدا لە شاری ھەولێر کۆچی دوایی دەکات.