د. ریاز عەبدولئەمیر، بەڕێوەبەری گشتیی تەندروستی لە وەزارەتی تەندروستی و ژینگەی عێراق رایگەیاند، وەزارەتی تەندروستی گرێبەستی بۆ هاوردەکردنی بڕێکی زۆرباش لە ڤاکسین کردووە، ڤاکسینەکە بەشی ٨٠ % ی ئەو چین و توێژانە دەکات، کە تاوەکو کۆتایی ئەمساڵ پێویستە بکوترێن.  بەڕێوەبەری گشتی تەندروستی ئاماژەی بەوەکرد، تاوەکو کۆتایی ئەمساڵ، بڕی زیاتر لە ٣٠ ملیۆن قورچکی ڤاکسین دەگاتە عێراق.  لەلایەکی دیکەوە، رەبا فەلاح حەسەن، ئەندامی تیمی راگەیاندنی پزیشکی وەزارەتی تەندروستی رایگەیاند، لە دووەمین رۆژی هەڵمەتی وەرگرتنی ڤاکسین لە ناوچەی سەدری شاری بەغدا، خەڵکێکی زۆر ڤاکسین وەردەگرن، هەڵمەتەکە تاوەکو کاژێر ٨ی ئێوارە بەردەوامە بۆ ئەوانەی ناتوانن بەیانیان سەردانی ئەو ناوەندانە بکەن.  بەپێی پڕۆتۆکۆڵەکانی رێکخراویی تەندروستیی جیهانی دەبێت تاوەکو کۆتایی ئەمساڵ ٢٠ % ی دانیشتووانی جیهان ڤاکسینی کۆرۆنا وەربگرن.   بەپێی دوایین ئاماری وەزارەتی تەندروستی عێراق، تائێستا ٢ ملیۆن و ٣٣١ هەزار و ٦٢٥ کەس لە عێراق و هەرێمی کوردستان پێکوتەی کۆرۆنایان وەرگرتووە. هەروەها یەک ملیۆن و ٧٤٠ هەزار و ٩٣٣ کەس لە عێراق و هەرێمی کوردستان تووشی کۆرۆنا بوون، کە یەک ملیۆن و ٥٥٦ هەزار و ٨٥٥ لەو تووشبووانە چاکبوونەتەوە و ١٩ هەزار و ٤٠٢ تووشبووی کۆرۆناش گیانیان لەدەستداوە.