ئەو پیاوە چەند رۆژێک هەستی بە ئازار کردووە، رشاوەتەوە و تای هەبووە. سێ رۆژ لە نەخۆشخانە خەوێندراوە، پشکنینەکانی نێردراوە بۆ بەغدا، دواتر دەرکەوتووە تووشی تای خوێنبەربوون بووە. ئەوە ١٩یەم تووشبووە لە عێراق تۆمارکرابێت، ڤایرۆسەکە لە ئاژەڵەوە بۆ مرۆڤ دەگوازرێتەوە.  دکتۆر زیاد جبوری، جێگری بەڕێوەبەری تەندروستیی کەرکووک دەڵێت، "ئەو کەسە خەڵکی کەرکووکە لە موسەڵا، تەمەنی ٤٧ ساڵانە، گۆشتفرۆشە لەسەر پردەکە، لە نەخۆشخانەی شیفایە و دۆخی جێگیرە، چاودێری دەکرێ لەلایەن پزیشکەکانەوە، سوپاس بۆخودا دۆخی باشە، نەخۆشخانەی شیفا ئامادە دەکەین بەتەواوی پێداویستی و ئامێر و چارەسەرییەکانیەوە بۆ مامەڵەکردن لەگەڵ ئەم پەتایە".  لە تەواوی عێراق تائێستا ١٩ تووشبوو تۆمارکراون، لایەنی تەندروستی رێکاری تایبەتیان گرتووەتەبەر و هۆکاری سەرەکیی تووشبوون بۆ ئاژەڵ و سەربڕینی ناتەندروست دەگەڕێننەوە.  لیژنەیەکی هاوبەشی فەرمانگەی تەندروستی و قایمقامییەت و پۆلیس لە ماوەی هەفتەی رابردوو دەستیان بەسەر نزیکەی ١٠٠ سەر ئاژەڵدا گرتووە و خاوەنەکانیان دەستگیرکراون.  موقەدەم عامر نووری، گوتەبێژی پۆلیسی کەرکووک دەڵێت، "ئێمە کە دەردەچین لە هەڵمەتەکان ئەو کەسانە دەستگیر دەکەین، بەپێی فەرمانی دادوەر زیندانی دەکرێن، ئەو ئاژەڵانەی دەستیان بەسەردا دەگیرێ دەبرێنە سەربڕخانەی کەرکووک".  لەگەڵ مەترسییەکانی بڵاوبوونەوەی تای خوێنبەربوون کە هۆکاری سەرەکی گەنەی ئاژەڵە و گواستنەوەشی پەیوەستە بە خواردنی گۆشتی ناتەندروست، لە سەربڕخانەی کەرکووک ستافی زیاتریان داناوە و پێنج پزیشک لەوێ پشکنین بۆ ئەو ئاژەڵانە دەکەن کە سەریان دەبڕن.  محەممەد مەزهەر، بەرپرسی سەربڕخانەی کەرکووک دەڵێت، "ئێمە لە سەربڕخانەی کەرکووک رۆژانە نزیکەی ١٥٠ ئاژەڵی گەورە و نزیکەی ٣٥٠ مەڕ سەر دەبڕین، پشکنینیان بۆ دەکرێ لەلایەن پێنج پزیشکی ڤێتێرنەرییەوە، چاودێری دەکەین پێش سەربڕین و دوای سەربڕین، و پشکنین بۆ گۆشتەکە دەکەین. "  تەندروستیی کەرکووک بۆ رێگری لە تۆمارکردنی نەخۆشی تای خوێنبەربوون و دواتر بڵاوبوونەوەی جیا لە لیژنە مەیدانییە هاوبەشەکان، لیژنەیەکی تەندروستیی پێکهێنا لە نەخۆشخانەکان بۆ دڵنیابوون لە تەندروستیی خەڵک.