لە رۆژی یەکشەممەی داهاتووەوە، پێدانی قورچکی سێیەمی ڤاکسین دەستپێدەکات و ئەو کەسانەی کە وەریدەگرن پێویستە تەمەنیان سەرووی ٦٠ ساڵ بێت و پێنج مانگ لەمەوبەر هەردوو قورچکی ڤاکسینیان وەرگرتبێت.   بە راگەیاندنی ئەو هەنگاوە، ئیسرائیل بووە یەکەمین وڵاتی جیهان کە پێدانی قورچکی سێیەمی ڤاکسین بە فەرمی رابگەیێنێت.   بێنێت گوتی: "داوا لە هەموو خەڵکی بەساڵاچوو دەکەم کە ڤاکسینیان وەرگرتووە، ئەم قورچکە زیادەش وەرگرن. خۆتان بپارێزن. " سەرۆکوەزیرانی ئیسرائیل گوتیشی، ئیسحاق هێرزۆگ، سەرۆکی وڵات رۆژی هەینی، وەکو یەکەمین کەس، قورچکی سێیەمی ڤاکسین وەردەگرێت.   ئیسرائیل لە مانگی کانوونی یەکەم دەستی بە هەڵمەتی کوتان کرد و تائێستا نزیکەی ٥٥ % ی دانیشتووانە نۆ ملیۆنییەکەی، دوو قورچکی ڤاکسینیان وەرگرتووە.  ژمارەی تووشبووان بەشێوەیەکی بەرچاو کەمیکرد و مانگی حوزەیران حکومەتی ئیسرائیل بەشی زۆری رێکارە خۆپارێزییەکانی هەڵوەشاندەوە. بەڵام ماوەیەکی کەم دوای ئەوە، ژمارەی تووشبووان دووبارە دەستی بە بەرزبوونەوە کرد، بۆیە وەزارەتی تەندروستیی ئەو وڵاتە بەستنی ماسکی لە شوێنە گشتییە داخراوەکاندا کردەوە ناچاری.   نیتزان هۆرۆویتز، وەزیری تەندروستیی ئیسرائیل دەڵێت: "ئەم قورچکی سێیەمی ڤاکسینە دەتوانێت ژیانی خەڵک بپارێزێت. "