وەزارەتی تەندروستی و ژینگەی عێراق، ئەمڕۆ دووشەممە، لە بڵاوکراوەیەکدا کە واژووی هانی موسا بەدر، بریکاری تەکنیکی وەزارەتەکەی لەسەرە سەبارەت بە پێدانی پێکوتەیکۆرۆنا بە منداڵان رایگەیاند: "لەسەر راسپاردەکانی لیژنەی زانستی و راوێژکاری پرۆگرامی کوتان، کە هاوکاتن لەگەڵ راسپاردەکانی رێکخراوی تەندروستیی جیهانی، کە رێگەی داوە پێکوتەی فایزەر - بایۆنتیک بە منداڵانی تەمەن ١٢ ساڵ و بۆ سەرەوە بدرێت، هاوکات بۆ کەمکردنەوەی مەترسی بڵاوبوونەوەی ڤایرۆسی کۆرۆنا و بۆ زیادکردنی بەرگریی کۆمەڵایەتیی پێویست بۆ کۆنترۆڵکردنی پەتای کۆڤید ١٩، بڕیارماندا منداڵانی تەمەن ١٢ ساڵ و بۆ سەرەوە پێکوتەی کۆرۆنا لە جۆری فایزەر وەربگرن، بەڵام پێشینە بۆ ئەو منداڵانەیە کە مەترسییان لەسەرە".  وێنەیەکی نووسراوەکە ئاراستەی وەزارەتی تەندروستیی حکومەتی هەرێمی کوردستان و بەڕێوەبەرایەتی تەندروستیی سەرجەم پارێزگاکانی عێراق کراوە. بەڕێوەبەری گشتی پلاندانانی وەزارەتی تەندروستی هەرێمی کوردستانیش دەڵێت نووسراوەکەیان پێگەیشتووە دوای هەڵسەنگاندنی بڕیاری لێدەدرێت.  د. سەرهەنگ جەلال، بەڕێوەبەری گشتی پلاندانانی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "نووسراوەکەی وەزارەتی تەندروستی عێراقمان پێگەیشتووە و وەزارەتی تەندروستی لە لێژنەی باڵای زانستی تاوتوێی دەکەین و هەڵیدەسەنگێنین و دوای ئەوە بڕیاری لەسەر دەدەین کە پێشبینی دەکەم لە هەرێمی کوردستانیش پەسەندبکرێت، چونکە پێدانی ڤاکسینی بە تەمەنی ١٢ ساڵ و بەسەرەوە لە وڵاتانی دیکە تاقیکراوەتەوە و شتێکی باشە بۆ رێگەگرتن لەبڵاوبوونەوەی زیاتری کۆرۆنا".  کۆی ئەو کەسانەی ڤاکسینی کۆرۆنایان لە عێراق وەرگرتووە تاوەکو رۆژی دووشەممە ١ - ١١ - ٢٠٢١ گەیشتووەتە ٥ ملیۆن و ٩٥٣ هەزار و ٧١٨ کەس، کۆی ژمارەی تووشبوانیش بە ڤایرۆسی کۆرۆنا گەیشتووەتە ٢ ملیۆن و ٥٦ هەزار و ٤٠١ کەس.