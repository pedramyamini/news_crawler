د. رەهێڵ فەرەیدوون، بریکاری وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند: "هاوشێوەی وڵاتانی دیکە شەپۆلی چوارەمی ڤایرۆسی کۆرۆنا کە بە ئۆمیکرۆن ناسراوە لە هەرێمی کوردستان بە شێوەیەکی خێرا بڵاودەبێتەوە. ئێستا هەرێمی کوردستان لەناو جەرگەی شەپۆلی ئۆمیکرۆندایە. "  لەگەڵ ئەوەی ئەم جۆرەی ڤایرۆسی کۆرۆنا خێراتر بڵاودەبێتەوە، بەڵام پسپۆڕان باس لەوە دەکەن کە نیشانەکانی لە چاو گۆڕاوەکانی دیکەدا سووکترن و کەمتر تووشبووی پێ دەمرێت.  بریکاری وەزارەتی تەندروستی گوتی: "ئێستا رۆژانە ژمارەی پشکنینەکانمان بۆ دیاریکردنی تووشبووانی ڤایرۆسی کۆرۆنا ١ % زیاد دەکات. رێژەی مردن پێی کەمترە. هۆکارەکەیشی بەشێکی پەیوەندیی بە شێوازی ڤایرۆسەکەوە هەیە و بەشێکیشی بۆ ئەوە دەگەڕێتەوە کە خەڵکێکی زۆر ڤاکسینیان لە خۆیان داوە. "  بە گوتەی د. رەهێڵ، ئێستا لە هەرێمی کوردستان ٢٠ % ـی خەڵک جارێک بە ڤاکسینی کۆرۆنا کوتراون، ١٤ % دوو جار کوتراون و ئەوانەیشی سێ جار کوتراون رێژەکەیان کەمە.    لەبارەی ڤاکسینی سینۆفارمی چینیشەوە کە باس لەوە دەکرێت قەدەخە کراوە، بریکارەکەی وەزارەتی تەندروستی گوتی: "تاوەکو ئێستا پێمان رانەگەیێندراوە کە ڤاکسینی سینۆفارمی چینی رەتکراوەتەوە یان نا، تەنیا ئەوەیە کە وڵاتانی ئەوروپا بۆ گەشتیارێک کە سەردانیان دەکات ڤاکسینی فایزەر پەسەند دەکەن. "  بەپێی ئەو ئامارانەی رۆژانە وەزارەتی تەندروستی تایبەت بە تووشبووانی ڤایرۆسی کۆرۆنا بڵاویان دەکاتەوە ژمارەی تووشبووان لە زیادبووندان کە ئەوەیش وادەکات قورسایی بکەوێتە سەر نەخۆشخانەکان و کارمەندانی تەندروستی.  د. رەهێڵ فەرەیدوون گوتی: "ئێمە ئێستا لە رووی توانای مرۆیی و ئەزموونەوە لە هەڵسوکەوتکردن لەگەڵ ئەم ڤاکسینەدا زۆر باشین. توانای نەخۆشخانەکان بۆ لەخۆگرتنی نەخۆشانی کۆرۆنا و چارەسەرکردنیان باشترە. لەگەڵ ئەوەیشدا هیوادارین دۆخەکە نەگاتە ئاستی مەترسیدار. "  لەبارەی کەمیی دەرمانیشەوە لە سلێمانی د. رەهێڵ باسی لەوە کرد، گرفتی کەمیی دەرمان لە سلێمانی بەردەوامە و هۆکارەکەیشی ئەوەیە کە نەختینەی پارە لە بەردەستدا نییە. وەزارەتی دارایی و بانکی ناوەندیی هەرێمی کوردستان لە سلێمانی بەپێی توانا هاوکارن.   تاوەکو ئێستا لە هەرێمی کوردستان ٣٩٩ هەزار و ١٣١ کەس تووشی ڤایرۆسی کۆرۆنا بوون، لەو ژمارەیە ٣٧٥ هەزار و ٩٣٨ تووشبوو چاکبوونەتەوە و حەوت هەزار و ١٩٠ تووشبوویش مردوون.