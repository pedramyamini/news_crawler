د. بژار مووسا، گوتەبێژی تەندروستیی هەولێر بە رادیۆی رووداوی راگەیاند، "ئێستا لە هەولێر هەرسێ جۆری ڤاکسینەکانی فایزەر، ئاسترازێنیکا و سینۆفارم هەن و، تاوەکو ئێستایش زیاتر لە ٤٠ هەزار کەس ڤاکسینیان لێدراوە. ڤاکسینی تەواو لە بەردەستدایە بە تایبەتی بۆ ئەوانەی کە جاری یەکەم لە خۆیان داوە. "  بەشێک لەو هاونیشتمانییانەی جاری یەکەم بە ڤاکسینەکانی کۆرۆنا کوتراون، هەیانە ماوەی دووەم کوتانی گەیشتووە، بەڵام نەچووە لە خۆی بدات.   گوتەبێژی تەندروستیی هەولێر لەو بارەیەوە گوتی، "ماوەی نێوان دوو کوتان بە شێوەیەکی زانستی دیاری کراوە، باشتر وایە کەسەکە لەو ماوەیەدا هەردوو ڤاکسینەکە لە خۆی بدات، ئەگەر درەنگتریش بکەوێت، نابێتە هۆی ئەوەی کێشەی بۆ دروست بکات، بەڵام رەنگە کاریگەرییەکەی کەم بکاتەوە. "  رۆژی سێشەممە ٢٠٢١/٠٦/١٥ وەزارەتی تەندروستیی حکومەتی هەرێمی کوردستان چەند رێنوێنییەکی نوێی لەبارەی گەشتکردنەوە دەرکرد و ئاماژەی بەوە کردووە، دوای پێداچوونەوە بە رێکارەکاندا بڕیاریان داوە ئەوانەی هەردوو قورچکی ڤاکسینی کۆرۆنایان وەرگرتووە، لە کاتی گەیشتندا پێویست بە وەرگرتنی نموونەی پشكنین ناكات.  د. بژار مووسا گوتی: "ئەو کەسەی لە هەر وڵاتێکەوە دێتە هەرێمی کوردستان ئەگەر ٤٨ کاژێر پێشتر پشکنینی ڤایرۆسی کۆرۆنای کردبێت و نەرێنی بێت، ئەوا لێرە پشکنینی بۆ ناکرێت. هەر کەسێکی بۆ جاری دووەم بە ڤاکسینی کۆرۆنا کوترابێت و بەڵگە کوترانی بە ڤاکسین پێبێت، ئەوانیش پشکنینیان بۆ ناکرێت. "  تاوەکو ئێستا لە هەرێمی کوردستان ١٧٧ هەزار و ٢٧٢ تووشبووی کۆرۆنا دەستنیشان کراون، ١٦٥ هەزار و ٦٨٤ تووشبوویان چاکبوونەتەوە و چوار هەزار و ٣٧٣ تووشبوویش مردوون، حەوت هەزار و ٢١٥ کەسیش لەژێر چارەسەردان.