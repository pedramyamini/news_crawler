شاناز نەقشبەندی، گوتەبێژی تەندروستیی هەڵەبجە بە رادیۆی رووداوی راگەیاند: "بە داخەوە لە پارێزگای هەڵەبجە بەهۆی بڵاوبوونەوەی ئەم شەپۆلە تازەیەی کۆرۆنای دەلتا رێژەی تووشبوون بە ڤایرۆسی کۆرۆنا لە لووتکەدایە. هەروەها پابەندبوونی هاونیشتمانیان بە رێنماییەکانەوە لە ئاستی پێویستدا نییە و بە شێوەی پێویست بە دەم لەخۆدانی ڤاکسینی کۆرۆناوە نایەن. "  گوتەبێژی تەندروستیی هەڵەبجە ئاماژەی بەوە دا، بەراورد بە مانگەکانی پێشوو ژمارەی تووشبووانی ڤایرۆسی کۆرۆنا زۆر زیاد بووە. لە ٢٤ کاژێری رابردوودا لە کۆی ٣٠ پشکنین ١٩ یان تووشبوو بوون. لە مانگی حەوتدا زیاتر لە ٥٠ نەخۆشی کۆرۆنا لە نەخۆشخانە هێڵراونەتەوە و پێنج تووشبوویش مردوون.   ساڵی ٢٠٢٠ لە کاتی هاتنی ڤایرۆسی کۆرۆنادا لە هەڵەبجە نەخۆشخانەیەکی تایبەت بە نەخۆشییە گوازراوەکان لەلایەن خێرخوازانەوە کرایەوە کە تێیدا چارەسەری تووشبووانی ڤایرۆسی کۆرۆنا دەکرێت.  د. شاناز نەقشبەندی گوتی: "ئێستا لە هەڵەبجە تەنیا نەخۆشخانەی وەفا تایبەتە بە تووشبووانی ڤایرۆسی کۆرۆنا و تا رۆژی دووشەممە ٢٠٢١/٠٧/٢٦ ژمارەی ئەو تووشبووانەی لەوێ ماونەتەوە ٢٠ کەس بوون لە کاتێکدا نەخۆشخانەکە شوێنی ٣٠ تەختی هەیە. خۆشبەختانە ئەمڕۆ پێنج لە نەخۆشەکان باری تەندروستییان جێگیر بوو و نەخۆشخانەیان جێهێشت کە ئێستا ١٥ تووشبووی لێماوەتەوە و باری تەندروستییان ناجێگیرە و لە بەشی چاودێریی چڕدان لەژێر ئامێری هەناسەدانی دەستکرددا. "  لە هەرێمی کوردستان لە سەرجەم پارێزگاکان ڤاکسینی کۆرۆنا بەردەستە و حکومەت داوا دەکات هاونیشتمانیان بچن خۆیان بە ڤاکسینەکە بکوتن بۆ ئەوەی بەرگری دژی ڤایرۆسەکە پەیدا بکەن و ژمارەی تووشبووان کەم ببێتەوە.  د. شاناز نەقشبەندی گوتی: "تاوەکو ئێستا لە پارێزگای هەڵەبجە دوو هەزار و ٢٢٠ کەس بە ڤاکسینی کۆرۆنا کوتراون. ئەم ژمارەیەیش بەراورد بە دانیشتووانی پارێزگاکە زۆر کەمە. ئەگەر هاونیشتمانیان پابەندی رێنماییەکان نەبن و ڤاکسین لە خۆیان نەدەن، ئەوا ژمارەی تووشبووان زیاتر دەبێت کە لەوانەیە لە داهاتوودا پێویستمان بە کردنەوەی نەخۆشخانەی دیکە ببێت کە ئەوەیش لەم کاتەدا بۆ ئێمە کارێکی قورسە، چونکە پێویستمان بە هێزی مرۆیی زیاتر دەبێت و دەبێت کارمەند و پزیشکی نوێ دابمەزرێنین. "  گوتەبێژی تەندروستیی هەڵەبجە ئاماژەی بەوە دا کە لەو پارێزگایە بۆ کوتان بە ڤاکسین پێویستی بە ناوتۆمارکردنی پێشوەختە نییە و هەر کاتێک هاونیشتمانی بیەوێت، ڤاکسینی لێ دەدرێت. هەر سێ جۆری ڤاکسینەکانی سینۆفارم، ئاسترازێنیکا و فایزەریش بەردەستن، بەڵام بە داخەوە خەڵکی لە ئاستی پێویستدا بۆ کوتان نایەن. بە تێکڕا لە چەند مانگی رابردوودا رۆژانە ٥٠ - ٦٠ کەس دەهاتن بە ڤاکسین بکوترێن، بەڵام لە دوای جەژنەوە رۆژانە ژمارەکە بۆ ١٠٠ کەس زیاد بووە.   بە گوتەی د. شاناز نەقشبەندی، ئەو بودجەیەی بۆ رووبەڕووبوونەوەی کۆرۆنا لە پارێزگای هەڵەبجە خەرج دەکرێت، لە ئاستی پێویستدا نییە نەک ئەوەی بیانەوێت نەخۆشخانەیەکی دیکە بکەنەوە. ئێستا ئەو بودجەیەیەی بۆ تەندروستیی پارێزگای هەڵەبجە تەرخان کراوە، کەمتر لە چارەکێکی ئەوەی پارێزگاکانی دیکەیە.