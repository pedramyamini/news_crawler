لە روونکردنەوەکەی وەزارەتی داراییدا هاتووە، رێژەی ٢ % پەیوەندیی بە سندووقی شێرپەنجەی خەرجییەكانەوە نییە و رێنوێنییەكی كۆنە و پەیوەندیی بە خەرجكردنی شایستەی دارایی دەرمانەوە هەیە. ئاماژەی بەوەشکردووە، "وەزارەتی دارایی و ئابووری لەگەڵ بەڕێوبەری گشتیی بانكی ناوەندی هەرێمی کوردستان لقی سلێمانی (کاک عەبدولڕەحمان) و بەڕێوبەری گشتیی تەندروستی (د. سەباح) رێكکەوتوون كە پارەی كڕینی دەرمان چارەسەربكەن و بەپێی سیولە پارەیان بۆ خەرجبكرێت وەكو ساڵانی پێشوو".  وەزارەتی دارایی ئاماژە بەوەشدەکات، "كێشەی پێدانی رەزامەندیی داواكاری نەخۆشخانەی هیوا بۆ وەرگرتنی ٥٠٠ ملیۆن دیناری مانگانە لە رێگەی وەزارەتی تەندروستییەوە بۆ ئەنجوومەنی وەزیران بەرزكراوەتەوە، ئەوەش دوور و نزیك پەیوەندی بە وەزارەتی دارایی و ئابوورییەوە نییە".  دەقی روونکردنەوەکەی وەزارەتی دارایی و ئابووری حکومەتی هەرێمی کوردستان  ١ -   كێشەی سندوقی شێرپەنجە بە دوور و نزیك پەیوەندی بە وەزارەتی دارایی و ئابورییەوە نییە و حساباتیان تایبەتە و خۆیان بە بێ گەڕانەوە بۆ وەزارەتی دارایی و ئابوری و پارەی لێ خەرج دەكەن.  ٢ - ڕێژەی ٢ % پەیوەندی  بە سندوقی شێرپەنجەی خەرجیەكانەوە نییە و رێنمایەكی كۆنە و پەیوەندی بە خەرجكردنی شایستەی دارایی دەرمانەوە  هەیە.  ٣ - وەزارەتی دارایی و ئابوری  لەگەڵ بەڕێوبەری گشتی  بانكی ناوەندی هەرێم لقی سلێمانی (كاك عەبدولڕەحمان) و بەڕێوبەری گشتی تەندروستی (د. سەباح) ڕێكەوتوون. كە پارەی كڕینی دەرمان چارەسەر بكەن و بە پێی سیولە پارەیان بۆ خەرج بكرێت وەكو ساڵانی پێشوو.  ٤ - كێشەی سندوقی شێرپەنجە و كێ سەرپەرشتیاری بووە كێشەیەكی سیاسییە و وەزارەتی دارایی و ئابوری لێی بەرپرسیار نییە.  ٥ - لە رۆژی ١٥/٦/٢٠٢١ كێشەی (بدل عیادات) و (میلاكات) بە هەماهەنگی لەگەڵ سەرۆكایەتی دیوانی ئەنجومەنی وەزیران چارەسەركراوە و بە بێ ئەوەی پەیوەندی راستەوخۆی بە داراییەوە هەبووبێت.  ٦ - كێشەی پێدانی رەزامەندی داواكاری نەخۆشخانەی هیوا بۆ وەرگرتنی ٥٠٠ ملیۆنی مانگانە لە ڕێگەی وەزارەتی تەندروستیەوە بۆ ئەنجومەنی وەزیران بەرزكراوەتەوە، ئەوەش دوور و نزیك پەیوەندی بە وەزارەتی دارایی و ئابورییەوە نییە.   ٧ - وەزارەتی دارایی و ئابوری هەروەكو پیشەی خۆی بەردەوام دەبێت لەسەر هاوكاری و چارەسەركردنی كێشەكانی تەندروستی لە هەموو هەرێمی كوردستان.