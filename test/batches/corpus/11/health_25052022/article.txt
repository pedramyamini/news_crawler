رۆژی ٢٥ ى ئایارى ٢٠٢٢ د. حەیدەر حەنتوش، بەڕێوەبەرى یەکەى نەخۆشییە گواستراوەکانى بەڕێوەبەرایەتى تەندروستیی پارێزگای زیقار بە تۆڕى میدیایی رووداوى راگەیاند، ئەمڕۆ هاووڵاتیەکى تەمەن ٤٥ ساڵ بەهۆى تووشبوون بە تاى خوێنبەربوون گیانى لەدەستدا. گوتیشى: "نەخۆشەکە ئەمڕۆ گەیێندراوەتە نەخۆشخانە و دواى گیانلەدەستدانى پشکنینەکەى دەرچووە، کە تووشی تاى خوێنبەربوون بووە".  د. حەیدەر حەنتوش گوتى بەم تووشبووەی ئەمڕۆ ژمارەی تووشبووان بە تاى خوێنبەربوون لە زیقار لە ئەمساڵدا گەیشتە ٤٤ تووشبوو و ژمارەى ئەوانەى کە بەهۆى پەتاکەوە گیانیان لەدەستداوە گەیشتووەتە نۆ کەس.  لە سەرەتاى ساڵى ٢٠٢٢ تاوەکو ئەمڕۆ ئەو کەسانەى وەک تووشبووى تاى خوێنبەربوون لە عێراق تۆمارکراون ژمارەیان گەیشتە ٩٧ تووشبوو، کە بەهۆیەوە ١٩ تووشبوو گیانیان لەدەستداوە.  تاى خوێنبەربوون یەکەمجار لە ساڵى ٢٠٢١ لە پارێزگاى زیقار دەرکەوت و زۆربەی ئەوانەی تووشبوون و گیانیان لەدەستداوە، هەر لەو پارێزگایەن.  تای خوێنبەربوون نەخۆشییەکی ڤایرۆسی هاوبەشە لەنێوان مرۆڤ و ئاژەڵ، لە رێگەی گەنەوە بۆ ئاژەڵ بەشێوەیەکی سەرەکی دەگوازرێتەوە، ئاژەڵی ماڵی و کێوی وەکو گوێزەرەوەی ڤایرۆسەکە بۆ مرۆڤ رۆڵ دەگێڕن، بڵاوبوونەوەی ئەم نەخۆشییە لە عێراقدا نوێ نییە و بۆ ساڵی ١٩٧٩ دەگەڕێتەوە.