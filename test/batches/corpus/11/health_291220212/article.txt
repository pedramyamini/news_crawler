ئێوارەی رۆژی چوارشەممە ٢٩ی کانوونی یەکەمی ٢٠٢١، فەخرەددین کۆجا، وەزیری تەندروستیی تورکیا وەک یەکەم خۆبەخش، ڤاكسينى خۆماڵيى توركيا توركۆڤاك - ى بەكارهێنا.   فه‌خره‌ددین كۆجا دوای وەرگرتنی قورچکی سێیەم، رایگەياند، لە سبەينێوە دەتوانرێت ڤاكسينى توركۆڤاك، لە نەخۆشخانەكاندا وه‌ربگیرێت. داوای لە هاووڵاتییان کرد، قورچکی سێیەم وەربگرن بۆ پاراستنی گیانی خۆیان و کەسوکارەکانیان و جەختی لە گرنگی وەرگرتنی قورچکی سێیەم کردەوە کە لە جیهاندا بە قورچکی بەهێزکەر،  بۆ بەرەنگاربوونەوەی جۆرە گۆڕاوەکانی کۆرۆنا ناسراوە.  رۆژی ٢٢ی کانوونی یەکەمی ٢٠٢١، تورکیا بەفەرمی بەرهەمهێنانی ڤاکسینی خۆماڵیی تورکیا (تورکۆڤاک) راگەیاند. لە یەکەم قۆناخیشدا ١٥٠ هەزار دانە لە کارگەی بەرهەمهێنانی لە ناوچە پیشەسازیی رووها - ی باکووری کوردستان بەرهەمهێندرا و گواسترایەوە کۆگاکانی بنکە تەندروستییەکان و نەخۆشخانەکان.  بەپێی دوایین ئاماری وەزارەتی تەندروستیی تورکیا، تائێستا ١٢٧ ملیۆن و ٩٩٤ هەزار و ٧١٥ قورچکی ڤاکسین لەو وڵاتە بەکارهاتووە.   لەسەر ئاستی جیهاندا تورکیا شەشەمین وڵاتە لە رووی تووشبوون بە ڤایرۆسی کۆرۆنا، تاوەکو ئێستا ٩,٣٦٥,٣٩٩ کەس لەو وڵاتەدا تووشی کۆرۆنا بوون، ٨١,٩١٧ تووشبوو بە ڤایرۆسەکە گیانیان لەدەستداوە، ٨,٩٨٨,٨٥٢ تووشبووش چاکبوونەتەوە.