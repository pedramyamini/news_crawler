وەزارەتی تەندروستیی هەرێمی کوردستان لە راگەیێندراوێکدا ئاماژەی بەوە کردووە کە بڕیارەکە بەپێی راسپاردەکانی لیژنەی باڵای راوێژکاریی بەرنامەی کوتان و راسپاردەی رێکخراوی تەندروستیی جیهانییە. هاوکات لەپێناوی کەمکردنەوەی ترسناکیی بڵاوبوونەوەی ڤایرۆسی کۆرۆنا و زیادکردنی بەرگریی کۆمەڵگەیە بۆ بەرەنگاربوونەوەی ڤایرۆسەکە.   پێشتر لە ١١ - ٠٥ - ٢٠٢١ ئیدارەی دەرمان و خۆراکی ئەمریکا رێگەی بە بەکارهێنانی ڤاکسینی کۆرۆنای جۆری فایزەر - بایۆنتێک بۆ نەوجەوانانی تەمەن ١٢ بۆ ١٥ ساڵان دا، ئەوەش دوای توێژینەوە لەسەر ڤاکسینەکە و دەرکەوتنی کاریگەرییەکانی.  بڕیارەکەی وەزارەتی تەندروستی لە کاتێکدایە کە تاوەکو ئێستا ٣٦٢ هەزار ٢٥١ کەس لە هەرێمی کوردستان تووشی پەتای کۆرۆنا بوون و شەش هەزار و ٤٥٨ کەسیش بەو هۆیەوە گیانیان لەدەستداوە.  هەروەها چەند رۆژێک پێش ئێستا وەزارەتی تەندروستی بڕیاری دا ماوەی نێوان ڤاکسینی یەکەم و دووەم لە ٥١ رۆژەوە بکرێتە ٢١ رۆژ، و بڕیارەکە گشتییە و هاووڵاتیانی ئاسایی، فەرمانبەران و مامۆستایان دەگرێتەوە.  نزیکەی دوو هەفتە پێش ئێستا لە ١٩ - ١٠ - ٢٠٢١ سامان بەرزنجی، وەزیری تەندروستی لە کاتی بەشداریکردنی لە بوولتەنێکی رووداو ئاماژەی بەوەکرد، لە هەرێمی کوردستان ٣ ملیۆن و ٢٥٥ هەزار و ٩٨٠ کەس لەسەری ١٨ ساڵییەوەن، لەو ژمارەیە ٦٢٧ هەزار کەس قورچکی یەکەمیان وەرگرتووە، کە دەکاتە ١٣ % و ٤١٠ هەزار کەس هەردوو قورچکیان وەرگرتووە کە دەکاتە ٢١ %.  هەروەها وەزیری تەندروستی گوتیشی، " ١ ملیۆن و ١١٢ هەزار قورچکە ڤاکسین دراوە، ئێستاش ٩٠٠ هەزار قورچک بە هەر سێ جۆرەکەیەوە (سینۆفارم، ئەسترازینیکا و فایزەر) بەردەستن و ١٧١ بنکەی کوتان کراوەن، هەروەها زیاتر لە ٣٠ تیمی گەڕۆکی تەندروستی دروستکراون بۆ گەڕان بە شوێنە قەرەباڵخەکاندا و لەلایەن رێكخراوی تەندروستی جیهانییەوە سەرپەرشتی دەکرێن".  لە دوایین راپۆرتی کۆمپانیای فایزەریشدا کە لە ٢٣ - ١٠ - ٢٠٢١ لەبارەی بەکارهێنانی ڤاکسینەکەیان لەلایەن منداڵانەوە بڵاویکردەوە ئەوە هاتووە کە ڤاکسینەکەیان لەسەر ٢٢٦٨ منداڵی ٥ بۆ ١١ ساڵ تاقیکردووەتەوە و دەرکەوتووە بە رێژەی % ٩١ کاریگەرە و منداڵان دژی کۆرۆنا دەپارێزێت.