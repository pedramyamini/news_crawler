ئامانج وەفایی، گوتەبێژی لقی هەولێری سەندیکای پزیشکانی کوردستان بە تۆڕی میدیایی رووداوی راگەیاند، "بەهۆی ئەو گرفتانەی کە لە نووسینی رەچەتەی دەرمان دروست دەبوو، بڕیار دراوە کە لەمەودوا رەچەتەی دەرمان بە کۆمپیوتەر بنووسرێت. "  سەندیکای پزیشکان بڕیارەکە بە "باش" دەزانێت، بەڵام دەڵێت "پێویستی بە گۆڕانکاری و زیادکردنە. "  گلەیی بەشێک لە خەڵک ئەوەیە کە پزیشکان بە دەستوخەتێکی ئاڵۆز ناوی دەرمانەکان دەنووسن ئەوەش وادەکات هەندێکجار هەڵە تێگەیشتن دروست ببێت. یەکێکی دیکەش لە گرفتەکان ئەوەیە کە وەکو هەندێک خەڵک بانگەشەی بۆ دەکەن، بەشێک لە پزیشکان بە دەستوخەتێکی دیاریکراو ناوی دەرمانەکان دەنووسن بەجۆرێک کە چەند دەرمانخانەیەکی تایبەت لێی تێبگەن.  گوتەبێژی لقی هەولێری سەندیکای پزیشکان رایگەیاند، چەند پێشنیازێکیان هەیە بۆ ئەو بڕیارە لەوانەش، دانانی سیستمێکی ئەلیکترۆنی کە ناوی هەموو دەرمانەکانی تێدابێت و بە ئاسانی رەچەتەکە بنووسرێت. هەروەها نەخۆش سەرپشک بکەن لە هەڵبژاردنی کوالێتی و کۆمپانیای دەرمانەکان نەوەک پزیشک و نۆڕینگەکان خەڵک پابەند بکەن.   ئامانج وەفایی باسی لەوەشکرد، "بڕیارەکە تەنیا پزیشکانی کەرتی تایبەت دەگرێتەوە، لە کاتێکدا پێویستە سەرجەم پزیشکان، بنکە تەندروستییەکان و راوێژکارییەکان بگرێتەوە چ لە کەرتی تایبەت یاخود گشتی. "