شاخەوان سدیق بە رووداوی گوت: "كتێبی (ئەدەب و گێڕانەوە) كۆمەڵێك دیداری لەگەڵ ئەدیبانی كورد لە خۆگرتووە، ئەم دیدارانە پێشتر بڵاونەكراونەتەوە و بەمەبەستی سەرچاوەی ئەدەبی بۆ كتێب سازدراون".  هەر یەک لە ئەدیبان هاشم ئەحمەد زادە، ئەژین عەبدولخالق، ئیسماعیل حەمەئەمین، میران ئەبراهام، بەرزان هەستیار، چنوور نامیق، دڵشاد عەبدوڵڵا، كەریم دەشتی، خەبات عارف، سیامەند هادی، پەری كەریمی نیا، ئەحمەد محەممەد ئیسماعیل و سابیر رەشید، بۆ ئەم کتێبە هەڤپەیڤینیان لەگەڵ کراوە،.  شاخەوان سدیق گوتی: "دیدارەكان بەشێوەی ئەكادیمی كراون و جگە لە چێژ و زانیاریی بۆ خوێنەر، دەبنە سەرچاوەی باشیش بۆ تێگەیشتن لە ژیان و دونیابینی ئەو نووسەرانە بۆ ژیان و ئەدەب".  كتێبی (ئەدەب و گێڕانەوە) لە (٢٣٠)لاپەڕە پێکهاتووە، لەلایەن رۆماننووس (میران ئەبراهام)وە كاری دیزاینی بەرگ و ناوەوەی بۆ كراوە.  لەبارەی کتێبی (رۆمان و ناساندن)یشەوە ئەو نووسەرە گوتی: " لە (٢١) رانان و خوێندنەوە بۆ (٢١) رۆمانی كوردی و بیانی پێکهاتووە، لەم كتێبەدا هەوڵمداوە پاش خوێندنەوەی ئەو رۆمانانە ناساندن و رانانی ئەدەبیان بۆ بكەم، بەو مەبەستەی هەم سەرنجی خۆم لەمەڕ ناوەڕۆك و تەكنیكی رۆمانەكان بخەمەڕوو، هەمیش كتێبەكان بە خوێنەرانی دی بناسێنم".   ئەم كتێبە  لە (٢٥٠) لاپەڕە پێکهاتووە و لەلایەن ئومێد محەمەدەوە كاری دیزاینی بەرگ و ناوەوەی بۆ كراوە.  هەردوو کتێبەکە بە سپۆنسەر و پشتیوانی دارایی پارێزگاری سلێمانی (هەڤاڵ ئەبوبەكر) چاپكراون و لە ئایندەیەكی نزیكدا و لە مەراسیمێكدا بڵاودەكرێنەوە.    شاخەوان سدیق، نووسەر و رۆژنامەنووس، لە ساڵی ١٩٨٣ لە پارێزگای سلێمانی لەدایکبووە، تاوەکو ئێستا ١١ کتێبی نووسیوە.