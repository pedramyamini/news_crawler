تێدرۆس ئەدهانۆم گێبرییەسیس، سەرۆکی رێکخراوی تەندوستیی جیهانی رایگەیاند پەتای کۆڤید - ١٩ هێشتا هەڕەشەیە و تاکە رێگە بۆ کۆتاییهاتنی پێکەوەکارکردنی جیهانییە.  تێدرۆس ئەدهانۆم گوتی: "بۆ یەکەمجار لە دوو مانگدا ژمارەی تووشبووان و مردووانی کۆرۆنا هەڵکشاوەتەوە، بەرزبوونەوەی تووشبووانی کۆرۆنا لە ئەوروپا زیاترە لە داکشانیان لە شوێنەکانی دیکەی جیهان. ئەوەش بیرخستنەوەیە کە هێشتا زووە باس لە کۆتاییهاتنی پەتای کۆرۆنا بکرێت.  سەرۆکی رێکخراوی تەندوستیی جیهانی هۆکاری سەرەکی بەردەوامبوونی پەتاکەی بۆ ئەوە گەڕاندەوە کە هێشتان نایەکسانی لە دابەشکردنی ڤاکسینی کۆرۆنا لە جیهاندا بەردەوامە.  سەرۆکی رێکخراوی تەندووستی جیهانی رایگەیاند، ژمارەی دانیشتووانی وڵاتە هەژارەکان، تەنیا ٩ % ی کۆی دانیشتووانی جیهان پێکدەهێنن، بەڵام لە بەرامبەردا تەنیا ٠.٥ % ی کۆی ئەو ڤاکسینەیان وەرگرتووە، کە لە جیهاندا دابەشکراوە.  لەوەتەی ڤاکسینی کۆرۆنا مۆڵەتی بەکارهێنانی پێدراوە، تاوەکو ئێستا لەسەر ئاستی جیهاندا نزیکەی ٧ ملیار قورچکی ڤاکسینەکە دابەشکراون و نزیکەی ٣ ملیار کەس ڤاکسینیان وەرگرتووە، لەو سێ ملیارە نزیکەی ٣٨ % یان هەردوو قورچکی ڤاکسینەکەیان لێدراوە.  ڤایرۆسی کۆرۆنا لە کۆتایی ساڵی ٢٠١٩ بۆ یەکەمجار لە شاری ووهانی چین بڵاوبووەوە، دواتر لەوێوە بە ٢٢٣ وڵات و هەرێم و  ناوچەی جیهاندا بڵاوبوونەتەوە.  بەپێی ئاماری ماڵپەڕی وۆڵد ئۆمیتەر، تاوەکو ئێستا زیاتر لە ٢٤٦ ملیۆن کەس تووشی کۆرۆنا بوون لەنێویاندا نزیکەی ٥ ملیۆن کەس گیانیان لەدەستداوە و زیاتر لە ٢٢٣ ملیۆن کەسیش چاکبوونەتەوە.