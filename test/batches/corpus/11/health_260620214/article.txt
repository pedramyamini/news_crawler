ئەمڕۆ شەممە ٢٦ - ٠٦ - ٢٠٢١ دکتۆر سامان بەرزنجی، وەزیری تەندروستی حکومەتی هەرێمی کوردستان لە رۆژی جیهانی بەرەنگاربوونەوەی ماددە هۆشبەرەکان لە کۆنگرەیەکی رۆژنامەڤانیدا رایگەیاند، "ئالوودەبوون نەخۆشییە و دیاردەیەکی ترسناکی کۆمەڵگەیە"، دەشڵێت "یاسای بەرەنگاربوونەوەی ماددە هۆشبەرەکان لە هەرێمی کوردستان پەسندکراوە، بەگوێرەی یاساکە، ئەوانەی بازرگانی بە ماددە هۆشبەرەکانەوە دەکەن جیادەکرێنەوە لەوانەی کە ئالوودەدەبن و بە نەخۆش ئەژماردەکرێن. "  سەبارەت بە دۆخی کۆرۆنا و ئەگەری هاتنی شەپۆلی سێیەمی کۆرۆنا، وەزیری تەندروستی حکومەتی هەرێمی کوردستان رایگەیاند، "ئێمە بە دوو شەپۆلدا تێپەڕبووینە، لە شەپۆلی دووەمدا ماوەیەکە بەرە و چەماوەیەکی ئاسۆیی دەڕوات، لەگەڵ ئەوەش هۆشداری دەدەینە هەموو لایەک کۆرۆنا لە جیهاندا تەواو نەبووە، وڵاتانی زۆر پێشکەوتوو و زلهێز هۆشداری لە شەپۆلی سێیەم دەدەن، خوانەخواستە ئەگەر هەبێت دەبێت ئێمە پابەندی رێنماییەکان بین، دەبێت ئاساییبوونەوەی ژیان بە رێکار و مەرجە تەندروستییەکان بە هەند وەربگرین. "  دکتۆر سامان بەرزنجی گوتیشی: "ئەوەی لە عێراقدا دەیبینین چەند رۆژێکە لەلایەن وەزارەتی تەندروستی عێراقی فیدراڵیشەوە ئەو هۆشدارییە دراوە، گومان دەکرێت یان ئەگەرێک هەیە کە شەپۆلی سێیەم بێت، ئێمەش چاودێری رەوشەکە دەکەین و وەکو وەزارەتی تەندروستی راپۆرتی هەفتانەمان هەیە، لە هەر گومان و ئەگەرێکی ترسناک بە دڵنیاییەوە دامودەزگاکانی راگەیاندن و هاووڵاتیانی لێ ئاگادار دەکەینەوە. "  وەزیری تەندروستی ئەوەشی گوت، "چاودێریی رەوشەکەش دەکەین، ئامادەکارییەکان و رووبەڕووبوونەوەکان پێویستی بە هاوئاهەنگی هەیە تەنیا بە لایەنی تەندروستی نابێت، هاووڵاتیان دەبێت پابەندبن بە بەستنی ماسک و دوورکەوتنەوە لە یەکدی و نەچوون بۆ شوێنی قەرەباڵخ، ئەمە گرنگترین رێکارە هاوکات لەگەڵ بەردەوامبوونی پرۆسەی پێدانی ڤاکسین. "  لە ٢٤ کاژێری رابردوودا ٢٣٢ تووشبووی کۆرۆنا لە هەرێمی کوردستان تۆمارکراون، ٤٨٣ تووشبوو چاکبوونەتەوە و دوو تووشبوویش گیانیان لەدەستداوە.   هاوکات سەیف بەدر، گوتەبێژی وەزارەتی تەندروستیی و ژینگەی عێراق، ئەمڕۆ، بە راگەیاندنی فەرمیی وڵاتەکەی راگەیاند؛ عێراق دووچاری شەپۆلی سێیەمی پەتای کۆرۆنا بووەتەوە؛ ئەو شەپۆلەش لە شەپۆلی یەکەم و دووەم مەترسیدارترە؛ بۆیە پێویستە خەڵکی پابەندی بەستنی دەمامک و دوورەپەرێزیی کۆمەڵایەتی بن؛ لەگەڵ وەرگرتنی پێکوتە بۆ خۆپاراستن لە تووشبوون بە پەتای کۆرۆنا.