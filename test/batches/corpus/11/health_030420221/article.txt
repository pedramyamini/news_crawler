هەریەکە لە نەخۆشخانەکانی (هیوا - منداڵبوون - د. جەمال ئەحمەد رەشیدی منداڵان - پسپۆڕییەکانی دڵ و بانکی خوێن) هەڕەشەی داخستنیان لەسەرە، بەهۆی ئەوەی دەرمان و پێداویستییە پزیشکی و چارەسەرکارییەکان کەمبوونەتەوە.  گەلاوێژ فەتاح، هاونیشتمانییەکی دانیشتووی سلێمانییە و کوڕەزاکەی هێناوە بۆ نەخۆشخانە بە تۆڕی میدیایی رووداوی گوت: "منداڵەکانی ئێرە هەموویان پێویستیان بە چارەسەرە، بەڵام دەرمان زۆر کەمە زۆر شتی دیکەش کەمە، چەند رۆژێک لەمەوبەر چوومە نهۆمی خوارەوە بۆ ئەوەی ئۆکسجین بهێنم بۆ کوڕەزاکەم، بەڵام ئۆکسجینی لێنەبوو، پێویستە حکومەت هاوکارییان بکات، من ئەگەر خۆم لە توانامدا هەبووایە هاوکاریم دەکردن و ئۆکسجینم دەهێنا".  لە نەخۆشخانەی منداڵانی سلێمانی، ژمارەیەکی زۆر جۆری دەرمان نەماون، جگە لە بەشی فریاکەوتنی خێرا ژمارەیەک لە بەشەکانی دیکە مەترسیی داخستنیان لەسەرە.  دکتۆر پشدەر عەبدوڵڵا، بەڕێوەبەری نەخۆشخانەی دکتۆر جەمالی منداڵان بە تۆڕی میدیایی رووداوی راگەیاند: "ئێستا % ٢٠ بۆ % ٣٠ی دەرمانمان ماوە، پێشتر دۆخمان زۆر باش بوو، بەڵام ئێستا وانین، پێشتر ١٥ جۆر بەس دەرمانی کۆکەمان هەبوو، بەڵام ئێستا تەنیا ٢ جۆرمان هەیە".  نەخۆشخانەی هیوا، کە گەورەترین سەنتەری چارەسەرکاری نەخۆشییە شێرپەنجەییەکانە قەرزاری کۆمپانیاکانی دەرمانە.  لە نەخۆشخانەی هیوا جگە لە نەمانی دەرمان، زۆرینەی ئامێرەکانی چاندنی مۆخ و نەشتەرگەریش لەکارکەوتوون و پارە بۆ چاککردنەوەیان خەرج ناکرێت.  دکتۆر یاد نەقشبەندی، بەڕێوەبەری نەخۆشخانەی هیوا ئاماژەی بەوەکرد، "کۆی گشتیی پڕۆسەی تەندروستی سلێمانی لە دۆخێکی مەترسیداردایە، بابەتی کێشەکە پەیوەندیی بە رۆتینەوە نییە، بەڵکو بابەتە سەرەکییەکە نەبوونی پارەیە و دەبێت راستەوخۆش چارەسەر بکرێت پێویستیی بە دانیشتن نییە".  جێگری بەڕێوەبەری تەندروستیی سلێمانی هۆکاری دابیننەکردنی پارە و چارەسەرنەکردنی کێشەکان بۆ ململانێی سیاسی و حیزبی دەگەڕێنێتەوە.  دکتۆر هێرش سەید سەلیم، جێگری بەڕێوەبەری گشتیی تەندروستیی سلێمانی باسی لەوەکرد: "هەموو ئەم کێشانە بەستراونەتەوە بە بانکەکانی سلێمانییەوە، بەڵام هەموو بەرپرسەکان خۆیان لەو راستیە لادەدەن، بابەتەکە لەتبوونی ئیدارەیی هەرێمی کوردستانە ئەمە وایکردووە کە نە وەزیری تەندروستی خۆی دەکات بە خاوەنی تەندروستیی سلێمانی، نە ئەنجوومەنی وەزیرانیش ئەرکی دابینکردنی پارەکە دەگرێتە ئەستۆ".  کۆمپانیاکانی دابینکاری دەرمان و پێداویستییە پزیشکی و تاقیگەییەکان، بە بەهای ٣٠ ملیار دینار پارەیان لای حکومەتە هەرچەندە بڕیاربوو تا سەرەتای مانگی نیسان % ٢٠ی پارەی هەر کۆمپانیایەک بدرێت بەڵام نەدرا، ئەوەش خەریکە تەواو کەرتی تەندروستیی حکومی لە سلێمانی پەکدەخات.