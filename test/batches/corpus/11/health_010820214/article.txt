فێستیڤاڵەکەی لەندەن چوار رۆژ بەردەوامدەبێت، کەسێک لەسەر ستەیج گۆرانی دەڵێت و میوزیک دەژەنێت، ئەوەی ڤاکسینیشی وەرنەگرتبێت لە خۆشی میوزیکەکە دەچێت خۆی دەکوتێت.  دکتۆر جاگان جۆن، پزیشکی گشتی دەڵێت، "ئەمڕۆ ئێوە شایەتی کامپەینێکی هەڵمەتی کوتان و فێستیڤاڵ دەبن بەیەکەوە، لەلایەن هاوبەشەکانمان ئامادەسازی بۆکراوە، بەڕاستی دەمانەوێ هانی خەڵک بدەین بێن خۆیان بکوتن. ئەمە لە پارکێکی لۆکالی بەڕێوەدەچێت. هەرکات بکرێ دەمانەوێ ئاسانکاری بۆ خەڵك بکەین. ئامانجمان ئەوەیە زۆرترین خەڵک ڤاکسین وەرگرن. "  ئەمەش لەکاتێکدا لانیکەم ١٥ مانگە خەڵک لە بەریتانیا بەناچاری لە ماڵەکانیان دەمێننەوە، کۆنسێرت، فێستیڤاڵ و سەرجەم شوێنەکانی خۆشگوزەرانی قەدەخەکراوە.  بەریتانیا یەکێکە لەو چەند وڵاتەی کە بە پەنجەی دەست دەژمێردرێن لە دابەشکردنی زۆرترین ڤاکسین بەسەر خەڵکەکەیان.  لە بەریتانیا زیاتر لە ٧٢ % ی خەڵک کە تەمەنیان لەسەرووی ١٨ ساڵەوەیە، ڤاکسینیان وەرگرتووە، ئەمەش رێژەیەکی ئێجگار بەرچاوە بۆ دروستبوونی بەرگری بەکۆمەڵ لە دژی ڤایرۆسە کوشندەکە.  هاندانی خەڵک بۆ وەرگرتنی ڤاکسین تەنیا لە بەریتانیا نییە، چەند رۆژێک پێش ئێستا سەرۆکی ئەمریکا داوای کرد هەر کەسێک ڤاکسینی وەرگرت ١٠٠ دۆلار پێبدرێت، داواکارییەکەی بایدن لە لایەن حاکمەکانی ویلایەتەکانی نیویۆرک و مینیسۆتا جێبەجێ کران.  ئەمە وایکرد لە رۆژێکدا نزیکەی یەک ملیۆن ئەمریکی ڤاکسین وەرگرن، کە نیو ملیۆنیان قورچکی یەکەمیان بوو. هەموو ئەو هاتوو هاوارەش لە ترسی گۆڕاوی دەلتای کۆرۆنایە کە دەزگای خۆراک و دەرمانی ئەمریکی ناسراو بە سی دی سی بە فەرمی هۆشداریداوە کە گۆڕاوێکی مەترسیدارە و خێراتر لەوانەی پێشتر دەگوازرێتەوە.