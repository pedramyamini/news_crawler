د. سامان بەرزنجی، وەزیری تەندروستی حکومەتی هەرێمی کوردستان لەکاتی بەشداریکردنی بە بووڵتەنێکی هەواڵەکانی رووداودا گوتی: "شەپۆلی چوارەم لەگەڵ ئەم کاتەی ئێستا جیاوازە، شەپۆلی چوارەمیش، بەراورد لەگەڵ دوو مانگی رابردوو هێواشبووە و هێشتا نەگەیشتووەتە ژمارەی شەپۆلەکانی یەک و دوو، بەڵام داخیلبوون زیادیکردووە بەتایبەت لەم دوو هەفتەدا. ئەمە نیشانەی تووندی پەتاکەیە".  د. سامان بەرزنجی گوتی: "هاونیشتمانییەکی زۆر ماون ڤاکسین وەربگرن و وەکو پێشتر بە گەرموگوڕی خۆیان ناکوتن. چونکە هەندێ پڕوپاگەندە بڵاودەکرێنەوە کە خەڵک سارد دەکەنەوە، ئەمەش وایکردووە بەشێک لە هاونیشتمانییان بە گەرموگوڕی بەدەم خۆکوتانەوە نەچن".  وەزیری تەندروستی، پابەند نەبوون بە رێنماییەکان، بە هۆکارێکی سەرەکی تەشەنەکردنی کۆرۆنا دادەنێت و دەڵێت "تەنانەت ئەوانەشی نیشانەکانیان هەیە ماسک نابەستن، لەکاتێکدا دونیا خۆی گونجاندووە، دەبێ ئێمەش خۆمان بگونجێنین ڤاکسین بکەین و کردنەوەی شوێنەکانیش مەرجداربێت".  لەبارەی ڤاکسینیشەوە ئاماژەی بەوەکرد، لە هەرێمی کوردستان ٣ ملیۆن و ٢٥٥ هەزار و ٩٨٠ کەس لەسەری ١٨ ساڵییەوەن، لەو ژمارەیە ٦٢٧ هەزار کەس قورچکی یەکەمیان وەرگرتووە، کە دەکاتە ١٣ % و ٤١٠ هەزار کەس هەردوو قورچکیان وەرگرتووە کە دەکاتە ٢١ %. گوتیشی " ١ ملیۆن و ١١٢ هەزار قورچکە ڤاکسین دراوە، ئێستاش ٩٠٠ هەزار قورچک بە هەر سێ جۆرەکەیەوە (سینۆفارم، ئەسترازینیکا و فایزەر) بەردەستن و ١٧١ بنکەی کوتان کراوەن، هەروەها زیاتر لە ٣٠ تیمی گەڕۆکی تەندروستی دروستکراون بۆ گەڕان بە شوێنە قەرەباڵخەکاندا و لەلایەن رێكخراوی تەندروستی جیهانییەوە سەرپەرشتی دەکرێن".  وەزیری تەندروستیی هەرێمی کوردستان ئاماژەی بەوەشکرد، پێویستە رێکارێک دابنێین، کە مامۆستا نەچێتە پۆلەوە تاوەکو کارتی ڤاکسینیان نەبێ، بۆ ئەو مەبەستەش لەگەڵ وەزارەتی پەروەردە لەسەر هێڵین بۆ ئەوەی بیکەینە بڕیار و گوتی: "نزیکەی ٤٥ هەزار مامۆستا قورچکی یەکەم و ٢٧ هەزار مامۆستا هەردوو قورچکەکەیان وەرگرتووە، بەڵام وەزارەتی پەروەردە نزیکەی ١٥٠ هەزار مامۆستا و فەرمانبەری هەیە".