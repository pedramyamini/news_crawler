ئەمڕۆ چوارشەممە ٢٤.١١.٢٠٢١ د. سامان بەرزنجی، وەزیری تەندروستیی حکومەتی هەرێمی کوردستان رایگەیاند، سەبارەت بە پرۆسەی پێدانی ڤاکسین، تاڕادەیەک بەرەوپێشچوون هەیە لە کوتانی هاونیشتمانیان، "لەگەڵ لیژنەی باڵای ڤاکسین پێدانی ژەمی زیادەکی (سێیەم) لایەنی زانستی و رێکار و رێنماییەکان تاوتوێکراوە، لە داهاتوویەکی نزیکدا بڕیاری پێدانی ژەمی سێیەم دەدەین".  ەزیری تەندروستی ئاماژەی بەوەکرد، لە مانگی داهاتووەوە هەڵگرتنی کارتی ڤاکسین ڤیزای ئەلیکترۆنی یان پشکنینی هەفتانەی PCR دەبێتە مەرج بۆ دەوام و فەرمانگە و زانکۆ و شوێنە گشتییەکان، "لە دوایین هەڵکشانی شەپۆلی سێیەمی کۆرۆنا لە هەرێمی کوردستان، بۆمان دەرکەوت کە ڤاکسین رۆڵێکی زۆر گەورەی بینی لە دووربوون لە تووشبوون و داخیلبوونی نەخۆشخانە و مردن، بەڵام بەداخەوە کارەساتی مردنی خستە ناو ئەو کەس و خێزانانەی کە ڤاکسینیان وەرنەگرتبوو".  بەپێی ئەو ئامارەی کە وەزیری تەندروستی بڵاویکردووەتەوە، لە هەرێمی کوردستاندا ٣ ملیۆن و ٢٥٥ هەزار و ٩٨٠ هاونیشتمانی سەروو ١٨ ساڵی هەن، ٤ ملیۆن و ٣٦٦ هەزار و ٥٠٠ هاونیشتمانی سەرووی ١٢ ساڵی هەن و تاوەکو ئێستا ٢ ملیۆن و ١٣٨ هەزار و ٣٩٩ قورچکە ڤاکسین دابینکراوە و لە ١٨٠ سەنتەر و ٤٥ تیمی گەڕۆک ڤاکسین دەدرێتە هاونیشتمانیان.  لەبارەی بەکارهێنانی ڤاکسینیش ئاماژەی بەوەکردووە، ١ ملیۆن و ٥٢٢ هەزار و ٥٧ قورچکە ڤاکسین بەکاربراوە، ٩٠٨ هەزار و ١٨٧ قورچکی یەکەم کە دەکاتە ٢٨ % ی سەرووی ١٨ ساڵی و ٢١ % ی سەرووی ١٢ ساڵی هاونیشتمانییان وەرگیراوە. ٦١٣ هەزار و ٩٠٠ کەس قورچکی دووەمیان وەرگرتووە کە دەکاتە ١٩ % ی ئەوانەی سەرووی ١٨ ساڵین و ١٤ % ی ئەوانەی سەرووی ١٢ ساڵین.