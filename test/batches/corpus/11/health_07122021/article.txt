د. پشدەر عەبدوڵڵا، بەڕێوبەری نەخۆشخانەی د. جەمال ئەحمەد ڕەشیدی منداڵانی فێرکاری لە سلێمانی، ئەمڕۆ سێشەممە ٧ - ١٢ - ٢٠٢١، بەتۆڕی میدیایی رووداوی رایگەیاند: "ئێستا هەریەک لە بەشەکانی منداڵی تازە لەدایکبووی یەک، چاودێری ورد، بەشێک لە یەکەکانی ناو نەخۆشخانەکە پڕ بوون لە منداڵی نەخۆش و ئەوەش لۆدێکی زۆر لەسەر نەخۆشخانەکە دروستکردووە و پێویستە ژمارەی بێدەکان زیاد بکرێن".  هەروەها گوتی: "هۆکاری هەوکردنی سنگی ئەو منداڵانە بەهۆی ڤایرۆسەوەیە کە ئەنفلەوەنزا دروستدەکات، هەروەها بەشێکیان بەهۆی بەکتریاوەیە، بەشێکیان بەهۆی تووشبوونیانە بە ڤایرۆسی کۆرۆنا".  بەڕێوبەری نەخۆشخانەی د. جەمال ئەحمەد ڕەشیدی منداڵانی فێرکاری لەسلێمانی سەبارەت بەهۆکاری زۆربوونی نەخۆشەکانیش ئاماژەی بۆ ئەوەکرد کە بەهۆی وشکەساڵی و زۆری رێژەی شێ ئەو نەخۆشییانە زیادیان کردووە و گوتیشی: "پێویستە دایکان و باوکان منداڵەکانیان زۆر ماچ نەکەن و رێگە بەماچکردنی منداڵەکان نەدەن، کە ئەمە بەشێکی دەبێتە هۆی گواستنەوەی نەخۆشییەکان، هەروەها پێویستە دایکان لەکاتی شیردان دەست و سنگیان تەعقیم بکەن".  هەروەها بەپێویستیشی زانی ئەو منداڵانەی دەچنە قوتابخانە پابەندی رێنماییە تەندروستییەکان ببن و رێگە بەچوونی منداڵەکانیان نەدەن بەبێ ماسک بچنە قوتابخانە.  بەڕێوەبەری نەخۆشخانەی د. جەمال ئەحمەد ڕەشیدی منداڵانی فێرکاری، کەسوکاری نەخۆشیش دڵنیادەکاتەوە کە بەتەواوبوونی بەشی فریاکەوتنی نەخۆشخانەکەیان لە ئایندەیەکی نزیکدا ئەو لۆدە زۆرەی لەسەر نەخۆشخانەکە دروست بووە، نامێنێت.