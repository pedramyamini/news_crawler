وەزارەتی تەندروستی و ژینگەی عێراق، رۆژی دووشەممە ٢٩ - ١١ - ٢٠٢١ لە راگەیێندراوی رۆژانەیدا رایگەیاند، لە ٢٤ کاژێری رابردوودا ١٧ هەزار و ٩٥٤ پشکنینی کۆرۆنا لە عێراق و هەرێمی کوردستان کراون، ئەنجامی پشکنینی ٨٢٦ کەسیان پۆزەتیڤ بووە؛ ١٤ تووشبووی ڤایرۆسەکەش لەو ماوەیەدا گیانیان لەدەستداوە. کە چواریان لە پارێزگاکانی عێراق بووە و هەشتیشیان لە پارێزگاکانی هەرێمی کوردستان بووە.   هەر بەپێی راگەیێندراوەکەی وەزارەتی تەندروستیی عێراق، هەزار و ٣٦٧ تووشبووی کۆرۆنا چاکبوونەتەوە و تاوەکو ئێستاش ٧ ملیۆن و ٤٢٤ هەزار و ١٠١ تووشبوو لە عێراق و هەرێمی کوردستان ڤاکسینی کۆرۆنایان وەرگرتووە.  لە راگەیێندراوەکەی وەزارەتی تەندروستیی عێراقدا هاتووە، هەر لەو ماوەیەدا لە هەرێمی کوردستان ٤٢٣ تووشبووی دیکەی کۆرۆنا تۆمارکراون، ٤٧٨ تووشبوو چاکبوونەتەوە و ٨ تووشبووش گیانیان لەدەستداوە.  تاوەکو ئێستا ٢ ملیۆن و ٨٠ هەزار و ٤٤٨ تووشبووی کۆرۆنا لە عێراق و هەرێمی کوردستان تۆمارکراون؛ ٢ ملیۆن و ٤٣ هەزار و ٦٦٦ لەو تووشبووانە چاکبوونەتەوە، واتە ٩٨.٢ % ی تێکڕای تووشبووان، هەروەها ١٢ هەزار و ٩٧٥ تووشبووی کۆرۆنا هێشتا چارەسەر وەردەگرن و ٢٣ هەزار و ٨٠٧ تووشبووی کۆرۆناش گیانیان لەدەستداوە.