د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند، "زیاتر لە ٩٠ پزیشک و کارمەندی تەندروستی بە ڤایرۆسی کۆرۆنا مردوون، ئەمەش کاریگەریی لەسەر ستافی نەخۆشخانەکانی کۆرۆنا هەبووە. خێزانی ئەو کارمەند و پزیشکانەی بە کۆرۆنا مردوون بە بڕێک پارە هاوکاری دەکرێن، هەندێک وەریان گرتووە، ئەوانی دیکەیش وەریدەگرن، بەڵام خەریکی داتا و زانیاریین لەسەریان تاوەکو قەرەبوویان بکەینەوە. نزیکەی ٣٠ خێزانی ئەو کارمەند و پزیشکانە قەرەبوو کراونەتەوە و بە زووترین کاتیش ئەوانی دیکە قەرەبوو دەکرێنەوە".  بە گوتەی گوتەبێژی وەزارەتی تەندروستی، نزیکەی ٢٠ % ئەو گرووپەی دیاریکراوە، ڤاکسینیان وەرگرتووە؛ بەپێی ئامارەکان ٥٠ % ی دانیشتووانی هەرێمی کوردستان لە سەرووی ١٨ ساڵن، ئەوانەی دیکەش لە خوار ١٨ ساڵن.  د. ئاسۆ حەوێزی باسی لەوە کرد کە پێشتر بە دوو مانگ ٢٠ هەزار ناو بۆ کوتان تۆمار نەدەکران، ئێستا ٩٥٠ هەزار ناو تۆمارکراون و خەڵکێکی زۆر دەیانەوێت ڤاکسین لە خۆیان بدەن. بەهۆی زیادبوونی بنکەکانی ڤاکسینیشەوە ژمارەی ئەو کەسانەی ڤاکسین لە خۆیان دەدەن رۆژ بە رۆژ زیاد دەبێت و رۆژانە لە هەر پارێزگایەکی هەرێمی کوردستان نزیکەی ١٠ هەزار کەس دەکوترێن.  گوتەبێژی وەزارەتی تەندروستی ئەوەشی خستەڕوو، "ئێستا مامۆستایانیش زیاتر روو لە بنکەی کوتان دەکەن، چونکە ئێمە ئامانجمانە ١٠٠ % ی مامۆستایان ڤاکسین لە خۆیان بدەن. ١٧١ بنکەمان لە سەرتاسەری هەرێمی کوردستان هەن، مامۆستایان جگە لەو بنکانەی تایبەتن بە خۆیان، دەتوانن لە بنکەکانی دیکەش خۆیان بکوتن".  لە هەرێمی کوردستان هەر سێ جۆر ڤاکسینی فایزەر و ئاسترازینکا و سینۆفارم هەن، بەڵام بە گوتەی د. ئاسۆ حەوێزی، ئێستا فایزەر زۆر زیادی کردووە، چونکە لە رێگەی کۆڤاکسەوە سێ ملیۆن هاتە عێراق، ئێستا خەریکە سێ ملیۆن ڤاکسینی دیکەش لە رێگەی کۆڤاکسەوە دەگەنە عێراق و زیاتر لە ٤٠٠ هەزاریان پشکی هەرێمی کوردستان دەبێت. ئێستا رێنوێنییەکان لە هەڵگرتنی ڤاکسینی فایزەر گۆڕاون و دەتوانرێت بۆ مانگێک لە پلەی ٨ی سەدیدا هەڵبگیردرێت، بۆیە دەستکراوەترن و زیاتر ئەو جۆرە ڤاکسینە دابین دەکەن.  د. ئاسۆ حەوێزی ئاشکرای کرد، کارتی ڤاکسین تەواو بووە، هەر کەسێک بیەوێت کارتی ڤاکسین وەربگرێت سەردانی ئەو بنکەیە دەکاتەوە کە ڤاکسینی تێدا لە خۆی داوە، رۆژێکی بۆ دیاریدەکەن و دەچێت کارتەکە وەردەگرێتەوە.