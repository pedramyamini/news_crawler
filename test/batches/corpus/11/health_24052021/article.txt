بڵاوکراوەی وۆڵ ستریت جێرناڵی ئەمریکی لە راپۆرتێکدا پەردە لەسەر لێکۆڵینەوەیەکی هەواڵگریی ئەمریکی لادەدات و ئاماژە بەوە دەکات، کاتەکانی سەردانی لێکۆڵەرەوە چینییەکان بۆ نەخۆشخانە، ئەوە دەردەخەن کە رەنگە تاقیگەی پەیمانگەی ڤایرۆسناسی ووهان سەرچاوەی بڵاوبوونەوەی پەتای کۆرۆنا بێت.  دوای زیاتر لە ساڵێک لە بڵاوبوونەوەی پەتای کۆرۆنا، تاوەکو ئێستا بە تەواوی سەرچاوەی ڤایرۆسەکە دیار نییە. ئیدارەی پێشووی ئەمریکا بە سەرۆکایەتیی دۆناڵد ترەمپ چەند جارێک چینی بە هۆکاری بڵاوبوونەوە و بەجیهانیبوونی پەتاکە ناساند، هەروەها لە لێکۆڵینەوەیەک کە لە کۆتاییەکانی سەرۆکایەتیی ترەمپ بڵاوکرایەوە ئاماژە بەوە دراوە، چەند لێکۆڵەرێکی تاقیگەیەکی ووهان چەندجارێک چوونەتە نەخۆشخانە و نیشانەی پەتای کۆرۆنا یان پەتای وەرزییان هەبووە. ئەو زانیارییانەشی لە وۆڵ ستریت جێرناڵ بڵاوکراونەتەوە بەشێکن لەو لێکۆڵینەوەیە، بەڵام پێشتر ئەو بەشە بڵاونەکرابووەوە.  ئیدارەی نوێی ئەمریکا بە سەرۆکایەتیی جۆ بایدن هەر لە سەرەتاوە هەوڵی ئەوەی داوە کە بە پەیوندەییە نێودەوڵەتی و دیپلۆماسییەکانیدا بچێتە، نێد پرایس، گوتەبێژی وەزارەتی دەرەوەی ئەمریکا لەبارەی ئەو راپۆرتەی کە ئیدارەی ترەمپ بڵاویکردووتەوە دەڵێت، "راپۆرتەکە هیچ ئەنجامێک بە دەستەوە نادات لەبارەی سەرچاوەی پەتای کۆرۆنا، بەڵکو زیاتر تیشکخراوەتە سەر ئەوەی کە پێویستە لێکۆڵینەوەکان روون و شەفاف بن".  تۆمارکردنی یەکەم تووشبووی کۆرۆنا لە ٨ ـی کانوونی یەکەمی ٢٠١٩ و چەند شیکارییەک لەبارەی رێژەی بازدانی ڤایرۆسەکە ئەوە دەردەخەن کە چەند هەفتەیەک پێش ئەو کاتە ڤایرۆسەکە بڵاوبووەتەوە.  گوتەبێژێک لە ئەنجوومەنی ئاسایشی نێودەوڵەتی هیچ لێدوانێکی لەبارەی ئەو راپۆرتەی بڵاوکراوە ئەمریکییەکە نەداوە، بەڵام دەڵێت، "ئیدارەی بایدن بەردەوامە لە پرسیارە رژدییەکانی لەبارەی سەرەتای بڵاوبوونەوەی پەتای کۆرۆنا و سەرچاوەی بڵابوونەوەی لەنێو خەڵکی چین".  لێکۆڵینەوە هەواڵگرییەکەی ئەمریکا هێشتا تەواو نەبووە، ئەو تیمەشی لێکۆڵینەوەی لەبارەوە دەکەن بۆچوونی جیاوازیان هەیە. سەرچاوەیەک کە نەیویستووە ناوی خۆی ئاشکرا بکات بە وۆڵ ستریت جێرناڵی گوتووە، "پێویستیان بە لێکۆڵینەوە و بەڵگەی زیاتر هەیە. "  رێکخراوی تەندروستیی جیهانی لە سەرەتای بڵاوبوونەوەی پەتاکە لەگەڵ ئەوەی هەوڵی رێگریی لە زیاتر بڵابوونەوەی داوە، هەوڵیشی داوە سەرچاوەی ڤایرۆسەکە بدۆزێتەوە، بەڵام ئەمریکا، بەریتانی، کەنەدا، نەرویج و چەند وڵاتێکی دیکە نیگەرانیی خۆیان لە لێکۆڵینەوەکانی رێکخراوی تەندروستیی جیهانی راگەیاندووە و داوایان کردووە کە لێکۆڵینەوەی زیاتر و وردتر بکەن.  واشنتن رژدە لەسەر ئەوەی کە چین دەبێت هاوکار و شەفاف بێت لەگەڵ لێکۆڵەرەکان و، باڵیۆزخانەی چینیش لە ئەمریکا هیچ لێدوانێکی لەبارەی ئەو داوایەی ئەمریکا نەداوە.  رۆژی یەکشەممە وەزارەتی دەرەوەی چین لە راگەیێندراوێکدا ئاماژەی بەوە دا، تیمی رێکخراوی تەندروستیی جیهانی لە لێکۆڵینەوەکانی مانگی شوبات گەیشتوونەتە ئەو ئەنجامەی کە پێناچێت ڤایرۆسەکە لەو تاقیگەی ووهان بڵاوبووبێتەوە، "بەڵام ئەمریکا بەردەوامە لە برەودان بەو بیرۆکەیەی کە ڤایرۆسەکە لەو تاقیگە بڵاوبووەتەوە".  ئیدارەی ترەمپ پێشتر گومانی خۆیان لەو تاقیگەیەی ووهان وەکو سەرچاوەی ڤایرۆسەکە دەربڕیبوو، چینیش بەردەوام رەتی دەکردەوە.  لە ١١ ـی ئاداری ٢٠٢٠ رێکخراوی تەندروستیی جیهانی بەجیهانیبوونی پەتای کۆرۆنای راگەیاند، تاوەکو ئێستا بەپێی ئاماری وۆڵدۆمیتەر ١٦٧ ملیۆن و ٥٣٤ هەزار کەس تووشی پەتاکە بوون، لەو ژمارەیەش سێ ملیۆن و ٤٧٨ هەزار کەس گیانیان لەدەستداوە.