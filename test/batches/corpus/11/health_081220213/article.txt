دوو کۆمپانیا بەرهەمهێنەرەکەی ڤاکسین لێکۆڵینەوەیەکی تاقیگەییان کردووە و بۆیان دەرکەوتووە کە ڤاکسینەکەیان دژی ئۆمیکرۆن سەرکەوتووە "ئەگەر سێ قورچکی لێ وەربگیرێت، " بەڵام هۆشداریشیان دا کە "رەنگە نەتوانرێت گۆڕاوی جۆری ئۆمیکرۆن لە دوای وەرگرتنی دوو قورچک بە تەواوی لەنێوببردرێت. "  بەگوێرەی لێکۆڵینەوەکەیان، "قورچکی سێیەم هەمان رێژەی دژەتەنی لەنێوبەری ئۆمیکرۆن دروستدەکات کە دوو قورچک" بۆ لەنێوبردنی جۆرەکانی دیکەی کۆرۆنا دروستیدەکەن.  فایزەر و بایۆنتێک باسیان لەوەشکرد کە ئێستا کۆمپانیای بایۆنتێک سەرقاڵی دروستکردنی ڤاکسینێکی تایبەت بە جۆری ئۆمیکرۆنە و تاوەکو مانگی ئادار بەردەست دەبێت.   ئەلبێرت بۆرلا، بەڕێوەبەری جێبەجێکاری کۆمپانیای فایزەر، لە راگەیێندراوێکدا گوتی: "هەرچەندە رەنگە دوو قورچکە ڤاکسینیش بەرگری دژی جۆری ئۆمیکرۆن دروستبکەن، لە داتا سەرەتاییەکان روونبووەتەوە کە بەرگرییەکە بە وەرگرتنی قورچکی سێیەمی ڤاکسینەکەمان باشتر دەبێت. "  لێکۆڵینەوە نوێیەکە دوای ئەوە دێت، کە ژمارەیەک وڵات دووبارە رێکاری خۆپارێزیی تووندیان دژی بڵاوبوونەوەی جۆرە نوێیەکەی کۆرۆنا گرتنەبەر و ئەگەری گەڕاندنەوەی قەدەخەی هاوتوچۆ و داخستنی بازاڕەکانیش پێنوێنی بۆرسەکانی جیهانی دابەزاندن.  دۆزینەوەی یەکەمین تووشبووی کۆرۆنای جۆری ئۆمیکرۆن دوو هەفتە لەمەوبەر، هاوکات بوو لەگەڵ هەڵچوونی ژمارەی تووشبووان لە سەرانسەری جیهان، کە ئەوەش نیگەرانیی سەرهەڵدانەوەی شەپۆڵێکی دیکەی جیهانیی پەتاکەی زیادکرد.   وەکو رێکخراوی تەندروستی جیهانی دەڵێت، ئۆمیکرۆن لە ٥٧ وڵات بڵاوبووەتەوە. خۆشبەختانە، مردنی هیچ کەسێک بەهۆیەوە تۆمارنەکراوە.   ئەم هەفتەیە زانایانی ئەمریکا و رێکخراوی تەندروستیی جیهانی رایانگەیاند، کۆرۆنای جۆری ئۆمیکرۆن خراپتر لەوانی دیکە دەرناکەوێت، بەڵام پێویست بەوە دەکات لێکۆڵینەوەی زیاتری لەسەر بکرێت.