وەزارەتی تەندروستی و ژینگەی عێراق، ئەمڕۆ سێشەممە ٣٠ - ١١ - ٢٠٢١ لە نووسراوێکی فەرمیدا کە رێکەوتی ئەمڕۆی لەسەرە و بۆ وەزارەتی تەندروستیی هەرێمی کوردستان و هەموو پارێزگاکانی ناردووە، دەڵێت: "بەهۆی پێشهاتەکانی دۆخی بڵاوبوونەوەی پەتای کۆرۆنا (کۆڤید ١٩)، هەروەها بۆ زیادکردنی بەرگریی سوودمەندەکان لە پێکوتەکان بۆ بەدیهێنانی بەرگریی گشتی لە نێو کۆمەڵگەدا بەرامبەر جۆرە گۆڕاوەکانی ڤایرۆسی کۆرۆنا؛ بڕیارماندا لەمەودوا رێگە بە پێدانی قورچکی سێیەمی ڤاکسینی دژەکۆرۆنا بە چەند چینێکی خەڵکی بدەین، ئەوەش بۆ پاراستنی ئەو خەڵکەی کە ئەگەری تووشبوونیان بە کۆرۆنا و لێکەوتەکانی زیاترە".  وەزارەتی تەندروستیی عێراق راشیگەیاند: "قورچکی سێیەم دەدرێتە چینە هەڕەشە لەسەرەکان کە بریتین لە تووشبووانی ئایدز، تووشبووانی نەخۆشییە درێژخایەنەکان، کەسانی بەتەمەن کە تەمەنیان گەیشتووەتە سەرووی ٦٠ ساڵ، کارمەندانی دەزگا تەندروستییەکان؛ بەڵام دەبێ قورچکی سێیەمی پێکوتەی کۆرۆنا دوای زیاتر لە ٦ مانگ لە وەرگرتنی قورچکی دووەمی پێکوتەکە وەربگیرێت؛ مەرجیش نییە قورچکی سێیەمی پێکوتەکە لە هەمان جۆری ژەمەکانی یەکەم و دووەم بێت کە پێشتر کەسەکە وەریگرتوون. بەپێی رێنوێنییەکانی رێکخراوی تەندروستیی جیهانی، لە کاتی پێویستدا و بەهۆی بەردەستنەبوون، هەر کەسێک کە قورچکی یەکەمی لە جۆری پێکوتەی ئەسترازێنیکا بووە دەتوانێ قورچکی دووەمی لە جۆری فایزەر - بایۆنتیک بێت".  ئەم بڕیارەی وەزارەتی تەندروستیی عێراق لە کاتێکدایە، جۆرێکی گۆڕاوی نوێی ڤایرۆسی کۆرۆنا لە جیهان بڵاوبووەتەوە کە ناوی (ئۆمیکرۆن)ی لێنراوە و حکومەتی وڵاتان و خەڵکیشی نیگەران کردووە؛ چەندین حکومەت سنووری وڵاتەکانیان بە رووی ئەفریقای باشوور و چەندین وڵاتی دیکەی ئەفریقی داخستووە. باوەڕ وایە جۆرە نوێکە لە ئەفریقای باشوور دەرکەتووە و لە چەند وڵاتێکی دیکەش بڵاوبووەتەوە.   بەپێی ئامارەکانی وەزارەتی تەندروستیی عێراق، تاوەکو ئێستا زیاتر لە ٧ ملیۆن و ٤٢٤ هەزار کەس لە عێراق و هەرێمی کوردستان پێکوتەی دژەڤایرۆسی کۆرۆنایان وەرگرتووە.  وەزارەتی تەندروستیی عێراق دەڵێت، تاوەکو ئێستا زیاتر لە ٢ ملیۆن و ٨٠ هەزار کەس لە عێراق و هەرێمی کوردستان تووشی کۆرۆنا بوون، زیاتر لە ٢ ملیۆن و ٤٣ هەزار لەو تووشبووانە چاکبوونەتەوە، واتا ٩٨.٢ % ی تێکڕای تووشبووان؛ ٢٣ هەزار و ٨٠٧ تووشبووی کۆرۆناش لە عێراق و هەرێمی کوردستان گیانیان لەدەستداوە.