ئەمڕۆ سێشەممە ٣٠.١١.٢٠٢١ سامان بەرزنجی، وەزیری تەندروستی حکومەتی هەرێمی کوردستان لە کۆنگرەیەکی رۆژنامەڤانییدا لەبارەی سەرهەڵدانی ڤایرۆسی گۆڕاوی کۆرۆنای ناسراو بە ئۆمیکرۆن رایگەیاند: "بە هاوئاهەنگی وەزارەتی ناوخۆ و رێکخراوی تەندروستی جیهانی و سەرپەرشتی سەرۆکوەزیران چاودێری دۆخەکە دەکەین؛ ڤایرۆسی جیاوازمان بینی؛ لە شەپۆلی سێیەمدا دەلتا کۆرۆنا هەبوو؛ بۆ ئەم ڤایرۆسەش حکومەتی هەرێمی کوردستان ئامادەکاری کردووە و چاودێریی بارودۆخەکە و کەسانی گومانلێکراو دەکات".  وەزیری تەندروستی ئاماژەی بەوەکرد، رێکخراوی تەندروستیی جیهانی پێویستی بە چەند هەفتەیەکە بۆ ئەوەی زانیاری تەواوی لەسەر ڤایرۆسەکە دەستبکەوێت لەسەر شێواز و خێرایی بڵاوبوونەوەکەی، بەڵام "ئێمە ئامادەکاری خۆمان کردووە و لەگەڵ لایەنی پەیوەندیدار لەسەر هێڵین".  دوای ئەوەی تووشبوون بە کۆرۆنای گۆڕاوی جۆری ئۆمیکرۆن لە ژمارەیەک وڵاتدا تۆمارکرا، حکومەتەکان دەستیان بە جێبەجێکردنی رێکاری نوێ بۆ رێگەگرتن لە بڵاوبوونەوەی کرد؛ ژاپۆن و ئیسرائیل بە شێوەیەکی کاتی هەموو گەشتێکی دەرەوەیان بۆ وڵاتەکانیان قەدەخەکردووە.   ٤٤ وڵاتی دیکەش رێکاری دیکەی جیاواز جێبەجێ دەکەن، لەوانەش کەرەنتیکردنی ئەو کەسانەی کە لە ژمارەیەک وڵاتی ئەفریقاوە دەگەڕێنەوە وڵاتەکانیان بۆماوەی ١٠ رۆژ.  دکتۆر ئەنتۆنی فاوچی، پسپۆری نەخۆشییە درمەکان لە ئەمریکا دەڵێت، لانیکەم دوو هەفتەیان پێویستە تاوەکو بزانین ڤاکسینی دژە کۆرۆنا کاریگەریی تەواوی لەسەر کۆرۆنای گۆڕاو دەبێت یان نا.   ئەنتۆنی فاوچی دەڵێت، "پرۆفایلی گۆڕاوەکە وا دەردەکەوێت کە لە گواستنەوەدا سوودی بۆی هەبێت و دەکرێت خۆی لەو سیستمە بەرگرییە لابدات کە لەش دروستی دەکات. بۆ نموونە، دەکرێت خۆی لە دژەتەن یانیش پلازمای کەسێک دوای ئەوەی تووشبووە، بدزێتەوە. تەنانەت دەکرێت دژی هەندێک دژە تەنی کوتراو بە ڤاکسینیش کاربکات. مەرج نییە ئەمە رووبدات، بەڵام ئاماژەی بەهێز هەن کە دەبێت بۆ ئەگەری لەم جۆرە ئامادەبین. "   تاوەکو ئێستا گۆڕاوی ئۆمیکرۆن لە ١٤ وڵاتدا تۆمارکراوە لەنێویاندا، هۆڵەندا، بەریتانیا، کەنەدا و ئوسترالیا.  هۆڵەندا ١٣ تووشبوون بە ئۆمیکرۆنی تێدا تۆمارکراوە. پێش ئەوەی کۆرۆنا گۆڕاوەکەش لەو وڵاتە تۆماربکرێ، بەهۆی هەڵکشانی ژمارەی تووشبووان بە کۆرۆنا بەگشتی، حکومەت قەدەخەی هاتووچۆی لە کاژێر ٥ ـی ئێوارەوە تاوەکو ٥ ـی بەیانی راگەیاند و رێکارەکەش دوێنێ یەکشەممە کەوتە بواری جێبەجێکردنەوە.   هیوگۆ دێ جۆنگ، وەزیری تەندروستیی هۆڵەندا دەڵێت، " ١٣ کەس لە کۆی ٦١ کەس کە تێستیان بۆ کراوە تووشی گۆڕاوە نوێکە بوون. هەموو ئەوانەی رۆژی هەینی لەرێگەی گەشتی ئەفریقای باشوورەوە گەیشتوونەتە هۆڵەندا دەبێت کەرەنتین بکرێن. داواشمان لە هەموو ئەو کەسانە کردووە کە لە ماوەی هەفتەی رابردوودا لە باشووری ئەفریقا بوون، سەردانی ناوەندەکانی تەندروستی بکەن بۆ ئەوەی ناوی خۆیان بۆ تێست تۆماربکەن. "   رێکخراوی تەندروستیی جیهانی هۆشداریی دەدات لە بڵاوبوونەوەی خێرای گۆڕاوی ئۆمیکرۆن و دەڵێت، مەترسیی بڵاوبوونەوەی بەرزە؛ داواش لە حکومەتەکان دەکات دابەشکردنی ڤاکسین خێراتر بکەن.   ئەمە لە کاتیكدایە، رۆژی ٢٦ ـی تشرینی دووەم تەندروستیی جیهانی گۆڕاوی ئۆمیکرۆنی بە "گۆڕاوی نیگەرانکەر" ناساند و داوای لە حکومەتی وڵاتان کرد رێکارەکانی بەرەنگاربوونەوەی کۆرۆنا تووندبکەنەوە.