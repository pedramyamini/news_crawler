دكتۆر گۆران عەبدوڵڵا، پزیشكی پسپۆڕی هەناو هەڵگری بڕوانامەی دكتۆرا لە سیستمی تەندروستیی نێودەوڵەتی بە تۆڕی میدیایی رووداوی راگەیاند: "لە هەرێمی کوردستان رێژەی ئەو کەسانەی ڤاکسینی کۆرۆنایان وەرگرتووە کەمە و هێشتا ٤ % تێناپەڕێنێت، ئەمەش مەترسیدارە، رەنگە هەڕەشەی زۆر لەسەر خەڵک دروست بکات لەکاتی بڵاوبوونەوەیدا، چونکە ڤایرۆسی کۆرۆنا لە جۆری دەلتا خێراتر بڵاودەبێتەوە و کاریگەریی زیاترە لە جۆرەکانی دیکەی ڤایرۆسەکە، بۆیە زۆر پێویستە خەڵک پەلەبکەن لە بەکارهێنانی ڤاکسینی کۆرۆنا".  بەگوتەی ئەو پزیشکە ئەوانەی ڤاکسینیان لە جۆرەکانی فایزەر، ئەسترازینیکا و مۆدیرنا بەکارهێناوە دۆخیان باشتردەبێت لەوانەی بەکاریان نەهێناوە، چونکە ئەو ڤاکسینانە کاریگەرییان لەسەر ڤایرۆسی کۆرۆنا لە جۆری دەلتا هەیە، واتە ئەوانەی دوو ژەمی  ڤاکسینیان وەرگرتووە بەرگریی لەشیان زیاترە لەوانەی وەریاننەگرتووە.  سەبارەت جیاوازییەکانی ڤایرۆسی کۆرۆنا لە جۆری دەلتا، ئەو پسپۆڕە گوتی ڤایرۆسی کۆرۆنا لە جۆری دەلتا بەهۆی گۆڕانی ترشی ناوەکیی ڤایرۆسی کۆرۆناوە روویداوە و بەخێرایی لە جیهان بڵاوبووەتەوە، چەند جیاوازییەکیشی لە جۆری سەرەکی کە پێیدەگوتریت ئەلفا هەیە، کە ئەمانەن:  - ڤایرۆسی کۆرۆنا لە جۆری دەلتا زۆرتر و خێراتر بە بەراورد بە جۆرەکانی دیکە بڵاودەبێتەوە.  - بە رێژەی ٥٠ % زیاتر لە جۆرەکانی دیکە دەتوانێت لە کەسێکەوە بۆ یەکێکی دیکە بگوازرێتەوە.  - ئەگەر کەسێک تووشی بێت بۆی هەیە تاوەکو سێ یان چوار کەسی دیکە تووش دەکات، بەپێچەوانەی جۆری یەکەم کە ئەلفایە کە هەڵگری ڤایرۆسەکە رەنگە یەک بۆ دوو کەسی دیکە تووش بکات.  لەبارەی نیشانەکانی ڤایرۆسی کۆرۆنا لە جۆری دەلتا، د. گۆران دەڵێت ئەم جۆرە نوێیەی ڤایرۆسەکە چەند نیشانەیەکی هەیە کە هەمان نیشانەکانی جۆری یەکەمی ڤایرۆسەکەن، بەجیاوازییەکی کەمەوە. لەوانە:  - سەر ئێشەیەکی زیاتر لەجۆری یەکەم.  - لەدەستدانی هەستی بۆن و تامکردن کەمترە بەراورد بە جۆری یەکەم.  - کۆرۆنا لەجۆری دەلتا نەخۆشی زیاتر دروستدەکات و لێکەوتەی زیاتری هەیە.  - ئەوانەی ڤاکسینیان بەکارهێناوە دۆخیان باشترە.  ئەو پزیشکە پسپۆڕەی هەناو، کە نیشتەجێی بەریتانیایە لەبارەی بڵاوبوونەوەی ڤایرۆسی کۆرۆنا لە جۆری دەلتا دەڵێت: "ئێستا لە ١٠٤ بڵاوبووەتەوە، لە ئەمریکا، بەریتانیا، ئەڵمانیا و ژمارەیەک وڵاتانی دیکە دەلتا زۆرترین حاڵەتەکانی کۆڤید پێکدەهێنێت، لە بەریتانیا بە نموونە ٩٧ % ی حاڵەتەکانی تووشبووانی کۆڤیدە".  د. گۆران دەڵێت یەکێک لە کێشەکانی دیکەی ڤایرۆسەکە لە جۆری دەلتا ئەوەیە جۆرێکی تازەی بڵاوبووەتەوە کە پێیدەگوترێت دەلتا پڵەس، کە خێراتر و بەهێزتر هێرش دەباتە سەر خانەکانی ناوەوەی سییەکانی مرۆڤ.  ئەو پزیشکە داوا لە خەڵکی کوردستان دەکات زیاتر پابەندی رێنماییە تەندروستییەکان ببن و قەرەباڵخی زۆر دروست نەکەن و تێکەڵاویی زۆر دروستنەکەن، چونکە بە بۆچوونی ئەو کاریگەریی ئەم شەپۆلە ئەگەر سەرهەڵبدات قورسترە و خەڵکی زیاتر گیرۆدە دەکات و لەناودەبات.  رۆژی دووشەممە ١٢ی تەمموز، ٢٠٢١، وەزارەتی تەندروستی هەرێمی کوردستان هۆشدارینامەیەکی بڵاوکردەوە و رایگەیاند چەند حاڵەتێکیان هەیە، کە گومانیان لێدەکرێت تووشی کۆرۆنا لە جۆری دەلتا بووبن.