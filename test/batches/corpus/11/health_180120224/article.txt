ئەمڕۆ سێشەممە ١٨ - ٠١ - ٢٠٢٢ وەزارەتی تەندروستی لە راگەیێندراوێکدا ئاماژەی بەوە دا کە پشکنینی کۆرۆنا بۆ نەخۆشان و بەرکەوتووان لە نەخۆشخانە و سەنتەرە حکومییەکان بە خۆڕایی دەبێت.  هەر بەپێی راگەیێندراوەکە، نرخی پشکنین لە تاقیگەکان و نەخۆشخانە تایبەتەکان لە ٥٠ هەزار دینارەوە بۆ ٣٥ هەزار دینار کەمدەکرێتەوە. هەروەها لە دەروازە سنوورییەکان و فڕۆکەخانەکان لە ٤٠ هەزار دینارەوە بۆ ٢٥ هەزار دینار کەمدەکرێتەوە.  کەمکردنەوەی نرخەکان هاوکاتە لەگەڵ بڵاوبوونەوەی جۆری ئۆمیکرۆنی کۆرۆنا. دکتۆر سامان بەرزنجی، وەزیری تەندروستی حکومەتی هەرێمی کوردستان رایگەیاند، تائێستا سێ ملیۆن و ٧٤٣ هەزار و ٧٧٢ پشکنینی "پی سی ئاڕ" بۆ هاونیشتمانیان کراوە، لەو ژمارەیەدا ٣٧٩ هەزار و ٩٠١ کەس تووشی ڤایرۆسی کۆرۆنا بوون، ٣٧٣ هەزار و ٩٥٣ تووشبوو چاکبوونەتەوە، هەروەها حەوت هەزار و ١٦٦ کەسیش بە ڤایرۆسەکە گیانیان لەدەستداوە، هاوکات تاوەکو ئێستا هەشت هەزار و ٧٧٦ تووشبووی ڤایرۆسەکە نەخۆشن و ٤٦ هەزار و ٨٧٨ تووشبووش لە نەخۆشخانەکان خەوێندراون.  لەبارەی پرۆسەی دابینکردنی ڤاکسینیش، وەزیری تەندروستیی حکومەتی هەرێمی کوردستان رایگەیاند سێ جۆر ڤاکسین بۆ هاووڵاتیان دابینکراوە و ١٨٠ سەنتەر و ٤٥ تیمی گەڕۆکیش ڤاکسین بە هاووڵاتیان دەدەن.  بەگوتەی وەزیری تەندروستی تائێستا دوو ملیۆن و ٨٢٠ هەزار و ٥٠٩ قورچک ڤاکسین دابینکراوە، لەو ژمارەیەدا دوو ملیۆن و ٤٩ هەزار و ٥٦٥ قورچک ڤاکسین بەکارهێندراوە، ٧٧٠ هەزار و ٩٤٤ قورچک ڤاکسینیش ماون و هاونیشتمانیان دەتوانن لە سەنتەرەکان وەریبگرین.  بەپێی ئاماری وەزیری تەندروستی یەک ملیۆن و ١٧٠ هەزار و ٣٨٠ کەس قورچکی یەکەمی ڤاکسینیان وەرگرتووە، کە ٣٦ % ـیان سەرووی تەمەنی ١٨ ساڵین و ٢٧ % ـیشی سەرووی تەمەنی ١٢ ساڵین. هاوکات ٨٧٢ هەزار و ٦٦٠ کەسیش دوو قورچک ڤاکسینیان وەرگرتووە، کە ٢٧ % یان تەمەنیان لە سەرووی ١٨ ساڵانە و ٢٠ % یشیان تەمەنیان لە سەرووی ١٢ ساڵانە.  بەپێی دوایین ئاماری وەزارەتی تەندروستی کە دوێنێ بڵاویکردووەتەوە، تاوەکو ئێستا ٣٨٩ هەزار و ٩٠١ تووشبووی کۆرۆنا لە هەرێمی کوردستان تۆمارکراون، لەو ژمارەیەش حەوت هەزار و ١٦٦ کەسیان گیانیان لەدەستداوە.