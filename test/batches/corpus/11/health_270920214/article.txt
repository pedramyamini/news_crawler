ئەم هەنگاوەی جۆ بایدن، سەرۆکی ئەمریکا لەکاتێکدایە رێکخراوی تەندروستیی جیهانی داوا لە وڵاتانی دەوڵەمەند دەکات دەست بۆ قورچکی سێیەمی ڤاکسین نەبەن، تاوەکو وڵاتانی هەژار سەرووی ١٠ % ی خەڵکەکەیان بە ڤاکسینی کۆرۆنا دەکوتن.  بەڵام ئەمریکا پێیوایە وڵاتەکەی بەشی ئەوە ڤاکسینی بۆ وڵاتان بە تایبەتی هەژارەکان ناردووە تاوەکو بتوانێت بە قورچکی سێیەم سەلامەتی خەڵکەکەی بپارێزێت.  تاوەکو ئێستا ئەمریکا ١٦٠ ملیۆن و ٢٥٧ هەزار و ٦٣٠ ژەمە ڤاکسینی بە زیاتر لە ١٠٠ وڵاتی جیهان بەخشیوە، هەفتەی رابردوو جۆ بایدن گوتی ئەمریکا ٥٠٠ ملیۆن قورچک ڤاکسینی دیکەی فایزەر دەبەخشێتە وڵاتانی هەژار، تاوەکو ساڵی داهاتووش دەیگەیێنێتە یەک ملیار قورچک.  بەگوێرەی زانیارییەکانی سەنتەری کۆنتڕۆڵکردن و رێگری لە نەخۆشییەکان (CDC) لە ناوەڕاستی مانگی ئابەوە ٢.٦٦ ملیۆن ئەمریکی قورچکی سێیەمی ڤاکسینیان وەرگرتووە، ١٠٠ ملیۆن ئەمریکی بەتەواوی ڤاکسینیان وەرگرتووە، بەرپرسانی ئەمریکی دەڵێن قورچکی سێیەمی ڤاکسین دەبێت ٦ مانگ دوای قورچکی دووەم وەربگیرێت.  جۆ بایدن کە تەمەنی ٧٨ ساڵە،  قورچکی یەکەمی ڤاکسینی کۆرۆنای لە ٢١ی کانوونی یەکەمی ٢٠٢٠ وەرگرت، قورچکی دووەمی دوای سێ هەفتە لە ١١ی کانوونی دووەمی ٢٠٢١ وەرگرت، بەڵام روون نییە ئاخۆ جێل بایدن، خانمی یەکەمی ئەمریکاش، کە تەمەنی ٧٠ ساڵە، ژەمی سێیەمی وەرگرتووە یان نا.