لە راپۆرتیی هەفتانەیدا، رێکخراوی تەندروستیی جیهانی رایگەیاند، "ئۆمیکرۆن بەخێراییەکی یەکجار زۆر بڵاودەبێتەوە و تەنانەت لە گۆڕاوی دێلتاش خێراتر"، راشیگەیاند، "مەترسیی گۆڕاوی ئۆمیکرۆن جێگەی نیگەرانییە و هێشتا زۆر بەرزە".  راشیگەیاند، ئاماژەکان دەریدەخەن گۆڕاوی ئۆمیکرۆن تایبەتمەندی "گەشەکردنی دوو هێندە زیاتر" لە گۆڕاوی دێلتای هەیە، "ئۆمیکرۆن لە ماوەیەکی کەمدا دوو هێندە لە دێلتا زیاتر بڵاودەبێتەوە".  لە راپۆرتەکەیدا هاتووە، خێرایی بڵاوبوونەوەی ئۆمیکرۆن بە ئەگەری زۆرەوە بۆ دوو تایبەتمەندی سەرەکیی گۆڕاوەکە دەگەڕێتەوە کە بریتین لە "توانای خۆدزینەوە لە سیستەمی بەرگریی مرۆڤ و هەروەها توانای خۆگواستنەوە لە مرۆڤێکی تووشبووەوە بۆ مرۆڤێكی دیکە".  لەلایەکی دیکەوە رێکخراوی تەندروستیی جیهانی ئاماژە بە لایەنە ئەرێنییەکانی بابەتەکە دەکات و دەڵێت، ئامارەکان لە هەر سێ وڵاتی بەریتانیا، دانیمارک و ئەفریقیای باشوور پێشانی دەدەن، تووشبووانی ئۆمیکرۆن کەمتر پێویستیان بە چارەسەری پزیشکییە لەوانەی کە تووشی دێلتا دەبوون.  بەپێی ئاماری رێکخراوی تەندروستی لەم هەفتەیەی کە لە رۆژی یەکشەممە، ٢٦ - ١٢ - ٢٠٢١ دا کۆتاییهات تووشبوون بە کۆرۆنا لە جیهان بە رێژەی لە ١١ % بەرزبووەتەوە بەڵام گیانلەدەستدان بە رێژەی لە ٤ % دابەزیوە.