شەوی شەممە، ٢١ ـی ئایاری ٢٠٢٢ وەزارەتی تەندروستیی ئیسرائیل رایگەیاند، پیاوێک لە تەلئەڤیڤی پایتەخت بەهۆی نەخۆشییەکەوە لە نەخۆشخانە خەوێنراوە، کە  لە دەرەوەی وڵات گەڕاوەتەوە، بەبێ ئەوەی ئاماژە بە ناوی ئەو وڵاتەکە بکات کە لێوەی گەڕاوەتەوە. تەندروستیی ئیسرائیل داواشی لە هەر کەسێک کرد کە تای لێبێت یان سوورێژەی لەسەر جەستەی دەرکەوتبن، سەردانی نەخۆشخانە بکات بۆ ئەوەی پشکنین بۆ ڤایرۆسی سوورێژەی مەیموون بکات.   رۆژی یەکشەممە، شارۆن ئالرۆی پرەیس، سەرۆکی ئاژانسی تەندروستیی گشتی لە وەزارەتی تەندروستیی ئیسرائیل بە رادیۆی سوپای ئیسرائیلی راگەیاند کە تیمەکانی تەندروستیی پشکنین بۆ "ژمارەیەک" کەسی دیکە دەکەن کە گوماندەکرێت هەڵگری ڤایرۆسی سوورێژەی مەیموون بن. ئەو تووشبووەی ئیسرائیل دەبێتە یەکەمین تووشبوو لە رۆژهەڵاتی نێوەڕاست.  بەگوێرەی تەندروستیی جیهانی، جگە لە تووشبووەکەی ئیسرائیل، تاوەکو ئێستا ٨٠ کەس لە ١٢ وڵاتی رۆژئاوا تووشی نەخۆشییەکە بوون و ٥٠ کەسی دیکەش لەژێر پشکنین دان بۆ ئەوەی تووشبوونیان پشتڕاستبکەنەوە.  نیشانەکانی نەخۆشییە دەگمەنەکە بریتین لە تا، ئازاری ماسولکەکان، ئاوسانی گرێ لیمفاوییەکان، لەرز، ماندووبوون و دەرکەوتنی سۆریکە لەسەر دەست و دەموچاو.  ڤایرۆسەکە لە رێگەی بەرکەوتن لەگەڵ برینەکانی پێست یان دڵۆپەکانی کەسێکی پیسبوو، هەروەها لە رێگەی بەکارهێنانی کەلوپەلی هاوبەشەوە وەک جێگەی نووستن یان خاولی دەگوازرێتەوە.  بەپێی ئامارەکانی رێکخراوی تەندروستیی جیهانی، نیشانەکانی نەخۆشییەکە دوای دوو بۆ چوار هەفتە نامێنن.  هانس کلووگ، به‌ڕێوه‌به‌ری ناوچه‌یی رێکخراوی ته‌ندروستیی جیهانی بۆ ئه‌وروپا رۆژی هه‌ینی هۆشداری دا، که له چه‌ند مانگی داهاتوودا بڵاوبوونەوەی نەخۆشییەکە خێراتر ده‌بێت.  کلووگ گوتی زۆربەی تووشبووەکان لەنێو ئەو پیاوانەدا بووە کە سێکسیان لەگەڵ پیاوان کردووە و لە کلینیکەکانی تەندروستیی سێکسی داوای چارەسەریان کردووە، ئاماژەی بەوەشکردووە، "ئەمە ئەوە پیشان دەدات کە رەنگە گواستنەوەکە بۆ ماوەیەک بەردەوام بووبێت".  رێکخراوی تەندروستیی جیهانی رایگەیاندووە لێکۆڵینەوە لەو راستییە دەکەن کە دەڵێن تووشبووان زۆرتر کەسانێکن، کە هاوڕەگەزخوازن و سێکسیان لەگەڵ پیاواندا کردووە.