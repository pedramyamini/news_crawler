هۆشه‌نگ شێخ محه‌ممه‌د به (ئه‌ده‌ب و كولتوورى رووداو)ی راگه‌یاند: "ئه‌م دوو كتێبه زاده‌ی ماندووبوونی سێ ساڵی به‌نده‌یه. هه‌موو هیوا و خۆزگه‌ی من گه‌ڕانه‌وه‌ی سوره‌وه‌ردیی گه‌وره فه‌یله‌سووفی كورده بۆ ماڵه‌كه‌ی خۆی، كه ده‌مێكه عه‌ره‌ب و تورك و فارس خۆیان به میراتگری ئه‌م زاته گه‌وره‌یه ده‌زانی، به‌ڵام من دووباره توانیم له‌رێگه‌ی ئه‌م دوو كتێبه‌وه به خه‌ڵكی ئاشنا بكه‌مه‌وه".  نووسه‌ر ده‌شڵێت: "جگه له وه‌رگێڕانی ئه‌م كتێبه، به باشم زانی كتێبێكی دیكه‌ش به‌ناونیشانی خوێندنه‌وه‌ی حیكمه‌تی ئیشراقی سوره‌وه‌ردی بنووسم، زیاتر له ٨٠٠ ساڵه ئه‌م كتێبه‌ی حیكمه‌تی ئیشراق نووسراوه كه دامه‌زرێنه‌ری فه‌لسه‌فه‌ی ئیشراقی ئیسلامییه، ئه‌و كتێبه گرنگترین دانراوی سوره‌وه‌ردییه. سوره‌وه‌ردی له زۆر شوێن و كتێبی دیكه‌دا راسته‌وخۆ و ناڕاسته‌وخۆ خوێنه‌ر ده‌گێڕێته‌وه بۆ سه‌ر خوێندنه‌وه‌ی ئه‌و به‌رهه‌مه. چونكه ئه‌و كتێبه نهێنیی هزر و ئه‌زموونه ئیشراقییه‌كه‌ی له‌خۆده‌گرێ".