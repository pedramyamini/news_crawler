ئەمڕۆ سێشەممە ١٩ی ئۆکتۆبەری ٢٠٢١، د. هەیسەم ئەلعوبەیدی، بەڕێوەبەری پەرەپێدانی تەندروستی لە وەزارەتی تەندروستیی عێراق بە تۆڕی میدیایی رووداوی راگەیاند: "رێژەی بڵاوبوونەوەی ڤایرۆسی کۆرۆنا لەعێراقدا هێشتا بەرزە، چونکە خەڵک پابەندی رێنماییەکان نابێت و گوێ بە خۆپارێزی و بەستنی ماسک و دوورکەتنەوە لە قەرەباڵخی نادات، ئەوە جگە لەوەی هێشتا وەرگرتنی ڤاکسین وەکو پێویست نییە".  د. هەیسەم ئەلعوبەیدی گوتیشی: "بەداخەوە بەشێکی خەڵکی عێراق باوەڕیان بەوەرگرتنی ڤاکسین نییە، کە ئەمە کێشەیەکی زۆری بۆ دروستکردووین، هەرچەندە لە ماوەی دوو مانگی رابردوودا رێژەی وەرگرتنی ڤاکسین زیادی کردووە".  د. هەیسەم ئەلعوبەیدی، بەڕێوەبەری پەرەپێدانی تەندروستی لە وەزارەتی تەندروستیی عێراق، ئاماژەی بۆ ئەوەشکرد کە تەنیا وەرگرتنی ڤاکسین دەتوانێت خەڵک لە شەپۆلی تووندی چوارەمی کۆرۆنا بپارێزێت و گوتی: "ئێستا رێژەیەکی زۆری ڤاکسینی کۆرۆنا بەردەستە و سەنتەرەکانمان هەموو جۆرەکانی ڤاکسینی دانپێدانراوی هەیە و پێویستە پێش هاتنی وەرزی زستان خەڵک زیاتر روو لە وەرگرتنی ڤاکسین بکەن، چونکە بەمشێوەیە خۆیان لە شەپۆلی چوارەمی کۆرۆنا دەپارێزن".  وەزارەتی تەندروستیی عێراق لە راگەیێندراوێکدا رایگەیاند لەگەڵ دەستپێکردنەوەی خوێندنی زانکۆیی بۆ ساڵی ٢٠٢١ - ٢٠٢٢ پێویستە قوتابیان و مامۆستایان و فەرمانبەرانی وەزارەتی خوێندنی باڵا ڤاکسین وەربگرن و هەر کەسێک ڤاکسین وەرنەگرێت لە قوتابیان و مامۆستایان و فەرمانبەرانی زانکۆ حکومی و ناحکومییەکان ئەوا رێگەی پێنادرێت دەوام بکات.  بەپێی ئامارە فەرمییەکانی عێراق، تاوەکو رۆژی ١٨ی ئۆکتۆبەری ٢٠٢١، ژمارەی ئەو کەسانەی تووشی ڤایرۆسی کۆرۆنا بوون ٢ ملیۆن و ٣٧ هەزار و ١٢ کەس بوون، لەو ژمارەیە ٢٢ هەزار و ٧٢٥ کەسیان گیانییان لەدەستداوە.  هەروەها ژمارەی ئەو کەسانەی ڤاکسینی کۆرۆنایان وەرگرتووە، گەیشتووەتە پێنج ملیۆن و ٣٢ هەزار و ٧٩٥ کەس.