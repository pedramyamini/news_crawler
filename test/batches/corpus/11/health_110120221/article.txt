ئەم نەشتەرگەرییە لەلایەن پزیشکانی زانکۆی مەریلاندی ئەمریکاوە کراوە؛ سێ رۆژ دوای نەشتەرگەرییەکە، پزیشکان دەڵێن بارودۆخی نەخۆشەکە جێگیرە.  بارتلی گریفیس، ئەو پزیشکەی نەشتەرگەرییەکەی کردووە رایگەیاند: "نەخۆشەکە بە هۆش خۆی هاتووەتەوە، بەرەو چاکبوونەوە دەچێت و قسە لەگەڵ ئەوانی دەوروبەری دەکات. هیوادارین ئەو چاکبوونەوەیەی ئێستا هەیەتی بەردەوام بێت. "  ئەو نەخۆشەی نەشتەرگەرییەکەی بۆ کراوە، ناوی دەیڤد بێنیتە و تەمەنی ٥٧ ساڵە؛ پزیشکان دەڵێن تەندروستیی زۆر خراپ بووە و نەدەکرا دڵی مرۆڤی بۆ بچێندرێت.   پێش ئەوەی دڵەکە لە جەستەی دەیڤد بچێندرێت، جیناتی دڵەکە چێندراوەکە دەستکاریکراوە بۆ ئەوەی سیستەمی بەرگریی لەش وەڵامدانەوەی خراپی بۆی نەبێت و قبوڵی بکات.   بارتلی گریفیس دەڵێت: "ئەوەی هەموو کەسێک دەیەوێت ئەوەیە تەنیا پشت بە چاندنی ئەندامەکانی مرۆڤ نەبەستین. وەکو دەزانین، چەند ئەندامێک توانای چارەسەرکردنیان هەیە. دەتواندرێت ئەمە وەکو دەرمان بەکاربهێندرێت. ئەگەر ئەمە سەربگرێت، دەتوانین گۆڕانکارییەک بکەین بۆ ئەو کەسانەی چەندین ساڵە چاوەڕێی چاندنی دڵ دەکەن. "   لەبەر ئەوەی ژمارەی ئەوانەی ئەندامی جەستەیان دەبەخشن زۆر کەمە، پزیشکان ناچاربوون بۆ رزگارکردنی ژیانی نەخۆشییە قورسەکان پەنا بۆ بەکارهێنانی ئەندامی گیانەوەران ببەن، بەڵام بەهۆی ئەوەی جەستەی مرۆڤ وەکو ئەندامێکی نامۆ دەیبینێت، زۆربەی جار قبووڵی ناکات و کاریپێناکات. ئەوەی ئەمجارە جیاوازییەکەی ئەوەیە پزیشکان توانیویانە سێ جیناتی دڵی بەرازەکە دەستکاری بکەن و جۆرە شەکرێک لابدەن، کە بەرپرس بووە لەوەی لەشی مرۆڤ ئەندامەکە رەتبکاتەوە.   محەممەد محێدین، بەڕێوەبەری پڕۆگرامی چاندنی دڵ لە زانکۆی مەریلاند دەڵێت: "ئێمە هەموومان زۆر دڵخۆشین کاتێک دەبینین ئەم دڵە گەورەیە لە جەستەی مرۆڤێکدا لێدەدات. ئەو دڵە تاوەکو ئێستا زۆر بە باشی کاری خۆی کردووە، تەنانەت لە سەرووی چاوەڕوانیماندا کاریکردووە. تاوەکو ئێستا هیچ نیشانەیەکی رەتکردنەوەی دڵەکەمان نەبینیوە. "   بەگوێرەی ئامارە فەرمییەکان، لە ساڵی ٢٠٢١ دا سەرووی ٣ هەزار و ٨٠٠ نەشتەرگەریی چاندنی دڵ لە ئەمریکا کراون، تەنیا لەو وڵاتەدا نزیکەی ١١٠ هەزار نەخۆش چاوەڕێی چاندنی ئەندامی جەستە دەکەن و ساڵانە زیاتر لە ٦ هەزار کەس بەهۆی دەستنەکەوتنی ئەندامەوە گیان لەدەستدەدەن.