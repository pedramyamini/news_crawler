هەرچەندە تاوەکو ئێستا لە هەرێمی کوردستان تۆمارنەکراوە، بەڵام د. ئاسۆ حەوێزی گوتەبێژی وەزارەتی تەندروستیی هەرێمی کوردستان دەڵێت، "چاودێریی بارودۆخەکە دەکەین و لەکاتی تۆمارکردنی هەر تووشبوویەک رێکاری پێویست دەگرینەبەر. " پزیشکێکی ڤێتێرنەریش دەڵێت، تای خوێنبەربوون نەخۆشییەکی نیشتەجێ (ئیندیمیک)ـە لە عێراق کە ٤٠ ساڵ بەر لە ئێستا تۆمارکراوە.  د. عوسمان جەمال، پزیشکی ڤێتێرنەرییە لە سلێمانی، بە تۆڕی میدیایی رووداوی راگەیاند، "کۆمەڵێک فاکتەر هەن وادەکەن ناوەناوە رێژەی نەخۆشییەکە بەرز بێتەوە، یەکێک لەوانە کەمیی بارانە، کە باران کەمیکرد دەبێتە هۆی زۆربوونی مار و مێروو، گەنە و مێشوولە و ئەم مێروانە هۆکارن بۆ گواستنەوەی نەخۆشییەکە، بۆیە کاتێک مێرووەکان زیادیان کرد دەبێتە هۆیەکی بڵاوبوونەوەی نەخۆشییەکەی بەشێوەیەکی باشتر. "  نەخۆشیی تای خوێنبەربوون لە رێگەی مێروو و گەنەوە دەگوازرێتەوە، سەرەتا دەچێتە سەر پێستی ئاژەڵەکە، لە رێگەی ئاژەڵەکەوە یان راستەوخۆ بۆ مرۆڤ دەگوازرێتەوە.  لەگەڵ نزیکبوونەوەی جەژنی قوربانی و بەهۆی قوربانیکردنی موسڵمانان، پزیشکان هۆشداری دەدەن لەوەی کە نابێت ئاژەڵ لە ماڵەوە یان لە دەرەوەی سەربڕخانەکان سەرببڕدرێن. بەتایبەتی لە وەرزی گەرمادا کە ڤایرۆسەکە خێراتر بڵاودەبێتەوە.  د. عوسمان جەمال ئاماژەی بەوە کرد، "زۆر بەدەگمەن لە رێگای هەناسەدان دەگوازرێتەوە، بەڵام شێوازی سەرەکیی گواستنەوەی نەخۆشییەکە بەهۆی گازگرتنی مێرووی هەڵگری ڤایرۆسەکەیە. خاڵێکی گرنگ کە چۆن خۆمان بەدوور بگرین ئەوەیە زۆر گرنگە لەم وەرزی هاوینەدا مێروو و گەنە زۆرن دەبێت و بە زووترین کات کۆنترۆڵیان بکەین بۆ ئەوەی نەبنە هۆی گواستنەوەی ڤایرۆسەکە بۆ مرۆڤ. "  تای خوێنبەربوون نزیکەی ١٣ نەخۆشیی ڤایرۆسییە کە پێی دەڵێن گرووپی نەخۆشییەکانی تای خوێنبەربوون. دەبنە هۆی تا و خوێنبەربوون لە تووشبووەکە، وەکو نەخۆشی ئیبۆلا لە هەندێک وڵات پێی دەڵێن کۆنگۆ، لە هەندێک وڵات بە تای زەرد ناسراوە. بەڵام ئەوەی لە عێراق تۆمارکراوە لە جۆری کۆنگۆیە. هۆکاری سەرەکیی گواستنەوەی مێشوولە، گەنە، مشک و جرجە.