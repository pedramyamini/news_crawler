ناوی زانستیی نەخۆشییەکە "Meningitis"ـە کە دەبێتەهۆی هەوکردنی پەردەی دەوری مێشک و دڕکەپەتک، بەشێوەیەکی گشتی نەخۆشییەکە بەهۆی بەکتریا و ڤایرۆسەوە تووشی مرۆڤ دەبێت کە ئەو جۆرەی بەهۆی بەکتریاوەیە کوشندەترە.  پلانەکەی رێکخراوی تەندروستیی جیهانی کە رۆژی سێشەممە ٢٨ - ٠٩ - ٢٠٢١ بڵاویکردەوە، یەکەمین پلانی ستراتیژیی رووبەڕووبوونەوەی ئەو نەخۆشیەیە. بەگوێرەی تەندروستیی جیهانی، ئەگەر بێتوو ئەم پلانە جێبەجێبکرێت، ژمارەی تووشبووان بە رێژەی ٥٠ % کەمدەکاتەوە و رێژەی مردن لە ٧٠ % کەمدەکاتەوە، هەروەها رێژەی پەککەوتنش کەمدەکاتەوە.   تێدرۆس ئەدهانۆم، بەڕێوەبەری رێکخراوی تەندروستیی جیهانی لەو بارەوە گوتی، "لە هەر شوێنێک ئەم نەخۆشیە سەرهەڵبدات، خوێناوی و لەناوبەر دەبێت؛ بەخێرایی تووشی مرۆڤ دەبێت و ئاکامی خراپی تەندروستی، ئابووری و کۆمەڵایەتی لێدەکەوێتەوە. "   لەبارەی پلانەکەشەوە ئەدهانۆم گوتی، کاتی ئەوەیە نەخۆشیەکە لە سەرتاسەری جیهان چارەسەربکرێت، ئەوەش بە بڵاوکردنەوەی خێرای ئامڕازەکانی چارەسەرکردنی وەکو ڤاکسین، ئەنجامدانی توێژینەوەی نوێ بۆ رێگریکردنی، دیاریکردن و چارەسەرکردنی هۆکاری جیاواز کە دەبنە هۆی نەخۆشیەکە و باشترکردنی چارەسەر بۆ کەسانی تووشبوو.   ئەو جۆرە هەوکردنەی پەردەی مێشک و دڕکەپەتک کە بەهۆی بەکتریاوە تووشی مرۆڤ دەبێت، بە ترسناکترینیان دادەنرێت و زۆر بەخێراییش بڵاودەبێتەوە بەجۆرێک لە کۆی هەر ١٠ کەس کەسێکیان دەکوژێت کە زۆربەیان منداڵ و گەنجن.  لە ١٠ ساڵی رابردوودا پەتای وەکو هەوکردنی پەردەی مێشک و دڕکەپەتک لە ٢٦ وڵاتی ئەفریقا لە سەنیگالەوە تاوەکو ئەسیوپیا بڵاوبوونەتەوە.   ئێستا چەند جۆرێک ڤاکسین هەن کە دەتوانن رێگە لە چەند جۆرێکی پەتاکە بگرێت، بەڵام زۆرێک لە وڵاتان هێشتا ڤاکسینەکەیان پێنەگەیشتووە.   هاوکات ئێستا توێژینەوە لەسەر ئەوە دەکرێت ڤاکسینێک بۆ نەهێشتنی هۆکارەکانی دیکەی پەتاکە وەکو گرووپ بی و بەکتریای سترێپ پەرەپێبدرێت.