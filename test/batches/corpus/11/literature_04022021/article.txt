رەسووڵ سوڵتانی، نووسەر و وەرگێڕ بە رووداوی گوت: "ئێستا سەرقاڵی پرۆژەیەکە بۆ وەرگێڕانی کۆی بەرهەمەکانی نووسەری ناودار ئیبراهیم یونسی بۆ سەر زمانی کوردی، کە لە ١٢ رۆمان و کۆمەڵە چیرۆکێک پێکهاتوون".  رەسووڵ سوڵتانی دەڵێ: "پێشتر چەند رۆمانێکی کراونەتە کوردی، بەڵام چەندین هەڵەی تێنەگەیشتن لە دەقی تێدان، تەنیا رۆمانی (نزا بۆ ئارمێن) نەبێ کە لەلایەن مامۆستا عەبدوڵڵا حەسەنزادەوە کراوەتە کوردی، بۆیە منیش ئەو رۆمانە وەرناگێڕم".  پرۆژەکە لەلایەن دەزگای چاپ و بڵاوکردنەوەی جەمال عیرفانەوە سەرپەرشتی دەکرێت.  ئیبراهیم یونسی لە ساڵی ١٩٢٦ لە شاری بانەی رۆژهەڵاتی كوردستان لەدایك بووە، بنەماڵەی باوكی خان (سلێمان خانی كوڕی یونسی خان، حاكمی بانە) و ئاغاوات بوون و بنەماڵەی دایكیشی  کرمانج، عادل قادریی نووسەر لەوبارەوە دەڵێ: "هەر ئەم دووسەربوونەی لەدایكبوونی دەبێتە هەوێنێك بۆ تێڕامان لە پێكهاتی چینایەتییانەی كۆمەڵگا و رەخنەكردنی سیستمی خانخانێتی لە بەشێكی زۆر لە بەرهەمەكانیدا".  یوسنی لە "زستانی بێ بەهار" بیرەوەرییەكانی لە منداڵییەوە تا پاش زیندان - دا دەڵێت: بنەماڵەی باوكم سەرجەم ئەتڵەسیپۆش و زەنگین بوون جگە لە من و دوو مامم. من لە پازدە ساڵان بەولاوە بەهەڵكەوت نەبێ ئیتر سەردانی ماڵی باوكمم نەكرد و هەر جاریش كە رۆیشتووم سووكایەتیم پێكراوە، بۆیە دایە گەورەم نەیدەهێڵا ئیتر بڕۆم".  عادل قادری دەڵێ: پێموابێ یەكەمین هەوێن بۆ تێڕامان و دابڕان لە پێكهاتێكی چینایەتی كۆمەڵگا لەم دووفاقی و دووسەربوونەیەوە دەستپێدەكات. لەسەرێكەوە بنەماڵەیەكی لەخۆبایی و زەنگین و ئاغاوات (باوك) و لەسەرێكی دیکەوە بنەماڵەیەكی هەژار و كرێكار و رووح ئەفزا و خۆش مرخ (بنەماڵەی دایكی).   ساڵی ١٣٢٠ی كۆچی (١٩٤١) كە ئێران لەلایەن هێزەكانی هاوپەیمانان (فەرەنسا، بەریتانیا، رووسیا و...) داگیر دەكرێت، ئەرتەشی ئێران لە بانگهێشتێكی گشتیدا داوا لە هەموو بنەماڵە عەشایرەكان دەكات منداڵەكانیان بنێرنە قوتابخانەكانی نیزام و زانكۆی ئەفسەری، ئیبراهیم ساڵی ١٣٢٢ی كۆچی (١٩٤٣ ز) دەچێتە قوتابخانەی دواناوەندی تاران و دیپلۆم وەردەگرێت و پاشان زانكۆی ئەفسەری تەواو دەكات لە گوردانی چواری رەزایە دەستبەكاردەبێت. یونسی ژیانی هاوژینی لەگەڵ خاتوو رۆزا گوڵپاشی پێکهێناوە و سێ كچ و كوڕێكی هەیە.  پاش كودەتای ٢٨ی گەلاوێژی ١٣٣٢ (١٩٤٣ ز) بەسەر دەوڵەتی موسەدیق - دا دەکەوێتە زیندان  و هەشت ساڵی تەمەنی لە زیندانی رژێمی پەهلەوی بەسەر دەبات و هەر لەوێش زمانی ئینگلیزی و فەرەنسی فێردەبێت و كتێبە ناودارەكەی چارڵز دیكێنز (خەونە گەورەكان) بە راوێژ لەگەڵ سیاوەش كەسرایی كە سەردانی براكەی دەكرد لە زیندان، هەر لەوێ وەردەگێڕێت.  یونسی پاش ئەو كودەتایە، پەیوەندییەکانی لەگەڵ رێكخراوی سەربازیی حیزبی توودە ئاشكرا دەبێت و لەگەڵ بەشێكی زۆر لە هاودەستانی و لە دوو گرووپدا بڕیاری لەسێدارەدانی بۆ دەردەچێت، بەڵام بەهۆی لەدەستدانی پێی چەپی بۆ خزمەتی وڵات و لەناو ئەرتەش، بەر لێبووردنی شا كەوتووە و بڕیاری لەسێدارەدانەكەی بۆ زیندانی تاهەتایی دەگۆڕێت.  بەشێک لە بەرهەمی نووسەرانی جیهان، لەوانە: ڤیكتۆر هۆگۆ، چارڵز دیكێنز، تۆماس هاردی، شكسپیر، هۆوارد فاوۆست، دۆستۆیفسكی، بێرتراند راسێڵ، جۆرج ئەڵیوت، ماكسیم گۆركی و چێخۆف و... لەڕێگەی ئەوەوە بەكۆمەڵگەی ئێرانی و زمانی فارسی ناسران. زۆرتر لە هەشتا بەرهەمی گرینگ و ناوازەی لە بواری وەرگێڕان و نووسیندا هەیە.  لەبواری مێژوو و كۆمەڵناسی كۆمەڵگا و شۆڕشە كوردییەكانەوە یونسی چەندین بەرهەمی وەرگێڕاوە كە ئێستا وەكوو سەرچاوەیەكی گرینگ و باوەڕپێكراو دادەنرێن، لەوانە:   - بۆ ئەم ریسواییە چ بەخشینێك؟- جۆناتان راندڵ  - پێوەندییەكانی ئێران و توركیا و پرسی كورد - رۆبێرت ئومن  - شۆڕشی شێخ سەعیدی پیران - رۆبێرت ئۆڵسون  - گەشتێك لە باكووری كوردستان - شێرین لیزەر  - كوردەكان و كوردستان - دیریك كینان  - كوردەكان، توركەكان، عەرەبەكان - سیسیل جەی ئیدمۆندز  - كۆمەڵناسیی خەڵكی كورد (ئاغا، شێخ و دەوڵەت)- مارتن ڤان برونسن  - بزووتنەوەی نەتەوەیی كورد - كریس كۆچێرا  - هێلانەی هەڵۆ - كونیستانت هوون...  لە نووسینەكانیشی، رۆمانەکانی: (دوعایەك بۆ ئارمەن، بەخێر هاتی، گۆڕستانی غەریبان، دادە شیرین، دایكم هەمدیس گریا، مردووەكان) لە بەرهەمە دیارەكانن.   یونسی پاش شۆڕشی گەلانی ئێران سێ مانگ دەبێتە پارێزگاری كوردستان، بەڵام دوای ئەوە بە وتەی خۆی بەهۆی ئەوەی كە نیازپاكی و بەرنامەیەكی رێك و هاوكۆكییەك بۆ چارەسەری كێشەكان لە تارانەوە نەبوو، دەستی لەكاركێشایەوە، ئەگەرچی لەو سێ مانگەشدا جێگەدەستی لە هێوركردنەوەی كێشەكانی كوردستاندا دیار بوو.   یونسی چەند ساڵێك پێش مردنی تووشی نەخۆشی زایمەر ببوو، بەڕادەیەك كە ئیدی ناوی چارڵز دیكنزی نەدەناسییەوە و دەیگوت ناوێکی ئاشنایە بە گوێم... یونسی لە ساڵی ٢٠١١ کۆچی دواییکرد لەسەر وەسیەتی خۆی، لە بانەی رۆژهەڵاتی كوردستان لە گۆڕستانی سلێمان بەگ نێژراوە.