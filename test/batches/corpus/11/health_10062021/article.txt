د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند "تاوەکو ئێستا لە هەرێمی کوردستان ١١٧ هەزار قورچک ڤاکسینمان لە خەڵک داوە، بەوانەیشەوە کە دووەم جار کوتراون. رۆژانە خەڵک بە ڤاکسینی کۆرۆنا دەکوترێن. ئێستاکە زیاتر لە ١٨٠ هەزار کەس ناوی خۆیان بۆ کوتان بە ڤاکسینی کۆرۆنا تۆمارکردووە، بەوانەیشەوە کە کوتراون".  گوتەبێژی وەزارەتی تەندروستی ئاماژەی بەوە دا، تاوەکو ئێستا زۆرترین کەس کە بە ڤاکسینی کۆرۆنا کوترابن لە هەولێرە، دوای ئەویش دهۆک و ئینجا سلێمانی و، گوتیشی "رەنگە بیر لەوە بکەینەوە کە بۆ مامەڵەی فەرمانگەکان پێویست بەوە بکات کەسەکە بە ڤاکسینی کۆرۆنا کوترابێت و ئەوەیش کارێکی زۆر باشە".  رۆژی ٢ی ئاداری ٢٠٢١ یەکەم کاروانی ڤاکسینی سینۆفارمی چینی کە ٥٠ هەزار قورچک بوو، گەیشتە عێراق کە پێنج هەزاری بۆ هەرێمی کوردستان بوو. د. ئاسۆ حەوێزی گوتی "رەنگە تاوەکو کۆتایی ساڵی ٢٠٢١ کوتان بە ڤاکسینی کۆرۆنا لە هەرێمی کوردستاندا بگاتە ٢٠ % ـی دانیشتووان".  گوتەبێژی وەزارەتی تەندروستی ئاماژەی بەوە کرد، زۆرجار ئەو ژمارە ڤاکسینەی حکومەتی عێراقی رایدەگەیێنێت کە کڕیویانە و، دەگوترێت ئەوەندەی پشکی هەرێمی کوردستانە، کەچی ئەو ژمارەیەیان بۆ نایەت کە پشکی خۆیانە و کێشەیان بۆ دروستدەبێت کە دەبێت بە رێژەی ١٥ %- ١٨ % یان بۆ بنێردرێت.  رۆژی ١١ - ٠٥ - ٢٠٢١ وەزارەتی تەندروستی فۆرمی تۆماری کاریگەرییە لاوەکییەکانی ڤاکسینی کۆڤید - ١٩ی راگەیاند و گوتی "ئەم فۆرمە ئامادەکراوە بۆ تۆمارکردنی ئەو کاریگەرییە لاوەکییانەی کە دوای کوتران بە ڤاکسینی کۆرۆنا روودەدەن، دوای پڕکردنەوەی فۆڕمەکه، بەپێی تووندیی نیشانەکان پەیوەندیتان پێوە دەکەین".  بە گوتەی د. ئاسۆ حەوێزی "تاوەکو ئێستا ئەو کەسانەی بە ڤاکسین کوتراون، هیچ حاڵەتێکی نەخوازراویان تێدا تۆمارنەکراوە. بەڵام هەندێک کەس هەن کە جۆرێک نەخۆشییان هەیە، رەنگە کاریگەریی لاوەکییان لەسەر دەربکەوێت. هەروەها تاوەکو ئێستا نەبووە کەسێکیش ڤاکسین لە خۆی بدات و تووشی کۆرۆنا بووبێت".  گوتەبێژی وەزارەتی تەندروستی ئەوەی ئاشکراکرد، ئێستا لە ئاماری تووشبوونی کۆرۆنادا ئەو قۆناخەمان تێپەڕاندووە کە رێژەکە لە زیادبووندا بێت، ژمارەکان کەمیان کردووە، بەڵام مانای تەواوبوون نییە و بەداخەوە تووشبوویش هەیە کە دۆخی خراپە.  یەکەمین تووشبووی کەڕووی رەش لە سلێمانی تۆمارکرا و، دوای مانەوەی بۆ ماوەی ١٠ رۆژ لە نەخۆشخانە، رۆژی سێشەممە ٠١ - ٠٦ - ٢٠٢١ لە نەخۆشخانە گیانی لەدەستدا.  لەوبارەیەوە، د. ئاسۆ حەوێزی ئەوەی خستەڕوو "ئەو کەسەی لە سلێمانی نەخۆشیی کەڕووی رەشی هەبوو و مرد، کێشەی ئەو نەخۆشییە و زۆر نەخۆشیی دیکەیشی هەبوو. هەموویان هۆکاری مردنەکەی بوون. دوای ئەوە هیچ تووشبوویەکی دیکە تۆمار نەکراوە".  د. باخان ئازاد، پزیشک لە تەندروستیی پارێزگای هەڵەبجە، رۆژی ٢٧ی نیسانی ٢٠٢١ لە کۆنگرەیەکی رۆژنامەڤانیدا لەبەردەم باڵەخانەی تەندروستیی ئەو پارێزگایەدا باسی لە چەند شێوازێکی گەندەڵی کرد کە بەڕێوەبەرایەتیی تەندروستیی هەڵەبجە و ژمارەیەک لە بەرپرسەکانی تێوەگلاون.  رۆژی ٢٨ی نیسان وەزارەتی تەندروستیی هەرێمی کوردستان لیژنەیەکی سێ کەسیی بۆ لێکۆڵینەوە لە دۆسییەکە بە سەرۆکایەتیی بریکاری وەزیری تەندروستی پێکهێنا.  د. ئاسۆ حەوێزی دەڵێت "کەیسی گەندەڵی لە تەندروستیی هەڵەبجەدا کە لەلایەن د. باخان ئازادەوە وروژێندراوە، هێشتا لە لێکۆڵینەوەدایە. چاوەڕێی ئەوەین لیژنەکان کارەکانیان تەواو بکەن، ئەوکاتە باسی دەکەین. بەمزووانە کارەکانیان تەواو دەبێت".