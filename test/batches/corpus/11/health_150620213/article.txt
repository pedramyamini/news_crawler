کۆمپانیای بەرهەمهێنەری ڤاکسینەکە بڵاوی کردووەتەوە توێژینەوە پزیشکییەکان و دوایین قۆناخی تاقیکردنەوەی ڤاکسینەکە لە ئەمریکا دەریخستووە کاریگەریی ئەو ڤاکسینە دەگاتە ٩٠ %. بەمەش دەتوانێت دژی ڤایرۆسی کۆرۆنا بەکاربهێنرێت.  کۆمپانیاکە دەڵێت ڤاکسینەکە لەسەر جۆرە گۆڕاوەکانی ڤایرۆسی کۆرۆناش تاقیکراوەتەوە و بەرامبەر ئەو جۆرانەش کاریگەری هەبووە، ئەمەش وا دەکات متمانە بە ڤاکسینەکە زیاتر بێت.  پێش نۆڤاڤاکس، ڤاکسینەکانی دیکەی وەک مۆدێرنا و فایزەر و جۆنسن ئاند جۆحنسن کاریگەرییەکەیان تاقیکراوەتەوە و مۆڵەتی بەکارهێنانیشیان پێدراوە، بەڵام بەرامبەر جۆرە گۆڕاوەکان تاقینەکراونەتەوە , چونکە ئەوکاتە باس و خواسی جۆری گۆڕاوی کۆرۆنا لەئارادا نەبووە.  نۆڤاڤاکس دەڵێت، ڤاکسینەکەیان لەسەر جۆرە گۆڕاوەکانی کۆرۆنا لە بەرازیl، بەریتانیا، ئەفریقای باشوور و هیندستانیش تاقیکراوەتەوە و کاریگەرییەکەی سەلمێنراوە.   هەر کۆمپانیاکە خۆی باسی لە کاریگەرە لاوەکییەکانی ڤاکسینەکەش کردووە و دەڵێت ئەوانەی ڤاکسینەکە وەردەگرن رەنگە تووشی سەرئێشە، ئازاری ماسولکە و هەستکردن ماندووبوون بن.   سەبارەت بە بەرهەمەکانیش، کۆمپانیاکە بڵاوی کردووەتەوە، کە لە چارەکی سێیەمی ئەمساڵدا مانگانە ١٠٠ ملیۆن ڤاکسین بەرهەمدەهێنێت و لە چارەکی کۆتاییشدا مانگانە ١٥٠ ملیۆن.