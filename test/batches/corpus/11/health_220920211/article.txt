ئەمڕۆ چوارشەممە، ٢٢ی ئەیلوولی ٢٠٢١، د. هەیسەم ئەلعوبەیدی، بەڕێوەبەری پەرەپێدانی تەندروستی لە وەزارەتی تەندروستیی عێراق بە تۆڕی میدیایی رووداوی راگەیاند: "ژمارەی ئەوانەی تووشی نەخۆشیی کەڕووی بوون بەدەیان کەس دەبێت و بەدەست کەمی ئەمفۆتریسین دەناڵێنن کە چارەسەری ئەو نەخۆشییەیە".  ئەلعوبەیدی گوتیشی: "ئەوانەی ئەمساڵ تووشبوون ژمارەیان کەم نییە، بەڵام ئەوەندەش زۆر نییە کە جێی مەترسی بێت، لەگەڵ ئەوەشدا ئەوانەی کە بەرگریی جەستەیان کەمە و نەخۆشییەکانی شەکرە و پەستانی خوێن و چەوریی زۆریان هەیە و زۆر جگەرەدەکێشن و زۆریش کحول دەخۆنەوە زیاتر رووبەڕووی کاریگەرییە نێگەتیڤەکانی ئەو نەخۆشییە دەبن و دەبێت ئاگاداری خۆیان بن و بۆ ئەمان نەخۆشییەکە زیاتر جێی مەترسییە".  بەڕێوەبەری پەرەپێدانی تەندروستی لە وەزارەتی تەندروستیی عێراق رەتیکردەوە کەڕووی رەش پەیوەندی بە کۆڕۆناوە هەبێت و گوتی: "نەخۆشیی کەڕووی رەش هێندە جێی مەترسی نییە و پەیوندیی بە ڤایرۆسی کۆرۆناوە نییە، ئەوەی هەیە دەبێت خەڵک زیاتر پابەندی خاوێنی ببن".  رۆژی سێشەمە ٢١ی ئەیلوولی ٢٠٢١، بەسمە محەمەد بەسیم، ئەندامی ئەنجوومەنی نوێنەرانی عێراق بە نووسراوێکی فەرمی داوای لە وەزارەتی تەندروستیی عێراق کردووە ٩ کەس لە پارێزگای دهۆک تووشی کەڕووی رەش بوون و ئەگەری زیادبوونیشی هەیە، بۆیە بەپێویستی دەزانێت بەشە چارەسەری تایبەت بەو نەخۆشییەی تەندروستیی نەینەوا  زیادبکرێت.  دکتۆر سەباح هەورامی، بەڕێوبەری گشتیی تەندروستیی سلێمانی لە رۆژی ١٤/٩/٢٠٢١ لە کۆنگرەیەکی رۆژنامەڤانی رایگەیاند، ژمارەیەک تووشبووی کەڕووی رەش لە سلێمانی تۆمارکراوە.  مانگی حوزەیرانی ٢٠٢١، یەکەمین تووشبووی کەڕووی رەش لە سلێمانی تۆمارکرا و دوای مانەوەی بۆ ماوەی ١٠ رۆژ، لە نەخۆشخانە گیانی لەدەستدا.  كه‌ڕووی ره‌ش (Mucormycosi) بریتییه له نه‌خۆشییه‌كی كه‌ڕوویی كه‌مبڵاو، هۆكاره‌كه‌ی بۆ گرووپێك له مۆڵده‌كان (Mucormycetes)  ده‌گه‌ڕێته‌وه، به زۆری كارده‌كه‌نه سه‌ر بەشێکی لووت (جیوبه‌كان)، سییه‌كان، پێست و مێشك "ده‌كرێت سپۆره‌كانی ئه‌م كه‌ڕووه هه‌ڵبمژرێت له گه‌ڵای رووه‌ك یان خۆڵ یان په‌ین یان به‌رهه‌مه خۆراكییه تێكچووه‌كانەوە.