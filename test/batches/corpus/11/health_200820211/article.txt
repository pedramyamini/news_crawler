رێکخراوەکە رایگەیاندووە، دابەشکردنی قورچکی سێیەم، کە پێی دەگوترێت "قورچکی بەهێزکەر" لەم کاتەدا نادادپەروەرانە و "نائەخلاقییە".  تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی دەڵێت، "من داوام کردبوو وەستانێکی کاتی بخرێتە سەر دابەشکردنی قورچکە بەهێزکەرەکان بۆئەوەی ڤاکسین بۆ ئەو وڵاتانە بنێردرێت کە تەنانەت نەیانتوانیوە کارمەندە تەندروستییەکانیان و ئەو هاووڵاتییانەیان بکوتن کە مەترسییان لەسەرە و ئێستا رووبەڕووی هەڵچوونی ژمارەی تووشبووان دەبنەوە".  پرۆگرامی کۆڤاکس کە لەلایەن وڵاتە دەوڵەمەندەکان و بەخشەرە تایبەتەکانەوە پشتگیری دەکرێت، تاوەکو ئێستا نزیکەی ٢٠٧ ملیۆن قورچکە ڤاکسینی بەسەر ١٣٨ وڵاتدا دابەشکردووە، کەچی بە تەنیا لە ئەمریکا زیاتر لە ٤١٧ ملیۆن قورچکە ڤاکسین دابەشکراون.  جۆ بایدن، سەرۆکی ئەمریکا پێیوایە دابەشکردنی قورچکی سێیەم بەسەر هاووڵاتییانی ئەمریکیدا، نادادپەروەرانە نییە و لە داهاتوودا ئەوان ٢٠٠ ملیۆن قورچک بەشی وڵاتە هەژارەکانیش دابیندەکەن.  سەرۆکی ئەمریکا رایگەیاند، "دەزانم هەندێک سەرکردەی جیهان دەڵێن نابێت ئەمریکییەکان قورچکی سێیەم وەربگرن تاوەکو ئەو کاتەی وڵاتانی دیکە قورچکی یەکەم وەردەگرن. من دژی ئەو بۆچوونەم. ئێمە دەتوانین لە یەک کاتدا چاودێریی ئەمریکییەکان بکەین و هاوکاریی جیهانیش بکەین. لە حوزەیران و تەممووزدا، ئەمریکا لێرە لە نێوخۆی وڵات ٥٠ ملیۆن قورچکە ڤاکسینی دابەشکرد و ١٠٠ ملیۆن قورچکی بە وڵاتەکانی دیکە دا".  پاساوی وڵاتە دەوڵەمەندەکان، لەنێویشیاندا ئەمریکا و ئیسرائیل بۆ دابەشکردنی قورچکی سێیەمی ڤاکسین، ئەوەیە کە ئەو بەرگریەی مرۆڤ لە ڤاکسینەکانەوە دەستیدەکەوێت، بە تێپەڕبوونی کات لاواز دەبێت، بۆیە دەیانەوێت لە رێگەی قورچکی سێیەمەوە هاووڵاتییەکانیان لە کۆرۆنای جۆری دەلتا بپارێزن.  بەڵام رێکخراوی تەندروستیی جیهانی دەڵێت، تاوەکو ئێستا بەڵگەی زانستیی پێویست لەئارادا نییە کە بیسەلمێنێت قورچکی سێیەم دەبێتە هۆی بەهێزکردنی بەرگریی لەش.