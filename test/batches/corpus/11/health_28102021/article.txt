رۆژى چوارشەممە ٢٧ - ١٠ - ٢٠٢١ دیوانى سەرۆکایەتیى هەرێمى کوردستان لە چالاکییەکى هۆشیاریى تەندروستیدا، وۆرکشۆپێکى پزیشکیى یەکڕۆژى دەربارەى شێرپەنجەى سنگ بۆ کارمەندە ئافرەتەکانى لە باڵەخانەى سەرۆکایەتیی ئەنجام دا کە زیاتر لە ٦٠ کارمەندى ئافرەت تێیدا بەشداربوون.  بەپێی زانیارییەکان وۆرکشۆپەکە لەلایەن چەند پزیشکێکى پسپۆڕى تایبەتمەندەوە بە شێرپەنجەى سنگ لاى ئافرەتان پێشکەش کرا.  لە وۆرکشۆپەکەدا دوایین زانیاریى پزیشکى، تەندروستى، رێنمایى و بەرچاوڕوونیى پێویست بۆ فراوانکردنى ئاستى ئاگایى و هۆشیاریى کارمەندانى ئافرەت لەمبارەیەوە خرانەڕوو و گفتوگۆیان لەبارەوە کرا.  ئەم مانگە، مانگی هۆشیارییە لەبارەی شێرپەنجەی مەمک، لە جیهاندا لەرێگەی چالاکی جیاوازەوە هەوڵدەدرێت خانمان هۆشیاربکرێنەوە لەبارەی نەخۆشییەکە.  هەموو ساڵێک، لە مانگی ئۆکتۆبەر (مانگی دە) لە سەرانسەری جیهاندا کەمپەینێکی بەرفراوان لەبارەی شێرپەنجەی مەمک بەڕێوەدەچێت کە ئامانج لێی بڵاوکردنەوەی زانیارییە لەبارەی شێرپەنجەکە.  شێرپەنجەی مەمک، بەربڵاوترین جۆری شێرپەنجەیە لە جیهاندا، هەرچەندە پیاوانیش تووش دەبن، بەڵام بە رێژەییەکی کەمتر، بەپێی ئامارەکانی رێکخراوی تەندروستیی جیهانی تەنیا لە ساڵی ٢٠٢٠ دا واتە ساڵی رابردوو ٢.٣ ملیۆن تووشبووی شێرپەنجەی مەمک تۆمارکراون و ساڵانە ٦٨٥ هەزار کەس بەهۆیەوە گیان لەدەستدەدەن.  لە هەرێمی کوردستانیش ساڵانە لەم مانگەدا چەندین هەڵمەت و کۆنفرانس و پانێڵ بەڕێوەدەچن بۆ بەرزکردنەوەی ئاستی هۆشیاریی لەبارەی نەخۆشییەکە لەنێو خەڵک بەگشتی و خانمان بەتایبەتی، بەتایبەت کە لەنێو کۆمەڵگەی ئێمەدا هێشتا خانمان بەپێی پێویست بایەخ بە پشکنینی پێشوەختە نادەن و زۆربەی کات لەبەر هۆکاری شەرم یان ترس لەکاتی بوونی گرێیەک لە مەمکدا سەردانی پزیشک ناکەن، کە ئەمەش دەبێتەهۆی دواخستنی دەستنیشانکردنی شێرپەنجەکە و درەنگ چارەسەر وەرگرتنی و ئەگەری چاکبوونەوەش کەمتردەبێت.