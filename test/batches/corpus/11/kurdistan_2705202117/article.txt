د. بەهادین قادر، مامۆستای کۆلیژی پزیشکیی زانکۆی کۆیە دەڵێت "تەنیا بۆن نەبێت، هەموو هەستەکانی دیکەی هەیە و دەتوانیت پەیوەندیی لەگەڵ بگریت. جێگرەوەی نەخۆشە و دەتوانیت لەجیاتیی نەخۆش پشکنینەکانی لەسەر ئەنجام بدەیت و شتێکی زۆر پێویستە بۆ بەشی پزیشکی".  هەر پشکنینێک لەسەر ئالێکس ئەنجامبدرێت لەسەر شاشەی لاپتۆپێک دەبیندرێت، بەردەوام نوێدەکرێتەوە، کامێرایەکیشی هەیە کە دەتوانێت زیاتر لە هەزار کاژێر پشکنین کە لەسەری ئەنجام دەدرێت، تۆماری بکات. دەتوانێت راست یاخود هەڵەبوونی پشکنینەکانیش بە خوێندکارەکان بڵێت.  هاموون شێروان، خوێندکاری پزیشکی ئاماژەی بەوە کرد "دەتوانین هیستری (مێژووی نەخۆشەکەی) لێوەربگرین، واتە پێمان دەڵێت کە نەخۆشییەکەی چییە، چی خواردووە یان کەی ئەو نەخۆشییەی تووشبووە".  خوێندکارێکی دیکەی بەشی پزیشکی بەناوی رەیان ئاشتی باسی لەوە کرد "ئێمە بەگشتی پشکنینمان بۆ کرد و ترپەی دڵمان گوێ لێبوو، بە گشتی هەموو پشکنینە پێویستەکان دەتوانیت لەسەری ئەنجامبدەیت".  د. دەوەن حەوێزی، سەرۆکی کۆلێژی پزیشکیی زانکۆی کۆیە دەڵێت، رۆبۆتەکە "بەشێوەیەک دروستکراوە کە دەکرێت بە ئافرەت و هەموو ئەو پارچانەی پێویستن، لەگەڵی دانراوە".  ئالێکس لەلایەن کۆمپانیایەکی ئەمریکییەوە دروستکراوە. داڕشتنی ئالێکس لەسەر بنەمانی زیرەکیی دەستکرد ئەنجامدراوە، نموونەی دووەمە و لە جیهاندا تەنیا یەک مۆدێلی پێشکەوتووتر لە ئالێکس هەیە.  مەنان کالیا، نوێنەری کۆمپانیای بەرهەمهێنەر رایگەیاند "یادەوەرییەکی هەیە کە دەتوانێت لە هەموو ئەو پرسیارانە تێبگات کە لەلایەن خوێندکاران و پسپۆڕانی پزیشکی لێی دەکرێت و بەگشتی وەڵامی ئەو پرسیارە تەندروستییانە بداتەوە کە لێی دەپرسرێت. بەپێی جۆری پرسیارەکە وەڵام دەداتەوە. دەتوانم بڵێم وەکو سیریی مۆبایل یان گووگڵ کە پرسیار دەکەیت و وەڵام دەداتەوە، بەڵام ئالێکس فۆکەسی لەسەر پرسیارە پزیشکییەکانە".  ئالێکس لەلایەک سەرچاوەیەکی زانستییە بۆ نوێبوونەوە لەبارەی جۆری نەخۆشییەکان لەڕێگەی ئەنتەرنێتەوە؛ لەلایەکی دیکەشەوە تاوەکو زیاتر لە پێنج ساڵ دەکرێت بە بەردەوامی پشکنین و تاقیکردنەوەی پزیشکی لەسەر ئەنجام بدرێت؛ دواتر دەکرێت نوێش بکرێتەوە.  مێژووی رۆبۆتە پزیشکییەکان بۆ زیاتر لە ٢٥ ساڵ دەگەڕێتەوە. یەکەم مۆدێل لە جۆری ئالێکس ساڵی ٢٠١٨ دروستکراوە کە ئالێکس دووەم مۆدێلە.