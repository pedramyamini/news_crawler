ئەمڕۆ هەینی ٢٦ - ١١ - ٢٠٢١ مارک رووتە، سەرۆکوەزیرانی هۆڵەندا لە کۆنفرانسێکی رۆژنامەڤانیدا رایگەیاند، رێگەگرتن لە بڵاوبوونەوەی زیاتری کۆرۆنا پێویستی بە جێبەجێکردنی رێکاری نوێ هەیە و حکومەتیش ئەو کارە دەکات.   سەرۆکوەزیرانی هۆڵەندا گوتی، لە رۆژی یەکشەممە ٢٨ - ١١ - ٢٠٢١ ەوە قەدەخەی هاتووچۆ لە سەرانسەری وڵات لە نێوان کاژێر ٥ی ئێوارە و ٥ی بەرەبەیاندا دەبێت.   راگەیاندنی رێکارە نوێکان کاردانەوەی لای بەشێک لە خەڵکی ئەو وڵاتە دروستکردووە؛ دەیان کەس لە لاهای و چەند شارێکی دیکەی ئەو وڵاتە رژانە سەر شەقامەکان و ناڕەزاییان بەرامبەر رێکارەکان دەربڕی.   راگەیاندنی ئەم رێکارانە لەکاتێکدایە، تووشبوون بە کۆرۆنا لەو وڵاتە ئەوروپییە بەرزبووەتەوە. لە ٢٤ کاژێری رابردوودا ٢١ هەزار و ٢٧٨ تووشبووی کۆرۆنا لە هۆڵەندا تۆمارکراون و ٥٩ تووشبووش گیانیان لەدەستداوە.