دکتۆر سەیف بەدر، گوتەبێژی وەزارەتی تەندروستیی عێراق بە ئاژانسی فەرمیی هەواڵەکانی عێراقی راگەیاند، تاوەکو دێت ڤایرۆسی تای خوێنبەربوون لە عێراق زیاتر تەشەنە دەکات بەراورد بە ساڵانی رابردوو، بۆیە دۆخەکە مەترسیدارە، لە کاتێکدا ژمارەی تووشبووان بە تای خوێنبەربوون لە هەموو عێراق لەمساڵدا بەرزبووەوە بۆ ٩٦ تووشبوو کە تاوەکو ئێستا ١٨ یان گیانیان لەدەستداوە، بەڵام نزیکەی ٥٠ لەم تووشبووانە چاکبوونەتەوە.  دکتۆر سەیف بەدر گوتیشی، ئەگەر هەیە ژمارەی تووشبووانی نەخۆشی تای خوێنبەربوون لە عێراق زیاتر بێت، چونکە سێ کەسی دیکە هەن گومان دەکرێت تووشی تای خوێنبەربوون بوونە.  محەممەد جابر عەتا، پارێزگاری بەغدا لە کۆنگرەیەکی رۆژنامەڤانیدا لە بەغدا رایگەیاند، رۆژی شەممە لە دیوی رەسافەی بەغدا تووشبوونی دوو کەس بە نەخۆشی تای خوێنبەربوون تۆمارکرا، هەروەها لە دیوی کەرخی پایتەختی عێراق سێ کەسی دیکە تووشی تای خوێنبەربوون بوون و یەکێک لەم سێ تووشبووە بە تای خوێنبەربوون گیانی لەدەستدا.  هەروەها، دکتۆر حەیدەر حەنتووش، بەڕێوەبەری بەشی نەخۆشییە گواستراوەکان لە فەرمانگەی گشتیی تەندروستیی زیقار بە تۆڕی میدیایی رووداوی راگەیاند، دوای تۆمارکردنی تووشبوونی دوو کەسی دیکە بە تای خوێنبەربوون لە زیقار؛ ئێستا ژمارەی تووشبووان بەم نەخۆشییە لە پارێزگاکەمان گەیشتە ٤٢ تووشبوو کە تاوەکو ئێستا هەشتیان بەهۆی نەخۆشییەکە گیانیان لەدەستداوە، بۆیە دۆخەکە مەترسیدارە.  وەزارەتی تەندروستیی عێراق دەڵێت، تای خوێنبەربوون لە ساڵانی حەفتاکانی سەدەی رابردووەوە لە عێراق سەریهەڵداوە. ئاژەڵداران بەتایبەت ئەوانەی مانگا و مەڕوماڵات بەخێودەکەن، لەگەڵ ئەوانەی کە کاری گۆشتفرۆشی دەکەن ئەگەری تووشبوونیان بە نەخۆشی تاى خوێنبەربوون زیاترە، بەڵام ئەمە بەو واتایە نییە کە کەسانی دیکە تووشی نەخۆشی تاى خوێنبەربوون نابن، بەڵکو ئەوانەی کە زیاتر لە ئاژەڵ نزیکدەبنەوە و مامەڵەی لەگەڵدا دەکەن یان سەریدەبڕن ئەگەری تووشبوونیان زیاترە.  وەزارەتی تەندروستی هاوکات هۆشداریی دەدات کە "هیچ پێکوتەیەک نییە بۆ پاراستنی مرۆڤ و ئاژەڵ لە تووشبوون بە تای خوێنبەربوون. هەروەها ئاماژەکانی تووشبوون بەم نەخۆشییە بریتین لە تا، هەستکردن بە ئازار لە هەموو لەشدا یان لە سک، بەڵام ئەگەر نەخۆشییەکە لە لەشدا تەشەنە بکات رەنگە نەخۆشەکە تووشی خوێنبەربوون بێت لە چاو و لووت و گوێوە، لە قۆناخی مەترسیدارتریش رەنگە نەخۆشەکە تووشی لەکارکەوتنی گورچیلەکان و جگەر بێت و ببێتە هۆی گیانلەدەستدانی. "