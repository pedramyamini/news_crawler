د. هێرش سەلیم، جێگری بەڕێوەبەری گشتیی تەندروستیی سلێمانی بە رادیۆی رووداوی راگەیاند: "پێشتر ئێمە لەسەر ئەو سیستمە دەڕۆیشتین، بەڵام دوای ئەوەی رێژەیەکی باش لە کەسانی سەرووی تەمەن ٥٠ ساڵان ڤاکسینیان لێ درا کە زیاتر لە ٥٥ هەزار کەسن، ئێمە بە ناچاری و لەبەر ئەو گوشارە زۆرەی لەسەرمان بووە، دەرگای کوتانمان بۆ هەموو کەسێک کردووەتەوە. "  جێگری بەڕێوەبەری گشتیی تەندروستیی سلێمانی ئاماژەی بەوە دا کە لە پرسی کوتانی هاووڵاتییان بە ڤاکسینی کۆرۆنا بەرەوپێشچوونێکی باش هەیە و خەڵکی دوای ئەوەی مەترسییەکان دەبینن و تەندروستی گوشاری دروست کردووە، تازە بەرەو پیریی ڤاسین دێن و ئەمەیش قەیرانێکی دروست کردووە و لە بنکەکانی کوتاندا قەرەباڵخییەکی زۆر هەیە و، کاریان لەسەر ئەوە کردووە کە بنکەکانی کوتان لە دەرەوەی ناوەندی سلێمانی زیاد بکەن.   بە گوتەی د. هێرش سەلیم، لە ناوەندی پارێزگای سلێمانیدا ١٢ - ١٥ بنکەی کوتان هەن. بە کۆی گشتییش لە سنووری پارێزگادا ٣٢ بنکە هەن و هەوڵ دەدەن بیگەیەننە زیاد لە ٥٠ بنکە و رۆژانە زیاد لە هەزار کەس ڤاکسینیان لێ دەدرێت.  لە هەرێمی کوردستان هەریەکە لە ڤاکسینەکانی فایزەر، ئەسترازێنیکا و سینۆفارمی لە دژی ڤایرۆسی کۆرۆنا بەکار دەهێنرێن.   د. هێرش سەلیم گوتی: "ئێمە ئێستا زیاد لە ٤٠ هەزار ڤاکسینی فایزەر و نزیکەی ١٠ هەزار ئاسترازێنیکامان هەیە و، هەفتانەیش بۆمان دێت. تاوەکو ئێستا لە سنووری پارێزگای سلێمانیدا زیاد لە ١٢٠ هەزار قورچک ڤاکسینی کۆرۆنا لە خەڵک دراوە. قورچکی یەکەم نزیکەی ٨٠ هەزار لە خەڵک دراوە. ئەوی دیکەشی قورچکی دووەمە. پێشتر ترنیا بەیانیان ڤاکسینمان لە خەڵک دەدا، ئێستا دواینیوەڕۆیانیش ڤاکسین لە خەڵک دەدەین. بۆ ئەوەی قەرەباڵخی دروست نەبێت، تیمەکانی ئێمە دەچن بۆ دامودەزگاکان ڤاکسین لە فەرمانبەران دەدەن. "  بەشێک لە هاونیشتمانییان گلەیی ئەوە دەکەن کە پشکنین بۆ دەستنیشانکردنی ڤایرۆسی کۆرۆنا دەکەن، وەڵامی پشکنینەکەیان درەنگ دەگەڕێتەوە.  جێگری بەڕێوەبەری گشتیی تەندروستیی سلێمانی گوتی: "جاران هەرکەس پشکنینی بکردایە لە یەک رۆژدا وەڵامی دەدرایەوە، بەڵام لەم هەفتەیەوە لەبەر ئەوەی پشکنینەکان زۆر زۆرن رۆژێک دوا دەکەون. ئەوانەیشی گەشت دەکەن هەر لەو رۆژەدا وەڵامیان دەدرێتەوە. ئەوەی لە هەمان رۆژدا وەڵامی بۆ نەهاتەوە، ئەوە مانای وایە پشکنینەکەی نەرێنییە. ئێستا لە سلێمانی لە سێ شوێن پشکنین بۆ دەستنیشانکردنی تووشبوون بە ڤایرۆسی کۆرۆنا دەکرێت. رۆژانە زیاد لە سێ هەزار پشکنین دەکەین و رێژەی تووشبووانیش ٢٠ %- ٤٠ % ـە. "  د. هێرش سەلیم ئەوەی خستەڕوو کە "قەرەبووی خێزانی ئەو کارمەندانەی تەندروستی کە بە ڤایرۆسی کۆرۆنا مردوون پێنج ملیۆن دینارە. ئەوانەیان بە شەپۆلی یەکەم مردن قەرەبووەکەیان وەرگرتووە، بەڵام ئەوانەی شەپۆلەکانی دیکە چاوەڕێین کە فەرمانی خەرجکردنی پارەکەیان بۆ دەربچێت. "  لە پارێزگای سلێمانی ٨٠ هەزار و ٢٤٧ تووشبووی ڤایرۆسی کۆرۆنا تۆمار کراون، لەو ژمارەیە ٦٥ هەزار و ٣٥١ کەس چاک بوونەتەوە و دوو هەزار و ١٩٨ تووشبوویش مردوون.  تاوەکو ئێستا لە هەرێمی کوردستانیش ٢٥١ هەزار و ٧٨ کەس تووشی ڤایرۆسی کۆرۆنا بوون، لەو ژمارەیە ٢٠٤ هەزار و ٨٧٥ کەس چاک بوونەتەوە و چوار هەزار و ٩١١ تووشبوویش مردوون.