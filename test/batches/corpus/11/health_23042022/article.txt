رۆژی هەینی ٢٢ ـی نیسانی ٢٢ لە شانگهای ١٢ تووشبووی کۆرۆنا گیانیان لەدەستدا، ئەوە لە کاتێکدایە کە رۆژی پێشتر ١١ کەس بەهۆیەوە گیانیان لەدەستدابوو.   شاری شانگهای رووبەڕووی گەورەترین شەپۆلی نوێی پەتاکە بووەتەوە لە سەرتاسەری چین، بە جۆرێک تەنیا لە رۆژی هەینیدا، بەگوێرەی ئامارە فەرمییەکان، ٢٠ هەزار و ٦٣٤ تووشبوون تۆمارکران. ئەوەش بە بەراورد بە رۆژی پێش خۆی، ٤ هەزار و ٩٣٦ تووشبوون زیادیکردووە.  هاوکات، بەرپرسانی شاری شانگهای دەڵێن، تێکڕای تەمەنی ئەوانەی گیانیان لەدەستداوە ٨٨ ساڵ بووە و زۆربەیان ئەو کەسانە بوون کە ڤاکسینیان وەرنەگرتووە.   بەهۆی دەستپێکردنی شەپۆلێکی نوێی کۆرۆنا لەو شارەدا، لە سەرەتای مانگی نیسان قەدەخەی هاتووچۆ لە سەرتاسەری شارەکە راگەیێندرا. دواتریش بەرپرسانی شارەکە، ستراتیژییەتی ڤاکسین وەرگرتنیان بۆ کەسانی بەتەمەن جێبەجێکرد.  ئەوە لەکاتێکدایە، لە سەرەتای بڵاوبوونەوەی کۆرۆناوە لە ساڵی ٢٠١٩ لە چین، رێکاری خۆپارێزیی تووندی وەکو قەدەخەی هاتووچۆ و دواتریش وەرگرتنی ڤاکسین گیرایەبەر، بەجۆرێک تاوەکو ئێستا ٨٨.٢ % ـی کۆی دانیشتووانەکەی لانیکەم دوو قورچکە ڤاکسینیان وەرگرتووە.   لەو وڵاتەدا تاوەکو ئێستا نزیکەی ٧٢٧ هەزار کەس تووشی پەتاکەبوون و ٤ هەزار و ٦٦٣ کەسیش بەهۆیەوە گیانیان لەدەستداوە.