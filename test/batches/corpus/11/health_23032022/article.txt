ئەمڕۆ چوارشەممە ٢٣ - ٠٣ - ٢٠٢٢ هونەر حەمید، پەیامنێری رووداو لە کەلار رایگەیاند: "ئەمڕۆ پێنجەم رۆژە کارمەندانی بەشی کردە پزیشکییەکان لەگەڵ شۆفێرانی ئەمبوڵانس لە گەرمیان مانیان گرتووە؛ رۆژانە چەندین نەخۆش یان بە ئۆتۆمبێلی تایبەت یان بە ئەمبۆلانسی نەخۆشخانە تایبەتەکان بۆ سلێمانی دەگوازرێنەوە".  بە گوتەی بەڕێوەبەری بەشی کردە پزیشکییەکان لە گەرمیان، مانگانە ١٠٠ بۆ ١٥٠ نەخۆش بۆ سلێمانی دەنێردرێن، واتە لە رۆژێکدا لە نێوان ٣ بۆ ٥ نەخۆش لە گەرمیانەوە رەوانەی سلێمانی دەکرێن.  وەک پەیامنێری رووداو گوتی، لە ماوەی ٥ رۆژی رابردوودا ئەگەر نەخۆشێک پێویستی بە گواستنەوە بۆ سلێمانی هەبووبێت، بەهۆی بایکۆتەوە پزیشکەکان بە کەسوکاری نەخۆشەکەیان راگەیاندووە کە خۆیان بە ئۆتۆمبێلی تایبەتی خۆیان یانیش بە ئەمبۆلانسی تایبەت بیگوازنەوە بۆ سلێمانی.  ئەگەر بە ئەمبۆلانسێکی تایبەت نەخۆش لە گەرمیانەوە بگوازرێتەوە بۆ سلێمانی تێچووەکەی لەنێوانی ٢٠٠ بۆ ٢٥٠ هەزار دینارە، لە نێو شاریشدا ٣٠ بۆ ٤٥ هەزارە.  رەفیق قادر، بەڕێوەبەری بەشی کردە پزیشکییەکان لە گەرمیان کە قسەی بۆ پەیامنێری رووداو کرد، گوتی: "بە داخەوە هیچ لایەنێکی بەرپرس لەو شارە بەدەم کێشە و گرفتی بەشی کردە پزیشکییەکانەوە نەهاتووە. تەنیا لە ماوەی ئەم چەند رۆژەدا ئەو دوو ئەمبۆلانسە تایبەتەی لە گەرمیان هەن نزیکەی ١٠ جار چوونەتە سلێمانی، ئەمە جگە لەو هاووڵاتییانەی بە ئۆتۆمبێلی تایبەتی خۆیان نەخۆشەکانیان بۆ سلێمانی گواستووەتەوە".  رەفیق قادر ئاماژە بەوە دەدات کارمەندەکانی ئەوەیان راگەیاندووە کە "لە مانگرتن بەردەوام دەبن تاوەکو ئەو کاتەی ماف و شایستە داراییەکانیان بۆ خەرج دەکرێت".