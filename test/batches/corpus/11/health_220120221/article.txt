رێنماییەکانی کارکردن لە ماڵەوە هەر لە ئێستاوە کشێنراونەتەوە. ڤایرۆسناسێکیش دەڵێت، ئەو زانیارییانەی تاوەکو ئێستا لە بارەی ئۆمیکرۆنەوە دەستکەوتوون، پاڵپشتی لە لابردنی رێکارەکان و ئاساییکردنەوەی ژیان دەکەن.   دکتۆر جولیان تانگ، ڤایرۆسناسە و دەڵێت، "پێم وایە ڤایرۆسەکە لاوازترە. پێم وایە خەریکە ڤایرۆسەکە باشتر لەگەڵ مرۆڤەکان دەگونجێت، خێراتر بڵاودەبێتەوە و دەبێتە هۆی نەخۆشیی سووک. "  دوای ئەوەی شەپۆلی تووشبووان بەهۆی ئۆمیکرۆنەوە لە بەریتانیا گەیشتە لووتکە، لە هەفتەی رابردووەوە ژمارەی تووشبووان بە خێرایی دەستی بە نزمبوونەوە کرد. ئێستا لەو وڵاتە گفتوگۆ لەسەر ئەوە دەکرێت، کە ئیدی کۆرۆنا وەکو پەتایەی وەرزیی وەک هەڵامەت مامەڵەی لەگەڵدا بکرێت.   دکتۆر جولیان تانگ دەڵێت، "لەنێو هەر ١٠٠ هەزار کەسدا، ژمارەی تووشبووانی هەڵامەت بەرامبەر تووشبووانی کۆرۆنا، نزیکەی وەکو یەکە. ئەگەر سەیری ئامارەکانی یەکەکانی چاودێریی چڕ بکەین، ژمارەی تووشبووانی ئۆمیکرۆن لەم کاتەدا هێندەی ژمارەی تووشبووانی هەڵامەتە لە ساڵانی ٢٠١٨ و ٢٠١٩ ـدا. واتە لە هەمان ئەو دۆخەداین کە ساڵانی رابردوو بەهۆی هەڵامەتەوە هەمانبوو. "  % ٧٢ ـی بەریتانیەکان دوو قورچکە ڤاکسینیان وەرگرتووە. پەتاناسێک دەڵێت، هەموو وڵاتێک دەرفەتی ئەوەی نابێت لە ماوەیەکی نزیکدا وەکو بەریتانیا رێکارەکانی کۆرۆنا فڕێبدات.  دەیڤید هەیمان، پەتاناسە، ئاماژە بەوە دەکات کە وڵاتان پێویستیان بەوە دەبێت لە کاتی جیاجیادا لە پەتاکە بچنە دەرەوە، ئەوەش بە گوێرەی رێژەی دابەشکردنی ڤاکسین و ئاستی بڵاوبوونەوەی پەتاکە لە نێو ئەو دانیشتووانەکەیاندا کە ڤاکسینیان وەرنەگرتووە، هەروەها بە گوێرەی ئەو سیستمەی کە بۆ دۆزینەوەی گۆڕاوەکان کاری پێدەکەن.  لە بەریتانیا هەموو دامەزراوە و بەرپرسان لەگەڵ ئەوەدا نین رێکارەکان بە تەواویی لاببردرێن. سەدیق خان، سەرۆکی شارەوانیی لەندەن داوای لە حکومەتی بۆریس جۆنسن کردووە، پێداچوونەوە بە پلانەکەیدا بکات و یاسای بەستنی ماسک هەڵنەوەشێنێتەوە.  هەروەها ژمارەیەک رێکخراوی تەندروستی داوا لە حکومەت دەکەن رێکارەکان وەکو خۆیان بهێڵێتەوە بۆ ئەوەی گوشار لەسەر کەرتی تەندروستی زیاد نەبێت.   رێکخراوی تەندروستیی جیهانیش داوا دەکات وڵاتان بە هۆشدارییەوە رێکارەکان شلبکەنەوە، چونکە بە گوتەی خۆی، کۆتاییهاتنی کۆرۆنا هێشتا لە هیچ شوێنێک دیار نییە.