ژمارەی دانیشتووانی هۆنگ کۆنگ نزیکەی حەوت ملیۆن و ٥٠٠ هەزار کەسن و زیاتر لەو ژمارەیەش قورچکی ڤاکسینی کۆرۆنای دابینکردووە، بەڵام نەبوونی متمانە لەلایەن بەشێک لە دانیشتووانی وڵاتەکە بە ڤاکسینی کۆرۆنا، دابەشکردنی ڤاکسینەکەی هێواش کردووەتەوە، ئەوەش ترسی خستووەتە دڵی بەرپرسانی تەندروستیی وڵاتەکە.  لە پێناو هاندانی خەڵک بۆ وەرگرتنی ڤاکسین، کۆمپانیای سینۆ گرووپ، دامەزراوەی خێرخوازیی تەنگ فۆنگ و کۆمپانیای خانووبەرەی چینی هۆڵدینگ خەڵاتەکانیان دابینکردووە کە بڕیارە لە ١ ـی ئەیلوول تیروپشکی بۆ بکرێت.  هۆنگ کۆنگ یەکێکە لەو وڵاتانەی کە کڕینی خانوو تێیدا ئەستەمە، خەڵاتی شووقەکەش تەنیا دانیشتووانە بە بنەچە هۆنگ کۆنگییەکان دەگرێتەوە. داریل نگ، بەڕێوەبەری دامەزراوەی تەنگ فۆنگ بە ئاژانسی هەواڵی فەرەنسای راگەیاندووە، "هیوادارین بەو تیروپشکە رێژەی بەکارهێنانی ڤاکسین زیاتر بکەین. "  لە هۆنگ کۆنگ کەمتر لە ٢٠ % ـی دانیشتووان ڤاکسینیان وەرگرتووە و، تەنیا ١٤ % ـی دانیشتووانیان دوو قورچک ڤاکسینیان وەرگرتووە.  بەپێی ئاماری بلوومبێرگ، تاوەکو ئێستا لە سەرانسەری جیهان نزیکەی ملیارێک و ٧٨٢ هەزار کەس ڤاکسینیان وەرگرتووە. چین کە سەرچاوەی بڵابوونەوەی ڤایرۆسی کۆرۆنایە پێشەنگی ریزبەندییەکەی گرتووە و ٥٦٦ هەزار ڤاکسینی دابەشکردووە، ئەمریکاش لە پلەی دووەم دێت و زیاتر لە ٢٩٠ هەزار ڤاکسینی دابەشکردووە.