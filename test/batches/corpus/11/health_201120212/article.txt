وەزارەتی تەندروستی و ژینگەی عێراق، ئەمڕۆ شەممە ٢٠ - ١١ - ٢٠٢١ لە راگەیێندراوێکدا سەبارەت بە گەیشتنی کاروانی نوێی قورچکە ڤاکسینی دژە کۆرۆنا رایگەیاند، "کاروانێکی نوێی ڤاکسینی فایزەری دژە ڤایرۆسی کۆرۆنا لە رێگەی هاوپەیمانیی کۆڤاکسەوە گەیشتە فڕۆکەخانەی نێودەوڵەتیی بەغدا، کاروانەکە یەک ملیۆن و ٢٣٩ هەزار و ٣٠ قورچکە پێکوتە بوو".  وەزارەتی تەندروستیی عێراق راشیگەیاند: "هەموو ئەو قورچکە ڤاکسینانە بەسەر ناوەندەکانی پێدانی ڤاکسین لە بەغدا، پارێزگاکان و هەرێمی کوردستان دابەشکران".  ئامارەکانی وەزارەتی تەندروستیی عێراق دەڵێن، تاوەکو ئێستا ٦ ملیۆن و ٩٥٤ هەزار و ٢٦٣ کەس لە عێراق و هەرێمی کوردستان ڤاکسینی دژە کۆرۆنایان وەرگرتووە.  هەر ئەمڕۆ وەزارەتی تەندروستیی عێراق لە راگەیێندراوێکدا بڵاویکردەوە: "لە ٢٤ کاژێری رابردوودا ٥٦٨ کەس لە عێراق و هەرێمی کوردستان تووشی ڤایرۆسی کۆرۆنا بوون؛ ١٠٠٦ تووشبوو چاکبوونەوە؛ ١٤ تووشبووی دیکەی کۆرۆنا لە هەولێر، سلێمانی، دهۆک، بەغدا و پارێزگای سەڵاحەدین گیانیان لەدەستدا".