کۆمەڵگەی نێودەوڵەتی بۆ نەشتەرگەریی جوانکاری لە ساڵی ١٩٧٠ ـەوە دامەزراوە و ئێستا زیاتر لە سێ هەزار و ٢٠٠ گەورە پزیشکی نەشتەرگەری لە ١٠٣ وڵاتی جیهان لەخۆدەگرێت.  لە نوێترین راپۆرتیدا ئاشکرایکردووە، رێژەی نەشتەرگەری جوانکاری لە ساڵی ٢٠١٩ دا، بە رێژەی لە ٧.١ % لە ٢٠١٨ بە رێژەی ٢٠.٦ % لە رێژەی نەشتەرگەرییەکانی ساڵی ٢٠١٥ زیاترە.  ئاشکراشیکردووە، جگە لەو ١١ ملیۆن و ٣٦٠ هەزار نەشتەرگەرییەی ساڵی ٢٠١٩، نزیکەی ١٣ ملیۆن و ٦٠٠ هەزار کاری جوانکاری بەبێ نەشتەگەری لە جیهان ئەنجامدراون.  راپۆرتەکە ئاماژەی بەوەداوە، وڵاتی بەڕازیل بە ملیۆنێک و ٤٩٠ هەزار نەشتەرگەریی جوانکاری لە پلەی یەکەمدایە کە دەکاتە نزیکەی ١٣.١ % لەکۆی نەشتەرگەرییەکانی جیهان.  ئەمریکا لە پلەی دووەم هاتووە، بە ملیۆنێک و ٣٥٠ هەزار نەشتەرگەری کە دەکاتە رێژەی ١١.٩ %.   لە نەشتەرگەرییەکانی جوانکاریی ئەمریکا گەورەکردنی سنگی ئافرەتان لە پلەی یەکەم هاتووە، پاشان دەرهێنانی چەوری لە پلەی دووەم و بچووککردنی کەمەر لە پلەی سێیەمدا بووە.  وڵاتی مەکسیک بە نزیکەی ٥٨١ هەزار نەشتەرگەری جوانکاری لە پلەی سێیەمدایە و هەر یەک لە رووسیا و هیندستان لە پلەی چوارەم و پێنجەمدان.  دوای راپۆرتی کۆمەڵگەی نێودەوڵەتی بۆ نەشتەرگەری جوانکاری تایبەت بە ساڵی ٢٠١٩، بڕیارە لە ئایندەیەکی نزیکدا راپۆرتی تایبەت بە ساڵی ٢٠٢٠ بڵاوبکاتەوە.