پێشتر زانایانی بواری تەندروستی جەختیان لە پێدانی، "تەنیا دوو پێکوتەی دژە کۆرۆنا" دەکردەوە وەک تاکە رێگە بۆ دەربازبوون لە تووشبوون بە کۆرۆنا، یان لانیکەم پاراستنی خەڵک لە مردن بەو ڤایرۆسە.  ئاژانسی خۆراک و دەرمانی ئەمریکی رایگەیاند، هەر کەسێك پێش شەش مانگ هەردوو قورچکی پێکوتەی دژە کۆرۆنای وەرگرتووە، دەتوانێت قورچکی سێیەمیش وەرگرێت، راشیگەیاند، "رێگەدان بە بەکارهێنانی خێرا و تەنگەتاوانەی پێکوتەی فایزەر بەشداردەبێت لە دابینکردنی پاراستنی بەردەوام دژ بە کۆڤید - ١٩ کە لەوانەیە تووشبووی کۆرۆنا رووبەڕووی ئاماژەی مەترسیداری ئەو پەتایە ببێتەوە وەک خەواندنی نێو نەخۆشخانە یان مردن".  ستیفان بانسێل، سەرۆکی ئەنجوومەنی بەڕێوەبردنی کۆمپانیای مۆدێرنا کە هاوبەشی کۆمپانیای فایزەری ئەڵمانییە لە دروستکردنی پێکوتەی فایزەر مۆدێرنا رایگەیاند، "ئەم رێگەپێدانەی کە تایبەت کراوە بە بارودۆخە تەنگەتاوەکان لەکاتێکی هەستیاردا دێت کە بەرەو وەرزی زستاندا دەڕۆین و هاوکات ژمارەیەکی زۆری تووشبووانی کۆرۆنا گیانلەدەستدەدەن".  پێش ئەم بڕیارەی کۆمپانیای فایزەر - مۆدێرنا، کۆمپانیای جۆنسن ئاند جۆنسنی ئەمریکی کە سەرەتا یەک ژەمی پێکوتەی بە هەر تاکێكی پێگەیشتووی دەدا، رێگەیدا لە دوای دوو مانگ لە وەرگرتنی ژەمی یەکەم، ژەمی دووەم بدرێتە هەر تاکێكی پێگەیشتوو.  هەرچەندە کۆمپانیای فایزەر - مۆدێرنا پێشتر رێگەیدا بە پێدانی ژەمی سێیەمی پێکوتەکەی بەو کەسانەی کە تەمەنیان لە سەرووی ٦٥ ساڵانە یان ئەوانەی کە هەڵگری نەخۆشیی مەترسیدارن یان ئەوانەی کە ژینگەی کار و ژیانیان بە جۆرێکە کە ئەگەری تووشبوون بە کۆرۆنا زیاتر دەکات.  لیژنەی راوێژکاری تەندروستیی کۆمپانیای فایزەر پێیوایە ئەوانەی کە تەمەنیان ٥١ ساڵ بۆ سەرەوەیە دەبێت قورچکی سێیەمی پێکوتەی فایزەری دژە کۆرۆنا وەرگرن، ئەوانەشیان کە تەمەنیان لەنێوان ١٨ بۆ ٥٠ ساڵانە دەتوانن خۆویستانە پێکوتەکە وەرگرن.  لە مانگی تشرینی یەکەمی ئەمساڵەوە، ئاژانسی خۆراک و دەرمانی ئەمریکی بڕیاریداوە بە رێگەدان بە هەموو تاکێکی وڵات خۆی بڕیار لەسەر جۆری پێکوتەی سێیەم بدات و دەکرێت پێکوتەی سێیەم جیاواز بێت لە دوو پێکوتە وەرگیراوەکانی دیکە.  تاوەکو ئێستا لانیکەم ٣١ ملیۆن کەس لە ئەمریکا قورچکی سێیەمی پێکوتەی کۆرۆنایان وەرگرتووە، تەمەنی نزیکەی ١٧ ملیۆنیان لە ٦٥ ساڵ بەسەرەوەیە.