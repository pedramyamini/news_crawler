ئەمڕۆ سێشەممە ١٤ - ٠٩ - ٢٠٢١، د. ئاسۆ حەوێزی، گوتەبێژی وەزارەتی تەندروستیی هەرێمی کوردستان لەبارەی پلانی وەزارەتی تەندروستی بۆ فراوانکردنی پرۆسەی کوتانی مامۆستایان و قوتابییان، قسەی بۆ هادی سەلیمی، پەیامنێری رووداو لە هەولێر کرد و رایگەیاند: "لە سەرەتای پرۆسەی پێدانی ڤاکسین و دوای دەستنیشانکردنی گرووپەکان و ئەو دامودەزگایانەی کە پێویستە ڤاکسین وەربگرن، بە هاوئاهەنگی لەگەڵ وەزارەتی پەروەردە و لایەنە پەیوەندیدارەکان لە هەردوو وەزارەت پێمان باشبوو مامۆستایان ڤاکسین وەربگرن بۆ ئەوەی کاریگەری ئەوتۆی لەسەر پرۆسەی خوێندن نەبێت".  ئاسۆ حەوێزی ئاماژە بەوە دەدات، پرۆسەی پێدانی ڤاکسین بە مامۆستایان سەرەتا "بەپێی شوێنی جوگرافی بوو، واتە بنکەیەک بۆ چەند قوتابخانەیەک بەپێی شوێنی جوگرافی دەستنیشان دەکرا، ئەمەش دوای خۆتۆمارکردنی پێشوەختەی ئەلیکترۆنی، بەڵام بە مەبەستی خێراترکردنی پرۆسەکە شوێنی دیکە لە هەموو پارێزگاکان دەستنیشان کرا تایبەت بە پێدانی ڤاکسین بە مامۆستایان بۆ ئەوەی لە زۆرترین شوێن ڤاکسین وەربگرن، وردە وردە پرۆسەکە فراوانتر کراو خوازیاری ئەوەین رێژەکە بگاتە ٦٠ % ".  سەبارەت بە پێدانی ڤاکسینیش بە قوتابیان، گوتەبێژی وەزارەتی تەندروستی دەڵێت: "ئێمە لە سەرەتای دیاریکردنی پۆلێنەکان سەرووی ١٨ ساڵی دیاریکرابوو لەلایەن وەزارەتی تەندروستی بە هاوئاهەنگی لەگەڵ رێکخراوی تەندروستیی جیهانی، بۆ پێدانیش ڤاکسین بە قوتابیانیش پێویستمان بە هاوئاهەنگی زیاترە لەگەڵ رێکخراوی تەندروستیی جیهانی".  بە گوتەی ئاسۆ حەوێزی، رێژەی مردن و خراپی دۆخەکە لەناو ئەو چینی مامۆستایان کەمترە و دەڵێت: "رێژەی مردن و خراپی دۆخەکە لەناو ئەو چینە کەمترە لەوەی رێژەی مامۆستایان ئەوانەی تەمەنیان بەرزە، پێویستە تەرکیز لەسەر ئەوە بکەین مامۆستایان بە رێژەیەکی زۆرباش ڤاکسینەکە وەربگرن تاوەکو بەرگرییەکی تەواویان هەبێت و پرۆسەی خوێندنیش بەردەوامبێت".  ئەمڕۆ سێشەممە مەسرور بارزانی، سەرۆکوەزیرانی هەرێمی کوردستان لە شەقڵاوە زەنگی دەستپێکردنی پرۆسەی خوێندنی لێدا و گوتارێکی پێشکێشکرد کە تێیدا داوای لە مامۆستایان کرد ڤاکسین وەربگرن.