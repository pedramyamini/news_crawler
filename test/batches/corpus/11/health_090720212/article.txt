ڤاکسینی فایزەر کە لە ئەمریکا، ئەوروپا و زۆر وڵاتی جیهان مۆڵەتی بەکارهێنانی پێدراوە، دەبێت دووجار وەربگیرێت.   کاریگەرییەکەشی بە رێژەی % ٩٥ سەلمێنراوە، بەڵام ئێستا دوای توێژینەوە لەسەر جۆرە گۆڕاوەکانی ڤایرۆسی کۆرۆنا، کۆمپانیاکە رایگەیاندووە، "بەپێی ئەنجامی توێژینەوەکان، وەرگرتنی قورچکی سێیەمی ڤاکسینەکە دەتوانێت کاریگەریی زۆر باشی هەبێت لە دژ جۆرە گۆڕاوەکانی ڤایرۆسی کۆرۆنا. "  فایزەر لە راگەیێندراوێکدا کە رۆژی پێنجشەممە بڵاوی کردووەتەوە، ئاماژەی بەوە کردووە، وەرگرتنی سێیەمین قورچک لە ماوەی ١٢ مانگدا مەترسیی تووشبوون بە جۆرە گۆڕاوەکانی کۆرۆنا بەشێوەیەکی بەرچاو کەمدەکاتەوە.  بەپێی ئەو توێژینەوانە، وەرگرتنی قورچکی سێیەم ئاستی بەرگریی جەستەی وەرگرانی ڤاکسینەکە لە پێنجەوە بۆ ١٠ بەرز دەکاتەوە واتە دوو هێندە، هەر بۆیە فایزەر لە مانگی داهاتوودا بە فەرمی داوا لە ئیدارەی دەرمان و خۆراکی ئەمریکا دەکات مۆڵەتی بەکارهێنانی قورچکی سێیەمی پێبدرێت.   خاڵێکی دیکە کە فایزەر ئاماژەی پێکردووە ئەوەیە کە تەنانەت دوای وەرگرتنی دوو قورچک لە ڤاکسینەکە، بەرگریی جەستە بە تێپەڕبوونی کات وردە وردە کەمتر دەبێتەوە.  فایزەر باسی لەوەش کردووە توێژینەوەکان لە ئیسرائیل کە وەزارەتی تەندروستی ئەو وڵاتە بڵاوی کردووەتەوە دەریدەخات دوای شەش مانگ لە وەرگرتنی هەردوو ژەمی ڤاکسینەکە، بەرگریی جەستە کەمتر دەبێتەوە و بەو هۆیەشەوە کاریگەرییەکەی لە بەرامبەر جۆرە گۆڕاوەکان بەتایبەت جۆری دەلتا کە لە هیندستان بڵاوبووەوە بۆ نزیکەی ٦٤ % کەم دەبێتەوە، هەر بۆیە فایزەر باس لەوە دەکات وەرگرتنی قورچکی سێیەم لە ماوەی شەش بۆ ١٢ مانگ دوای وەرگرتنی قورچکی دووەم، زۆر بەسوود دەبێت و ئاستی پاراستنی لە بەرامبەر ڤایرۆسەکە گۆڕاوەکان بەرز دەکاتەوە.