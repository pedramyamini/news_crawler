راوێژکارێکی هەرە باڵای رێکخراوی تەندروستیی جیهانیش رایگەیاندووە، نەخۆشییەکە بەهۆی دوو ئاهەنگی هاوڕەگەزخوازەکانەوە بڵاوبووەتەوە کە تێیاندا سێکسی بەکۆمەڵیان کردووە.  نەخۆشییەکە سەرەتا لە ساڵی ١٩٧٠ لە کۆنگۆ دۆزرایەوە. هەرچەندە ناوەکەی بە مەیموونەوە بەستراوەتەوە، بەڵام ئەو گیاندارە تاکە سەرچاوەی ڤایرۆسەکە نییە.   رۆزاموند لویس، سکرتێری بەشی مێکوتەکان گوتی، "زۆربەی ئەو گیاندارانەی کە دەکرێت تووشی ئاوڵەی مەیموون بن، لە خێزانی قرتێنەرەکانن. جورجی گەورەی گامبیا، مشکی دارستان و کتکە سمۆرە لەو جۆرە گیانلەبەرانەن کە دەکرێت دەردراو و پاشەڕۆکانیان بەر ئەو خەڵکانە بکەون کە دەچنە دارستان. "  لەپاڵ سێکسی ناتەندروست، نەخۆشییەکە بە چەند رێگەیەکی دیکەش لەنێو مرۆڤدا دەگوازرێتەوە.   ئۆلۆیڤیا کاسیری، سەرۆکی تەندروستیی ناوچەی سکرامێنتۆ لە کالیفۆرنیا لەوبارەوە دەڵێت، "کەسی تووشبوو لە سەرەتای دەرکەوتنی نیشانەکانەوە تاوەکو وشکبوونەوەی برینەکانی پێستی و لاچوونی پێستە وشکەکەی و دروستبوونی چینێکی نوێی پێست، نەخۆشییەکە بۆ کەسانی دیکە دەگوازێتەوە. گواستنەوە بەشێوەیەکی سەرەکی لەڕێگەی ئەو دڵۆپە گەورانەوە روودەدات کە لە کاتی هەناسەداندا دەردەپەڕن، یان لەڕێگەی بەرکەوتنی راستەوخۆ لەگەڵ شلە دەردراوەکانی لەش، برینی پێست یان جل و نوێنی پیسبوو. "  ئەو نەخۆشییە لە هەندێک وڵاتی ئەفریقی بە پەتا دادەنرێت، بەڵام پسپۆڕانی پزیشکی دەڵێن، هێشتا مەترسیی ئەوەی لێ ناکرێت ببێتە پەتایێکی جیهانیی وەکو کۆرۆنا.   د. دانیێل باوش، ئەندامی کۆمەڵگەی دەرمانسازیی ئەمریکا ئاماژە بەوە دەکات، "دەکرێت تووشبووی زیاترمان هەبێت، بەڵام هەزاران یان دەیان هەزار تووشبووی ئاوڵەی مەیموونمان نابێت. ئەمە شتێک نییە کە خەڵک نیگەرانی بێت. "  جۆرج ئۆسۆریۆ، بەڕێوەبەری پەیمانگەی تەندروستیی مادیسۆنی جیهانییش گوتی، "بۆ ئاوڵەی مەیموون، ئێمە ئامرازی ئەوەمان هەیە رێگەی زیاتر بڵاوبوونەوەی لێ بگرین، ئێمە کوتانێکی زۆر سەرکەوتوومان هەیە، هەروەها سیستەمی تەندروستیی وامان هەیە کە دەتوانن چاودێریی تووشبووەکان بکەن و نەهێڵن بەرکەوتنیان لەگەڵ خەڵکی زیاتری نێو کۆمەڵگە هەبێت. "  نیشانەکانی نەخۆشییەکە بریتین لە: تا، لەرز و تا، ئازاری ماسوولکە، شەکەتی، دروستبوونی برین و ئاوڵە لەسەر دەست و دەموچاو و هەندێجاریش کۆئەندامی زاوزێ.   زۆربەی تووشبووەکان لە ماوەی دوو تاوەکو چوار هەفتەدا چاکدەبنەوە، بێ ئەوەی پێویستیان بەوە بێت لە نەخۆشخانە بخەوێنرێن.   دامەزراوە تەندروستییە ئەوروپی و ئەمریکییەکانیش ئاماژە بەوە دەکەن کە دەکرێت لەڕێگەی ڤاکسینی سورێژە و دەرمانە دژە ڤایرۆسەکانی دیکەوە کە ئێستا کاریان لەسەر دەکرێت، رێگە لە نەخۆشییەکە بگیرێت.