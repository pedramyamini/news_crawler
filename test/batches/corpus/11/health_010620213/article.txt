سینۆڤاک کۆمپانیایێکی دەرمانسازیی چینییە؛ ئۆفیسی سەرەکی لە شاری پەکینی پایتەختی ئەو وڵاتەیە؛ ڤاکسینەکەی بە "کۆرۆناڤاک" ناسراوە و بە دوو قورچک لە مرۆڤ دەدرێت و چەندین وڵات لە هەڵمەتی کوتانی دژی پەتای کۆرۆنا بەکاریدەهێنن.    تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانی رۆژی سێشەممە لە کۆنفرانسێکی رۆژنامەڤانیدا گوتی: "خۆشحاڵم کە رایدەگەیێنم ڤاکسینی کۆرۆناڤاکی سەر بە سینۆڤاک مۆڵەتی بەکارهێنانی فریاگوزاریی WHOی پێدراوە، ئەوەش دوای ئەوەی کە روونبووەوە ڤاکسینەکە سەلامەت، کاریگەر و بە کواڵێتییە. "  هەروەها گوتیشی: "پێداویستییە ئاسانەکانی کۆگاکردنی کۆرۆناڤاک وا دەکەن ڤاکسینەکە بۆ شوێنە کەمداهاتەکان زۆر گونجاو بێت. ئێستا زۆر گرنگە ئەم ئامرازە فریادڕەسانە خێرا بەو خەڵگە بگەیێنین کە پێویستیان پێیەتی. "  نەبوونی مۆڵەتی رێکخراوی تەندروستیی جیهانی نەبووەتە رێگر لە بەردەم بەکارهێنانی ڤاکسینی کۆرۆنا لە لایەن وڵاتانەوە، هەبوونی مۆڵەتەکەش وەکو رێکخراوەکە خۆی دەڵێت، دڵنیایی بە وڵاتان دەدات کە ڤاکسینەکە بەگوێرەی ستانداردە نێودەوڵەتییەکان دروستکراوە.   مانگی رابردوو، سینۆفارم بووە یەکەمین ڤاکسینی چینی، کە لە لایەن رێکخراوی تەندروستیی جیهانییەوە پەسەندکرابێت.   رێکخراوەکە پێشتر هەمان بڕیاری لەسەر ڤاکسینەکانی فایزەر بایۆنتێک، مۆدێرنا، جۆنسن ئەند جۆنسن و ئەسترازێنیکا دابوو.   بڕیاری WHO بۆ دانانی ڤاکسینی کۆرۆناڤاک لە نێو لیستی ڤاکسینە رێگەپێدراوەکان بۆ بارودۆخی فریاگوزاری، وڵاتان لە سەرانسەری جیهان هاندەدات کە بەکارهێنانی ڤاکسینەکە خێراتر پەسەندبکەن و بەسەر دانیشتووانیاندا دابەشی بکەن، بەتایبەتیش ئەو وڵاتانەی کە هیچ لیژنە یان دامەزراوەی تایبەت بە خۆیان نییە کە بە ستانداردی جیهانی هەڵسەنگاندن و چاودێریی ڤاکسین و بەرهەمە دەرمانسازییەکان بکات.   هەروەها بڕیارەکەی WHO وادەکات، کە لەمەودوا ڤاکسینی کۆرۆناڤاک بچێتە نێو دەستپێشخەریی کۆڤاکسەوە کە بەرنامەیەکی نێودەوڵەتییە بۆ دابینکردنی ڤاکسین بۆ وڵاتانی سەرانسەری جیهان، بە تایبەتیش کەمداهاتەکان. لەم کاتەدا، تەنیا ڤاکسینی ئەسترازێنیکا و بەشێکی کەمی فایزەر لە رێگەی بەرنامەکەوە دابەشدەکرێن.  ماریەنجێلا سیماو، یاریدەدەری بەڕێوەبەری گشتیی WHO لە بواری بەرهەمە تەندروستییەکان، دەڵێت: "جیهان زۆر پێویستی بە هەبوونی جۆری جیاجیای ڤاکسینی کۆرۆنا هەیە بۆ چارەسەرکردنی ئەو نایەکسانییە گەورەیەی لە سەرانسەری جیهاندا هەیە. "  هەروەها داوا لە بەرهەمهێنەرانی ڤاکسین دەکات کە "بەشداری لە دەستپێشخەریی کۆڤاکسدا بکەن، چۆنیەتی دروستکردن و داتاکان هاوبەشی پێبکەن و لە کۆنتڕۆڵکردنی پەتاکەدا بەشدار بن. "  رێکخراوی تەندروستیی جیهانی لە بارەی ڤاکسینی کۆرۆناڤاک ئاماژەی بە چەند خاڵێک داوە، لەوانە:  ڤاکسینەکە بۆ کەسانی تەمەن ١٨ ساڵ و بەرەو سەرەوە بەکاربهێنرێت. هەر کەسێک ٢ قورچکی لێ بدرێت و ماوەی نێوان دوو قورچکەکە ٢ تاوەکو ٤ هەفتە بێت. کاریگەری ڤاکسینەکە بۆ رێگری لە تووشبوون بە کۆرۆنا ٥١ % ە. هەروەها بۆ رێگری لە تووشبوون بە پەتاکە بە سەختی، کاریگەرییەکەی ١٠٠ % ە. ئێستا ڤاکسینەکە لە ٢٢ وڵات و هەرێم بەکاردەهێنرێت.  ڤاکسینەکەی کۆمپانیای سینۆڤاک نرخەکەی ١٠ دۆلار و ٣٠ سەنتە، دەتواندرێت لە ٢ تاوەکو ٨ پلەی سیلیزیدا هەڵبگیرێت.