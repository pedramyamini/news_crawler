دکتۆر سامان بەرزنجی، وەزیری تەندروستی ئامانجی کۆنفرانسەکەی خستەڕوو، بە گوتەی سامان بەرزنجی، کۆنفرانسەکە "لەپێناو پێداچوونەوەیە بە داتا و زانیاری و واقیعی خزمەتگوزارییەکانی تەندروستی لە هەرێمی کوردستان بۆ ئەوەی لەسەر داتاکان بڕیاری دروست و پێداچوونەوە بە لایەنە باش و خراپەکانی خزمەتگوزارییەکان بدەین".  لەبەشێکی گوتارەکەیدا، سامان بەرزنجی ئاماژەی بەوە دا، ئەوان وەکو وەزارەتی تەندروستی ئامانجی سەرەکییان بەردەوامیدانە بە خزمەتگوزارییەکان و بەرەوپێشبردن و بەرزکردنەوەی ئاستی زانستی و ئاستە پزیشکیەکان، هەروەها چاکسازیکردن لە سیستەمی تەندروستیدا.   بەگوتەی وەزیری تەندروستیی هەرێمی کوردستان، تەنیا لە ساڵی ٢٠٢١ دا زیاتر لە ١٣ ملیۆن جار سەردانی سەرجەم دام و دەزگا تەندروستییەکان لە کەرتی گشتیدا کراوە. زیاتر لە ١٢ ملیۆن و ٨٧٦ هەزار جۆری پشکنین کراون، زیاتر لە ملیۆنێک و ٣٥٣ هەزار جۆری تیشک و زیاتر لە ٢٢٣ هەزار نەشتەرگەریی بە هەموو جۆرەکانیەوە ئەنجامدراون، دەیان هەزار هاووڵاتیش سەردانی فریاکەوتنەکان و راوێژکارییەکانی ٢٤ کاژێریان کردووە و چارەسەریان وەرگرتووە.  سامان بەرزنجی دەڵێت، هەرێمی کوردستان ناوەندێکی تەندروستیی گرنگە لەسەر ئاستی عێراق، هەروەها دەشڵێت، "ئێستا هەرێمی کوردستان نموونەیەک و ناوەندێکی تەندروستیی گرنگە لەسەر ئاستی عێراق، نەوەک تەنیا بۆ هاووڵاتیانی هەرێمی کوردستان، بەڵکو خزمەتگوزاری بۆ هاووڵاتییانی نێوەڕاست و باشووری عێراقیش لە نەخۆشخانەکاندا پێشکێش دەکرێت، بە تایبەتی لە خزمەتگوزارییە پەیوەندیدارەکان بە شێرپەنجە، نەشتەرگەرییەکانی دڵ، شووشتنی گورچیلە و چارەسەری شێرپەنجە بە تیشک و چەندین جۆری دیکەی چارەسەری".  سەبارەت بە کۆرۆنا، وەزیری تەندروستی حکومەتی هەرێمی کوردستان رایگەیاند: "رێکخراوی تەندروستیی جیهانی، یەکێتی ئەوروپا، وەزارەتەکانی تەندروستیی وڵاتانی دۆست، هەموویان شایەتی بۆ سەرکەوتنی حکومەتی هەرێمی کوردستان بۆ زاڵبوون بەسەر ئەو پەتایە دەدەن".  سەبارەت بە ئامارەکانی کۆرۆنا لە هەرێمی کوردستان، سامان بەرزنجی گوتی: "زیاتر لە ٤ ملیۆن پشکنینی کۆرۆنا ئەنجامدراون، لەو ژمارەیە زیاتر لە ٤٣٤ هەزار هاووڵاتی تووشی کۆرۆنا بوون، تاوەکو ئێستا ٤٦ هەزار هاووڵاتی چاکبوونەتەوە، زیاتر لە ٤٥ هەزار کەس لەوانەی چاکبوونەتەوە لە نەخۆشخانە حکومییەکان چارەسەریان وەرگرتووە و ٢ % لە نەخۆشخانە تایبەتەکان بووە، رێژەی مردنیش بە کۆرۆنا لە هەرێمی کوردستان ١.٧ %  بووە".  وەزیری تەندروستی حکومەتی هەرێمی کوردستان ئاماژەی بە پرۆسەی وەرگرتنی ڤاکسینیش لە هەرێمی کوردستان کرد و گوتی: "تاوەکو ئێستا زیاتر لە ٣ ملیۆن قورچکە ڤاکسین بەدەستهاتووە، زیاتر لە ملیۆنێک و ٥٠٠ هەزار قورچک وەکو قورچکی یەکەم بە هاووڵاتیان دراوە، ملیۆنێک و ١٣٢ هەزار قورچکیش وەکو قورچکی دووەم بە هاووڵاتیان دراوە".  لە میانی بەڕێوەچوونی کۆنفرانسەکە، راپۆرتی پێداچوونەوە و شیکاری وەزارەتی تەندروستی لەلایەن دکتۆر سەرهەنگ جامباز، بەڕێوەبەری گشتی پلاندانان لە وەزارەتی تەندروستیی خرایەڕوو کە خۆی لە ١١ تەوەردا دەبینییەوە.  بەگوتەی سەرهەنگ جامباز، ئەوان لە هەرێمی کوردستان خزمەتگوزاری پێشکێشی زیاتر لە ٧ ملیۆن کەس دەکەن کە زیاتر لە ٦ ملیۆنیان دانیشتووی هەرێمی کوردستانن، ملیۆنێک و ٣٠٠ هەزاریش ئاوارە و پەنابەرن.  بەپێی پێشبنییەکانی دەستەی ئاماری هەرێمی کوردستان، ژمارەی دانیشتوان کە ساڵانە ٣.١ زیاد دەکات، دەکرێت بۆ ساڵی ٢٠٤٠ ژمارەی دانیشتوان بگاتە نزیکەی ٩ ملیۆن کەس. سەرهەنگ جامباز دەڵێت: "ئێمە وەکو وەزارەتی تەندروستی پێویستە پلانی خۆمان هەبێت بۆ ئەو زیادبوونە لە ژمارەی دانیشتوان بۆ ئەوەی ژمارەی نەخۆشخانەکان و بنکە تەندروستییەکان و ژیرخانی مرۆیی زیاد بکەین".  بەگوتەی بەڕێوەبەری گشتی پلاندانان لە وەزارەتی تەندروستی: " ١٥١ نەخۆشخانە لە هەرێمی کوردستان هەن کە ٩١ یان حکومین، ٦٠ نەخۆشخانەکەی دیکە تایبەتن. زیاتر لە هەزار بنکەی تەندروستی هەن، زۆربەیان لە گوند و شارۆچکە و شارەکانن، نزیکەی ١١ هەزار قەرەوێڵە لە نەخۆشخانە حکومی و تایبەتەکان هەن کە زیاتر لە ٧ هەزاریان لە نەخۆشخانە حکومیەکاندان".  سەرهەنگ جامباز ئاماژەی بە سەرچاوە مرۆییەکانی وەزارەتی تەندروستی لە هەرێمی کوردستان کرد و گوتی: "کۆی گشتی فەرمانبەری هەمیشەیی لە وەزارەتی تەندروستی ٥٠ هەزارە، گرێبەستەکانیش ١٢٥٠ کەسن، تەنیا ١٢ % ئەو فەرمانبەرانە پزیشکن و ٣ % ـی پزیشکی ددانن، ٢ % پزیشکی دەرمانسازن، ٣٩ % ـی پەرستارن".