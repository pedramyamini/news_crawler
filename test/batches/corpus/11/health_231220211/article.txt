دکتۆر جیم مەکمینامین، بەڕێوەبەری نیشتیمانیی پەتای کۆرۆنا لە بەڕێوەبەرایەتی تەندروستیی گشتیی سکۆتلەندا دەرەنجامی توێژینەوەکەی بە "هەواڵێکی خۆش" بۆ جیهان ناوبرد.  توێژینەوەکە بەدواداچوونی بۆ ژمارە و بارودۆخی ئەو کەسانە کردووە، کە لە ئەفریقای باشوور و بەریتانیا بەهۆی گۆڕاوی ئۆمیکرۆنەوە کەوتوونەتە نەخۆشخانەکان، لە دەرەنجامدا توێژەران بینیویانە کەمتر دوو لەسەر سێی تووشبووانی ئۆمیکرۆن پێویستیان بە خەواندن بوو لە نەخۆشخانە بەبەراورد بە گۆڕاوەکانی دی.  هەرچەندە هەواڵەکان دەربارەی مەترسییەکانی گۆڕاوی ئۆمیکرۆن دڵخۆشکەرن، بەڵام لەگەڵ ئەوەشدا مەترسی دەکرێت لە رۆژانی داهاتوودا لە زۆربەی بەشەکانی جیهان گۆڕاوەکە پەرەبسێنێت و ببێتە بەربڵاوترین ڤایرۆس.  پرۆفیسۆر مارک وۆڵهاوز لە زانکۆی ئێدنبەرە دەڵێت: "تووشبوون بۆ زۆربەی خەڵکی لەوانەیە سووکتربێت، بەڵام تووشبوونی ئەو هەموو خەڵکە بە گۆڕاوەکە لە پڕێکدا، وەکو گوشارێک لەسەر سیستەمی تەندروستیی بەریتانیا دەمێنێتەوە".  لاوازدەرکەوتنی ئۆمیکرۆن هۆکارێکی بۆ خاسیەتە بنچینەییەکانی گۆڕاوەکە و بەرزبوونەوەی ئاستی بەرگریی خەڵک لە دژی ڤایرۆسەکان دەگەڕێتەوە. راپۆرتێکی شیکاری لەلایەن کۆلێژی ئیمپرالی لەندەن کراوە، ئاماژە بەوەدەدات، روودانی بازدان لەنێو ئۆمیکرۆن وایکردووە گۆڕاوەکە سووکتر لە دەلتا دەرکەوێت.  بۆ کەسانێک کە پێشتر ڤاکسینیان وەرنەگرتبێت یاخود بەرگریان لە دژی کۆرۆنا دروستنەکردبێت، توێژەران ئەوەیان بۆ دەرکەوتووە، سەردانیکردنی نەخۆشخانە بەهۆی تووشبوون بە گۆڕاوی ئۆمیکرۆن بە رێژەی ١١ % کەمترە بە بەراورد بە گۆڕاوی دەلتا.  هەمان راپۆرتی شیکاری دەڵێت، بۆ ئەوانەی کە بەرگریان پەیداکردووە، ٢٥ % بۆ ٣٥ % ی تووشبووان بە گۆڕاوی ئۆمیکرۆن کەمتر سەردانی نەخۆشخانەکان دەکەن و ٤٠ % یش کەمتر پێویستیان بە خەواندن لە نەخۆشخانەکان دەبێت بە بەراورد بە گۆڕاوی دەلتا.  گۆڕاوی ئۆمیکرۆن یەکەمجار لە ٢٤ی نۆڤەمبەری ئەمساڵ لە ئەفریقای باشوور تۆمارکرا، دواتر بە جیهاندا بڵاوبووەوە، ئێستا خەریکە وردە وردە دەبێتە بەربڵاوترین گۆڕاو لە جیهاندا، بەڵام تاوەکو ئێستا تێگەیشتنی زاناکان سەبارەت بە گۆڕاوەکان ئەرێنین، بەتایبەتی لە کاتێکدا ٤٨.٣ % ی دانیشتووانی گۆی زەوی بەتەواوی ڤاکسینی کۆرۆنایان وەرگرتووە.