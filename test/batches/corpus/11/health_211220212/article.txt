رێکارە نوێیەکانی کارکردن لە ماڵەوە دەگرێتەوە بۆ ئەوانەی کە دەتوانن. هەروەها تەنیا رێگەدان بەوانەی دادەنیشن لە رێستورانت و کافێ و یانەکان، لەگەڵ پاراستنی مەودای نێوان مێزەکان، ئەمەش مانای ئەوەیە بۆ شەوی سەری ساڵ ئاهەنگ ناگێڕان.  ماگدالینا ئاندیرشۆن، سەرۆکوەزیرانی سوێد ئەمڕۆ سێشەممە ٢١ - ١٢ - ٢٠٢١ لە پرێس کۆنفڕانسێکدا رایگەیاند، پەتای کۆرۆنا لە سوێد بەخێرایی بڵاودەبێتەوە و ئەوەش ئەرکی سەرشانی کەرتی تەندروستی زیاتر دەکات.  ئاندیرشۆن گوتی: "تێدەگەم خەڵکێکی زۆر هەست بە مادووێتی دەکەن بە رێکارەکان، بەڵام دەمەوێت گەلی سوێد بدوێنم: دەبێت بەرپرسیارێتییەکی هاوبەش بگرینە ئەستۆ و خۆمان لەگەڵ ئەم راستییە نوێیە رابێنین. دەشبێت پێکەوە هەوڵبدەین. گۆڕاوێکی نوێمان هەیە و ئێمە لە رەوشێکی جیاوازداین. بۆیە دەبێت پابەندبین بەوەی داواکراوە، بۆ ماوەیەک تووند دەبێت، تەنانەت ئەو کەسانەشی ڤاکسین کراون دەبێت ئاگایان لەخۆیان بێت".  سەرۆکوەزیرانی سوێد گوتیشی: "ئەگەر تاوەکو ئێستا ڤاکسینت وەرنەگرتووە، هەر ئێستا بچۆ وەریبگرە، ئەگەر دوو قورچکیشت وەرگرتووە، ژوان وەربگرە بۆ قورچکی سێیەم".  رێکارە نوێیەکان لە سوێد بۆ رووبەڕووبوونەوەی کۆرۆنا کارکردن لە ماڵەوە دەگرێتەوە بۆ ئەوانەی کە دەتوانن لە ماڵەوە کاربکەن، هەروەها دوورکەوتنەوە لە قەرەباڵخی، سەپاندنی مەرجی مەودا لە رێستورانت و یانە و قاوەخانەکان.  هەروەها لە کۆبوونەوەکان لە شوێنە داخراوەکاندا، رێگە بە هەبوونی زیاتر لە ٢٠ کەس نادرێت بە پێوە، ئەگەر ڤاکسین کرابن یان نا.  خاڵێکی دیکە لە رێکارەکان، مەرجی بەڵگەنامەی وەرگرتنی ڤاکسینە بۆ ئەوانەی بەشداریی هەر گردبوونەوەیەک دەکەن کە ژمارەی ئامادەبووان تێیدا زیاتر لە ٥٠٠ کەس بێت، لەگەڵ پاراستنی مەودا و نەبوونی زیاتر لە هەشت کەس لە هەر گرووپێکدا.  لەبارەی پەروەردەی پێگەیشتووانیشەوە، داواکراوە رێکار بگیرێتەبەر و قەرەباڵخی کەمبکرێتەوە، زانکۆ و کۆلێژەکانیش دەتوانن سیستەمی خوێندن لە دوورەوە (ئۆنڵاین) پەیڕەو بکەن ئەگەر پێویست بکات.   هەروەها داواکراوە لە ناوەندەکانی بازاڕیکردن و شوێنەکانی رابواردن، ژمارەی کەسەکان سنووردار بکرێت، بەشێوەیەک کە هەر کەسێک ١٠ مەتر چوارگۆشەی هەبێت.  بۆ رووبەڕووبووەنەوەی کاریگەرییە ئابووری و داراییەکانی ئەم رێکارە نوێیانە، حکومەتی سوێد بڕیاریداوە پاڵپشتی دارایی کۆمپانیا و ئەو کەرتانە بکات کە زیانیان بەردەکەوێت.  حکومەتی سوێد پێشنیازیکردووە کەرتی وەرزشیی ٨٠ ملیۆن کرۆن زیاتری پێبدرێت، هەروەها کەرتی رۆشنبیری ١٢٠ ملیۆن کرۆن وەکو بەشێک لە "پاڵپشتی قەیرانەکان".