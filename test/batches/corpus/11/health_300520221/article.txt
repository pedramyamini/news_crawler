ڤایرۆسەکە گەییشتووەتە رۆژهەڵاتی نێوەڕاستیش. بەرپرسانی ئێران تۆمارکردنی ٣ تووشبووی گومانلێکراویان راگەیاندووە. لە ئیمارات تووشبوونی چوار کەس پشتڕاستکراوەتەوە. لە ئیسرائیلیش گومان دەکرێت سێ کەس تووشی نەخۆشییە ڤایرۆسییەکە بووبن. هەرێمی کوردستان و عێراق سەلامەتن؛ هێشتا هیچ تووشبووێک تۆمارنەکراوە.    رێکخراوەکەی سەر بە نەتەوە یەکگرتووەکانیش دڵنیایی دەدات کە هێشتا نەخۆشییەکە نەبووەتە پەتایێکی بەربڵاو.  جگە لە وڵاتانەی کە ساڵانی رابردوو نەخۆشیەکەیان تێدا بڵاوببوویەوە، لە وڵاتانی دیکە هیچ کەس بەهۆی ئاوڵەی مەیموونەوە گیانیان لەدەستنەداوە، ئەوە بە گوێرەی WHO.  بەگوێرەی راپۆرتێکی رێکخراوی تەندروستیی جیهانی کە رۆژی یەکشەممە ٢٩ی ئایار بڵاوکراوەتەوە، "لە ساڵی ٢٠١٧ ـەوە، ئەو ژمارە کەمەی بەهۆی ئاوڵەی مەیموونەوە لە رۆژئاوای ئەفریقا گیانیان لەدەستداوە، تەمەنیان گەنج بووە" و تووشبووی ئایدزبوون، پێشتریش رێکخراوەکە هۆشداریی دابوو کە ئەم نەخۆشییە کۆنە کە ئێستا سەری هەڵداوەتەوە، کاریگەریی هەرە گەورە دەخاتە سەر ئەوانەی بەرگریی لەشیان لاوازە.   ئاژانسەکەی نەتەوە یەکگرتووەکان داوا لە دامەزراوە تەندروستییەکانی جیهان دەکات لە نزیکەوە چاودێری نیشانەکانی وەکو ئاوسانی پێست، تا، زیپکە، ئاوڵە، سەرئێشە، پشتئێشە، ئازاری ماسوولکە و شەکەتی بکەن و هەر کەسێک ئەو نیشانانەی لێ بەدەرکەوتن، پشکنینی بۆ بکەن.   لە ئەمریکا، نێوەندی پێشگیریکردن و رێگریکردن لە بڵابوونەوەی نەخۆشییەکان، تۆمارکردنی ١٢ تووشبووی لە ٨ ویلایەت راگەیاندووە.   ئاوڵەی مەیموون نەخۆشیێکی ڤایرۆسیی دەگمەنە و هاوشێوەی سوورێژەیە، بەڵام بە سووکتر هەژماردەکرێت، ئەوە بەگوێرەی WHO. نەخۆشییەکە بە سووربوونی پێست دەستپێدەکات، دواتر پێستەکە دەئاوسێت و ئاوڵەی لێ دروستدەبێت، ئاوڵەکە لە کۆتاییدا دەتەقێت و وشک دەبێتەوە و لە کۆتاییدا پێستە مردووەکە هەڵدەوەرێت. ئەم نیشانانە دەتوانن لە سەر هەموو بەشەکانی جەستە دەربکەون، بە کۆئەندامی زاوزێشەوە.   زانایان سەرقاڵی شیکردنەوەی زنجیرەی بۆماوەیی ئەو نموونانەی ڤایرۆسەکەن، کە لە تووشبووانەوە وەرگیراون بۆ ئەوەی زیاتری لە بارەوە بزانن.   نەخۆشییەکە سەرەتا لە ساڵی ١٩٧٠ لە کۆماری کۆنگۆی دیموکرات دۆزرایەوە. سەرهەڵدانی لە وڵاتانی نوێ، نیگەرانیی دروستبوونی پەتایێکی دیکەی جیهانیی دروستکردووە، لە کاتێکدا کە هێشتا کۆرۆنا بەرۆکی جیهانی بەرنەداوە و ئامارەکانی گەیشتوونەتە سەرووی ٥٣١ ملیۆن تووشبوو و ٦ ملیۆن و ٣١١ هەزار مردوو.