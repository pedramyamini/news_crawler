رۆژی شەممە ٧ ـی ئایاری ٢٠٢٢ تێدرۆس ئەدهانۆم گابرەیسوس، بەڕێوەبەری تەندروستیی جیهانی سەردانی کیێڤی پایتەختی ئۆکراینای کرد و لە کۆنفڕانسێکی رۆژنامەڤانیدا رایگەیاند، لەو کاتەوەی رووسیا هێرشەکەی بۆ سەر ئۆکراینا دەستپێکردووە، تەندروستیی جیهانی هاوکاریی ئیمێرجێنسی بۆ ئەنجامدانی سەروو ١٥ هەزار نەشتەرگەری لە ئۆکراینا دابینکردووە و یارمەتیی تەندروستی بۆ ٦٥٠ هەزار کەس لە ئۆکراینا دابینکردووە.  ئەدهانۆم داواشی لە رووسیا کرد هێرشەکانی بۆ سەر ناوەندە تەندروستییەکان بووەستێنێت و جەختیشی لە پێویستی بە کۆتاییهێنان بە جەنگەکە کرد.   هاوکات مایکڵ رایان، بەڕێوەبەری جێبەجێکاری پڕۆگرامی باری لەناکاوی تەندروستی لە رێکخراوەکە گوتی، هەر هێرشێکی "بە ئەنقەست" بۆ سەر ناوەندە تەندروستییەکان قبووڵکراو نییە و رایگەیاند کە رێکخراوی تەندروستیی جیهانی بەردەوام دەبێت لە بە بەڵگەکردنی ئەو هێرشانەی دەکرێنە سەر ناوەندە تەندروستییەکان.  دەقی قسەکەی تێدرۆس ئەدهانۆم گابرەیسوس، بەڕێوەبەری گشتیی تەندروستیی جیهانی:  "پەیامی من بۆ هەموو خەڵکی ئۆکراینا ئەوەیە کە تەندروستیی جیهانی لەگەڵتان دەبێت. هەموو شتێک کە لە تواناماندا بێت دەیکەین بۆ ئەوەی پاڵپشتیی حکومەتی ئۆکراینا بکەین تاوەکو چارەسەری برینداران بکات، خزمەتگوزارییە تەندروستییەکان بگەیێندرێنە خەڵکی و سیستمی تەندروستیی ئۆکراینا بەهێزبکرێت. بەڵام تەنیا یەک دەرمان هەیە کە تەندروستیی جیهانی ناتوانێت بیگەیێنێت کە هاوکات لە هەر شتێک زیاتر ئۆکراینییەکان پێویستییان پێیەتی؛ ئەویش وەستاندنی جەنگە. ئێمە داوا لە رووسیای فیدراڵ دەکەین جەنگ بوەستێنێت.  تەندروستیی جیهانی تاوەکو ئێستا ٢٠٠ هێرشی بۆ سەر ناوەندە تەندروستییەکانی ئۆکراینا پشتڕاستکردووەتەوە. دەبێت ئەم هێرشانە بوەستێندرێن. نابێت کەرتی تەندروستی بکرێتە ئامانج. "