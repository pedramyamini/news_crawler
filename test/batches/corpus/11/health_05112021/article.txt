رۆژی پێنجشەممە ٤ - ١١ - ٢٠٢١ هانس کلوج، سەرۆکی لقی ئەوروپای رێکخراوی تەندروستیی جیهانی لە کۆنفڕانسێکی رۆژنامەڤانیدا رایگەیاند تاوەکو مانگی شوباتی ساڵی داهاتوو چاوەڕوان دەکرێت ٥٠٠ هەزار کەیسی مردن بەهۆی کۆڕۆناوە لەو کیشوەرە تۆماربکرێن و ئەمەشی بۆ کەمی وەرگرتنی ڤاکسین گەڕاندەوە.   هانس گوتیشی "ئێمە پێویستە تاکتیکەکەمان بگۆڕین، لە کاردانەوەی دوای تووشبوونی کۆڕۆنا بۆ رێگریکردن لە تووشبوونی لە سەرەتاوە".  تەندروستیی جیهانی رایدەگەیێنێت کە لە چەند مانگی رابردوودا، پرۆسەی وەرگرتنی ڤاکسین لە بەشێک لە وڵاتانی ئەوروپا خاوبووەتەوە. لەکاتێكدا نزیکەی ٨٠ % ی خەڵک لە ئیسپانیا دوو قورچک ڤاکسینیان وەرگرتووە. رێژەکە لە فەڕەنسا ٦٨ % و ئەڵمانیا ٦٦ % ـە. ئەمەش لەکاتێکدایە کە تاوەکو مانگی تشرینی یەکەم تەنیا ٣٢ % ی خەڵکی رووسیا بە تەواوەتی ڤاکسینیان وەرگرتبوو.  کلوج سەرزەنشتی سستکردنەوەی رێکارەکانی خۆپارێزیشی کرد، کە بەگوتەی خۆی بووەتە هۆی ئەوەی رێژەی تووشبوون لە ناوچەکانی سنووری رێکخراوی تەندروستیی جیهانیی ئەورووپا هەڵبکشێت کە ٥٣ وڵات، لە نێویدا بەشێک لە وڵاتانی ئاسیای نێوەڕاست لەخۆ دەگرێت. هاوکات، تاوەکو ئێستا رێکخراوی تەندروستیی جیهانی ١.٤ ملیۆن کەیسی مردنی بەهۆی کۆڕۆناوە لەو ناوچەیە تۆمارکردووە.  ئەمەش لەکاتێکدایە کە ماریا ڤان کێڕکۆڤ، سەرۆکی تیمی تەکنیکی لە رێکخراوی تەندروستیی جیهانی رایگەیاند، لە چوار هەفتەی رابردوودا کەیسەکانی تووشبوون بە پەتاکە بە رێژەی ٥٥ % بەرزبوونەتەوە ئەمەش سەرەڕای "هەبوونی ڤاکسینی پێویست و ئامڕازەکانی خۆپاراستن و چارەسەری".   هاوکات لە بەریتانیا بارودۆخەکە زیاتر لە هەڵکشاندایە، بەوپێیەی بەگوێرەی رێکخراوی تەندروستیی جیهانی رێژەی تووشبوون لە ٢٤ کاژێردا گەیشتووەتە ٣٧ هەزار کەس. ئەمەش لەکاتێکدایە کە لە ئەڵمانیا لە ٢٤ کاژێردا رێژەی تووشبوون بە پەتای کۆڕۆنا ٣٤ هەزار کەسی تێپەڕاند. هەربۆیەش بەرپرسانی تەندروستی هۆشداری دەدەن و نیگەرانن لەوەی کە شەپۆڵی چوارەمی پەتاکە سەردەکێشێت بۆ مردنی زیاتر و گوشاری زیاتر دەخاتە سەر کەرتی تەندروستی. ئەمەش لەکاتێکدایە کە لە ٢٤ کاژێری رابردوودا ١٦٥ کەیسی مردن لە بەریتانیا تۆمارکراون کە ژمارەکە لە یەک هەفتە پێشتر ١٢٦ کەیسی رۆژانە بوو.