شارەکە قەدەخەی هاتووچۆی تێدا راگەیێندراوە و خەڵکی شارەکە تەنانەت رێگەیان پێنادرێت بچنە دووکانەکانی سەوزە و میوەش. تەنیا رۆژی شەممە ٢٣ هەزار و ٦٠٠ کەیسی نوێی تووشبووی کۆرۆنا لەو شارە دەستنیشانکراون، کە ئەوەش ریکۆردێکی نوێیە.  بەرپرسانی چین دەڵین، شارەکە رووبەڕووی "هەندێک ئاستەنگ" بووەتەوە، بەڵام ئەوەشیان خستووەتەڕوو کە لە هەوڵی چارەسەرکردنی ئاستەنگەکاندان. بەشێک لە خەڵکیش تووڕەن لەو رێکارانەی حکومەتی وڵاتەکە بۆ رێگری لە بڵاوبوونەوەی ڤایرۆسەکە گرتوونیەتەبەر، لەنێویاندا دابڕانی دایک و باوک ئەگەر منداڵەکەیان پشکنینی کۆڤیدی پۆزەتیڤ بوو؛ بەرپرسانی شەنگهای دواتر رایانگەیاند، دایک و باوکان دەتوانن لەکاتی کەرەنتینکردنی منداڵەکانیان لە ناوەندەکانی تایبەت بە تووشبووان، هاوەڵییان بکەن.  بەپێی راپۆرتێکی ئاژانسی رۆیتەرز، هێشتا دایک و باوکان سکاڵا دەکەن لەوەی کە جیایان دەکەنەوە لە منداڵەکانیان، لەکاتێکدا پشکنینی کۆڤیدیان پۆزەتیڤیش نییە.  لەو شارە گەورەی چین دەست بە پشکنینی زۆرەملێ کراوە بۆ ناسینەوە و کەرەنتینکردنی هەموو ئەو کەسانەی کە هەڵگری ڤایرۆسەکەن. ئەو دانیشتووانەی شەنگهای کە پشکنینیان پۆزەتیڤە ناتوانرێت لە ماڵەکانیاندا کەرەنتین بکرێن، تەنانەت ئەگەر دۆخیشیان باش بێت، بەڵکو بە زۆرەملێ دەبرێنە ئەو شوێنانەی تایبەت کراون بە تووشبووانی ڤایرۆسەکە؛ رەخنەگرانیش دەڵێن ئەو شوێنانە زۆر قەرەباڵخن.  بۆچی کورتهێنان لە خواردن دروستبووە؟  مانگێک پێش ئێستا، کاتێک ئۆمیکرۆن لە شەنگهای سەریهەڵدا، لە شارەکە چەند شوێنێکی دیاریکراو کەرەنتین کران؛ دواتر کە ڤایرۆسەکە زیاتر بڵاوبووەوە، شارەکە بەسەر دوو بەشدا دابەشکرا، هەر بەشێکیشیان رێکاری تایبەت بە خۆی بۆ دانرا.  لە شارەکەدا نزیکەی ٢٦ ملیۆن کەس دەژین، بەهۆی رێکارە تووندەکانیشەوە خەڵک ناچاربوون کە لە ماڵەوە خواردن و ئاو داوا بکەن و چاوەڕێی حکومەت بن سەوزە، گۆشت و هێلکەیان بۆ ببەن، بەڵام درێژەکێشانی قەدەخەی هاتووچۆ گوشارێکی زۆری لەسەر خزمەتگوزارییەکانی گەیاندنی خواردن و خواردنەوە و هاوکارییەکانی حکومەت دروستکرد. زۆربەی ئەوانەش کە خواردن و خواردنەوە دەگەیێننە خەڵک، لەو ناوچانەدان کە قەدەخەی هاتووچۆیان لەسەرە، ئەوەش ئاستەنگێکی دیکەی بۆ گەیاندنی خواردن بە خەڵکی شارەکە دروستکردووە.  بەشێک لە خەڵکی هەندێک ناوچەی شارەکە باس لەوە دەکەن کە هیچ شتێکیان بەدەستناگات، بەکارهێنەرێکی تۆڕی کۆمەڵایەتیی "ویبۆ" لە وەڵامی پەیامێکی ڤیدیۆیی بەرپرسانی شارەکەی چیندا نووسیویەتی، "تکایە بەزووترین کات کێشەی توانای گەیاندن [ی خواردن و خواردنەوە و هاوکارییەکانی حکومەت] چارەسەر بکەن". بەکارهێنەرێکی دیکەش نووسیویەتی، "لە ژیانمدا ئەوە یەکەم جارە برسیم دەبێت".  لە تویتەر پارێزەرێک کە لە شەنگهایە نووسیویەتی، ١٠ ئەپلیکەیشنی تایبەت بە داواکردنی خواردنی هەیە، بەڵام سەرکەوتوو نەبووە لەوەی خواردنی لە هیچکامیانەوە پێبگات.  بەرپرسانی شارەکە باس لەوە دەکەن، خواردنی پێویستیان لە برنج، ماکەرۆنی، دانەوێڵە، رۆن و گۆشت هەیە، بەڵام کێشەیان لەوەدا هەیە کە ناتوانرێت لەکاتی دیاریکراودا دابەشبکرێن.  چین پێشتر بەشێوەیەکی سەرکەوتووانە قەدەخەی هاتووچۆی لە شارەکانی شیان و ووهان راگەیاندووە، بەڵام بڵاوبوونەوەی ڤایرۆسەکە لە شەنگهای، کە گەورەترین شاری ئەو وڵاتەیە، زۆر زیاترە لەوەی پێشوو.  بەهۆی ئەوەی شەنگهای یەکێکە لە پێگە ئابوورییەکانی چین، پێشبینی دەکرێت قەدەخەی هاتووچۆ تێیدا کاریگەریی لەسەر ئابووریی چین و جیهانیش هەبێت.