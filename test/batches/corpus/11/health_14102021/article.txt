حەربی کەتۆ، بەڕێوەبەری بەشی ئایتی لە وەزارەتی تەندروستیی هەرێمی کوردستان لەبارەی هێواشیی دروستکردنی کارتی ڤاکسینەوە بە رادیۆی رووداوی راگەیاند: "پرۆسەکە وردەکاریی زۆری تێدایە، لەبەر ئەوەی بۆ دەرەوەی وڵاتە نامانەوێت کە هاووڵاتی گەشت دەکات تووشی گرفت ببێت. بۆ ناو و رۆژی لەدایکبوونیش پشت بە پاسۆرتی کەسەکە دەبەستین. هەر کارتێکیش کێشەی هەبێت یان هەڵەی تێدا بێت بۆی چارەسەر دەکرێت و هەڵەکەی راست دەکرێتەوە. "  وەزارەتی تەندروستیی هەرێمی کوردستان لە ٢٠٢١/٠٩/٠١ ـەوە دەستی بە دروستکردنی کارتی ڤاکسین کردووە و پرۆسەکە بەردەوامە.   بەڕێوەبەری بەشی ئایتی لە وەزارەتی تەندروستی دەشڵێت: "دروستکردنی کارتی ڤاکسینمان لە وەزارەتی تەندروستی وەرگرتووەتەوە و دەسەڵاتمان داوەتە بەڕێوەبەرایەتییەکان. ئەوانیش رێکاری تایبەت بە خۆیان هەیە. هەر هاووڵاتییەک لە هەر بنکەیەک ڤاکسینی لە خۆی دابێت داواکاری پێشکەش بکات، پاش چەند رۆژێک ناوی دێتەوە. "  بە گوتەی حەربی کەتۆ، تاوەکو ئێستا ٣٧ هەزار و ٧٢٦ کارتی ڤاکسین دروست کراوە و بە هاووڵاتییان دراوەتەوە. بۆ کارپێکرانیشی تاوەکو ئێستا لەناو هەرێمی کوردستاندا هیچ مەرجێک نییە، بەڵام بۆ دەرەوە مەرجە کە گەشتیاری کورد ئەم کارتەی پێبێت، چونکە کاری پێدەکرێت.  هەر دانیشتوویەکی هەرێمی کوردستان بیەوێت کارتی ڤاکسین دەربهێنیت پێویستە پاسپۆرت و ئەو کارتەی پێبێت کە ڤاکسینی پێ لە خۆی داوە.   بەپێی ئاماری تایبەت بە کۆرۆنای وەزارەتی تەندروستیی حکومەتی هەرێمی کووردستان، تاوەکو ئێستا ٣٤٥ هەزار ٨٤٤ کەس تووشی ڤایرۆسی کۆرۆنا بووە، لەو ژمارەیە ٣١٨ هەزار و ٩٥١ کەس چاک بوونەتەوە و شەش هەزار و ٨٠ کەسیش مردوون.