رۆژی دووشەممە ٢٦ - ٠٧ - ٢٠٢١ وەزارەتی تەندروستیی هەرێمی کوردستان راگەیێندراوێکی بڵاوکردەوە و دەڵێت، بەهۆی خراپی رەوشی کۆرۆنا و زۆری ژمارەی تووشبووان ئەمڕۆ بەیانی وەزیری تەندروستی گەیشتە شاری دهۆک.  لە هەرێمی کوردستان رۆژ بە رۆژ ژمارەی تووشبووانی کۆرۆنا بەرزتردەبێتەوە، وەزارەتی تەندروستیی ئاماژە بەوە دەدات، کە لە پلانێکی نوێی چارەسەرکردنی نەخۆشان، نەخۆشخانەیەکی دیکە تایبەت دەکرێت بە تووشبووانی کۆرۆنا.  لە بەشێکی دیکەی راگەیێندراوەکەدا هۆشداریی لەبارەی دۆخی کۆرۆنا لە هەرێمی کوردستان دراوە و تێیدا هاتووە "بەداخەوە رەوشی بڵاوبوونەوەی ڤایرۆسی کۆرۆنا زۆر خراپە. "  بەپێی راگەیێندراوەکە، تاوەکو کاژێر ١٢: ٠٠ی شەوی رابردوو "زۆرترین ژمارەی تووشبووان تۆمارکراوە، ژمارەکە یەکجار زۆرە  زۆرترین تووشبوون لە پارێزگای دهۆکە. "  ژمارەیەکی پێوانەیی تووشبوون بە کۆرۆنا لە هەرێمی کوردستان  بەپێی دوایین ئاماری تووشبووانی کۆرۆنا کە وەزارەتی تەندروستیی هەرێمی کوردستان بڵاویکردووەتەوە، لە ٢٤ کاژێری رابردوودا ٢١٧٨ تووشبووی دیکەی کۆرۆنا لە هەرێمی کوردستان تۆمارکراون، کە ئەو ژمارەیەش تاوەکو ئێستا لە ماوەی ٢٤ کاژێر و لە سەرەتای بڵاوبوونەوەی کۆرۆنا لە هەرێمی کوردستان تۆمارنەکراوە.   رۆژی ٢٥ی تەممووزی ٢٠٢١ لە هەرێمی کوردستان ١١ هەزار و ٦٣١ پشکنینی تایبەت بە ڤایرۆسی کۆرۆنا کراون، ئەنجامی پشكنینی ٢١٧٨ کەسیان پۆزەتیڤ بووە، ئەمەش زۆرترین ژمارەی تووشبوونە تاوەکو ئێستا تۆمارکرابێت.  هەر لە ٢٤ کاژێری رابردوودا ١٠٥٧ تووشبووی پێشووی ڤایرۆسەکەش چاکبوونەتەوە کە بەمشێوەیەیە:  هەر لەو ماوەیەدا ١٤ تووشبووی دیکەی ڤایرۆسەکە گیانیان لەدەستداوە:  تاوەکو ئێستا لە هەرێمی کوردستان زیاتر لە ٢١٤ هەزار تووشبووی کۆرۆنا دەستنیشانکراون، ١٩٢ هەزار و ٣٥١ لەو تووشبووانە چاکبوونەتەوە و چوار هەزار و ٦٨٩ تووشبووش گیانیان لەدەستداوە.