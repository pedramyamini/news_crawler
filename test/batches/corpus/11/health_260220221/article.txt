د. سەیف بەدر، گوتەبێژی وەزارەتی تەندروستیی عێراق گوتی، "زیاتر لە نیوەی تووشبووانی ئێستای کۆرۆنا لە عێراقدا واتە ٧٠ % بۆ ٨٠ % یان تووشبووی ئۆمیکرۆنن. ئێمە لە شەپۆلی چوارەمی کۆرۆناداین؛ دۆخە سەختەکەمان تێپەڕاندووە، نەوەک تەواوی شەپۆلەکە، بەڵام ئەمە بەهیچ شێوەیەک مانای ئەوە نییە لە بازنەی مەترسی چووینەتە دەرەوە".   وێڕای ئەو هەڵمەتە فراوانەی لایەنە پەیوەندارەکان جێبەجێی دەکەن بۆ هاندانی خەڵک تاوەکو ڤاکسین وەربگرن و بوونی هەزار و ٤٠٠ ناوەندی وەرگرتنی ڤاکسین لە سەرانسەری عێراق، تائێستا کەمتر لە ١٠ ملیۆن عێراقی ڤاکسینیان وەرگرتووە، کە ٧ ملیۆنیان قورچکی یەکەم و دووەم و نزیکەی ١٠٠ هەزار کەسیشیان قورچکی سێیەمیان وەرگرتووە.  عەلی عەبدولحوسێن کازم، یاریدەدەری بەڕێوبەری نەخۆشخانەی شیفای حکومی دەڵێت، "دەتوانین بڵێین بە نزیکەی ٩٥ % بۆ ٩٦ % ی ئەوانەی بەهۆی تووشبوون بە کۆرۆنا لە چاودێریی چڕدان، ئەو کەسانەن کە ڤاکسینیان وەرنەگرتووە".   ڤایرۆسی گۆڕای جۆری "ئۆمیکرۆن" بەوە ناسراوە کە زۆر بەخێرایی بڵاودەبێتەوە؛ ئێستاش رۆژانە تێکڕا رۆژانە نزیکەی ٢ هەزار تووشبوو لە سەرانسەری وڵات تۆمار دەکرێن.  فاروق نەعوم، تووشبووی کۆرۆنا دەڵێت، "هەناسەم تەنگە، ماوەیەک هەستم دەکرد هەناسەم نامێنێ، بەڵام لێرە هەوڵی کارمەندەکان زۆر نایانە".  بەپێی دوایین ئاماری وەزارەتی تەندروستیی عێراق، نزیکەی ٢ ملیۆن و ٣٠٠ هەزار توشبووی کۆرۆنا لە وڵات تۆمارکراون و نزیکەی  ٢٤ هەزار و ٩٥٠ کەسیش بەهۆیەوە گیانیان لەدەستداوە.