ئەمڕۆ یەکشەممە ٢ - ١ - ٢٠٢٢، وەزارەتی تەندروستی عێراق، رایگەیاند دوێنێ ئێوارە یەک ملیۆن ڤاکسینی ڤایزەر گەیشتە عێراق و بەسەر ساردکەرەوەکان دابەشکراوە بۆ ئەوەی بگوازرێتەوە بۆ پارێزگاکان لەنێویاندا پارێزگاکانی هەرێمی کوردستان.  د. ئارام رۆستەم، راوێژکاری وەزیری تەندروستی حکومەتی هەرێمی کوردستان لەوبارەیەوە بەرووداوی گوت: "پشکی هەرێمی کوردستان لەهەر بڕە ڤاکسینێک دەگاتە عێراق هەیە کە زۆر جار ١٣ % دەبێت و لە پشکی هەرێمی کوردستان لە بودجەی سیادی دەبڕدرێت، واتە بێ بەرامبەر نییە".   بەو پێیە بێت هەرێمی کوردستان ١٣٠ هەزار ڤاکسینی لەو یەک ملیۆن ڤاکسینە بەردەکەوێت. د. ئارام رۆستەم گوتی: "زۆر جار رێژەی دانیشتووان و رێژەی تووشبوون، فاکتەرن بۆ ئەوەی رێژەی ڤاکسین دابەشکردن بەسەر پارێزگاکاندا دیاری بکرێت".  سەبارەت بەبڕیاری رێگەنەدان بە دەوامکردنی فەرمانبەران و رایینەکردنی مامەڵەی ئەو کەسانەی ڤاکسینیان وەرنەگرتووە و سەردانی فەرمانگەکانی حکومەت دەکەن، د. ئارام رۆستەم، ئاشکرایکرد: "ئێمە پێش سەری ساڵی نوێ، واتە لە کۆتاییەکانی ساڵی ٢٠٢١ ئەو بڕیارەمان بەسەر فەرمانبەرانی وەزارەتی تەندروستی جێبەجێکرد و هەر فەرمانبەرێک ڤاکسینی وەرنەگرتبێت یان پشکنینی کۆرۆنای پێ نەبێت، نابێت دەوام بکات، بۆ ئەو کەسانەشی بۆ راییکردنی مامەڵەکانییان سەردانی فەرمانگەکانی وەزارەت دەکەن، لەچەند رۆژی داهاتوو ئەوەش جێبەجێ دەکەین".  ئەمڕۆ یەکشەممە، ٢ - ١ - ٢٠٢٢، نەریمان تاڵیب، گوتەبێژی وەزارەتی داد، بە تۆڕی میدیایی رووداوی راگەیاند، بڕیارەکەی رۆژی ١٥ - ١٢ - ٢٠٢١ چووەتە بواری جێبەجێکردنەوە، کە تایبەت بوو بەوەی هەر سەردانیکارێک بەبێ وەرگرتنی کارت یان پشکنینی ڤاکسین کارەکانی رایی ناکرێت، بۆ فەرمانبەرانیش رێگەیان پێنادرێت دەوامی فەرمی خۆیان بکەن ئەگەر ڤاکسین وەرنەگرن.  نەریمان تاڵیب دەڵێت: "هەر فەرمانبەرێک ئەگەر پابەندی بڕیارەکە نەبێت بۆ وەرگرتنی ڤاکسین، ئەوا بەپێی یاسای رێکخستنی فەرمانبەرانی دەوڵەت مامەڵەی لەگەڵدا دەکرێت".  بەپێی گشتاندنێک کە واژۆی فەرسەت ئەحمەد، وەزیری دادی حکومەتی هەرێمی کوردستانی لەسەرە و رۆژی ١٥/١٢/٢٠٢١ دەرچووە: "هەر فەرمانبەرێک لە هەر پلە و پۆستێکدا بێت، ئەگەر تاوەکو ٠١ - ٠١ - ٢٠٢٢ ڤاکسینی وەرنەگرتبێت، ناتوانێت پابەندبێت بە دەوامی فەرمی".  هەر بەپێی گشتاندنەکە، "لە دوای ٠١ - ٠١ - ٢٠٢٢ ەوە، هیچ هاونیشتمانییەک ناتوانێت سەردانی فەرمانگەکان بکات بە مەبەستی راییکردنی مامەڵەکانیان، بەبێ وەرگرتنی ڤاکسین".