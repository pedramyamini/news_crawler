رۆژی شەممە ٢٧ - ١١ - ٢٠٢١ بۆریس جۆنسن، سەرۆکوەزیرانی بەریتانیا لە کۆنفڕانسێکی رۆژنامەڤانیدا کە تایبەت لەبارەی ڤایرۆسی گۆڕاوی نوێی جۆری ئۆمیکرۆن رێکخرابوو، هەواڵی دوو تووشبووی ڤایرۆسە گۆڕاوەکەی لە بەریتانیا پشتڕاستکردەوە و گوتی، زاناکانیان لەگەڵ هەر کاژێرێکدا شتی نوێ لەبارەیەوە دەزانن و "وا دەردەکەوێت کە گۆڕاوی ئۆمیکرۆن زۆر بەخێرایی لە نێو ئەوانەدا بڵاودەبێتەوە کە دوو قورچکە ڤاکسینیان وەرگرتووە. ئەم گۆڕاوە زۆر لە گۆڕاوی پێشووتری جیاوازە. لە ئەنجامدا دەکرێت بەشێوەیەکی رێژەیی و بە تێپەڕبوونی کات بەرگریی ڤاکسینەکانمان کەمبکاتەوە. "  جۆنسن جەختی لەوە کردەوە کە گەشتیی هاوڵاتیان راناگرن، بەڵام گوتیشی کە هەرکەسێک بێتە نێو بەریتانیا پێویستە لە کۆتایی دووەم رۆژی گەیشتنی، تێستێکی پی سی ئاڕ بکات و خۆی جیابکاتەوە تاوەکو تێستەکەی بە نێگەتیڤ دێتەوە.  هاوکات سەرۆکوەزیرانی بەریتانیا گوتیشی کە پەیوەندیی بە هەموو ئەو کەسانەوە دەکەن کە تێستی پۆزەتیڤی ئۆمیکرۆنیان بۆ دەردەچێت و داوای خۆجیاکردنەوەی بۆ ماوەی ١٠ رۆژی لێدەکەن، بەبێ گوێدانە ئەوەی ڤاکسینت وەرگرتووە یان نا. داواشی لە هاووڵاتیانی بەریتانیا کرد کە بۆ رێگەگرتن لە بڵاوبوونەوەی ئەم گۆڕاوە، رێکارەکانی بەستنی دەمامک لە بازاڕ و هۆکارەکانی گواستنەوەی گشتیی تووندبکەنەوە.  لە ئەڵمانیا زانا و ڤایرۆسناسان گەشبینترن. لەکاتێکدا هێشتا زۆر لەسەر گۆڕاوە نوێیەکە نازانرێت، ڤایرۆسناسێک لەگەڵ وەزیری تەندروستیی وڵاتەکەیدا کۆبووەتەوە و، دڵنیایی دەدات کە ڤاکسین بەرگریی لە دژی ئۆمیکرۆن دروستدەکات.  لیف ئیریک ساندێر، ڤایرۆسناس لە نەخۆشخانەی زانکۆی خێرخوازی لە بەرلین دەڵێت، "بەهۆی خانەی بەرگرییەوە، من زۆر گەشبینم کە بەرگریمان هێشتا چالاکە، بۆ گۆڕاوی نوێی ئۆمیکرۆن و گۆڕاوی دەلتاش هەر وایە.. بۆیە گەشبینین سەبارەت بەو گۆڕاوەوە لە خاڵی سفر دەستپێناکەینەوە. ئێمە دەتوانین بەهۆی قورچکی بەهێزکەرەوە بەرگریی زۆر بەهێزبکەین، تاوەکو بیگەیێنینە سەرووی بەرگریی بنچینەیی. بۆیە دەتوانین شەڕی گۆڕاوە نوێکان بکەین. "  جهانزبێرگ لە ئەفریقیای باشوور سەرچاوەی سەرهەڵدانی گۆڕاوە نوێیەکەیە، چەندین وڵات لە ترسی گۆڕاوەکە قەدەخەی گەشتکردنیان بۆ ئەفریقیای باشوور راگەیاندووە، ئەمە بەرپرسانی ئەو وڵاتەی توڕەکردووە دەڵێن، لە بری چەپڵەڕێزانمان بکەن کە زوو درکمان بە ڤایرۆسەکە کردووە، سزامان دەدەن.  لە تەواوی ئەفریقیا تەنیا ٧ % ی خەڵک هەردوو قورچکی ڤاکسینیان وەرگرتووە. ئاندیل رادیبی، قوتابییەکی خەڵکی ئەو وڵاتەیە و دەڵێت، "سەبارەت بە خۆکوتان، من دەڵێم ئەوە بژاردەی هەر تاکە کەسێکە ڤاکسین وەرگرێت یان نا، بۆ ئەوەی وریای خۆیان بن، پێویستە خەڵک ڤاکسین وەرگرن. چونکە لە سەردەمێکی زۆر ترسناک دەژین".