لە راگەیێندراوێکی بەڕێوەبەرایەتیی گشتیی تەندروستیی سلێمانیدا هاتووە "دوای گەیشتنی تێستی تایبەت بە پشکنین و دیاریکردنی جۆری گۆڕاو لە کۆڤید - ١٩ (دەلتا) بە سەنتەری پشکنینی کۆڤید لە سلێمانی، لەلایەن تیمی پشکنینی کۆرۆنا لە سەنتەری دەستنیشانکردنی کۆرۆنای گۆڕاو ئەو جۆرە نوێیە تۆمارکرا".  بەڕێوەبەرایەتیی گشتیی تەندروستیی سلێمانی دەڵێت، دوای دیاریکردنی جۆری گۆڕاوی کۆڤید - ١٩ (دەلتا)، پشکنین بۆ هاونیشتمانیان دەکرێت.  رۆژی پێنجشەممە ١٥ - ٠٧ - ٢٠٢١ سامان بەرزنجی، وەزیری تەندروستیی هەرێمی کوردستان رایگەیاند، "ڤایرۆسی کۆرۆنای گۆڕاو لە جۆری دەلتا لە هەرێمی کوردستان دەستنیشانکراوە، ئێمە ماوەیەکی زۆرە بەدواداچوون دەکەین و پشتڕاستبووەوە کە ئەم جۆرەی کۆرۆنا لە هەرێمی کوردستان بڵاوبووەتەوە".     وەزیری تەندروستیی هەرێمی کوردستان ئاماژەی بەوەش دا کە "هۆشیاریی تەندروستی لە هەموو شتێک گرنگترە" و داوای لە هاونیشتمانیان کرد خۆیان بپارێزن.     دکتۆر سامان بەرزنجی لە بەشێکی دیکەی قسەکانیدا گوتی "بۆ یەکەمجار وەکو وەزارەتی تەندروستی کیتی تایبەت و پێداویستی تایبەت بە دەستنیشانکردنی ئەو جۆرەی کۆرۆنا [دەلتا] دابینکراوە و لەسەر ئاستی عێراقیش تەنیا لە هەرێمی کوردستان ئەم جۆرە دەستنیشانکردنە دەکرێت".     وەزیری تەندروستیی هەرێمی کوردستان دەشڵێت، بەپێی راپۆرتە تەندروستییەکان ئەم جۆرەی کۆرۆنا بە خێرایی بڵاودەبێتەوە و دەبێت هاونیشتمانیان زیاتر خۆیان بپارێزن "چونکە ئێستا ڤایرۆسی کۆرۆنای جۆری دەلتا لە هەرێمی کوردستان بوونی هەیە".     دکتۆر سامان بەرزنجی داوای لە وەزارەتەکانی ناوخۆ، ئەوقاف و گواستنەوە و گەیاندن و سەرجەم پارێزگار و قایمقام و بەڕێوەبەری ناحیەکان کرد کە "ماسک بکرێتە ناچاری و لێکدوورکەوتنەوە لەنێوان خەڵک هەبێت".