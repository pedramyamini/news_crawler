ئەمڕۆ چوارشەممە ١١ - ٠٨ - ٢٠٢١، سەباح هەورامی، بەڕێوەبەری گشتیی تەندروستیی سلێمانی لەکاتی بەسەرکردنەوەی نەخۆشخانەی منداڵبوون لە سلێمانی لە کۆنگرەیەکی رۆژنامەڤانیدا داوای لە ژنانی دووگیان کرد ڤاکسینی کۆرۆنا وەربگرن و رایگەیاند: "داوا لە هاووڵاتیانی شاری سلێمانی، ئەو ژنانەی دووگیانن، ئەوانەی تەمەنی کۆرپەکەیان لە ٣ مانگ زیاترە، دەکەم بە زووترین کات سەردانی بنکەکانی ڤاکسین بکەن و خۆیان بە ڤاکسینی دژی کۆرۆنا بکوتن، چونکە بە راستی تووشبوون لەنێو ژنانی دووگیان زیادیکردووە و ئەوەش مەترسی لەسەر ژیانیان دروستدەکات".  سەباح هەورامی دڵنیایی لە سەلامەتی ڤاکسین لەسەر ژنانی دووگیان و کۆرپەکانیان دەدات و دەڵێت: "دڵنیایان دەکەمەوە کە ڤاکسینەکە هیچ کاریگەرییەکی خراپی لەسەر کۆرپەکانیان و تەندروستیی خۆیان نابێت. لە چەند رۆژی داهاتووشدا چەند رێنوێنییەک بۆ ژنانی دووگیان دەردەکەین بۆئەوەی بە هیچ شێوەیەک نۆرە نەگرن بۆ ڤاکسین و لە هەر شوێنێک داوای ڤاکسین بکەن بۆیان جێبەجێ بکرێت".  بەڕێوەبەری گشتیی تەندروستیی سلێمانی بە پێویستی دەزانێت کە "ژنانی دووگیان بە باشی خۆیان بپارێزن بۆئەوەی تووشی کۆرۆنا نەبن، چونکە ڤایرۆسەکە کاریگەری دەکاتە سەر تەندروستیان".  سەبارەت بە تووشبوون بە کۆرۆنا لەنێو ئەو کەسانەی کە ڤاکسینیان وەرگرتووە و ئەوانەی پێشتر تووشی کۆرۆنا بوون، سەباح هەورامی گوتی: " ئەو کەسانەی کە تووشی کۆرۆنا بوون و ئەوانەی ڤاکسینی کۆرۆنایان بەکارهێناوە، چانسی ئەوەیان هەیە تووشی کۆرۆنا ببنەوە، بەڵام بە دڵنیاییەوە باری تەندروستیان و بەرگریی لەشیان زۆر بەهێزترە لەو کەسانەی کە تووش نەبوون یان ئەو کەسانەی ڤاکسینیان وەرنەگرتووە. ئەوانەی ڤاکسینیان وەرگرتووە هێواشتر تووش دەبن و کاریگەری ڤایرۆسەکە لەسەر تەندروستیان لاوازترە".  سەبارەت بە دۆخی کۆرۆنا لە شاری سلێمانی، سەباح هەورامی ئاماژە بەوە دەدات کە: "تاوەکو ئێستا هەر لە بەرزبوونەوەدایە؛ دەتوانین بڵێین گەیشتووینەتە ئاستێکی زۆر بەرز؛ نەخۆشخانەکان بە تەواوەتی پڕبوون لە نەخۆش، بە تایبەت لە بەشی چاودێریی ورد زۆر بە ئاستەم جێگەی نەخۆشمان ماوە، تەنانەت لە کەرتی تایبەتیش. بۆیە داوا لە هاووڵاتیان دەکەم ئەم ماوەیە زیاتر پابەند بن".  بەڕێوەبەری گشتیی تەندروستی سلێمانی ئاماژە بەوەش دەدات کە گرفتی کەمی ڤاکسینیان نییە و دەڵێت: "گرفتی کەمی ڤاکسینمان نییە، هەر هاووڵاتییەک بیەوێت دەتوانێت ڤاکسین وەربگرێت".