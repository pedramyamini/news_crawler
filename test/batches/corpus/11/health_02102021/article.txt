بە گوێرەی ئەو ئامارە، لە هەفتەی رابردووەوە زۆربەی ئەوانەی بەهۆی پەتاکەوە گیانیان لەدەستداوە، خەڵکی ئەمریکا، رووسیا، بەرازیل، مەکسیک و هیندستان بوون.   ئامارەکان پێشانیدەدەن کە ئەمساڵ مردن بەهۆی کۆرۆنا زیاتر بووە بەراورد بە ساڵی رابردوو، ئەوە وێڕای هەبوونی ڤاکسین و بەڕێوەچوونی هەڵمەتی کوتان لە ژمارەیەک وڵاتی جیهان.   لە ماوەی هەفتەی رابردوودا، رۆژانە تێکڕای گیانلەدەستدانی ٨ هەزار تووشبوو لە سەرانسەری جیهان تۆمارکراوە، کە دەکاتە ٥ کەس لە هەر خولەکێکدا.   هاوکات ئەو وڵاتانەی کە زۆرترین تووشبوویان تێیدا تۆمارکراون بریتین لە ئەمریکا، هیندستان، بەرازیل، بەریتانیا، رووسیا، تورکیا، فەرەنسا، ئێران، ئەرجەنتین و ئیسپانیا.   تاوەکو ئێستا لە ئەمریکا زیاتر لە ٤٤ ملیۆن تووشبووی ڤایرۆسەکە تۆمارکراون و زیاد لە ٧١٨ هەزار کەس گیانیان لەدەستداوە؛ لە هیندستانیش زیاتر لە ٣٣ ملیۆن تووشبوو تۆمارکراون و زیاتر لە ٤٤٨ هەزاریش گیانیان لەدەستداوە؛ لە بەرازیل ژمارەی تووشبووان ٢١ ملیۆنی تێپەڕاندووە و زیاتر لە ٥٩٠ هەزار کەسیش مردوون؛ لە بەریتانیا زیاتر لە ٧ ملیۆن تووشبوو و زیاتر لە ١٣٥ هەزار مردوو بەو هۆیەوە تۆمارکراون. لە رووسیاش ژمارەی تووشبووان ٧ ملیۆن و نیو کەس و ژمارەی مردووانیش بەو هۆیەوە ٢٠٨ هەزار کەسی تێپەڕاندووە.   چەند مانگێکە سەرنج لەسەر دابینکردنی ڤاکسین بۆ وڵاتانی کەمداهات زیادبووە کە دانیشتووانی زۆربەیان تەنانەت یەک قورچکە ڤاکسینیان وەرنەگرتووە، لە کاتێکدا کە وڵاتە دەوڵەمەندەکان سەرقاڵی دابەشکردنی قورچکی سێیەمن و بەشێکیشیان ئامادەکاری بۆ چوارەم دەکەن، وەک ئیسرائیل.   بە گوێرەی پێگەی Our World in Data ئەوەر وێڵد ئین دەیتا، نیوەی خەڵکی جیهان هێشتا یەک قورچکیشیان وەرنەگرتووە.   هەفتەی رابردوو، رێکخراوی تەندروستیی جیهانی بڵاویکردەوە کە لەومەودوا بەرنامەی کۆڤاکس بڕی زۆری ڤاکسین بەسەر ئەو وڵاتانەدا دابەشدەکات کە کەمترین کەس تێیاندا ڤاکسینیان وەرگرتووە.   ئەو بەرنامەیە کە لە لایەن رێکخراوی تەندروستیی جیهانییەوە پشتگیری دەکرێت، لە کانوونی دووەمی ئەمساڵەوە بە گوێرەی ژمارەی دانیشتووان، ڤاکسینی بەسەر زیاتر لە ١٤٠ وڵاتی ئەندامدا دابەشکردووە.