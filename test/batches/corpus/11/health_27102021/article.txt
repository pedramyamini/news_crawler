حەربی کەتۆ، بەڕێوەبەری بەشی ئایتی لە وەزارەتی تەندروستیی هەرێمی کوردستان بە رادیۆی رووداوی راگەیاند: " تاوەکو ئێستا زیاد لە ٥٠ هەزار کارتی ڤاکسین بە هاووڵاتییان دراونەتەوە. بۆ هەر کارتێکی ڤاکسین پێنج هەزار دینار وەردەگیردرێت لە کاتێکدا لە بەغدا بۆ هەر کارتێک ٣٠ هەزار دینار وەردەگیردرێت. "  بۆ دەرهێنانی کارتی ڤاکسین بۆ گەشتکردن پێویستە ئەو کارتەت پێ بێت کە دەیسەلمێنێت دوو جار ڤاکسینت لە خۆت داوە لەگەڵ لەبەرگیراوەیەکی پاسپۆرتەکەت.   بەشێک لەو هاووڵاتییانەی کارتی ڤاکسینیان وەرگرتووەتەوە گلەیی ئەوە دەکەن کە هەندێک لە زانیارییەکانی سەر کارتەکە هەڵەیان تێدایە و وەک زانیارییەکانی سەر پاسپۆرتەکە نییە.  بەڕێوەبەری بەشی ئایتی لە وەزارەتی تەندروستی گوتی: "هیچ کارێک بەبێ کێشە نییە. ئەو فەرمانبەرانەی کار لەسەر ئامادەکردنی کارتی ڤاکسین دەکەن بە دوو شەفت لە ٠٨: ٠٠ ـی بەیانی بۆ ٠٨: ٠٠ ـی شەو کار دەکەن. رۆژانە زیاد لە هەزار کارت دروست دەکەن. ئەو هەڵەیە هەڵەیەکی دەسانقەست نییە و هیچ شتێکیش ئەستەم نییە کە چاک نەبێتەوە. هەڵەیەکی هونەرییە و زۆر بە ئاسانی دەتوانرێت چاک بکرێتەوە. "  حەربی کەتۆ ئاماژەی بەوە دا کە کارتێک هەڵەی تێدا بێت و بۆ چاککردن بگەڕێنرێتەوە، هەر هەمان رۆژ چاک دەکرێتەوە و گوتی: "دوێنێ هاووڵاتییەک پەیوەندیی پێوە کردم کە کارتەکەی هەڵەیەکی تێدا بوو، کە ناردمانەوە بۆ ناوەندەکە بە ١٠ خولەک چاکیان کردەوە. "  حەربی کەتۆ داوای لە هاووڵاتییان کرد کە ١٠ رۆژ پێش ئەوەی گەشت بکەن بچن کارتی ڤاکسین دەربهێنن بۆ ئەوەی پەلەپەل نەکەن.   بە گوتەی ئەو بەرپرسەی وەزارەتی تەندروستی هاتنەوەی کارتی ڤاکسین سێ تا پێنج رۆژی پێ دەچێت. ئێستا لە هەموو شارەکان کارتی ڤاکسین دەدرێتەوە جگە لە سلێمانی کە هەندێک کێشەی هونەری هەبوو کە ئەویش چارەسەر کراوە و لە هەفتەی داهاتووەوە لەوێیش دەست پێدەکات.