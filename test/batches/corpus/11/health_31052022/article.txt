رۆدیگێر کرێچ، سەرۆکی پەرەپێدانی تەندروستی لە رێکخراوی تەندروستیی جیهانی دەڵێت، " ٥ % ـی کۆی بەبیابانبوونی جیهان بەهۆی چاندنی تووتنەوەیە؛ ساڵانە چوار ترلیۆن و ٥٠٠ ملیار فیلتەری جگەرە دەکەونە نێو رووبار، دەریا و زەریاکانەوە؛ هەر یەکێکیان ١٠٠ لیتر ئاو پیس دەکات".  جووتیاران لە دەیان وڵاتی جیهان دار دەبڕنەوە و لە شوێنیان تووتن دەچێنن. تەندروستیی جیهانی دەڵێت، ساڵانە لەو رێگەیەوە ٦٠٠ ملیۆن دار دەبڕدرێنەوە و دەسوتێندرێن. لە هەمان کاتدا، ساڵانە بۆ ئاودانی ٢٠٠ هەزار هێکتار زەوی توتن، ٢٢ ملیار تۆن ئاو پێویستە. ساڵانە تووتن نزیکەی ٨٤ ملیۆن تۆن دووانە ئۆکسیدی کاربۆنیش دەردەدات و بەرهەمەکانیشی حەوت هەزار ماددەی کیمیایی ژەهراوییان تێدایە.  رۆدیگێر کرێچ، سەرۆکی پەرەپێدانی تەندروستی لە رێکخراوی تەندروستیی جیهانی گوتی، "هێشتا ٥٠٠ ملیار دۆلار بۆ چاندنی تووتن تەرخاندەکرێت و دەبێت دەستبەجێ رابگیرێت، چونکە ئەگەر سەیری کاریگەرییە ئابوورییە رووخێنەرەکانی تووتن بکەیت کە بەهۆیەوە نەخۆش و بێکار بووین، زیانەکانی دەگاتە پێنج ترلیۆن و ٥٠٠ ملیار دۆلار".  چین، ساڵانە ٢٠ ملیار و ٦٠٠ ملیۆن دۆلار، هیندستان، ٧٦٦ ملیۆن دۆلار، هەریەکە لە بەرازیل و ئەڵمانیاش ٢٠٠ ملیۆن دۆلار بۆ پاککردنەوەی پاشماوەکانی بەرهەمەکانی تووتن خەرجدەکەن.  وەکو تەندروستیی جیهانی دەڵێت، ئەو جووتیارانەی رۆژانە دەست لە گەڵای تووتن دەدەن، وەکو ئەوە وایە ٥٠ جگەرەیان کێشابێت. ساڵانە بەهۆی ئەو جگەرەیەی لە تووتن بەرهەمدێت، هەشت ملیۆن کەس لە جیهاندا گیان لەدەست دەدەن.