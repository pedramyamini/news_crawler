لە بەرنامەی مژاری رادیۆی رووداودا کە رێبوار عەلی پێشکەشی کرد، باس لە زیادبوونی رێژەی تووشبوون بە ڤایرۆسی کۆرۆنا لە هەرێمی کوردستاندا کرا کە هەریەکە لە د. دلۆڤان محەممەد، بەڕێوەبەری گشتیی تەندروستیی هەولێر؛ د. ئەفراسیاب مووسا، بەڕێوەبەری گشتیی تەندروستیی دهۆک و د. هێرش سەید سەلیم، جێگری بەڕێوەبەری گشتیی تەندروستیی سلێمانی تێیدا بەشدار بوون.  د. دلۆڤان محەممەد، بەڕێوەبەری گشتیی تەندروستیی هەولێر گوتی: "پێشتر لە هەولێر رێژەی تووشبوون بە ڤایرۆسی کۆرۆنا گەیشتبووە ٣ %، بەڵام ئێستا بۆ ٨ % زیاد بووە. ئێمە بۆ دەستنیشانکردنی تووشبووانی ڤایرۆسی کۆرۆنا رۆژانە نزیکەی هەزار پشکنین دەکەین. ئەگەر کوتان بە ڤاکسین بەردەوام نەبووایە ئەوا ئەگەری هەبوو رێژەی تووشبوون زیاتر بێت. رۆژانە نزیکەی حەوت بۆ هەژدە نەخۆشمان لە چاودێریی چڕدا هەیە و ٣٥ تووشبووی مامناوەندیشمان هەیە. "  د. هێرش سەید سەلیم، جێگری بەڕێوەبەری گشتیی تەندروستیی سلێمانییش گوتی: "لە سلێمانی لە هەفتەی پێشووەوە تووشبووانی ڤایرۆسی کۆرۆنا زیاد بوون. ئەگەر پێشتر رۆژانە ١٠ - ١٥ کەس داخڵ کرابن، ئێستا لە سەرووی ٢٠ تووشبووەوەیە. مانگ و نیوێکە رێژەی تووشبوون لەناو ئەوانەدا کە پشکنینیان بۆ دەکرێت لەنێوان ٧ % بۆ ١٢ % دایە. "  ڤایرۆسی کۆرۆنای دەلتا لە جیهاندا بڵاو بووەتەوە کە شەپۆلێکی نوێ ڤایرۆسەکەیە و زۆر لەوانەی پێش خۆی بەهێزترە. بەو هۆیەوە رێژەی تووشبووان لە وڵاتانی وەک هیندستان و ئێران زیاد بووە.   بەڕێوەبەری گشتیی تەندروستیی هەولێر ئاماژەی بەوە دا کە تاوەکو ئێستا لە هەولێر هیچ تووشبوویەکی کۆرۆنای دەلتا تۆمار نەکراوە. ئێستا تەنیا ڤاکسینی فایزەر بەردەستە کە ئەویش بڕەکەی زۆر کەمە. لەپێشترییش بۆ کەسانی بەتەمەن و کارمەندانی تەندروستییە.  د. ئەفراسیاب مووسا، بەڕێوەبەری گشتیی تەندروستیی دهۆکیش گوتی: "ئێمە لە دهۆک بۆیە ژمارەی تووشبووانمان زۆرە، چونکە پشکنینی زۆر دەکەین کە دەگاتە چوار هەزار پشکنین کە نزیکەی ٧ % بۆ ١٢ % ی ئەرێنی دەبێت. ٣٨ شوێنمان هەیە بۆ نموونە وەرگرتن لە ئەو کەسانەی کە گومان دەکرێت تووشی ڤایرۆسی کۆرۆنا بووبن. تاوەکو ئێستا بە فەرمی هیچ تووشبوویەکی کۆرۆنای دەلتا نە لە دهۆک تۆمار کراوە نە لە هەرێمی کوردستان. "  ئێستا لە شارەکانی هەرێمی کوردستاندا هەڵمەتی کوتان بە ڤاکسینی کۆرۆنا بەردەوامە و بەشێکیش لە هاونیشتمانییان گلەیی ئەوە دەکەن کە لە زووەوە ناویان تۆمار کردووە، بەڵام هێشتا ناویان نەهاتووەتەوە.  د. ئەفراسیاب مووسا گوتی: "هاووڵاتییان لە ١٨ بنکە بە ڤاکسینەکان دەکوترێن. تاوەکو ئێستا ٧٦ هەزار قورچک ڤاکسینی کۆرۆنا هاتووەتە پارێزگای دهۆک کە ٤٧ هەزار و ٥٠٠ کەسیان هەردوو جارەکە کوتراون. "  د. هێرش سەید سەلیمیش گوتی: "رۆژانە لە سلێمانی زیاد لە پێنج هەزار کەس داوا دەکەن کە بە ڤاکسینی کۆرۆنا بکوترێن. لە ناوەندی پارێزگادا ١٢ بنکەی کوتان بە ڤاکسینی کۆرۆنامان هەیە. لە سنووری بەڕێوەبەرایەتیی گشتیی سلێمانیشدا ٣٢ بنکەمان هەیە. "  تاوەکو ئێستا لە هەرێمی کوردستاندا  ١٩٣ هەزار و ٢٧٠ تووشبووی ڤایرۆسی کۆرۆنا تۆمار کراون، لەو ژمارەیە  ١٧٩ هەزار و ٤٦١ کەس چاکبوونەتەوە و  چوار هەزار و ٥٢٨ تووشبوویش مردوون.