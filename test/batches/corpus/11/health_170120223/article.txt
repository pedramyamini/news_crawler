ئەمڕۆ دووشەممە ١٧ - ٠١ - ٢٠٢٢ وەزارەتی پێشمەرگە راگەیێندراوێکی بڵاوکردەوە و رایگەیاند، ئاگاداری سەرجەم بەڕێوەبەرایەتی و یەکە سەربازییەکانی سەر بە وەزارەتی پێشمەرگە دەکەینەوە، کە لە زووترین کاتدا، لە نزیکترین بنکەی تەندروستی، ڤاکسین وەربگرن.  وەزارەتی پێشمەرگە دەڵێ، دوا مۆڵەت بۆ وەرگرتنی ڤاکسین ٢٠ - ٠١ - ٢٠٢٢ ە و لەم رێککەوتە بەدواوە، هەر کەسێک ڤاکسینی وەرنەگرتبێت، ئیجرائاتی یاسایی لەگەڵ دەکرێت و مووچەکەی رادەگیرێت.  د. شەماڵ جەبار یاوەر، بەڕێوەبەری گشتیی دەزگای تەندروستیی پێشمەرگە بە رووداوی راگەیاند، لەگەڵ دابەشکردنی مووچەدا داوای بەڵگەی وەرگرتنی ڤاکسین لە پێشمەرگە دەکرێت، ئەگەر ڤاکسینی وەرنەگرتبێت، بەپێی یاسای بەرزەفتکردنی فەرمانبەران، مامەڵەی لەگەڵدا دەکرێت.  پێشتر لە ٢٥ - ١٠ - ٢٠٢١ د. رەهێڵ فەرەیدوون، بریکاری وەزارەتی تەندروستی بە رادیۆی رووداوی راگەیاند، پێشنیازیان بۆ وەزارەتەکان کردووە کە ئەگەر فەرمانبەران ڤاکسین لە خۆیان نەدەن، هەموو هەفتەیەک پشکنینی پی سی ئاڕ بکەن، ئەگەر ئەوەیش نەکەن، پێشنیاز کراوە مووچەیان پێنەدرێت.  هەر لەو چوارچێوەیەدا، وەزارەتی دادی هەرێمی کوردستان رایگەیاندبوو کە ئەگەر هەر فەرمانبەرێکی دیوانی وەزارەت و دامەزراوەکانی سەر بە وەزارەتەکە تاوەکو ١ - ١ - ٢٠٢٢ ڤاکسینی وەرنەگرتبێت، ناتوانێت لە کارەکەی بەردەوام ببێت.  لەبارەی رێژەی وەرگرتنی ڤاکسینەوە ئاسۆ حەوێزی، گوتەبێژی وەزارەتی تەندروستیئ هەرێمی کوردستان بە تۆڕی میدیایی رووداوی راگەیاند، تاوەکو ١٣ - ٠١ - ٢٠٢٢ ئەو هاونیشتمانییانەی کە تەمەنیان سەروو ١٢ ساڵانە ٢٢ % یان ڤاکسینیان وەرگرتووە. هەروەها لە هەرێمی کوردستان، سێ ملیۆن و ٢٥٦ هەزار هاونیشتمانی پێویستیان بە کوتان هەیە.  بەپێی دوایین ئاماری وەزارەتی تەندروستی، تاوەکو ئێستا ٣٨٩ هەزار و ٩٠١ تووشبووی کۆرۆنا لە هەرێمی کوردستان تۆمارکراون، لەو ژمارەیەش حەوت هەزار و ١٦٦ کەسیان گیانیان لەدەستداوە.