ئەو بابەتەی تەندروستیی سلێمانی بڵاویکردووەتەوە لەلایەن د. پشدەر عەبدوڵڵا ئیسماعیل، پزیشکی پسپۆڕی نەخۆشییەکانی منداڵان و گەشەی منداڵانی نووسراوە و تێیدا داوا لە خەڵک کراوە لەخۆیانەوە چارەسەر بەکارنەهێنن و دەڵێت "هۆکارەکانی سکچوون و رشانەوە زۆرن، کەواتە لەخۆتەوە چارەسەر بەکارمەهێنە، چونکە چارەسەرەکانیشیان جیاوازن".  سەبارەت بە هۆکارەکانیش ئاماژەی بەوە کردووە، "لەوانەیە هۆکارەکە ڤایرۆس، بەکتریا، پاراسایت، خواردنی شیرینی، هەستیاری بە پرۆتین، نەخۆشیی گەنم و جۆ، ژەهراویبوون، هەستیاری بە جۆرە خواردنێک، کۆرۆنا یان چەندین هۆکاری دیکە بێت".  بۆ رێگەگرتن لە تووشبوون بە سکچوون و رشانەوەش، ئەم خاڵانە خراونەتەڕوو:  ١ - هەموو ئاوێک بکوڵێنە ئینجا ساردی بکەرەوە بۆ خواردنەوە بەکاریبهێنە.  ٢ - خواردن لەناو سەلاجە هەڵبگرە.  ٣ - سەوزە و میوە پێش خواردنی جوان بشۆرەوە.  ٤ - زوو زوو دەستی منداڵەکەت بشۆ، بەتایبەت دوای تەوالێت کردن.  ٥ - پاک و خاوێنیی تەوالێت و حەمام زۆر گرنگە.  ٦ - بەکارنەهێنانی خاولی و پەرداخ و کەوچکی یەکدی.  ٧ - دوورکەوتنەوە لە خواردنی دەرەوە، بەتایبەت ئەوانەی سەر عەرەبانەکان.  ٨ - باش کوڵاندنی گۆشت و خواردنەکان.