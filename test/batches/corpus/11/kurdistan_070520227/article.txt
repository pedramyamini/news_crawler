د. دلۆڤان محەممەد، بەڕێوەبەری گشتیی تەندروستیی هەولێر لە کۆنگرەیەکی رۆژنامەڤانیدا گوتی، "منداڵێکی تەمەن دوو ساڵ کە لە نێوەڕاستی عێراقەوە هاتووە، گوماندەکرێت هەڵگری تای خوێنبەربوون بێت، بۆ ئەو مەبەستە لە نەخۆشخانەیە و لە لایەن پزیشکەوە چاودێریی دەکرێت و سامپڵی خوێنی لێ وەرگیراوە. "  بەڕێوەبەری تەندروستیی هەولێر گوتیشی، "لە ٢٧ - ٠٤ - ٢٠٢٢ بە سەرپەرشتی پارێزگاری هەولێر کۆبوونەوەیەک کرا بۆ رێگریکردن لەو نەخۆشییە، هەر یەکە لە بەڕێوەبەرایەتی ڤێتیرنەری و سامانی ئاژەڵ و تەندروستیی هەولێر تێیدا ئامادەبوون، رێکاری پێویست گیراونەتە بەر. "  بەگوتەی بەڕێوەبەری تەندروستیی هەولێر، ئەو منداڵەی کە گوماندەکرێت هەڵگری نەخۆشییەکە بێت، لە ئێستادا لە نەخۆشخانەی راپەڕینە لە هەولێر و لە ژێر چاودێری پزیشکیدایە و لە نەخۆشانی دیکە جیاکراوەتەوە، دەشڵێت، "منداڵەکە تەمەنی دوو ساڵ و نۆ مانگە، سامپڵی خوێنی لێ وەرگیراوە و رەوانەی تاقیگە کراوە. "  تای خوێنبەربوون نەخۆشییەکی ڤایرۆسی هاوبەشە لەنێوان مرۆڤ و ئاژەڵ لەڕێگەی گەنەوە بۆ ئاژەڵ بەشێوەیەکی سەرەکی دەگوازرێتەوە، ئاژەڵی ماڵی و کێوی وەکو گوێزەرەوەی ڤایرۆسەکە بۆ مرۆڤ رۆڵ دەگێڕن، بڵاوبوونەوەی ئەم نەخۆشییە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   د. دلۆڤان محەممەد باسی لەوەش کرد، ئەو منداڵە نەخۆشی هەوکردنی جگەری هەبووە و بۆ چارەسەری تەندروستی هاتووەتە هەولێر، بەڵام بەهۆی ئەوەی کە نیشانەکانی نزیک بووە لەو نەخۆشییە، بۆیە پزیشکی چارەسەرکار گوماندەکات کە هەڵگری ئەو نەخۆشییە بێت، بەڵام ئەو جارێ تەنیا گومانە و پێویست بە ترس و دڵەڕاوکێ ناکات.  لە ساڵانی رابردوو لە هەرێمی کوردستان تووشبووی تای خوێنەبەربوون تۆمار کراوە، بەڵام بەگوتەی بەڕێوەبەری تەندروستیی هەولێر ئەمساڵ جگە لەو منداڵەی کە گوماندەکرێت هەڵگری نەخۆشییەکە بێت، هیچ کەسێکی دیکە تووشی نەخۆشی تای خوێنبەربوون نەبووە.  نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.  بەڕێوەبەری تەندروستیی هەولێر داوا دەکات رێکارە تەندروستییەکان جێبەجێبکرێن و پاکوخاوێنی ئەو شوێنانە بپاریزرێت کە ئاژەڵی تێدا سەر دەبڕدرێت، دەشڵێت، "ئەو کەسانەی کە مامەڵەیان لەگەڵ ئاژەڵە، دەبێت زۆر وریا بن و هەر نیشانەیەکیان لێ دەربکەوێت، سەردانی پزیشکی پسپۆڕ بکەن. "  لە بارەی ئەو شوێنانەشی کە مەترسیی گواستنەوەی نەخۆشییەکەی لێ دەکرێت، د. دلۆڤان محەممەد ئەوەی خستەڕوو، تیمەکانیان بەردەوام ئەو شوێنانە بەسەر دەکەنەوە و رێنمایی پێویستیان پێ دەدەن.