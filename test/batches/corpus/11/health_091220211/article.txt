رۆژی پێنجشەممە ٩ - ١٢ - ٢٠٢١ ئایشە ڤێراڵ، یاریدەدری وەزیری تەندروستیی نیوزیلاند رایگەیاند، لە ساڵی ٢٠٢٧ ـەوە تەمەنی قەدەخەکراو بۆ کڕین و کێشانی جگەرە ساڵانە یەک ساڵی تەمەن بەرزدەبێتەوە.   ئایشە گوتیشی: "دەمانەوێت دڵنیاببینەوە کە خەڵکی لە سەرەتاوە دەست بە جگەرەکێشان ناکەن.. کاتێک بەتەمەندا دەچن، ئەوان و نەوەکانی داهاتوو هەرگیز توانای کڕینی تووتنیان نابێت، راستیەکە ئەوەیە کە هیچ تەمەنێک گونجاو نییە بۆ جگەرەکێشان".   دەشڵێت کە حکومەت بە یاسا ئەو شوێنانە قەدەخەدەکات کە تووتن و جگەرەیان تێدا دەفرۆشرێت و تەنیا رێگە بەو بەرهەمانە دەدات کە ئاستی نیکۆتینەکەیان کەمە، ئەمەش بۆ ئەوەی ئەگەری ئاڵوودەبوونی هاوڵاتیان کەمبکەنەوە.   ئایشە لەبارەی ئەزموونی رابردووی وڵاتەکە دەشڵیت، قەدەخەکردنی جگەرە لە سپۆنسەرکردنی وەرزش  لە ساڵی ١٩٩٠ و قەدەخەکردنی لە زیندان لە ساڵی ٢٠٠٤ ئەنجامی باشی هەبووە.   هاوکات گوتی کە: "ئەمڕۆ رۆژێکی مێژوویی یە بۆ تەندرووستیی گەلەکەمان". دەشڵێت دەیانەوێت تاوەکو ساڵی ٢٠٢٥ رێژەی جگەرەکێشان لە ١٣.٥ % بۆ ٥ % داببەزێنن.   جگەرەکێشان لە نیوزیلاند ئەگەرێکی سەرەکی مردنە بەجۆرێک لە هەر چوار کەیسی شێرپەنجە یەکێکیان بەهۆی جگەرەوە تووشدەبێت و ساڵانە ٤ بۆ ٥ هەزار کەس لە نیوزیلاند بەهۆی نەخۆشییەکانی پەیوەست بە جگەرەکێشان دەمرن.