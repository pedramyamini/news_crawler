د. سەباح مەحموود زێبارى، سەرۆکی لیژنه‌ی كاروباری ته‌ندروستی و ژینگه و مافی به‌كاربه‌ر، ئەمڕۆ شەممە ٣ ـی تەممووزی ٢٠٢١، بە تۆڕی میدیایی رووداوی گوت "پێشبینی دەکرێت مانگی داهاتوو ژمارەی تووشبووان بە ڤایرۆسی کۆرۆنا لە هەرێمی کوردستان زیاتر بێت لەو ژمارەیەی ئێستا هەیە، چونکە بەهۆی وەرزی هاوینەوە چوونە دەرەوەی خەڵک و گەشتکردن و هاتنی گەشتیار و هاتووچۆ زۆرتربووە، "ڤایرۆسی کۆرۆنا خۆی دەگۆڕێت و ئێستا بۆ جۆرێک بەناوی دەلتاوە گۆڕاوە، پێشتر هیندی و بەریتانی هەبوو، دواتر باشووری ئەفریقی هات، ئەوەی ئێستا کە دەلتایە تێکەڵەیە لە هەموو جۆرەکان و زۆر خیراتر لە جۆرەکانی دیکە بڵاودەبێتەوە و کاریگەرترە، ئەوە جگە لەوەی خەڵک لە پابەندبوون بە رێنماییە تەندروستییەکان ساردبوونەتەوە. "  پەرلەمانی کوردستان لە راگەیێندراوێکدا لەسەر ماڵپەری فەرمیی خۆی ئەو کۆبوونەوەیەی رۆژی پێنجشەممەی وەزیری تەندروستی و لیژنەی تەندروستیی پەرلەمانی بڵاوکردووەتەوە، تێیدا هاتووە، له وه‌ڵامی پرسیاری ئه‌گه‌ری هاتنی شه‌پۆلی سێیه‌می كۆرۆنا، وه‌زیرى ته‌ندروستی بە لیژنەکەی راگه‌یاند، "پێشبینی ده‌كرێت مانگی هه‌شتی ئه‌مساڵ رێژه‌ی تووشبوون به كۆرۆنا زیاد ببێت، به‌ڵام وه‌زاره‌تی ته‌ندروستی ئاماده‌كاریی ته‌واوی بۆ رووبه‌ڕووبوونه‌وه‌ی هه‌ر دۆخێك كردووه. "  سەرۆکی لیژنه‌ی كاروباری ته‌ندروستی و ژینگه و مافی به‌كاربه‌ر گوتیشی، "داواکارین لە خەڵک رێکارەکانی خۆپارێزی پەیڕەو بکەنەوە و دەستبەرداری رێنماییەکان نەبن. "  ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی گوت "ئەو هۆشدارییەی وەزیری تەندروستی و وەزارەتی تەندروستی لەسەر پێشبینییەکانی پسپۆڕان و رێکخراوی تەندروستیی جیهانی بەندە کە دەڵێن رێژەی تووشبوون بە ڤایرۆسی کۆرۆنا لە ١٣ پارێزگای عێراق لە بەرزبوونەوەدایە، لەنێویاندا پارێزگاکانی هەرێمی کوردستان. "  لە هەرێمی کوردستان، بە گوتەی ئاسۆ حەوێزی، رێژەی تووشبوون بە کۆرۆنا زیادیکردووە و ئیستا دۆخەکە بۆ رەنگی نارنجی گۆڕاوە، دوای ئەوەی لەماوەی رابردوو تووشبوون کەمببووەوە، لەگەڵ بڵاوبوونەوەی جۆری دەلتا لە جیهان و پابەندنەبوونی خەڵک بە رێنماییە خۆپارێزییەکان مەترسی هەیە مانگی داهاتوو رێژەی تووشبوون زیاتر بێت. "  لە ئاداری ٢٠٢٠ تاوەکو ٢ ـی تەممووزی ٢٠٢١ لە هەرێمی کوردستان ١٨٧ هەزار و ١١٨ کەس تووشی ڤایرۆسی کۆرۆنا بوون، لەو ژمارەیە چوار هەزار و ٤٩٤ کەس گیانیان لەدەستداوە و ١٧٤ هەزار و ٨٢٥ کەس چاکبوونەتەوە، تەنیا رۆژی یەکی ئەم مانگە ٦٧٣ کەس تووسی کۆرۆنا بوون، بەڵام هێشتا جۆری دەلتا لە هەرێمی کوردستان بڵاونەبووەتەوە.