د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە رووداوی راگەیاند، لە هەرێمی کوردستان زیاتر لە سێ ملیۆن و ٢٠٠ هەزار هاونیشتمانی سەروو ١٨ ساڵی هەن، کە پێویستیان بە کوتانە بە ڤاکسینی کۆرۆنا، تاوەکو ئێستاش ٢٠ % یان قورچکی یەکەم و ١٤ % یشیان هەردوو قورچکەکەیان وەرگرتووە.  ئاسۆ حەوێزی ئاماژەی بەوەکرد، هەرسێ جۆری ڤاکسین (فایزەر، ئاسترازێنیکا و سینۆفارم) بەردەستن: "هەندێجار جۆرێکیان کەمتر دەبێتەوە، ئەوەش پەیوەندیی بە رێکارەکانی هاوردەکردن هەیە لەلایەن حکومەتی عێراق، کە لە چوارچێوەی بەرنامەی نیشتمانی عێراقی هاوردە دەکرێن".  حکومەتی هەرێمی کوردستان رایگەیاند، تاوەکو ٢٣ - ٩ - ٢٠٢١ رۆژی پێنجشەممە ٩١١ هەزار و ٣٢٠ کەس ڤاکسینی کۆرۆنایان وەرگرتووە و ٩٥٠ هەزار و ٤١٨ هەزار کەسیش بۆ وەرگرتنی ڤاکسینی کۆرۆنا ناوی خۆیان تۆمارکردووە.  رۆژی شەممە ٢٥ - ٩ - ٢٠٢١ وەزارەتی تەندروستیی هەرێمی کوردستان ئاماری رۆژانەی تایبەت بە ڤایرۆسی کۆرۆنای بڵاوکردەوە و رایگەیاند، ١٣٦٠ تووشبووی نوێی ڤایرۆسەکە دەستنیشانکراون و لەو ماوەدا ٢٠ تووشبووی کۆرۆنا گیانیان لەدەستداوە، هاوکات ١١٨٠ تووشبووی پێشووش چاکبوونەتەوە.  رۆژی ٢ی ئاداری ٢٠٢١، یەکەم کاروانی ڤاکسینی سینۆفارمی چینی، کە ٥٠ هەزار قورچک بوو، گەیشتە عێراق، کە پێنج هەزار قورچکی بۆ هەرێمی کوردستان بوو.  هەروەها لە ٢٥ی ئاداردا ٣٣٦ هەزار قورچکی ڤاکسینی ئەسترازێنیکای بەریتانی - سوێدی گەیشتە عێراق، کە ٤٣ هەزار و ٨٠٠ قورچکی گەیشتە هەرێمی کوردستان. لە ١١ - ٠٤ - ٢٠٢١ یش یەکەم کاروانی ڤاکسینی کۆمپانیای فایزەر گەیشتە عێراق، کە لە ٤٩ هەزار قورچک پێکهاتبوو.