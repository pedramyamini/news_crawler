شادان خالید، دایکی نەخۆشە و دەڵێت، "لە کاژێر ٠٨: ٠٠ ـەوە هاتووین و چاوەڕێمان کردووە، ئەویش ئەو ئافرەتە گوتی وەرن منداڵەکەتان لێرە دابنێن، دواتر دوو منداڵی دیکەشیان هێنا، شوێن نییە و دەبێت دوو بۆ سێ منداڵ پێکەوە دابندرێن. "  ئارەزوو محەممەدیش دایکی منداڵێکی نەخۆشە و سەردانی نەخۆشخانەکەی کردووە، دەڵێت، "شوێن نییە، ناچارییە، نازانین چی بکەین، ئەو منداڵە خۆی نەشتەرگەریی بۆ کراوە، ئەگەر قاچی بەر قاچی ئەوەی دیکە بکەوێت، چی دەبێت ناکرێت ئاوا. "  لە زانستی پزیشکیدا ئەو منداڵانەی لە بەشی چاودێری و چارەسەری منداڵە ناکامەکان دەخەوێندرێن پێویستان بەوەیە جیابکرێنەوە و لەژێر چاودێریی پزیشکیدا بن، بەڵام ئێستا لەنێو شووشەی خەواندنی منداڵێکدا بە ناچاری دوو منداڵ دەخەوێندرێن.  ئاڤان زاهیر، دایکی منداڵێکی نەخۆشە، دەڵێت، "سێ رۆژ لێرەبووم، تاوەکو شوێنم بەرکەوتووە بۆئەوەی منداڵەکەمی لەسەر دابنێم. ژوورەکە زۆر ساردە و سپلێتەکانیش کار ناکەن. "  نەخۆشخانەی راپەڕین ٢٠٠ تەختی خەواندنی نەخۆشی هەیە، نزیکەی سێ مانگە ژمارەی نەخۆشەکان بەهۆی پەتا وەرزییەکان زیادیکردووە، بەجۆرێک نەخۆشەکان بەهۆی کەمیی شوێن ناچارن چەند کاژێرێک لە رێڕەوەکانی نەخۆشخانەکە چاوەڕێ بکەن تاوەکو شوێنیان بۆ بکرێتەوە.  د. مەحموود محەممەد، بەڕێوەبەری نەخۆشخانەی راپەڕینی منداڵان دەڵێت، "رۆژانە نزیکەی هەزار نەخۆش و هەندێکجار زیاتریش سەردانی نەخۆشخانەی راپەڕین دەکەن، نەخۆشخانەکە خۆی ٢٠٠ تەختی هەیە، هەندێکجار ٢٥٠ نەخۆشیش تێیدا دەخەوێندرێن، جار هەبووە دوو سێ نەخۆش لەسەر تەختێک خەوێندراون، هەولێر پێویستی بە نەخۆشخانەیەکی دیکەیە، چونکە ئەمە تاکە نەخۆشخانەی منداڵانە و لۆدی زۆری لەسەرە. "  ١٦ ساڵە نەخۆشخانەی راپەڕین تایبەتکراوە بە نەخۆشییەکانی منداڵان، بەگوتەی بەرپرسانی نەخۆشخانەکە، جگە لە کەمی تەختی خەواندن، کێشەی کەمی دەرمانیشی بۆ دروستبووە.