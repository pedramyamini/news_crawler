د. پشدەر عەبدوڵڵا، بەڕێوەبەری نەخۆشخانەی دکتۆر جەمال ئەحمەد رەشیدی منداڵانیی فێرکاری لە سلێمانی بە تۆڕی میدیایی رووداوی راگەیاند: "درکمان بە زیادبوونی حاڵەتەکانی تووشبوون بە ڤایرۆسی کۆرۆنا لەنێو منداڵان کردووە و لەکۆی  پشکنینەکان، ئەنجانی ٢٥ بۆ ٣٠ % یان پۆزەتیڤە، لە کاتێکدا پێشتر تووشبوون لەنێو منداڵان کەمتربوو".  سەبارەت بە تەندروستیی منداڵانی تووشبوو، ئەو پزیشکە گوتی: "چاکبوونەوە لەنێو منداڵانی تووشبوو بە ڤایرۆسی کۆرۆنا خێراترە، بەڵام دەبێت دایکان و باوکان زیاتر لەسەر خۆپارێزی منداڵان مکوڕبن و پابەندییان بکەن بە بەستنی ماسک و دەست شووشتن و کەم تێکەڵاوی".  ئەو پزیشکە ئاماژەی بۆ ئەوەشکرد کە ئەو حاڵەتانەی ئێستا تۆماردەکرێن لە جۆری دەلتایە و نیشانەکانی کەمتر لە منداڵاندا دەردەکەوێت و بەشێکی حاڵەتەکانی نێگەتیفیش هەر پۆزەتیڤن لە بنەڕەتدا، بەڵام منداڵان کەمتر کاریگەردەبن بە ڤایرۆسەکە.  هەروەها دەڵێت "ژمارەیەکی زۆر لە تووشبووان پێویستیان بە مانەوە لەنەخۆشخانەکان نییە، بەڵام بەشێکیان بە تووندی تووش دەبن، زۆربەی ئەوانەی لە نەخۆشخانە دەخەوێندرێن، وەڵامیان بۆ چارەسەر هەیە لەماوەی چەند رۆژێکدا، تەنانەت هەندێکیان پێش ئەوەی ئەنجامی پشکنینەکە بگەڕێتەوە تەندروستیان باش دەبێت و دەگەڕێنەوە بۆ ماڵەوە".  لە دیارترین نیشانەکانی زنجیرەی دەلتا کە یەکێکە لە شێوازە گۆڕاوەکانی کۆڕۆنا بریتییە لە تا، کۆکە، بێهێزی، سەرئێشە، سکئێشە، قوڕگئێشە، سکچوون و رشانەوە، لەگەڵ ئاوی لووت بە رادەیەکی زیاتر لە جۆری یەکەم کە بە ئەلفا دەناسرێت.  د. ئاسۆ زەنگەنە، بەڕێوەبەری پاراستنی تەندروستی و خۆراک لە وەزارەتی تەندروستی سەبارەت بە زیادبوونی رێژەی تووشبوون بە کۆرۆنا لە نێو منداڵاندا گوتی: "داتا و ئامارەکانی وەزارەتی تەندروستی لەبارەی تووشبووانی کۆرۆنا رەگەزی نێر و مێ جیادەکاتەوە، نەوەک تەمەن، بەڵام بەگشتی ڤایرۆسەکە کاریگەریی لەسەر گەوران هەیە، لەگەڵ ئەوەشدا ڤایرۆسەکە منداڵان و گەورانیش دەگرێتەوە، دەبێت توێژینەوە بکەین لەبارەی کاریگەریی ڤایرۆسەکە لەسەر منداڵان تاوەکو بۆمان دەربکەوێت چەندیان تووشبوون".  بەپێی ئامارەکانی وەزارەتی تەندروستی حکومەتی هەرێمی کوردستان، ژمارەی تووشبووان بەڤایرۆسی کۆرۆنا تاوەکو ٢٣ی ئابی ٢٠٢١ گەیشتووەتە ٢٨٠ هەزار و ٨٦٠ کەس، ٥ هەزار و ٢٤٠ کەسیش بەهۆی ڤایرۆسەکەوە گیانییان لەدەستداوە و ٢٣٢ هەزار و ٢٧٠ کەس چاکبوونەتەوە.  بەپێی ئامارەکە لە کۆی گشتی تووشبووان بە کۆرۆنا لە هەرێمی کوردستان، زیاتر لە ٦٠٠ تووشبوو تەمەنیان لە نێوان یەک رۆژ بۆ ١٩ ساڵ بووە.