پێشتر لە کتێبی توێکاریدا ماسولکەی جوینی خۆراک بە دوو چینی سەرەکی باسی دەکرا، یەکێك چینی قوڵ و یەکێك چینی رووپۆش، بەڵام ئێستا زانایان باس لە دۆزینەوە و ناوهێنانی چینی سێیەم دەکەن.   د. زیلڤیا مێزی، سەرپەرشتیار و وانەبێژ لە بەشی پزیشكیی ژیانی لە زانکۆی باسل لە سویسرا دەڵێت، کاتێك بەدواداچوونیان بۆ ئەو ماسولکەی جوینە کردووە، دەڵێن بۆ دۆزینەوە و دڵنیابوونەوە توێکارییان بۆ جەستەی مردووی ١٢ کەس کردووە، هاوکات وێنەی تیشكی CT سکانیان بۆ ١٦ جەستەی تازەی مردوو کردووە، هەروەها ئامێری MRIیان بەکارهێناوە بۆ بەدواداچوونی زیاتر.   پزیشكەکان باس لەوە دەکەن بۆیان دەرکەوتووە ماسولکەی جوین لە سێ بەش پێکهاتووە لەجیاتی دوو بەش، ئەم بەشە لەپێش گوێ هەستی پێدەکرێت و وەکو شێوەی سێگۆشەیە، بە تەواوی لە بەشەکانی دیکەی ماسولکەی جوین جیاوازە، دەشڵێن کاری ئەوەیە کە شەویلگەی خوارەوە بەرزدەکاتەوە و جێگیری دەکات.