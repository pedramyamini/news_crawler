دکتۆر ئاسۆ حەوێزی، گوتەبێژی وەزارەتی تەندروستیی حکومەتی هەرێمی کورستان بە تۆڕی میدیایی رووداوی راگەیاند، لە ماوەی ١٥ مانگ و ٤ رۆژی رابردوودا، کە کۆرۆنا بڵاوبووەتەوە، نزیکەی سێ هەزار و ٨٠٠ پزیشک، کارمەند و فەرمانبەری کەرتی تەندروستی تووشی کۆرۆنا بوون، کە بەشی زۆریان لە رەگەزی نێر بوون، لەو ژمارەیەش ٧٦ کەسیان گیانیان لەدەستداوە. "  ئەوە لەکاتێکدا گوتەبێژی وەزارەتی تەندروستی لە ٢٧/٤/٢٠٢١ بە رووداوی گوت: لە ماوەی ١٣ مانگ و ٢٦ رۆژی بڵاوبوونەوەی کۆرۆنا دا لە هەرێمی کوردستان، زیاتر لە سێ هەزار و ٧٥٠ پزیشک، کارمەند و فەرمانبەری کەرتی تەندروستی تووشی کۆرۆنا بوون، لەو ژمارەیەش ٧٥ کەسیان گیانیان لەدەستداوە.  هەروەها پێشتر گوتەبێژی وەزارەتی تەندروستیی حکومەتی هەرێمی کوردستان لە ٠٤ - ١٢ - ٢٠٢٠ بە رووداوی رایگەیاند، "لە ماوەی نۆ مانگدا، زیاتر لە دوو هەزار و ٦٠٠ پزیشک تووشی کۆرۆنا بوون و ٦٠ پزیشک و کارمەندمان بە کۆرۆنا گیانیان لەدەستداوە".  بەپێی گوتەکانی ئاسۆ حەوێزی، لە حەوت مانگی یەکەمی ٢٠٢٠ دا ٤٥ پزیشک و کارمەندی تەندروستی بە کۆرۆنا گیانیان لەدەستدا، دواتر لە ماوەی مانگێکدا ژمارەکە بۆ ٥٣ گیانلەدەستدان بەرزبووەوە.   لە دوایین راگەیێندراوی وەزارەتی تەندروستی لەبارەی تووشبوون بە پەتای کۆرۆنا، لە ١ی ئاداری ٢٠٢٠ ـەوە تاوەکو ئەمڕۆ ٥ی حوزەیرانی ٢٠٢١، بەگشتی ملیۆنێک و ٩٢٠ هەزار و ١٤٢ پشکنین کراون، ١٧٢ هەزار و ٧٥١ تووشبووی کۆرۆنا لە هەرێمی کوردستان دەستنیشانکراون، لەو ژمارەیە ١٥٩ هەزار و ٩٨٨ تووشبوویان چاکبوونەتەوە و چوار هەزار و ٣١٢ تووشبووشیان گیانیان لەدەستداوە.