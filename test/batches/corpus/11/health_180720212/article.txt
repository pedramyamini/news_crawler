ئەمڕۆ یەکشەممە ١٨ - ٠٧ - ٢٠٢١ وەزارەتی تەندروستی لە راگەیێندراوێکدا ئاماژە بەوە دەکات، ئامادەکاری زیاتر بۆ بەرەنگاربوونەوەی شەپۆلی نوێ و هەڵکشانێکی بەرزی پەتای کۆرۆنا دەکات. ئەوەش دوای کۆبوونەوەی سامان بەرزنجی، وەزیری تەندروستی بە ئامادەبوونی راوێژکار و بەڕێوەبەرانی گشتی لەگەڵ تیمی رێکخراوی تەندروستیی جیهانی و سەرجەم بەڕێوەبەرایەتییەکانی پاراستنی تەندروستی.     لە راگەیێندراوی وەزارەتی تەندروستی کۆمەڵێک رێکار لەبارەی خزمەتگوزاریی خۆپارێزی، هۆشیاری تەندروستی، پەتاگەری و دەستنیشانکردن، وەرگرتنی نموونە و ئامادەکارییەکانی تاقیگە و خزمەتگوزاریی چارەسەر دیاریکراون. هەروەها ئامادەکردنی راسپاردەکان بۆ لیژنەی باڵای بەرەنگاربوونەوەی کۆرۆنا لە هەرێمی کوردستان بەمەبەستی بڕیاردان و جێبەجێکردنی مەرجەکانی تەندروستی و تووندوتۆڵکردنەوەی رێنوێنییەکانی خۆپارێزی لەلایەن دامودەزگاکانی پەیوەنداری حکومی و تایبەت.  بەپێی راگەیێندراوەکە وەزارەتی تەندروستی ئامادەکاری بۆ زیادبوونی رێژەی ئەو کەسانە دەکات کە پێویستیان بەوەیە لە نەخۆشخانە بخەوێندرێن، هەروەها کەلوپەلی خۆپارێزی زیاتر دابینکرێت.     یەکێکی دیکە لەو رێکارانەی کە وەزارەتی تەندروستی بە گرنگی دەزانێت، بەهێزکردن و زیادکردنی توانای پشکنینی دامەزراوە تەندروستییەکانە، ئەوەش بە مەبەستی زوو دەستنیشانکردنی تووشبووانی کۆرۆنا و ناسینەوەی زنجیرە نوێیەکانی ڤایرۆسەکە.     هەر لە کۆبوونەوەکە بڕیاردراوە هێڵی گەرمی ١٢٢ کارا بکرێتەوە و تیمە تایبەتەکان بەردەوام وەڵامی خەڵک بدەنەوە.  نووسراوی وەزارەتی تەندروستی