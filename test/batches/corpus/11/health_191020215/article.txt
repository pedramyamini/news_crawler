رۆژی سێشەممە ١٩ - ١٠ - ٢٠٢١، سەرخێڵ ئاراز بەڕێوەبەی نەخۆشخانەی عەلی ناجی تایبەت بە پشکنینی کۆرۆنا لە شاری سلێمانی بە تۆڕی میدیایی رووداوی راگەیاند "تەنها لەم نەخۆشخانەی ئێمەوە رۆژانە زیاتر لە ٤٠٠ هاووڵاتی سەردانمان دەکەن بۆ پشکنین و هەمیشە زیاتر لە نیوەیان هەڵگری ڤایرۆسەکەن".  سەرخێڵ ئاراز گوتیشی، بەهۆی زۆریی تووشبوونەوە هەموو نەخۆشخانەکانی سلێمانی شوێنی نەخۆشیان نەماوە، بەتایبەت نەخۆشخانەی شەھید دکتۆر ھێمن و نەخۆشخانەی ئاسا.   بەڕێوەبەری نەخۆشخانەی عەلی ناجی ئاماژەی بەوەشکرد کە ئەوانەی تووشی ڤایرۆسەکە دەبن نیشانەی زۆری تووشبوونیان هەیە و هەوکردنیان هەیە.  بەپێی نوێترین راگەیێندراوی وەزارەتی تەندروستی کە رۆژی سێشەممە ١٩ - ١٠ - ٢٠٢١ بڵاوکراوەتەوە، لە ٢٤ کاژێردا هەزار و ١٥٤ کەس لە هەرێمی کوردستان تووشی کۆرۆنا بوون، کە ٢٣٢ کەسیان لە سلێمانیی بوون، هەروەها ١٧ کەس بەهۆی کۆرۆناوە گیانیان لەدەستداوە کە چواریان لە سلێمانی بوون.