ئەمڕۆ ٧ - ٨ - ٢٠٢١ سامان یابە عەلی، بەڕێوەبەری راگەیاندنی تەندروستیی کەرکووک بە تۆڕی میدیایی رووداوی راگەیاند، "نەخۆشخانەکانمان پڕبوون و کۆرۆنا لە کۆنترۆڵ دەرچووە".  بە گوتەی سامان یابە، تووشبوون بە کۆرۆنا لە سنووری کەرکووک بەردەوامە لە بەرزبوونەوە و گوتیشی: "ئێستا کەرکووک پێویستی بە قەدەخەی هاتووچۆیە، بۆ ئەو مەبەستەش پێشنیازمان بۆ وەزارەتی تەندروستیی عێراق کردووە".  لەبارەی وەڵام بۆ پێشنیازەکەشیان، بەڕێوەبەری راگەیاندنی تەندروستیی کەرکووک گوتی، بڕیارە لەم رۆژانەدا بۆ هەڵسەنگاندنی دۆخەکە و راگەیاندنی قەدەخەی هاتووچۆ کۆبوونەوەیەک بکرێت.  سامان یابە عەلی ئامادەبوونی خەڵکی بۆ وەرگرتنی ڤاکسین بە "باش" زانی و گوتی، رۆژانە ژمارەیەکی زۆر خەڵک دەچنە بنکە تەندروستییەکان بۆ وەرگرتنی ڤاکسین.  رۆژی هەینی ٦ - ٨ - ٢٠٢١ لە کەرکووک ١٧٥ تووشبووی نوێی کۆرۆنا تۆمار کران و بەوەش کۆی ژمارەی تووشبووانی کۆرۆنا لە پارێزگاکە گەیشتە ٥٨ هەزار و ٥١٠ تووشبوو.  بەپێی نوێترین ئامار کە وەزارەتی تەندروستی و ژینگەی عێراق بڵاویکردووەتەوە، تەنیا رۆژی هەینی ١١ هەزار و ٤٣٥ کەسی دیکە لە عێراق و هەرێمی کوردستان تووشی کۆرۆنا بوون و ٨٧ کەسیش گیانیان لەدەستداوە.   تاوەکو دوێنێ ٦ی ئاب، لە عێراق و هەرێمی کوردستان ١ ملیۆن و ٦٩٦ هەزار و ٣٩٠ کەس تووشی کۆرۆنا بوون و ١٩ هەزار و ٨٧ تووشبووی کۆرۆناش گیانیان لەدەستداوە.  هەروەها ٢ ملیۆن و ١٠٢ هەزار و ٥٥٠ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.