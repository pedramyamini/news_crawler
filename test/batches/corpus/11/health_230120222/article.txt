بەپێی راگەیێندراوی ژمارە ٦٩٧ی وەزارەتی تەندروستی، کە تایبەتە بە ئاماری رۆژانەی تووشبوون و مردن بە ڤایرۆسی کۆرۆنا، لە ٢٤ کاژێری رابردوودا پێنج هەزار و ٣٦٣ پشکنینی تایبەت بە ڤایرۆسی کۆرۆنا کراون، هەزار و ١٢٢ پشکنینیان ئەنجامەکانیان پۆزەتیڤ بوون، ٨٣٨ تووشبوویان لە هەولێر، ١٩١ تووشبوویان لە دهۆک و ٩٣ تووشبوویان لە سلێمانی بوون، لە هەڵەبجەش هیچ تووشبوویەکی ڤایرۆسەکە تۆمارنەکراوە.  ئەو سێ تووشبووەی لە ٢٤ کاژێری رابردوودا گیانیان لەدەستداوە لە دهۆک و هەولێر بوون، بە شێوەیەک کە لە دهۆک دوو کەس و لە هەولێریش یەک کەس دوای تووشبوونیان بە کۆرۆنا گیانیان لەدەستداوە.  هەر لەو ماوەیەدا ٢٤٠ تووشبووی رۆژانی رابردوو چاکبوونەتەوە، زۆرترینیان لە سنووری پارێزگای سلێمانی بووە کە ١٢١ تووشبوو بوون و کەمترینیشیان لە هەڵەبجە بووە کە یەک تووشبوو بووە.  تاوەکو ئێستا لە سنووری هەرێمی کوردستان سێ ملیۆن و ٧٧٨ هەزار و ٨٨٢ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٣٩٧ هەزار و ٥٥٠ کەس پۆزەتیڤ بوون، لەو ژمارەیەش ٣٧٥ هەزار و ٤٥٣ تووشبوو چاکبوونەتەوە و ١٤ هەزار و ٩١٠ تووشبوو لەژێر چارەسەردان و حەوت هەزار و ١٨٧ تووشبووی ڤایرۆسەکەش گیانیان لەدەستداوە.