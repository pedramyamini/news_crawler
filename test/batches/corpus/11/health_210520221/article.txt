محەممەد جابر عەتا، پارێزگاری بەغدا ئەمڕۆ شەممە ٢١.٥.٢٠٢٢ لە راگەیێندراوێکدا سەبارەت بە وردەکارییەکان رایگەیاند: "ئەمڕۆ لە ناوچەی رەسافەی بەغدا تووشبوونی دوو کەس بە نەخۆشیی تای خوێنبەربوون تۆمارکرا؛ هەروەها لە ناوچەی کەرخی پایتەختی عێراق سێ کەسی دیکە تووشی تای خوێنبەربوون بوون و یەکێک لەم سێ تووشبووە بە تای خوێنبەربوون گیانی لەدەستدا".  پارێزگاری بەغدا گوتیشی: "سەرباری تۆمارکردنی ئەو پێنج تووشبووە بە نەخۆشیی تای خوێنبەربوون، دۆخەکە هێندە مەترسیدار نییە و نەگەیشتووەتە ئاستی بڵاوبوونەوەی پەتا؛ بۆیە هەرچی رێکاری پێویست هەن بۆ خۆپاراستن و رێگرتن لە بڵاوبوونەوەی ئەم نەخۆشییە دەیانگرینەبەر".  هەر ئەمڕۆ دکتۆر حەیدەر حەنتووش، بەڕێوەبەری بەشی نەخۆشییە گوێزراوەکان لە فەرمانگەی گشتیی تەندروستیی زیقار بە تۆڕی میدیایی رووداوی راگەیاند: "دوای تۆمارکردنی تووشبوونی دوو کەسی دیکە بە تای خوێنبەربوون لە زیقار، ئێستا ژمارەی تووشبووان بەم نەخۆشییە لە پارێزگاکەمان گەیشتە ٤٢ تووشبوو؛ تائێستا هەشتیان بەهۆی نەخۆشییەکەوە گیانیان لەدەستداوە؛ بۆیە دۆخەکە مەترسیدارە".  بەپێی ئامارەکانی وەزارەتی تەندروستیی عێراق و فەرمانگە تەندروستییەکانی عێراق و هەرێمی کوردستان، تاوەکو ئێستا ٨٩ تووشبووی تای خوێنبەربوون لە عێراق تۆمارکراون؛ ١٥ لەو تووشبووانە بەهۆی نەخۆشییەکەوە گیانیان لەدەستداوە.   وەزارەتی تەندروستیی عێراق دەڵێت، نەخۆشیی تای خوێنبەربوون لە ساڵانی حەفتاکانی سەدەی رابردووەوە لە عێراق سەریهەڵداوە؛ ئاژەڵداران بەتایبەت ئەوانەی مەڕوماڵات بەخێودەکەن، لەگەڵ ئەوانەی کە کاری گۆشتفرۆشی دەکەن ئەگەری تووشبوونیان بە نەخۆشیی تاى خوێنبەربوون زیاترە، بەڵام ئەمە بەو واتایە نییە کە کەسانی دیکە تووشی نەخۆشیی تاى خوێنبەربوون نابن، بەڵکو ئەوانەی کە زیاتر لە ئاژەڵ نزیکدەبنەوە و مامەڵەی لەگەڵدا دەکەن یان سەری دەبڕن ئەگەری تووشبوونیان زیاترە.