حەربی کەتۆ، بەڕێوەبەری بەشی ئایتی لە وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند: "سەرەتای هاتنی ڤاکسین بۆ هەرێمی کوردستان ئێمە سیستەمی کوردڤاکسمان دانا کە هەرکەسێک دەتوانێت خۆی تێدا تۆمار بکات. لە دوای هاتنی شەپۆلی سێیەمی کۆرۆنا خەڵکێکی زۆر خۆیان بۆ کوتان بە ڤاکسین تۆمار دەکەن و لە زیادبوونیشدایە. زیاتر لە ٤٢٠ هەزار کەس خۆیان تۆمار کردووە. لە هەموو هەرێمی کوردستانیشدا ١٣١ بنکەمان بۆ کوتان بە ڤاکسین هەیە. "  ئێستا لە هەرێمی کوردستان بۆ خۆپاراستن لە ڤایرۆسی کۆرۆنا دەست بە کوتانی هاووڵاتییان بە ڤاکسین کراوە و بەشێکی هاووڵاتییان گلەیی ئەوە دەکەن کە ناویان بۆ کوتان نەهاتووەتەوە.  بەڕێوەبەری بەشی ئایتی لە وەزارەتی تەندروستی گوتی: "ئێمەیش لەپێشتریمان داوەتە بەتەمەنەکان و ئەوانەی نەخۆشیی درێژخایەنیان هەیە. هەرکەسێکیش نامەی بۆ نەیەتەوە کە بڵێت لە فڵان بنکە ڤاکسینەکە لە خۆت بدە، نابێت سەردانی بنکەکانی کوتان بکەن. "  وەزارەتی تەندروستی بڕیاری داوە کارتێک بۆ ئەو کەسانە دروست بکات کە ڤاکسینی کۆرۆنا لە خۆیان دەدەن تا وەک بەڵگەی کوتان بە کاری بهێنن.  حەربی کەتۆ گوتی: "کارتی ڤاکسین لە هەفتەی داهاتووەوە بەردەست دەبێت. کارتەکە پلاستیکییە و گرنگییەکەی ئەوەیە کە لە زۆربەی وڵاتان کاری پێ دەکرێت. سکیوریتییەکەی زۆر بەهێزە و کەس ناتوانێت هاک و ساختەی بکات. "  بەڕێوەبەری بەشی ئایتی لە وەزارەتی تەندروستی ئاماژەی بەوە دا، ئەمڕۆ نزیکەی حەوت هەزار کەس لە هەرێمی کوردستاندا بە ڤاکسینی کۆرۆنا دەکوترێن و بە نیازیشن لە هەموو پارێزگاکاندا بنکەکانی کوتان زیاد بکەن.