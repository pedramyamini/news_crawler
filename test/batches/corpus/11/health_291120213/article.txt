ئەلبێرت بۆرلا، بەڕێوەبەری کۆمپانیا دەرمانسازەکە رۆژی دووشەممە رایگەیاند، ئەوان خۆیان بۆ ئەگەری کارنەکردنی ڤاکسینەکانی ئێستا دژی کۆرۆنای ئۆمیکرۆن ئامادە دەکەن.  بۆرلا بە میدیای ئەمریکی گوتووە کە کۆمپانیاکەیان لە رۆژی هەینییەوە دەستیانکردووە بە تاقیکردنەوەی ئەو ڤاکسینەی، کە ئێستا هەیە لە دژی کۆرۆنای ئۆمیکرۆن بۆ ئەوەی بزانن تاچەند دەتوانێت لە نێویببات.   بۆرلا ئاماژەی بەوە کرد ئەوان پێیانوانییە ئەو ڤاکسینە کە ئێستا لە زۆر وڵاتی جیهان بەکاردەهێنرێت، لە دژی جۆرە نوێیەکەی کۆرۆنا شکستبێنێت.   بەڵام دەیانەوێت دڵنیابنەوە لەوەی کە بەرگریی ئەو ڤاکسینە تا چ رادەیەک لاوازە لە دژی ئۆمیکرۆن، بۆ ئەوەی ئەگەر بۆیان دەرکەوت ناتوانێت مرۆڤ بە باشی بپارێزێت، دەست بە دروستکردنی ڤاکسینێکی نوێ بکەن.  کۆمپانیای فایزەر کە ڤاکسینەکەی پێشووی بە هاوبەشی لەگەڵ کۆمپانیای باینۆتێکی ئەڵمانی دروستکردبوو، پشتی بە تەکنەلۆجیای mRNA بەستووە.   بەڕێوەبەری جێبەجێکاری کۆمپانیا ئەمریکییەکە دەڵێت: "رۆژی هەینی ئێمە یەکەمین نموونەی DNAیمان دروستکرد، کە ئەوە یەکەمین هەنگاوی دروستکردنی ڤاکسینی نوێیە. "  بۆرلا نەخشەڕێی دروستکردنی ڤاکسینە نوێیەکەی بە شێوازی سەرەتای ئەمساڵ چوواند، کاتێک کە لە ماوەی ٩٥ رۆژدا گۆڕانکاری لە پێكهاتەی ڤاکسینەکەیدا کرد بۆ ئەوەی لە دژی کۆرۆنای جۆری دەلتا کاربکات، هەرچەندە ئەو جۆرە ڤاکسینە هەرگیز بەکارنەهێنرا.   ئەو ڤاکسینەی کە ئێستا هەیە، کە لە عێراق و هەرێمی کوردستانیش بە ڤاکسینی فایزەر ناسراوە، بە گوێرەی بەڕێوەبەری جێبەجێکاری کۆمپانیای فایزەر، "زۆر کاریگەرە" لە دژی دەلتا، ئاماژەشی بەوە کرد کە ئەوان چاوەڕێدەکەن لە ساڵی ٢٠٢٢ چوار ملیار قورچکە ڤاکسین بەرهەمبێنن.  رۆژی دووشەممە، رێکخراوی تەندروستیی جیهانی هۆشداری دا، کە کۆرۆنای گۆڕاوی جۆری ئۆمیکرۆن بۆ سەرانسەری جیهان مەترسییەکی "زۆر گەورەیە. "  بۆرلا دەڵێت، ئەو "زۆر پشتڕاست"ـە کە حەبە دژە ڤایرۆسەکەی فایزەر کە بەمدواییانە خستییەڕوو، وەکو چارەسەر لە دژی ئەو نەخۆشیانەش کاردەکات کە لە گۆڕاوەکانی کۆرۆناوە سەرچاوە دەگرن، بە گۆڕاوی ئۆمیکرۆنیشەوە.  بەکارهێنانی حەبەکەی فایزەر لە نێو ئەو نەخۆشانەی کە مەترسییان لەسەرە دوای تەنیا سێ رۆژ لە دەرکەوتنی نیشانەکان لەسەریان، سەلماندوویەتی کە دەتوانێت رێژەی پێویستبوون بە نەخۆشخانە و گیانلەدەستدان بە % ٩٠ کەمبکاتەوە.