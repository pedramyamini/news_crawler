نەریمان تاڵب، گوتەبێژی وەزارەتی دادی هەرێمی کوردستان بە تۆڕی میدیایی رووداوی راگەیاند، نووسراوەکەیان بۆ هەموو ئەو فەرمانگە و بەڕێوەبەرایەتییانەی هەرێمی کوردستانە کە سەر بە وەزارەتی دادن و بڕیارەکەش لە کاتی خۆیدا دەکەوێتە بواری جێبەجێکردنەوە.  بەپێی ئەو گشتاندنەی کە واژۆی فەرسەت ئەحمەد، وەزیری دادی حکومەتی هەرێمی کوردستانی لەسەرە، "هەر فەرمانبەرێک لە هەر پلە و پۆستێکدا بێت، ئەگەر تاوەکو ٠١ - ٠١ - ٢٠٢٢ ڤاکسینی وەرنەگرتبێت، ناتوانێت پابەندبێت بە دەوامی فەرمی".  هەر بەپێی گشتاندنەکە، "لە دوای ٠١ - ٠١ - ٢٠٢٢ ەوە، هیچ هاووڵاتییەک ناتوانێت سەردانی فەرمانگەکان بکات بە مەبەستی راییکردنی مامەڵەکانیان بەبێ وەرگرتنی ڤاکسین".  وەزارەتی داد رایگەیاندووە، لە کاتی جێبەجێنەکردنی ئەو گشتاندنەدا، "سەرۆک و بەرپرسی فەرمانگە رووبەڕووی لێپێچینەوە دەبن".  وێنەیەک لە گشتاندنەکەی وەزارەتی دادی حکومەتی هەرێمی کوردستان