لە گوتارێکیدا کە لە هۆڵی کۆبوونەوەی ئەنجوومەنی ئاسایشی نێودەوڵەتی سەر بە نەتەوە یەکگرتووەکان لە شاری نیویۆرکی ئەمریکادا پێشکێشی کرد، جۆزێپ بۆرێل، نوێنەری باڵای یەکێتیی ئەوروپا بۆ پەیوەندییەکانی دەرەوە رایگەیاند، تاوەکو ئێستا لە جیهان وڵاتانی یەکێتیی ئەوروپا زۆرترین ڤاکسین و هاوکاریی دارایی تایبەت بە رووبەڕووبوونەوەی پەتای کۆڤید - ١٩ی پێشکێش بە وڵاتە هەژارەکانی جیهان کردووە.  بەرپرسەکەی یەکێتیی ئەوروپا ئاشکراشی کرد: "یەکێتی ئەوروپا بە زیاتر لە ٢.٨ ملیار یۆرۆ بەشداریی لە کۆڤاکس کردووە و زیاتر لە ٢٤٠ ملیۆن ڤاکسینی بۆ ٩٠ وڵاتی جیهان هەناردە کردووە".  هەرچەندە میکانیزمی کۆڤاکس لە ساڵی ٢٠٢٠ وە، کە دانرا، دابینکردنی ڤاکسین بۆ ٢٠ % ی دانیشتووانی ٩٠ وڵاتی جیهان بە ئامانجی سەرەتایی خۆیی دانا تاوەکو بە بەرگریی بەکۆمەڵ بگەن، بەڵام رێکخراوی تەندروستیی جیهانی هۆشداریداوە لەوەی کە گەیشتن بە بەرگریی بەکۆمەڵ پێویستی بە کوتانی لە ٧٠ % ی خەڵک لەو وڵاتانەدا هەیە.  تاوەکو ئێستا لە ١٩٠ وڵاتی جیهان نزیکەی ٢ ملیار ڤاکسین بە چاودێریی رێکخراوی تەندروستیی جیهانی و ئاژانسی یونیسێفی سەر بە نەتەوە یەکگرتووەکانی تایبەت بە منداڵان دابەشکراوە.