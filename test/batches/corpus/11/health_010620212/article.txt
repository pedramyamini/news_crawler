دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان لەبارەی نەخۆشیی كه‌ڕووی ره‌ش بە تۆڕی میدیایی رووداوی راگەیاند: "هۆکاری مردنی تووشبووەکە بەتەواوی دیارنییە، پێویستی بە لێکۆڵینەوەی زیاترە، ئاخۆ هۆکاری مردنەکە کەڕووەکە بووە یان بەهۆی ئەوەی تەمەنی گەورەیە ٧٨ ساڵان بووە و نەخۆشیی درێژخایەنی هەبووە و نەشتەرگەریشی بۆ کراوە و تووشی کۆرۆناش بووە. بۆیە ناتوانین ١٠٠ % بڵێین بەهۆی کەڕووی رەش مردووە، کەڕووەکە لە جەستەی بووە. بۆیە گومان هەیە کە نەخۆشیی كه‌ڕووی ره‌ش گیانی لەدەستدابێت. "  گوتەبێژی وەزارەتی تەندروستی دەشڵێت، زیاتر ئەو کەسانە تووشی كه‌ڕووی ره‌ش دەبن کە نەخۆشیی شەکرە، نەخۆشیی درێژخایەن، ئایدز یان شێرپەنجەیان هەیە، کە بەگشتی ئەوانە سیستەمی بەرگریی لەشیان لاوازە، بەڵام دیسانیش پێویست بە ترس ناکات. چونکە "نەخۆشییەکە ناگوازرێتەوە".  لە بەشێکی دیکەی قسەکانیدا دکتۆر ئاسۆ حەوێزی ئاماژە بەوەش دەکات، "هەرێمی کوردستان وەکو چۆن دەستپێشخەربووە بۆ ئامادەکارییەکانی رووبەڕووبوونەوەی زۆربەی نەخۆشییەکان و لەنێویشیاندا کۆرۆنا، هەر لە سەرەتای دەستپێکردنی، ئەوەش بە شایەتی خەڵکانی بیانی کە هەرێمی کوردستان دەستپێشخەری کردووە لە ئامادەکارییەکان. بۆ گرتنەبەری رێکاری تەندروستی سەبارەت بە کەڕووی رەشیش دەستپێشخەر دەبێت. "  هەروەها گوتەبێژی وەزارەتی تەندروستی داوای لە هاونیشتمانیان کرد، پێویستە پابەندی پاکوخاوێنی بن و خۆیان لە تەپوتۆز بەدوور بگرن و ئەو هاونیشتمانیانەی سیستەمی بەرگریی لەشیان لاوازە خۆیان لەو ناوچانەی رووەک یان بەروبوومە کشتوکاڵییەکانی لێیە بەدوور بگرن. چونکە کەڕوو بەگشتی لە ژینگەدا هەیە.  كه‌ڕووی ره‌ش (Mucormycosi) بریتییه له نه‌خۆشییه‌كی كه‌ڕوویی كه‌مبڵاو، هۆكاره‌كه‌ی بۆ گرووپێك له مۆڵده‌كان (Mucormycetes)  ده‌گه‌ڕێته‌وه، به زۆری كارده‌كه‌نه سه‌ر بەشێکی لووت (جیوبه‌كان)، سییه‌كان، پێست و مێشك "ده‌كرێت سپۆره‌كانی ئه‌م كه‌ڕووه هه‌ڵبمژرێت له گه‌ڵای رووه‌ك یان خۆڵ یان په‌ین یان به‌رهه‌مه خۆراكییه تێكچووه‌كانەوە.  تووشبوون به‌م كه‌ڕووه ده‌كرێت له هه‌ركه‌سێك و هه‌ر ته‌مه‌نێك بێت رووبدات، به‌ڵام به ئه‌گه‌ری زۆره‌وه له‌و كه‌سانه‌دا رووده‌دات كه به هه‌ر هۆكارێك بێت به‌رگرییان لاوازە.  ئەمڕۆ ١/٦/٢٠٢١ یەکەم تووشبووی كه‌ڕووی ره‌ش لە سلێمانی گیانی لەدەستدا، لەکاتێکدا كه‌ڕووی ره‌ش لە ٢٠/٥/٢٠٢١ لە ھیندستان بڵاوبووەتەوە.  دکتۆر گۆران محێدین هەورامی، پزیشکی پسپۆڕی هەناوی چاودێریی تووشبووەکەی کردووە دەڵێت، دوو مانگ بوو لە ئەنبارەوە هاتبووە سلێمانی، بەر لە دوو هەفتە تووشی کۆرۆنا ببوو، شەکرە، گوشاری خوێن و نەخۆشیی دڵی هەبووە، لە عێراقیش شەش تووشبووی کەڕووی رەش تۆمارکراون، دووانیان لە ناسریە مردوون.  كه‌ڕووی ره‌ش وەک دکتۆر گۆران هەورامی دەڵێت: پەیوەندیی بە کۆرۆناوە نییە، بەڵکو پەیوەستە بە دابەزینی بەرگریی لەش، ئەوانەی تووشی کۆرۆنا دەبن، بەرگریی لەشیان دادەبەزێت، بۆیە مەترسیی تووشبوونیان زیاترە، هەرکەسیش شەکرەی هەبێ مەترسی تووشبوونی بە کەڕووی رەش هەیە، دەبێ خۆیان بپارێزن.