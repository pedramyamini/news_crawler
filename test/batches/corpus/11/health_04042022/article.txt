گرووپێکی زانایان لە کەنەدا چاودێریی تەندروستیی کەسێکی ٨٧ ساڵیان کردووە کە نەخۆشییەکی دەماری هەبووە. دوای ئەوەی نەخۆشەکە دەمرێت، شەپۆلی مێشكی تاوەکو ٣٠ چرکە بەردەوام بەرز و نزم دەکات، شێوازی بەرز و نزمەکەش هاوشێوەی ئەو کاتەیە کە مرۆڤ تێیدا بیر لە یادەوەرییەک دەکاتەوە.  دکتۆر ئەجمەل زیمار، یەکێک لە نووسەرانی لێکۆڵینەوەکە دەڵێت، ئەوە یەکەمجارە کە شەپۆلی مێشكی کەسێکی مردوو تۆماردەکرێت و ئەوان بەڕێکەوت ئەوەیان تۆمارکردووە. دەشڵێت، دڵنیا نین لەوەی ئەو یادەوەرییانەی کە بە بیری کەسەکەدا هاتووەتەوە یادەوەری خۆش بووبن یان ناخۆش.  لەو لێکۆڵینەوەیەدا دەرکەوتووە، ٣٠ چرکە پێش ئەوەی دڵی نەخۆشەکە لە ناردنی خوێن بۆ مێشك بوەستێت، شەپۆلی مێشکی بەو شێوەیەی لێهاتووە کە کەسەکە بیر لە یادەوەرییەک بکاتەوە یان خەو ببینێت. بەو شێوەیەش بەردەوام بووە تاوەکو ٣٠ چرکە دوای گیانلەدەستدانی.  ئەو لێکۆڵینەوەیە پرسیارێکی دیکەیشی هێناوەتە ئاراوە، پرسیارەکەش ئەوەیە "کەی بەتەواوی ژیان کۆتایی پێدێت؟ "  هەرچەندە ئەو گرووپە زانایە ئاماژەشیان بەوە کردووە کە ناتوانن لەسەر بنەمای یەک لێکۆڵینەوە بڕیاری تەواو لەسەر ئەوە بدەن کە هەموو کەسێک تووشی ئەو دۆخە دەبێت، لە لایەکی دیکەشەوە ئەو کەسە نەخۆشیی دەماری هەبووە، ئەوەش گومانەکان بۆ ئەوە زیاتر دەکەن کە هەموو کەسێک تووشی ئەو دۆخە نەبێت.  پێشتر لە ساڵی ٢٠١٣ لە لێکۆڵینەوەیەکدا لەبارەی مێشکی جرج دەرکەوت، تاوەکو ٣٠ چرکە دوای وەستانی دڵیان، شەپۆلی مێشکیان بەردەوامە لە بەرز و نزمکردن.