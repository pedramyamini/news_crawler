وەزارەتی تەندروستی حکومەتی هەرێمی کوردستان لە سەرەتای ئەم مانگەوە گشتاندنێک بە ژمارە ١٣٥٦ ئاڕاستەی سەرجەم بەڕێوەبەرایەتییە گشتییەکانی تەندروستی لە هەولێر، سلێمانی، دهۆک، راپەڕین، کۆیە، هەڵەبجە و گەرمیان کردووە و داوا دەکات تێکەڵکردنی هەردوو ئەمپول"دەرزی"ی ڤۆڵتارین و دیکادرۆن لەیەک سرنجدا قەدەخە بکرێت و رێگە بەبەکارهێنانی نەدرێت.  د. کاوە خەلیل ئەحمەد، بەڕێوەبەری گشتی کاروباری تەندروستی لە وەزارەتی تەندروستی حکومەتی هەرێمی کوردستان، ئەمڕۆ دووشەممە ١٤ی شوباتی ٢٠٢٢ بەتۆڕی میدیایی رووداوی گوت: "نووسراوەکمان لەو بارەیەوە لەلایەن وەزارەتی تەندروستی عێراقەوە پێگەیشتووە و لەسەر رێنمایی ئەوان تێکەڵکردنی ئەو دوو دەرزییە قەدەخە دەکرێت، چونکە زیانی تەندروستی هەیە".  لەبارەی زیانەکانی تێکەڵکردنی هەردوو ئەمپولی ڤۆڵتارین و دیکادرۆن لەیەک سرنجدا، د. سەرمەد ئەمجەد، بەڕێوەبەری هێنان و دابەشکردنی دەرمان لە وەزارەتی تەندروستی هەرێمی کوردستان بە تۆڕی میدیایی رووداوی گوت: "تێکەڵکردنی ئەو دوو دەرزییە و هەر دەرزی یان دەرمانێکی دیکە لە هەموو جیهاندا قەدەخە کراوە، بەڵام لە هەرێمی کوردستان بە لێکدانەوە و دەسپێشخەریی هەندێک لە یاریدەدەری پزیشکەکان و لە نۆرینگەکانی  لاکۆڵان و هەندێک لە دەرمانخانەکان ئەو کارە دەکرێت و کراوە، بەڵام راستییەکەی ئەوە بەتەنیا لە هەرێمی کوردستان هەیە، چونکە تێکەڵکردنی دوو دەرمان لەرووی زانستییەوە رێگەپێنەدراوە".  د. سەرمەد ئەمجەد، گوتیشی: "ئەو دوو دەرزییە بەتایبەت هەریەکەیان لە بڕێک ماددە پێکهاتووە و کارێک دەکات کە جیاوازن، بەنموونە ڤۆڵتارین کار لەسەر کەمکردنەوەی ئازار و ژان دەکات، هەرچی دیکادرۆنە ئەوا کار لەسەر کەمکردنەوەی هەوکردنەکان دەکات، بۆیە هەردووکیان دوو شتی جیاوازن و نابێت تێکەڵبکرێن، چونکە ئەگەری کارلێککردنیان هەیە".  وەزارەتی تەندروستی عێراق رۆژی ١٣ی کانوونی یەکەمی ٢٠٢١ نووسراوێکی بە ژمارە ٧٩٠٥٤، ئاڕاستەی فەرمانگەی کاروباری تەندروستی لە وەزارەتی تەندروستی هەرێمی کوردستان و فەرمانگەکانی تەندروستی لە پارێزگاکانی عێراق بەناونیشانی "تێکەڵکردنی ئەمپوولی ڤۆڵتارین و دیکادرۆن" لەهەمان سرنج کردووە، لە نووسراوەکەدا هاتووە: "بەهۆی بوونی لێکەوتەی مەترسیدار لەکاتی وەرگرتنی تێکەڵەی دەرمانی ئاماژە بۆ کراو، دەمانەوێت ئاگادارتان بکەینەوە، کە نابێت ئەو دوو ئەمپولە لە هەمان سرنجدا تێکەڵ بکرێت".