حکومەتی داهاتووی ئەڵمانیا پڕۆژەیاسایەکی ئامادەکردووە بۆ ئەوەی لە ١٦ ـی مانگی ئاداری ساڵی داهاتوودا وەرگرتنی ڤاکسین بۆ ژمارەیەک کەرتی دیاریکراو بکرێتە ناچاری. ئەمەش لەکاتێکدایە، وڵاتەکە بەنێو شەپۆلێکی نوێی تووندی کۆرۆنادا گوزەر دەکات.   سۆسیال دیموکراتەکان، سەوزەکان و پارتی دیموکراتی ئازاد کە بڕیارە رۆژی چوارشەممە حکومەتی داهاتووی ئەڵمانیا پێکبهێنن، چاوەڕواندەکرێت لە هەفتەی داهاتوودا پڕۆژەیاساکە پێشکێشی پەرلەمان بکەن.   ئەو رەشنووسی یاسایە ئاماژە بەوە دەکات، ئەو کارمەندانەی لەو بوارانەدا کاردەکەن لە ١٥ ـی ئادارەوە دەبێت بەڵگەی وەرگرتنی ڤاکسین یان چاکبوونەوە لە کۆرۆنا پیشانبدەن، بەپێچەانەوە رێگەیان پێنادرێت کاربکەن.    تا ئەو کاتەش کە وەرگرتنی ناچاریی ڤاکسین دەچێتە بواری جێبەجێکردنەوە، ژمارەیەک رێکاری کاتی دەگیرێنەبەر کە رێگە بە هەرێمە فیدراڵییەکانی ئەڵمانیا دەدات تا ئاستی قەدەخەی هاتووچۆش رێکارەکان تووند بکەنەوە.    رۆژی شەممە ٤ - ١٢ - ٢٠٢١ ئەنگێلا مێرکل، راوێژکاری ئەڵمانیا داواکەی بۆ خەڵکی ئەڵمانیا لەبارەی وەرگرتنی ڤاکسین نوێکردەوە و پێی راگەیاندن کە مەترسی کۆرۆنا بە جیدی وەربگرن و گوتی، "گۆڕاوی ئۆمیکرۆنی نوێ وا دەردەکەوێت کە مەترسیدارتر بێت لە گۆڕاوەکانی پێشووی".    ئەمەش لەکاتێکدایە، تاوەکو ئێستا ٦٨.٩ % ـی دانیشتووانی ئەڵمانیا بەتەواوەتی ڤاکسینی کۆرۆنایان وەرگرتووە و ئامانجی حکومەتیش ئەوەیە زۆرترین ژمارە ڤاکسین وەربگرێت. ژمارەی ئەوانەی ڤاکسینیان وەرنەگرتووە وەکو هۆکاری سەرەکیی بڵاوبوونەوەی ڤایرۆسی کۆرۆنا لەم چەند هەفتەیەدا دادەندرێت.   بەگوێرەی ناوەندی کۆنتڕۆڵکردنی نەخۆشی لە ئەڵمانیا، تووشبوونی هەفتانە بە ٤٤٢.٧ کەس لەنێو هەر ١٠٠ هەزار کەسێکدایە.  لە سەرەتای بڵاوبوونەوەی ڤایرۆسی کۆرۆناوە شەش ملیۆن و ١٧٩ هەزار و ٨٣٩ کەس لە سەرتاسەری ئەڵمانیا تووشی پەتاکە بوون و ١٠٣ هەزار و ٦٠٤ کەسیش بەهۆی پەتاکەوە گیانیان لەدەستداوە.