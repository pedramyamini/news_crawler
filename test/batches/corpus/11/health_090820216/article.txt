ئوگۆر شاهین بە رۆژنامەڤانانی راگەیاند: "شتێکی زۆر چاوەڕوانکراوە کە گۆڕاوی نوێی لە ماوەی شەش تاوەکو ١٢ مانگدا دروستبن و ئەو کات دەستکاریکردنی ڤاکسین پێویست دەبێت، بەڵام ئەو شتە تائێستا رووینەداوە. "  هەروەها روونیکردەوە  تەنیا دەبێت ئەو کاتە دەستکاری ڤاکسین بکرێت، کە روونبووەوە ڤاکسین ناتوانێت بەرگریی پێویست دژی ڤایرۆسە گۆڕاوەکە بۆ مرۆڤ دروست بکات.   ئوگور شاهین دەڵێت: "ئەگەر لەم کاتەدا بڕیار بدەین، رەنگە دوای سێی یان شەش مانگ دەربکەوێت بڕیارێکی هەڵەمان داوە ئەگەر هات و گۆڕاوێکی دیکە دەرکەوتەوە. بۆیە دەبێت کاتی بڕیارەکە گونجاو بێت. "  ئەوەشی خستەڕوو کە تائێستا ئەوان بەڵگەیان لەسەر کاریگەریی ڤاکسینەکەیان دژی گۆڕاوەکان هەیە.   پێشتر چەندینجار کۆمپانیای فایزەری ئەمریکی کە خاوەنی تاقیگە و کارگەکانی دروستکردنی ڤاکسینەکەیە، داوایکردووە کە قورچکی سێیەمی ڤاکسین بە خەڵک بدرێت، ئەوەش دوای زیادبوونی ژمارەی تووشبووان بەهۆی بڵاوبوونەوەی کۆرۆنای گۆڕاوی جۆری دەلتا.   وڵاتانی وەکو فەرەنسا و ئەڵمانیا رایانگەیاندووە، لە مانگی ئەیلوولەوە، دەست بە دابەشکردنی قورچکی سێیەمی ڤاکسین دەکەن بۆ بەساڵاچووان.   کۆمپانیاکانی فایزەر و بایۆنتێک نزیکەی یەک ملیار قورچک ڤاکسینیان بە زیاتر لە ١٠٠ وڵات و هەرێمی جیهان فرۆشتووە.  هەردوو کۆمپانیاکە چاوەڕێدەکەن توانای بەرهەمهێنانی ساڵانەیان تاوەکو کۆتایی ئەمساڵ بگاتە سێ ملیار قورچک لە ساڵێک و چوار ملیۆن لە ساڵی داهاتوودا.