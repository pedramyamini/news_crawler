فەخرەددین کۆجا، وەزیری تەندروستیی تورکیا لەکاتی بەرنامەیەکی تایبەت لە تاقیگەیەکدا لە ناوچەی پیشەسازیی رێکخراوی رووها لە باکووری کوردستان، کە تێیدا رەجەب تەیب ئەردۆغان سەرۆککۆماری تورکیا، بەشێوەی ئۆنڵاین بەشداریکرد، گوتارێکی پێشکێشکرد و خۆشحاڵی خۆی نیشاندا بە پێدانی ئەو مژدەیەی، کە بە گوتەی خۆی گەلی تورکیا چاوەڕێیەتی.  لە گوتارەکەیدا رەجەب تەیب ئەردۆغان گوتی: '' ڤاکسینەکەمان کە رەزامەندی پێویستی بەدەستهێناوە و گەیشتووەتە قۆناخی بەکارهێنان، ئاماژەیە بۆ هەوڵەکانمان بۆ پاراستنی گەلەکەمان بە کاریگەرترین شێوە ''.  هاوکات وەزیری تەندروستیی تورکیا ئاماژەی بەوە کرد لەمڕۆوە، ڤاکسینی ناوخۆیی "تورکۆڤاک" رەزامەندی بەپەلەی بەکارهێنانی وەرگرتووە و گوتی: "ئەمڕۆ لە یەکێک لەو ناوەندانەین کە ڤاکسینەکەی تێدا بەرهەم دەهێندرێت".   فەخرەددین کۆجا گوتی: "لەمڕۆوە دەستمانکرد بە بەرهەمهێنان. دوای ٥٠ ساڵ تورکیا لە خانەیەکەوە دەستیپێکرد و لەلایەن زاناکانی تورکیاوە پەرەمان بە ڤاکسینێک داوە کە ١٠٠ % ناوخۆییە. لە هەمانکاتدا لە دوای ٢٤ ساڵ دەبێتە ڤاکسینی بەرهەمهاتووی ناوخۆ. بەوەیش لەمڕۆوە، بووینە یەکێک لەو نۆ وڵاتەی کە ڤاکسینی کۆرۆنا بەرهەمدەهێنن ''.