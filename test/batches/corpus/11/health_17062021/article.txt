نازک فەتلاوی، بەڕێوەبەری گشتیی تەندروستی کەرخ - ی بەغدا رایگەیاند، "بڕیارە شەممە، یاخود یەکشەممەی داهاتوو گەورەترین کاروانی هەفتانەی ڤاکسینی جۆری فایزەر بگاتە عێراق، کە بە تێکڕا ١٢ هەزار قورچکە و راستەوخۆ بەسەر بەغدا و پارێزگاکانی دیکە دابەش دەکرێت".   پێشتر هەفتانە نزیکەی ٧٠٠٠ قورچکی ڤاکسینی فایزەر دەگەیشتە فڕۆکەخانەی بەغدا و بەسەر پارێزگاکانی عێراق و هەرێمی کوردستان دابەشدەکرا.  فەتلاوی ئاماژەی بەوەکرد، پلان دانراوە بۆ دابینکردنی ژێرخانی شوێنەکانی ڤاکسینکردن، لەوانەش دابینکردنی ئامێری ساردکەرەوە بەپێی رێنمایی و رێکارە کارپێکراوەکان و دابینکردنی ئۆتۆمبێل بۆ گواستنەوەی ڤاکسینەکان بۆ ناوەندەکانی ڤاکسینکردن.  بەمدواییانە وەزارەتی تەندروستی و ژینگەی عێراق رایگەیاند، کە ١٢ ملیۆن ڤاکسینی فایزەر هاوردە دەکەن و داواشی لە هاووڵاتیان کرد ناوی خۆیان بۆ وەرگرتنی ڤاکسین تۆمار بکەن.  د. ریاز حلفی، بەڕێوەبەری گشتی تەندروستی لە وەزارەتی تەندروستی عێراق، بە (تۆڕی میدیایی رووداو)ی راگەیاند، گەیشتنی ڤاکسینی فایزەر ئێستا بووەتە کارێکی رۆتینی لە مانگی چوارەوە تاوەکو ئێستا هەموو یەکشەممەیەک کاروانی ئەو ڤاکسینە دەگاتە عێراق و بەپێی خشتەیەکیش بەسەر پارێزگاکان دابەش دەکرێت بە پارێزگاکانی هەرێمی کوردستانیشەوە.  لە عێراق و هەرێمی کوردستان سێ جۆری ڤاکسین بەکاردەهێندرێن، ئەوانیش ئەسترازنیکای بەریتانی - سوێدی، فایزەری ئەمریکی و سینۆفارمی چینی. بەپێی دوایین ئاماری وەزارەتی تەندروستی و ژینگەی عێراق، تاوەکو ئێستا ٧٣٨ هەزار و ٥٥٧ کەس لە عێراق و هەرێمی کوردستان پێکوتەی کۆرۆنایان وەرگرتووە.  تاوەکو ئێستا ملیۆنێک و ٢٦٩ هەزار و ٤٤٠ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ١٨٤ هەزار ٤٩٢ لەو تووشبووانە چاکبوونەتەوە، واتە ٩٣.٣ % ی تووشبووان، هەروەها ٦٨ هەزار و ١٦٧ تووشبووی کۆرۆنا هێشتا چارەسەر وەردەگرن، ٤٦٠ لەو تووشبووانەش لەژێر چاودێریی چڕدان، ١٦ هەزار و ٧٨١ تووشبووی کۆرۆناش گیانیان لەدەستداوە.