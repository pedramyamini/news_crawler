ئەمڕۆ چوارشەممە ١٢ - ٠١ - ٢٠٢٢ دکتۆر سامان بەرزنجی، وەزیری تەندروستیی هەرێمی کوردستان لە ڤیدیۆیەکدا هۆشداری لەبارەی دەستپێکردنی شەپۆلی نوێی کۆرۆنا دا و داوای لە هاونیشتمانییان کرد پابەندی رێکارە تەندروستییەکان بن، لەكاتی بوونی نیشانەكانی نەخۆشییەکەش سەردانی سەنتەرەكانی پشكنین و سەنتەرەکانی كۆرۆنا بكەن.  کۆرۆنای جۆری ئۆمیکرۆن یەکێکە لە مەترسیدارترین زنجیرەکانی ئەو جۆرە ڤایرۆسە، کە هەر لە سەرەتای دەرکەوتنیەوە بووە هۆی داخستنی سنووری بەشێک لە وڵاتەکان لەگەڵ ئەفریقای باشوور کە سەرچاوەی سەرهەڵدانی ئەو زنجیرە نوێیەی کۆرۆنا بوو.  رۆژی پێنجشەممەش ٠٦ - ٠١ - ٢٠٢٢ پێنج تووشبووی ڤایرۆسی گۆڕاوی ئۆمیکرۆن لە دهۆک تۆمارکران کە هەموویان ئەندامی یەک خێزان بوون و ١٠ رۆژ پێش ئەو کاتە لە دەرەوەی وڵات گەڕابوونەوە.  دکتۆر سامان بەرزنجی داواش دەکات هاونیشتمانییان ڤاکسین وەربگرن و دەمامک ببەستن، هەروەها لە شوێنە قەرەباڵخەکان دووربکەنەوە.  ژمارەی تووشبووانی کۆرۆنا لە هەرێمی کوردستان بە شێوەیەکی بەرچاو روو لە بەرزبوونەوەیە، بەپێی دوایین ئاماری وەزارەتی تەندروستی کە دوێنێ بڵاویکردەوە، لە ماوەی ٢٤ کاژێردا ٧٥١ تووشبووی کۆرۆنا لە هەرێمی کوردستان تۆمارکراون و پێنج کەسیش دوای تووشبوونیان بە ڤایرۆسەکە گیانیان لە دەستداوە.  تووشبووەکان بەمشێوەیە بەسەر پارێزگاکان دابەشبوون:  لە ماوەی ئەو ٢٤ کاژێرەدا پێنج هەزار و ٣٠٦ پشکنین کراون و ١٥٤ کەسی لە کۆرۆنا چاکبوونەتەوە.  بەپێی ئاماری وەزارەتی تەندروستی، تاوەکو ئێستا ٣٨٤ هەزار و ١٨٢ تووشبووی کۆرۆنا لە هەرێمی کوردستان تۆمارکراون، لەو ژمارەیەش حەوت هەزار و ١٥١ کەسیان گیانیان لەدەستداوە.