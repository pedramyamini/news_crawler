دوای ئەوەی دەسەڵاتدارانی تەندروستی لە پەکینی پایتەختی چین ٣٤ تووشبووی نوێی کۆرۆنایان لە ناوچەکانی دەوروبەری شارەکە تۆمارکرد؛ بڕیاردرا بە ئەنجامدانی پشکنین بۆ سەرجەم دانیشتووانی ناوچەکانی دەوروبەری پەکین، کە ژمارەیان سەرووی ٢ ملیۆن کەسە.  حکومەتی چین سیاسەتی "سفرکردن"ی تووشبووانی کۆرۆنا پەیڕەو دەکات و هەوڵدەدات لە هەر شوێنێک، کە کۆرۆنا بڵاودەبێتەوە دەستبەجێ ناوچەکە گەمارۆ بدات و پشکنینی خێرا بۆ دانیشتووانەکانی بکات و سەرچاوەی بڵاوبوونەوەی ڤایرۆسەکە بدۆزێتەوە.  لە چەند رۆژی رابردوودا، چین رایگەیاند: "ئەگەری هەیە سەرچاوەی بڵاوبوونەوەی ڤایرۆسی کۆرۆنا لە چین لەو پۆستانەوە بێت، کە لە دەرەوە دەچنە ئەو وڵاتە"، داواشی لە خەڵک کرد کەمتر داوای کاڵا لە دەرەوە بکەن.  لە ٤٨ کاژێری رابردوودا دەسەڵاتدارانی تەندروستیی پەکینی پایتەخت، تووشبوونی ٣٤ کەسیان بە کۆرۆنا لە ناوچەکانی باشووری شارەکە راگەیاند و دەستبەجێ بڕیاردرا بە ئەنجامدانی پشکنین بۆ سەرجەم دانیشتووانی دەوروبەری شارەکە کە ژمارەیان زیاتر لە ٢ ملیۆن کەسە، بڕیارە پشکنینەکان لە ئەمڕۆ یەکشەممە، ٢٣ - ١ - ٢٠٢٢ دەستپێبکەن.  لەگەڵ نزیکبوونەوەی وادەی بەڕێوەچوونی ئۆلەمپیاتی زستانەی پەکین، کە بڕیارە لە ٤ی مانگی شوباتدا دەستپێبکات، بەشێکی زۆر لە شاندە وەرزشییەکان، نوێنەرانی وڵاتان و میدیاکاران هەر لە ئێستاوە گەیشتوونەتە پەکین.  حکومەتی چین هەوڵەکانی چڕترکردووە بۆ زیاتر کۆنتڕۆڵکردنی بڵاوبوونەوەی ڤایرۆسی کۆرۆنا؛ یەکێک لەو رێکارانەی کە گیراونەتە بەر، قەتیسکردنی ناوچەی تایبەت بە ئۆلەمپییاتەکە و سنووردارکردنی لە رووبەرێكی ٢٠٠ کیلۆمەتر دووجایی و دانانی کۆنترۆڵی قورس لە دەوروبەری ئەو ناوچەیە.  لەسەرەتای راگەیاندنی بڵاوبوونەوەی ڤایرۆسی کۆرۆنا لە ٣١ - ١٢ - ٢٠٢٠ لە چین، تاوەکو ئێستا لەو وڵاتەدا، وەک ئەوەی راگەیێندراوە، کەمتر لە ١٠٦ هەزار تووشبووی کۆرۆنا تۆمارکراون، لەنێویاندا ٩٨ هەزار کەس چاکبوونەتەوە  و کەمتر لە ٤ هەزار و ٧٠٠ کەسیش گیانیان لەدەستداوە.