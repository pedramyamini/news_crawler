وەزارەتی تەندروستیی ئێران ئەمڕۆ چوارشەممە ٢٩ - ٩ - ٢٠٢١ بڵاویکردەوە، لیژنەی نیشتمانیی پێکوتەی کۆرۆنا بەو ئەنجامە گەیشتووە کە ژنانی دووگیان ڤاکسینی سینۆفارم وەربگرن و هەربۆیەش "بڕیارێک بۆ هاوردەی ڤاکسینی فایزەر لە ئارادا نییە".  محەممەدرەزا شانەساز، سەرۆکی رێکخراوی خۆراک و دەرمانی ئێران رۆژی ١٦ - ٨ - ٢٠٢١ رایگەیاند، مۆڵەت دراوە پێکوتەکانی فایزەر و مۆدێرنا هاوردە بکرێن.  بەهرام عەینوڵڵاهی، وەزیری تەندروستیی ئێران رۆژی ٢٤ - ٩ - ٢٠٢١ لە شاری دێلۆران لە رۆژهەڵاتی کوردستان بە رۆژنامەڤانانی گوت، پێکوتەی فایزەر بەشێوەیەکی سنووردار و بۆ ژنانی دووگیان هاوردە دەکرێ.  عەلیڕەزا رەئیسی، گوتەبێژی وەزارەتی تەندروستیی ئێران رۆژی ٢٥ - ٩ - ٢٠٢١ گوتی، داوا تۆمار کراوە بۆئەوەی ٢ ملیۆن و ٤٠٠ هەزار قورچک ڤاکسینی فایزەر و ٥ ملیۆن ڤاکسینی جۆنسن ئەند جۆنسن هاوردە بکرێت.  ئەو داوایە دوای ئەوە هات کە بەهۆی خراپتربوونی دۆخی کۆرۆناوە لە ئێران، عەلی خامنەیی، رێبەری کۆماری ئیسلامیی ئێران رۆژی ١١ - ٨ - ٢٠٢١ داوایکرد بە هەر رێگەیەک دەگونجێت ڤاکسین دابینبکرێت.  لە کاتێکدا پێشتر رێبەری ئێران لە رۆژی ٨ - ١ - ٢٠٢١ هاوردەکردنی ڤاکسینی ئەمریکی و بەریتانی قەدەخە کردبوو.