ئەنتۆنیۆ گوتێرێز، سکرتێری گشتیی نەتەوە یەکگرتووەکان دەڵێت، پێویستە سەرچاوەی دارایی پێویست بۆ کۆڤاکس دابینبکرێت و ئەو کێشانەشی لە گواستنەوەی ڤاکسیندا هەن چارەسەربکرێن.  سکرتێری گشتیی نەتەوە یەکگرتووەکان ئاماژە بەوەش دەکات، ئەو پارەیەی وڵاتان بۆ کۆڤاکس رایانگەیاندووە، بەشی دابینکردنی ڤاکسین بۆ وڵاتە هەژارەکان ناکات.   هەروەها تیشک دەخاتە سەر ئەو "توڕەییەی" لە بەرامبەر ئەو وڵاتە دەوڵەمەندانە هەیە کە بەشێکی زۆری دانیشتووانی خۆیان کوتاوە و دەڵێت، دەکرێت ئەو "توڕەییە زۆر مەترسیدار بێت بۆ ئاییندەی پەیوەندییە نێودەوڵەتییەکان. "  بەپێی ئاماری بلوومبێرگ، تاوەکو ئێستا لە سەرانسەری جیهان نزیکەی ملیارێک و ٨١٥ هەزار کەس ڤاکسینیان وەرگرتووە. چین کە سەرچاوەی بڵابوونەوەی ڤایرۆسی کۆرۆنایە پێشەنگی ریزبەندییەکەی گرتووە و ٥٨٤ هەزار ڤاکسینی دابەشکردووە، ئەمریکاش لە پلەی دووەم دێت و زیاتر لە ٢٩٢ هەزار ڤاکسینی دابەشکردووە.  ئێستا لایەنە تەندروستییەکان هەوڵەکانیان لەسەر ئەوە چڕکردووەتەوە کە رێگەیەک بدۆزنەوە بۆ بەکارهێنانی ڤاکسین بۆ منداڵان، ئاژانسی دەرمانی ئەوروپا رۆژی هەینی رایگەیاند، دەکرێت ڤاکسینی فایزەر - بایۆنتیک بۆ منداڵان و مێرمنداڵی تەمەن ١٢ تاوەکو ١٥ ساڵیش بەکاربهێنرێت.   ئاژانسی دەرمانی ئەوروپا دەڵێت، ئەوان داتای پێویستیان لە بەردەستدا بووە کە ئاماژە بەوە دەکات، ڤاکسینەکە بۆ کەسانی تەمەن ١٢ ساڵ تاوەکو ١٥ ساڵ سەلامەت و کاریگەر دەبێت.