د. نەبیل حەمدی، بەڕێوەبەری تەندروستیی کەرکووک بە رووداوی راگەیاند "رێژەی ئۆکسجینی کۆگاکراومان دابەزیوە و نەخۆشخانەکانمان پڕبوون لە تووشبووانی کۆرۆنا، دوێنێ زیادبوونێکی ناسرووشتیمان هەبوو لە ژمارەی هاتن بۆ نەخۆشخانەکانمان، نەخۆشخانە تایبەتەکان بەو پەتایە پڕبوونە، هەر دوێنێ زەنگی مەترسیمان لێداوە و هۆشداریی تووندمان بە هاووڵاتییان دا بۆئەوەی پابەندی رێکارە خۆپارێزییەکان بن".  بەڕێوەبەری تەندروستیی کەرکووک ئاماژەی بەوە کرد، ئەوان لە وڵاتێکی پێشکەوتووی وەکو ئەمریکا و بەریتانیا و وڵاتانی دیکە نین بۆئەوەی بتوانن دۆخەکە کۆنترۆڵ بکەن و دەشڵێت "خەریکە دۆخەکە لە کۆنترۆل دەردەچێت، ئێمە وەکو تەندروستیی کەرکووک نە دەتوانین موعجیزە بخولقێنین و نە گۆچانی موساشمان پێیە. توانایەکی مامناوەندمان هەیە، رێژەی ئۆکسجینی کۆگاکراومان بەرەو دابەزین دەچێت، دەرمانی پێویست بەو پەتایە گرانن و ئێمە لە بازاڕەکانی جیهان و نێوخۆ دەیکڕین".  د. نەبیل ئاماژە بەوە دەدات ئێستا ئەوان توانیویانە بەسەر دۆخەکەدا زاڵ ببن، "بەڵام لە رۆژانی داهاتوودا هیچ گەرەنتییەک نییە، فەرمانگەی تەندروستیی کەرکووک و هەموو فەرمانگەکانی دیکەش لە عێراق لەژێر هەڕەشەی لەنێوچوونی تەندروستین بەهۆی پابەندنەبوون بە رێکارە خۆپارێزییەکان و گردبوونەوەی خەڵک لە شوێنەکان و گرنگینەدان بە بەستنی ماسک و پاککردنەوەی دەستەکان، تەنانە لە بابەتی کوتان لە ٥ مانگی رابردوودا تاوەکو ئێستا تەنیا ٤١ هەزار هاووڵاتی لە کەرکووک ڤاکسینیان وەرگرتووە".  بەڕێوەبەری تەندروستیی کەرکووک باسی لەوەش کرد، سەرەڕای ئەوەی ڤاکسینی جۆری فایزەریان بۆ خەڵک دابین کردووە، بەڵام خەڵک هەر ناچێت ڤاکسین وەربگرێت، "ئەوەمان بیست کە هاووڵاتییان خواستیان لەسەر ڤاکسینی جۆری فایزەر هەیە، بۆ ئەو مەبەستە ڤاکسینمان بۆ ١٥ بنکەی تەندروستی دابینکرد و لە سەرجەم شوێنەکان، ئێستا ڤاکسینی جۆری فایزەر بەردەستە، لە ٥١ بنکە لە سەرتاسەری کەرکووک جۆرەکانی دیکەی ڤاکسین بەردەستن، بەڵام هاووڵاتییان پابەند نین و ناچن ڤاکسین وەرگرن.. تەنانەت لە رۆژانی جەژن و رۆژانی هەینی و پشووەکانیش ڤاکسین بەردەست بووە، کارمەندەکانمان خۆیان کردووەتە قوربانی و ئێمە رێز و ستایش و پێزانینمان بۆیان هەیە کە هەموو توانایەکی خۆیان لەو دۆخە سەخت و دژوارەدا خستووەتەگەڕ بۆ خزمەتی شارەکەیان، تاوەکو ئێستا زیاتر لە دوو هەزار ٣٠٠ پزیشک و کارمەندی تەندروستیمان تووشی کۆرۆنا بوون".  بە گوتەی دکتۆر نەبیل، ئێستا سەرجەم نەخۆشخانەکانیان پڕبوون لە تووشبووانی کۆرۆنا، "دوای جەژن بڕیارە سەنتەرێکی دیکەی ٥٠ تەختی لە ناوچەی پیشەسازی بکەینەوە، ئەویش پڕ دەبێتەوە، دەبێت تووشبووان لەنێو ماڵەکانیانەوە ئۆکسجینیان بۆ دابین بکرێت، چونکە  توانای ئێمە سنووردارە".  بەڕێوەبەری تەندروستیی کەرکووک داوا لە هاووڵاتییان دەکات یارمەتییان بدەن و دەڵێت "هەموومان لەنێو یەک کەشتیین، ئەگەر فەرمانگەی تەندروستیی کەرکووک بەو پەتایە نوقم ببێت، ئەوا پارێزگاکە بەتەواوەتی نوقم دەبێت"، ئاماژەی بەوەش کرد "کێشەی سەرەکیمان دوای جەژنە، کاتێک هاووڵاتییانمان لە پارێزگاکانی دەوروبەرمان دەگەڕێنەوە، چ لە هەولێر بێت یان سلێمانی و بەغدا بۆ کەرکووک دوای ئەو تێکەڵبوونەی لەگەڵ خەڵک هەیانبووە، ئەوا رووبەڕووی هەڵکشانێکی زۆر تووندی دیکە دەبینەوە لەو پەتایە".  دکتۆر نەبیل پێیوانییە بگەنە قۆناخی ئەوەی قەدەخەی هاتووچۆ رابگەیێندرێت، هۆکارەکەشی بۆ ئەوە گەڕاندەوە، "زۆرینەی خەڵک پشت بە قوتی رۆژانەیان دەبەستن، باری ئابووریی وڵاتیش رێگە بە قەدەخەی هاتووچۆ نادات لەو کاتەدا، بەڵام سزای ئەوانە دەدەین کە تێکەڵبوون و گردبوونەوە دەکەن و ئەوانەش کە ماسک نابەستن، دەسەڵاتی ئەوەمان هەیە، هەر هاووڵاتییەک ماسک نەبەستێت بە ٢٥ هەزار دینار سزا دەدرێت، مۆڵەکان دابخەین، دەشتوانین موڵەتی هەر کارگە و چێشتخانەیەک نوێ نەکەینەوە کە کارمەند و کرێکارەکانی ڤاکسینیان دژی کۆرۆنا وەرنەگرتبێت".  لە ٢٤ کاژێری رابردوودا لە کەرکووک ١٦٨ تووشبووی کۆرۆنا دەستنیشانکراون و شەش کەسیش گیانیان لەدەستداوە، ژمارەیەکی زۆری تووشبووش لە نەخۆشخانەکان خەوێندراون.