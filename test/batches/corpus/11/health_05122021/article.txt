رۆژی شەممە ٤ - ١٢ - ٢٠٢١ بەرپرسانی تەندروستیی فەرەنسا رایانگەیاند، لە ماوەی ٢٤ کاژێردا ٥١ هەزار و ٦٢٤ تووشبووی نوێی کۆرۆنایان لە سەرتاسەری وڵاتدا تۆمارکردووە.   لە ماوەی هەفتەی رابردوودا، فەرەنسا بە تێکڕا رۆژانە ٤١ هەزار تووشبووی تۆمارکرد بوو. هەروەها لە هەفتەی پێشووتری کەمتر لە ٢٨ هەزار تووشبووی تۆمارکردبوو.   بەگوێرەی تەندروستیی فەرەنسا، لە ماوەی ٢٤ کاژێری رابردوودا نزیکەی ٦٩٤ کەس بەهۆی پەتاکەوە رەوانەی نەخۆشخانە کراون کە ١١٣ ـیان گیانیان لەدەستداوە و ١١٩ ـشیان لە بارودۆخێکی خراپی تەندروستیدان.   ئۆلیڤەر ڤێران، وەزیری تەندروستیی فەرەنسا بۆ ماوەیەکی کاتی قەدەخەی هاتووچۆی هەڵگرتووە، بەڵام داوای لە پێگەیشتووانی وڵاتەکەی کردووە، تاوەکو نیوەی مانگی کانوونی دووەمی ساڵی داهاتوو هەموویان قورچکی سێیەمی ڤاکسینی کۆرۆنا وەربگرن.   ڤێران لە توویتێکدا نووسیویەتی: " ١٠ ملیۆن هاوڵاتیی فەرەنسی بۆ پەیداکردنی بەرگریی لە دژی ڤایرۆس قورچکی سێیەمی ڤاکسینیان وەرگرتووە".   دوای ١٥ ـی کانوونی دووەم، هەر کەسێک تەمەنی لە نێوان ١٨ بۆ ٦٤ ساڵ بێت، پێویستە بەڵگەی وەرگرتنی ڤاکسینی هەبێت، بەجۆرێک حەوت مانگ بەسەر وەرگرتنی قورچکی دووەم تێنەپەڕیبێت بۆ ئەوەی کۆڤید پاس یاخود پاسپۆرتی وەرگرتنی ڤاکسینی پێبدرێت کە بۆ سەردانکردنی شوێنە گشتییەکانی وەکو رێستۆرانتەکان، کافێکان، هۆڵی لەشجوانی و شوێنە گشتییەکان داوادەکرێت، بەپێچەوانەوە، رێگەی پێنادرێت سەردانی ئەو شوێنانە بکات.   لە رووی ژمارەی تووشبووانی کۆرۆناوە، فەرەنسا پلەی حەوتەمی لە سەرتاسەری جیهاندا گرتووە. بە جۆرێک لە سەرەتای سەرهەڵدانی پەتاکەوە تاوەکو ئێستا ٧ ملیۆن و ٨٢٣ هەزار و ٣٨٨ کەس تووشی کۆرۆنا بوون کە لەو ژمارەیەش ١١٩ هەزار و ٤٥٧ کەس گیانیان لەدەستداوە.   لەبارەی رێژەی وەرگرتنی ڤاکسینەوەیە، تاوەکو ئێستا ١٠٧ ملیۆن قورچکی ڤاکسین دابەشکراون و رێژەی ٧٠.٢ % ـی کۆی دانیشتووانی فەرەنسا کە دەکاتە ٤٧.٣ ملیۆن کەس بەتەواوەتی ڤاکسینیان وەرگرتووە.