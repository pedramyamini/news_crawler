دکتۆر بژار مووسا، گوتەبێژی تەندروستیی هەولێر بە رادیۆی رووداوی راگەیاند، "لە رۆژانی پشوودا یەكەی كوتان لە بنكەكانی لێدانی ڤاكسینی دژە كۆرۆنا بەردەوام دەبن و بڕیارەکە بە مەبەستی ئاسانكاری بۆ هاونیشتیمانییان و بێبەش نەبوونیانە لە وەرگرتنی ڤاكسینە".  بەپێی راگەیێندراوی هەرسێ پارێزگاری هەولێر، سلێمانی و دهۆک ئەمساڵ بەفەرمی هیچ ئاهەنگێک بەبۆنەی هاتنی ساڵی نوێ ساز ناکرێت.   گوتەبێژی تەندروستیی هەولێریش لەو بارەوە هۆشداری بە هاونیشتیمانییان دەدات، چونکە پێیوایە ئەگەری هاتنی شەپۆلی چوارەمی کۆرۆنا هەیە و لە بەشێکی زۆر لە وڵاتان ئامادەکاریی بۆ کراوە. گوتەبێژی تەندروستی دەشڵێت، بۆیە پێویستە خەڵک لەکاتی چوونەدەرەوەیان بەبۆنەی سەری ساڵی نوێوە لە دروستکردنی قەرەباڵخی دوور بکەونەوە و دەمامک ببەستن و رەچاوی رێکارەکانی خۆپارێزی بکەن.   لەبارەی ژمارەی ئەو کەسانەی کە تاوەکو ئێستا ڤاکسینی کۆرۆنایان وەرگرتووە، گوتەبێژی بەڕێوەبەرایەتیی تەندروستیی هەولێر رایگەیاند، "تاوەکو ئێستا لە پارێزگای هەولێر ٣٤٨ هەزار و ٨٤ کەس بە جۆرە جیاوازەکانی وەک فایزەر و ئەسترازێنیکا و سینۆفارمی چینی ڤاکسینکراون و پرۆسەكەش بەردەوامە و ئەو کەسانەشی ٦ مانگ بەسەر وەرگرتنی قورچکی دووەمیاندا تێپەڕیوە و تەمەنیان لە سەرووی ١٨ ساڵەوەیە دەتوانن قورچکی سێیەمی کۆرۆناش وەربگرن کە لە سەرەتای مانگی ١٢ ـی ٢٠٢١ ـوە دەستمان بە پێدانی کردووە".  هەفتەی رابردوو سامان بەرزنجی، وەزیری تەندروستیی هەرێمی کوردستان رایگەیاند، "ڤاکسینی گۆڕاوی ئۆمیکرۆن لە تاقیگەکانی هەرێمی کوردستان لەژێر پشکنین و لیکۆڵینەوەدایە"، گوتەبێژی تەندروستیی هەولێریش دەڵێت، "تا ئێستا هیچ تووشبووێکی گۆڕاوی ئۆمیکرۆن لە هەرێمی کوردستان دەستنیشاننەکراوە، هەموو ئەو تووشبووانەی گومانیان لێ دەکرا، دوای پشنکین دەرکەوت کە هیچ کامیان تووشی گۆڕای ئۆمیکرۆن نەبوون".