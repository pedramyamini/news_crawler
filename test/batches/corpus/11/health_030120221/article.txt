سکۆت گۆتلیب، بەڕێوەبەری پێشووی ئیدارەی خۆراک و دەرمانی ئەمریکا دەڵێت، "ئەوە روونە کە پێویستە سەرنج بخەینە سەر ژمارەی خەواندن لە نەخۆشخانە و هەروەها لەسەر ئەوەی کە چەند کەس زۆر بە تووندی تووش دەبن. لەم قۆناخەدا جیاوازییەکی روون لەنێوان ئەوانە هەیە کە دەکەونە نەخۆشخانەکان و ئەوانەی لە یەکەی چاودێریی چڕ دەخەوێندرێن. بەو جۆرە دەردەکەوێت ئەم گۆڕاوەی کۆرۆنا سووکتربێت. "  ئەوەی کە ئۆمیکرۆن لە جۆرەکانی دیکەی کۆرۆنا جیادەکاتەوە ئەوەیە کە لەنێو منداڵاندا زیاتر بڵاودەبێتەوە؛ بەگوێرەی ئامارەکانی سەنتەری ئەمریکی بۆ کۆنتڕۆڵکردن و پێشگیریکردن لە نەخۆشییەکان، تووشبوون لەنێو منداڵاندا بەراورد بە هەفتەی رابردوو ٦٦ % زیادیکردووە کە ئەمەش ژمارەیەکی پێوانەییە لە وڵاتەکەدا.  ئەمە لەکاتێکدایە، ملیۆنان منداڵ دوای تەواوکردنی پشووی سەری ساڵ دەگەڕێنەوە قوتابخانەکان، هەربۆیە ئەمریکا هەڵمەتی وەرگرتنی ڤاکسینی لەنێو منداڵانیشدا خێراکردووە.   لایەنی پەیوەندیدار بە رێگەگرتن لە بڵاوبوونەوەی کۆرۆنا بە رێوشوێنەکانی خۆپارێزییدا دەچنەوە؛ زاناکان سوورن لەسەر ئەوەی کە وەرگرتنی ڤاکسینی کۆرۆنا باشترین چارەسەرە بۆ رووبەڕووبوونەوەی ڤایرۆسەکە، لەکاتێکدا لە ئەمریکا تاوەکو ئێستا تەنیا ٦١.٧ % ی خەڵک ڤاکسینیان بە تەواوی وەرگرتووە.  سکۆت گۆتلیب، بەڕێوەبەری پێشووی ئیدارەی خۆراک و دەرمانی ئەمریکا دەڵێت، "دەمامکە پەڕۆکان بەوجۆرە بەرگریت لێناکەن کە پێویستە، ئەمە بڕاوەتەوە. ئەمە نەخۆشییەکە بە هەوادا بڵاودەبێتەوە. ئێستا لەوە تێدەگەین کە دەمامکێکی پەڕۆیی دژی ڤایرۆسێک بەرگریت لێناکات کە لە هەوادا بڵاودەبێتەوە. لەوانەیە ئەو دەمامکە باشتر دژی دڵۆپە گوێزراوەکان پارێزگاریت لێبکات، هاوشێوەی هەڵامەت، بەڵام نەوەک ڤایرۆسی کۆرۆنا. "  پێنجشەممەی رابردوو ٥٨٥٠١٣ تووشبووی کۆرۆنا لە ئەمریکا تۆمارکران. تاوەکو ئێستا ٤.٨ ملیۆن منداڵی ٥ بۆ ١١ ساڵان لانیکەم قورچکێک ڤاکسینی کۆرۆنایان وەرگرتووە.