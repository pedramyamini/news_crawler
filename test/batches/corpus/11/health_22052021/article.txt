دکتۆر ئارام رۆستەم، راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان بە رادیۆی رووداوی راگەیاند، پێدانی ڤاکسین بەردەوامە و لە هەموو بنکەکان ڤاکسین هەیە، بەپێی پێویستی ئەو بنکانە، سەرەتا خەڵک ناوی خۆی دەنووسی و یەکسەر دەچوو وەریدەگرت، بەڵام ئێستا بنکەکە دەبێت ئاگاداری خەڵکەکە بکاتەوە، نەوەکو لە خۆیانەوە بچنە بنکەکان.  دکتۆر ئارام رۆستەم گوتی: "پرۆسەی کوتانی هاونیشتمانیان وەک پرۆسەیەکی نیشتمانی بەردەوامە، بەردەوام ئێمە ڤاکسینمان لە عێراقەوە بۆ دێت لە ١١٦ سەنتەر ئەو ڤاکسینە دابەشدەکرێت، پلانمان هەیە ئەمساڵ ٢٠ % دانیشتووانی هەرێمی کوردستان وەریبگرن، تاوەکو ئێستا زیاتر لە ١٠٠ هەزار کەس وەریگرتووە و نزیکەی ١٢٠ هەزار کەسیش ناوی خۆیان تۆمارکردووە".  راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان گوتی: "دوو رێگەمان هەیە بۆ هێنانی ڤاکسین، یەکێک لەرێگەی وەزارەتی تەندروستی عێراق و ئەوەی دیکەش بەخۆمان دەیکڕین، بەپێی رێنوێنیی وەزارەتی تەندروستیی عێراق و کۆڤاکس و وەزارەتی تەندروستیی هەرێمی کوردستان لە پێدانی ڤاکسیندا لە پێشینە بۆ کارمەندانی تەندروستی و ئەو کەسانەیە کە بەتەمەنن، رەنگە هەموو هاونیشتمانییەک نەتوانێت ئێستا خۆی بکوتێت، هەروەها هەندێک هاونیشتمانیش لە زیاتر لە شوێنێک ناوی خۆیان تۆمار کردووە، ئەوە کێشەی بۆ سیستەمەکە دروستکردووە و خەریکین چارەسەری دەکەین".  لەبارەی ئەو لێکتێگەیشتنەی لەنێوان کۆمپانیای ئەسترازێنیکا و حکومەتی هەرێمی کوردستان هەیە، سەرپەرشتیاری لیژنەی کڕینی ڤاکسین بۆ هەرێمی کوردستان گوتی: "رۆژی چوارشەممە کۆمپانیای ئەسترازێنیکا وەڵامی داوینەتەوە، ٥٠٠ هەزار ژەم ڤاکسین لە ئەسترازێنیکا دەکڕین و رەنگە بەم نزیکانە بگاتە دەستمان".