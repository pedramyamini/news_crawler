ئەمڕۆ شەممە ٢١ - ٨ - ٢٠٢١ بەپێی راگەیێندراوی وەزارەتی تەندروستی رێژەی تووشبوون بە کۆرۆنا کەمیکردووە بەراورد بە رۆژانی رابردوو، کە ٧٢٢ کەس بووە، بەڵام رێژەی مردن بەرزبووەتەوە.  د. ئاسۆ حەوێزی، گوتەبێژی وەزارەتی تەندروستی بە تۆڕی میدیایی رووداوی گوت، "بەداخەوە دۆخی بەشێک لە تووشبووان خراپن، بە دڵنیاییەوە تووشبووی خراپیش کە زۆر بوو مردنیش زۆر دەبێت".  گوتەبێژی تەندروستی گوتیشی، ئەو کەسانەی گیانیان لەدەستداوە نەخۆشی شەو و رۆژێک نین، رەنگە تێیاندا بێت چەند رۆژێک مابێتەوە لە نەخۆشخانەدا.  ئەو ٣٣ هاونیشتمانییەی گیانیان لەدەستداوە ١٣ یان لە هەولێر، ٦ لە سلێمانی و ١٠ لە دهۆک، ٢ لە گەرمیان و دووانیش لە راپەڕینن.  دوێنێ هەزار و ٤٤٩ کەس تووشی کۆرۆنا بوون. هەروەها ٢٣ هاونیشتمانی گیانیان لەدەستدابوو.  تاوەکو ئەمڕۆ ٢٧٧ هەزار و ٣٠٥ تووشبووی کۆرۆنا لە هەرێمی کوردستان تۆمارکراون. لەو ژمارەیە ٥ هەزار و ٢٠٠ کەسیان گیانیانلەدەستداوە. هەروەها ٢٢٧ هەزار و ٧٥٠ کەسیش چاکبوونەتەوە.