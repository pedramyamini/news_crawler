ئەمڕۆ یەکشەممە ٢٣ی کانوونی دووەمی ٢٠٢٢، سەیف بەدر، گوتەبێژی وەزارەتی تەندروستی عێراق بە تۆڕی میدیایی رووداوی راگەیاند، وەزارەتی تەندروستیی عێراق تووشبووی نوێی کۆرۆنای لە  جۆری گۆڕاوی ئۆمیکرۆن تۆمارکردووە، بەشێوەیەک تووشبوون بە ئۆمیکرۆن لە ٣٠ % ژمارەی تووشبووانی عێراق کەمتر نییە.   سەیف بەدر ئاماژەی بەوەکرد، بارودۆخەکە "مەترسیدارە". ئەویش بەهۆی پابەندنەبوونی هاووڵاتییان بە رێنماییەکانی وەزارەتی تەندروستی و وەرنەگرتنی ڤاکسینی کۆرۆنا و خێرایی بڵاوبوونەوەی گۆراوی ئۆمیکرۆن لە زۆربەی وڵاتانی جیهاندا.  ئێستا عێراق لە نێو شەپۆلی چوارەمی بڵاوبوونەوەی کۆرۆنادایە. ئەمەش لە کاتێکدایە، رۆژی شەممە جاسم حەجامی، بەڕێوەبەری گشتیی لە وەزارەتی تەندروستیی عێراق بە میدیای فەرمی عێراقی راگەیاند، ئێستا ئەو کەسانەی تەمەنیان لە شەش ساڵ زیاترە دەتوانن ڤاکسینی کۆرۆنا وەربگرن.   لەبارەی وەرگرتنی قورچکی سێیەمی ڤاکسینی کۆرۆنا، ئاماژەی بەوەکرد، هەر کەسێک دوو قورچک ڤاکسینی وەرگرتووە و شەش مانگی بەسەر تێپەربووبێت، دەتوانێت قورچکی سێیەمیش وەربگرێت.   بەگوێرەی دوایین ئاماری وەزارەتی تەندروستی و ژینگەی عێراق لە ماوەی ٢٤ کاژێری رابردوودا، چوار هەزار و ٨٨٤ توشبووی نوێی ڤایرۆسی کۆرۆنا تۆمارکراون و شەش تووشبووی ڤایرۆسەکەش گیانیانلەدەستداوە و هەزار و ٧٠٤ تووشبووش چاکبوونەتەوە.  هەروەها بەپێی دوایین ئاماری وەزارەتی تەندروستی و ژینگەی عێراق، تاوەکو ئێستا ٢,١٤٩,٣٠٦ کەس لە عێراق و هەرێمی کوردستان تووشی کۆرۆنا بوون، ٢,٠٧٦,٤٢٢ لەو تووشبووانە چاکبوونەتەوە و ٢٤,٢٨٣ تووشبووش گیانیان لەدەستداوە.