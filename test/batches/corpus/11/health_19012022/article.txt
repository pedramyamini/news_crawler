لە کۆنگرەیەکی رۆژنامەڤانیدا، تێدڕۆس ئەدهانۆم، سەرۆکی رێکخراوی تەندروستیی جیهانی رایگەیاند، هەفتەی رابردوو ١٨ ملیۆن تووشبووی نوێی پەتای کۆرۆنا لە سەرانسەری جیهان تۆمارکراون.   ئەدهانۆم گوتیشی: "تا ئەم ساتە، ژمارەی گیانلەدەستدان وەکو خۆی ماوەتەوە، " واتە هەڵچوونی گەورەی بەخۆیەوە نەبینوە.   بەڵام نیگەرانیی خۆی دەربڕی کە بەهۆی ئۆمیکرۆن کارمەندان و کەرتەکانی تەندروستی لە سەرانسەری جیهان رووبەڕووی زەحمەتی دەبنەوە.  تێدرۆس ئەدهانۆم هۆشداریشیدا لەبارەی ئەوەی کە وێڕای ئەوەی ژمارەیەک وڵات لووتکەی ئۆمیکرۆنیان تێپەڕاندووە، بەڵام هێشتا لە مەترسی دەرنەچوون.   هەروەها سەرۆکی رێکخراوەکە نیگەرانیی خۆیشی دەربڕی کە تاوەکو ئێستا ژمارەیەکی زۆری خەڵک لە سەرانسەری جیهان ڤاکسینیان وەرنەگرتووە و گوتی، ئەگەر وڵاتان ئەم شێوازی دابەشکردنی ڤاکسینە نەگۆڕن، ئەوا جیهان پێدەنێتە قۆناخێکی خراپتری "نایەکسانیی" دابەشکردنی ڤاکسین بەسەر وڵاتاندا.   گوتەکانی تێدڕۆس ئەدهانۆم دوای ئەوە هاتن کە دکتۆر مایکڵ راین، بەڕێوەبەری فریاگوزارییەکانی رێکخراوی تەندروستیی جیهانی رۆژی سێشەممە گوتی خراپترین قۆناخی ڤایرۆسی کۆرۆنا دەکرێت ئەمساڵ کۆتایی پێبهێنرێت، ئەگەر نایەکسانیی گەورە لە دابەشکردنی ڤاکسین و چارەسەرکاندا نەهێڵرێت.