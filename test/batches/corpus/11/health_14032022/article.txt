رۆژی دووشەممە ١٤ - ٣ - ٢٠٢٢، هاوژین عوسمان، سەرۆکی سەندیکای کارمەندانی تەندروستیی سلێمانی بە تۆڕی میدیایی رووداوی گوت: "کەمێک لەمەوبەر بەڕێوەبەری بانکی هەرێم پەیوەندی کرد و رایگەیاند کە سبەینێ ١٥ی ئادار دوو بڕ پارە بۆ سووتەمەنی ئۆتۆمبێلەکان و موەلیدەکان خەرج دەکەین".  سەرۆکی سەندیکای کارمەندانی تەندروستیی سلێمانی رایگەیاند، هۆشدارییەکەی فریاکەوتنی سلێمانی بۆ نەبوونی سووتەمەنی بووە و دوای ئەوەی بەڵێنی چارەسەرکردنی کێشەکە درا، ئیدی ئەمڕۆ هەموو کارمەندانی فریاکەوتنی خێرا لە کارن و درێژە بەکارەکانیان دەدەن.  پێشتر تەندروستیی سلێمانی مانگانە ٨٠ ملیۆن دیناری بۆ بەنزین بۆ تەرخان دەکرا، بەڵام بەهۆی بەرزبوونەوەی نرخی بەنزین ئێستا زیاتری دەوێت؛ هاوژین عوسمان گوتی، ئەم مانگە ٨٠ ملیۆنەکەشیان بۆ خەرج نەکراوە.  دوێنێ یەکشەممە سامان نادر، بەڕێوەبەری سەنتەری فریاکەوتنی خێرای سلێمانی " ١٢٢ " بە تۆڕی میدیایی رووداوی راگەیاند، جگە لەو دۆخانەی کە زۆر کتوپر و مەترسیدارن، بۆ هیچ رووداوێکی دیکە ئەمبوڵانس دەرناکەن و بۆ حاڵەتە کتوپڕەکانیش تاوەکو رۆژی دووشەممە ١٤ی ئاداری ٢٠٢٢، دەتوانین بە هانای نەخۆشەکانەوە بچن.