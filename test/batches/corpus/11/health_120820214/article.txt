هاونیشتمانییەک لە سلێمانی کە نەیویست ناوی ئاشکرا بکرێت، بە رادیۆی رووداوی گوت: "لە نەخۆشخانەی '...' ی تایبەتدا [ناوی نەخۆشخانەکە لای رووداو پارێزراوە] بۆ نۆ شەو مانەوەی نەخۆشێکمان کە تووشبووی کۆرۆنا بوو، ١٤ ملیۆن دیناریان لێ وەرگرتین و دواتر نەخۆشەکەیشمان مرد. "  ئەو هاونیشتمانییە گوتیشی: "من خۆم کەسێکی کارگێڕیم و کە بە حساباتەکەدا چوومەوە، ملیۆنێک و ٤٠٠ هەزار دینار زیادەیان نووسیبوو و پێم گەڕاندنەوە، بەڵام دواتر هەر ٦٠٠ هەزار دینار زیادەیان نووسیبوو. "  بە گوتەی ئەو هاونیشتمانییە، خەڵک هەبووە کە تووشبووی کۆرۆنای هەبووە ١٢٠ ملیۆن دیناریان لێسەندووە و خانووەکەی بۆ فرۆشتووە و دەڵێت: "بۆ هەر پزیشکێک کە سەردانی نەخۆش دەکات بە جیا پارە وەردەگرن. ئەوەیش بۆ خەڵک بارگرانییە و زۆر قورسە. "  لەو بارەیەوە د. هێرش سەید سەلیم، جێگری بەڕێوەبەری گشتیی تەندروستیی سلێمانی بە رادیۆی رووداوی راگەیاند: "ئەو بڕیارەی وەزارەتی تەندروستی بۆ کەمکردنەوەی نرخی چارەسەر لە نەخۆشخانە تایبەتەکاندا دەریکردبوو، لەلایەن ئەو نەخۆشخانانەوە جێبەجێ ناکرێت. "  جێگری بەڕێوەبەری گشتیی تەندروستیی سلێمانی ئاشکرای کرد: "هەر نەخۆشخانەیەک بە ئارەزووی خۆی نرخ دادەنێت. لەو نەخۆشخانە ئەهلییانە شەوێک مانەوە لە ٥٠٠ هەزار دینار بەرەو سەرەوە دەست پێدەکات و بە چارەسەریشەوە دەگاتە ملیۆنێک دینار. "  ئێستا لە هەرێمی کوردستان لەگەڵ هاتنی شەپۆلی ڤایرۆسی کۆرۆنای دەلتادا ژمارەی تووشبووانی ڤایرۆسی کۆرۆنا زیادی کردووە و بەشەکانی چاودێریی چڕ پڕ بوون.  د. هێرش سەید سەلیم گوتی: "ئێمە تەنیا ٢٤ تەختمان هەیە کە ئامێری هەناسەدانی دەستکرد (سی پایپ)ـیان لەسەرە و هەموویان گیراون، بۆیە هەر نەخۆشێک پێویستی پێی ببێت، ناچارین رەوانەی نەخۆشخانەی تایبەتی بکەین. هەروەها ئێمە ئەگەر لە چاودێریی چڕ شوێنیشمان هەبێت، ئەوا نە پزیشکمان هەیە نە پەرستار تا چاودێرییان بکەن. "  تاوەکو ئێستا لە هەرێمی کوردستان دوو ملیۆن و ٦١٥ هەزار و ٨٣٢ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٢٥٩ هەزار و ٧٠٢ کەسیان ئەرێنی بوون، ٢٠٨ هەزار و ٣٩٧ تووشبوویان چاکبوونەتەوە و چوار هەزار و ٩٨٤ تووشبوویش مردوون، ٤٩ هەزار و ٣٢١ تووشبوویش لەژێر چارەسەردان.  وەزارەتی تەندروستیی هەرێمی کوردستان بە نووسراوی ژمارە ٢٤٢٧ ـی رۆژی ٠٩ - ٠٨ - ٢٠٢٠ کە واژۆی د. سامان بەرزنجی، وەزیری تەندروستیی لەسەرە، چەند بڕیارێکی لە بەرژەوەندیی ئەو تووشبووانەی ڤایرۆسی کۆرۆنا دەرکرد کە دەچنە نەخۆشخانە تایبەتەکان.   یەکێک لە بڕیارەکان ئەوە بوو کە نرخی خزمەتگوزارییەکانی تایبەت بە نەخۆشانی کۆرۆنا لە نەخۆشخانە تایبەتەکان بە رێژەی نێوان ٤٠ % تا ٥٠ % لە کۆی گشتیی خزمەتگوزارییەکان بە گوێرەی جۆرەکانی چارەسەر کەم بکرێنەوە.