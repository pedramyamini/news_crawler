ژمارەی تووشبووان لە سەرانسەری پۆرتوگال لە بەرزبوونەوەدایە بە جۆرێک لە ٢٤ کاژێری رابردوودا ١٦٠٤ تووشبووی کۆرۆنا تۆمارکراون و ٧٠ % تووشبووە نوێکانیش ئەوانەن کە تووشی جۆری دەلتا بوون.   ماریانا ڤیێرا داسیلڤا، گوتەبێژی حکومەتی پۆرتوگال دەڵێت، "ئەوە روونە کە بە گوێرەی فەرمانگەی تەندروستیی نیشتمانی، هێشتا ئێمە لە هێڵی سوور دوورین، بەڵام لەم کاتەدا، ژمارەی ئەوانەی لە نەخۆشخانەکانی کۆرۆنا و یەکەکانی چاودێریی چڕدا خەوێنراون، لە زیادبووندایە. "  کۆرۆنای جۆری دەلتا، سەرەتا لە هیندستان بڵاوبووەوە کە مانگی رابردوو ئەو وڵاتەی هەراسانکرد.   رێکخراوی تەندروستیی جیهانی دەڵێت، دەلتا لە جۆرەکانی دیکە خێراتر دەگوازرێتەوە، کوشندەترە و ڤاکسینەکانیش کەمتر کاری تێدەکەن.  بە گوێرەی رێکخراوی تەندروستیی جیهانی، ئەم جۆرە کۆرۆنایە لە ٩٢ وڵاتدا بڵاوبووەتەوە و ٦٠ % لەو جۆرە خێراتر دەگوازرێتەوە کە سەرەتا لە بەریتانیا دۆزرابووەوە.   لە ئەڵمانیاش ئێستا % ١٥ی تووشبووانی کۆرۆنا هەڵگری جۆری دەلتان. بەڵام حکومەتی ئەو وڵاتە ورەی بەرزە و بە نیاز نییە لە پشووی هاوینەدا، قەدەخەی هاتووچۆ رابگەیێنێتەوە، بەڵکو لە بری ئەوە، هەڵمەتی کوتان خێراتر دەکات.   لاییف ئێریک ساندەر، بەرپرسی بەشی نەخۆشییە گوێزراوەکان لە فەرمانگەی تەندروستیی بەرلین دەڵێت، "وەرگرتنی ڤاکسین تەواو پێویستە، واتە دوای وەرگرتنی قورچکی یەکەم، پێویستە قورچکی دووەمیش وەربگیرێت بۆ ئەوەی بەرگریی تەواو بۆ مرۆڤ دروستبێت. "  هۆشداریی ئەم پسپۆڕە ئەڵمانییە لە پێویستیی وەرگرتنی هەردوو قورچکە ڤاکسین لە کاتێکدایە، لێکۆڵینەوەیەکی پەیمانگەی پاستەری فەرەنسی پیشانیدەدات، وەرگرتنی یەک قورچکە ڤاکسینی فایزەر بایۆنتێک یان ئەسترازێنیکا، تەنیا بە رێژەی % ٣٣ بەرگریی دژی جۆری دەلتا دروستدەکات، لە کاتێکدا دژی جۆرەکانی دیکە بە رێژەی ٨٨ % بەرگری بۆ مرۆڤ دروستدەکات.   لە لووتکەی یەکێتیی ئەوروپادا کە رۆژی پێنجشەممە و هەینی بەڕێوەچوو، چۆنێتی رێگریکردن لە بڵاوبوونەوەی کۆرۆنای جۆری دەلتا بابەتێکی سەرەکیی گفتوگۆکانی سەرکردە ئەوروپییەکان بوو.   ئەنگێلا مێرکل، راوێژکاری ئەڵمانیا رایگەیاند، "بەهۆی بڵاوبوونەوەی جۆری دەلتا کە بەشێوەیەکی گەورە لە چەند وڵاتێکی ئەندامدا تەشەنەیکردووە و لە ئەڵمانیاش بەهێزتر دەبێت و باوتردەبێت، بەداخەوە ناتوانین بڵێین ئێمە بەرەو کۆتایی پەتاکە دەچین. "  ئێستا نزیکەی ٦٠ % ی تووشبووانی بەریتانیا، سەرووی ٣٠ % ـی تووشبووانی ئەمریکا هەڵگری ڤایرۆسی کۆرۆنای جۆری دەلتان. رێکخراوی تەندروستیی جیهانیش دەڵێت، تاکە شت کە بتوانێت رێگە لە بڵاوبوونەوەی زیاتری ڤایرۆسەکە بگرێت، ئەوەیە کە زوو ڤاکسین بە یەکسانی بەسەر هەموو وڵاتاندا دابەشبکرێن.