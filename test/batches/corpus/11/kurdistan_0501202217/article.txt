د. کاروان یاسین نانەکەلی، بەڕێوەبەری نەخۆشخانەی فریاکەوتنی رۆژئاوا لە هەولێر بە رووداوی راگەیاند، "ئەگەر لە داتاکانی وەزارەتی تەندروستی بڕوانن، رێژەی قوربانیان و تووشبووانی کۆرۆنا زۆر زۆر روو لە کەمییە، رێژەی چاکبوونەوەش روو لە زیادبوونە، ئەگەر بەراورد بکەن بە مانگی ٨ و ٩ی ساڵی رابردوو کە ٨٠ بۆ ١٠٠ نەخۆشمان خەوێندرابوون، ئێستا نزیکەی ٢٠ نەخۆشمان هەیە، لە هەموو نەخۆشخانەکانی دیکەش رێژەی تووشبووانی دەستنیشانکراوی کۆرۆنا کەمبوونەتەوە، نەخۆشخانەی ئیماراتییش کە تایبەت بوو بە تووشبووانی کۆرۆنا، داخراوە".  لەنێو نەخۆشخانەکە بەشێکی تایبەت وەکو راوێژکاریی ئێواران کراوەتەوە، رۆژانە لەلایەن پزیشكانی پسپۆڕەوە نەخۆش دەبیندرێت و هاونیشتمانیان دەتوانن سەردانی بکەن.  بەڕێوەبەری نەخۆشخانەی فریاکەوتنی رۆژئاوا لە هەولێر دەشڵێت، "راوێژکارییەکە، راوێژکارییەکی گشتییە و هەموو کەیسێک وەردەگرین، لەبەرئەوەی ئێستا نەخۆشیی کۆرۆنا زۆر زۆر کەمبووەتەوە، پزیشکی پسپۆڕ دادەنیشێت یان پسپۆڕی فریاکەوتن یاخود هەناو و پزیشکی خێزانی و ئافرەتان. زۆربەی پشکنینەکان، بەوانەشەوە کە زۆر پێشکەوتوون، دەکرێن".  د. کاروان یاسین نانەکەلی، بەڕێوەبەری نەخۆشخانەکە کە خۆی پسپۆڕی پزیشكی فریاکەوتنە دەڵێت، لەگەڵ کەمبوونەوەی تووشبووانی کۆرۆنا، نابێت پابەندبوون بە رێنوێنی و رێکارە خۆپارێزییەکانەوە کەم ببێتەوە، چونکە ئێستا لە هەموو جیهان چەندین جۆری کۆرۆنا بڵاودەبنەوە، کە مەترسی لەسەر هاونیشتمانیان دروستدەکەن.  د. کاروان یاسین نانەکەلی پێیوایە کە باشترین چارەسەر بۆ تووشنەبوون بە کۆرۆنا خۆپاراستنە و بەستنی ماسکیش بۆ ئەو مەبەستە بە گرنگ دەزانێت، داوا لە خەڵکیش دەکات کە خۆیان بە ڤاکسین بکوتن بۆئەوەی پارێزراوبن.  بەڕێوەبەری نەخۆشخانەی فریاکەوتنی رۆژئاوا دەڵێت لە توێژینەوەیەکیان لەبارەی کاریگەریی ڤاکسین کە لەسەر تووشبووانی کۆرۆنا ئەنجامداوە، کۆمەڵێك ئەنجامی دڵخۆشکەر لەبارەی سوودەکانی ڤاکسین دەرکەوتوون.  بە گوتەی بەڕێوەبەری نەخۆشخانەی فریاکەوتنی رۆژئاوا لە هەولێر، جیاوازییەکی زۆر لەنێوان ئەو کەسانە هەیە کە ڤاکسینیان وەرگرتووە لەگەڵ ئەوانەی وەریان نەگرتووە، دەشڵێت، بەپێی لێکۆڵینەوەیەک کە لە نەخۆشخانەکەیان ئەنجامیان داوە، لە مانگی ئاب و ئەیلوولی ٢٠٢١ دا و تێیدا ٢٠٧ نەخۆشیان وەرگرتووە، تەنیا یەک کەس لەو نەخۆشانە ڤاکسینی وەرگرتبوو، کە دواتر ئەویش تەندروستیی باش بووە.