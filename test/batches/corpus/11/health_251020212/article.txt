د. سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند، "ئێستا لە کوتانی شەش ملیۆن عێراقی بە ڤاکسینی کۆرۆنا نزیک دەبینەوە. ئامانجمان ئەوەیە تاوەکو کۆتایی ساڵ نزیکەی ٢٣ ملیۆن عێراقی بکوتین، بۆیە هەوڵەکانمان بۆ چڕ کردووەتەوە".  بە گوتەی گوتەبێژی وەزارەتی تەندروستیی عێراق، لەم قۆناخەدا لەڕووی بەکارهێنانی ڤاکسینەوە "سەرکەوتنێکی گەورەیان" بەدەستهێناوە، بەڵام هێشتا کارێکی زۆریان لەپێش ماوە کە لە کوتاندا بگەنە نزیکەی ٨٠ % ی هاووڵاتییان.  د. سەیف بەدر ئاماژەی بەوەش کرد، "بۆ گەیشتن بەو ئامانجەش حکومەتی عێراق هەوڵی دابینکردنی ڤاکسین لە سەرچاوەگەلی جیاوازەوە دەدات و بەسەر پارێزگاکاندا دابەشی دەکات. بەردەوام بە ملیۆنان ڤاکسین دەگەنە وڵات کە سێ جۆرن. هەرسێ جۆرەکەیش وەکو یەک کاریگەر و بەسوودن".  گوتەبێژی وەزارەتی تەندروستیی عێراق ئەوەشی خستووەتەڕوو، لە سەرجەم کەرت و فەرمانگەکاندا ئەوانەی تەمەنیان لە سەرووی ١٨ ساڵەوەیە، دەبێت یان کارتی ڤاکسین لەخۆدانیان پێبێت یان پسووڵەی پشکنینی ڤایرۆسی کۆرۆنایان پێبێت کە تازە کردبێتیان.  تاوەکو ئێستا لە عێراق دوو ملیۆن و ٤٦ هەزار و ٢٧٤ کەس تووشی ڤایرۆسی کۆرۆنا بوون، لەو ژمارەیە ملیۆنێک و ٩٨٦ هەزار و ٥٧٨ تووشبوو چاکبوونەتەوە و ٢٢ هەزار و ٩٦١ تووشبوویش گیانیان لەدەستداوە.