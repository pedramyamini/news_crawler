دکتۆر دلۆڤان محەممەد، بەڕێوەبەری گشتیی تەندروستیی هەولێر بە رادیۆی رووداوی راگەیاند، رێژەی تووشبوون بە کۆرۆنا زیاتر نەبووە، بەڵام کەمیشی نەکردووە، تاوەکو ئێستا ئەوانەی پێویستیان بە چاودێریی چڕ هەیە زۆرن و لۆد لەسەر نەخۆشخانەکان هەیە، زۆربەی ئەوانەی لە نەخۆشخانەکانن و لەژێر چاودێریی چڕدان ئەو کەسانەن کە ڤاکسینیان وەرنەگرتووە.  بەڕێوەبەری گشتیی تەندروستیی هەولێر لەبارەی پێشوازیی خەڵک لە وەرگرتنی ڤاکسین گوتی، "نزیکەی ٢٠ % ی خەڵکی پارێزگای هەولێر یەک ژەمی ڤاکسینیان وەرگرتووە، ١٥ % ـش هەردوو ژەمەکەیان وەرگرتووە، لە ماوەی دوو مانگی رابردوو رێژەی وەرگرتنی ڤاکسین کەمیکردووە. سەرەتا پێشوازیی باش هەبوو لەلایەن هاونیشتمانیان، ئێستا پەرۆشییان کەمبووەتەوە".   لەبارەی تیمە گەڕۆکەکان بۆ پێدانی ڤاکسین بە هاونیشتمانیان دکتۆر دلۆڤان محەممەد گوتی، "بە راوێژ لەگەڵ رێکخراوی تەندروستیی جیهانی پێمان باشبوو تیمی گەرۆک دروست بکرێن و بچنە شوێنە گشتییەکان و زانکۆکان بۆ ئەوەی ئەو کەسانەی ناتوانن سەردانی نەخۆشخانەکان بکەن لەوێ ڤاکسینیان پێبدرێت، لەنێو سەنتەری پارێزگای هەولێر ٨ تیم دروستکراون و لە سنووری ئیدارەی سەربەخۆی سۆران ٢ تیم و دوو تیمیش لە سنووری قەزای کۆیە دەبن".  بەڕێوەبەری گشتیی تەندروستیی هەولێر ئەوەشی خستەڕوو، کە تیمە گەرۆکەکان سەردانی هەریەک لە زانکۆکانی هەولێری پزیشکی، جیهان و سەلاحەدین و هەندێک لە فەرمانگەکانی حکومەت دەکەن، هەڵمەتەکە ماوەی دوو مانگ دەبێت و ئەگەر پێویستیش بکات ماوەکە درێژ دەکرێتەوە، دواتر بازاڕ و پارکەکان و مۆڵەکانیش بەسەر دەکەنەوە و ڤاکسین دەدەنە هاونیشتمانیان.  دکتۆر دلۆڤان محەممەد گوتیشی، "دابەشکردنی ڤاکسین لە عێراق ناوەندییە، لەبەرئەوەی خواستی خەڵک زیاتر لەسەر ڤاکسینی فایزەرە، زۆربەی ئەو ڤاکسینەی دێتە عێراق لە جۆری فایزەرە، ئەو تیمە گەڕۆکانەش زیاتر هەر فایزەر دەبەن، شێوازی هەڵگرتنەکەی زۆر ستانداردە و هیچ کێشەیەکی نابێت".