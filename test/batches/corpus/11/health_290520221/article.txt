ئەمڕۆ یەکشەممە، ٢٩ - ٥ - ٢٠٢٢، دکتۆر ولید مستەفا، بەڕێوەبەری نەخۆشخانەی لالاڤ لە دهۆک بە رووداوی راگەیاند: پێویست بوو ئەو تووشبووە ماوەی ١٤ رۆژ لە نەخۆشخانە بمێنێتەوە، بەڵام  ١٧ رۆژ لە نەخۆشخانە ماوەتەوە، چەند رۆژێک بوو بەردەوام چاودێری تەندروستی دەکرا و هیچ نیشانەیەکی ئەو پەتایەی تێدا نەمابوو و تەندروستیی جێگیر و باش بوو، بۆیە رۆژی شەممە، ٢٨ - ٥ - ٢٠٢٢ نەخۆشخانەی جێهێشت".  بەڕێوەبەری نەخۆشخانەی لالاڤ لە دهۆک ئاماژەی بەوەدا دڵنیابوونەتەوە لە تەندروستیی خێزانەکەی و هیچ کەسێکیان نیشانەکانی تووشبوونیان بە پەتای خوێنبەربوون نەبووە.  رۆژی سێشەممە ١٠ - ٠٥ - ٢٠٢٢ یەکەم تووشبووی پەتای خوێنبەربوون لە هەولێر راگەیێندرا، کە مێردمنداڵێکی تەمەن ١٧ ساڵان بوو، گۆشتفرۆش بوو. رۆژی یەکشەممە، ١٥ - ٥ - ٢٠٢٢، سۆزی جامباز، بەڕێوەبەری نەخۆشخانەی لالاڤ لە هەولێر بە رووداوی راگەیاند، مێردمنداڵەکە شەش رۆژ لە نەخۆشخانەکەیان چارەسەری وەرگرتووە و رۆژی شەممە ١٤ - ٥ - ٢٠٢٢ گەڕاوەتەوە ماڵەوە.  تووشبووی دووەم گەنجێک بوو، کە تەمەنی ٣٤ ساڵ بوو و خەڵکی خانەسۆری سەر بە قەزای شنگال بوو، جووتیار بوو، دوو هەفتە پێش تووشبوونی بە پەتاکە، مەڕێکی سەربڕیبوو، کە گوماندەکرا لەوەوە تووشبووبێت. ئێستا هیچ تووشبوویەکی تای خوێنبەربوون لە نەخۆشخانەکانی هەرێمی کوردستان نەماوە.   لە عێراق نەخۆشیی تای خوێنبەربوون بڵاوبووەتەوە کە لە ئاژەڵەوە بۆ مرۆڤ دەگوازرێتەوە، تاوەکو ئێستا لە چەندین شار و شارۆچکەی عێراق تووشبووی تای خوێنبەربوون تۆمارکراون.  نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.  تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.  بەپێی ئاماری رێکخراوی تەندروستیی جیهانی، ئەمساڵ ١١١ تووشبووی تاى خوێنبەربوون لە عێراق تۆمارکراون و ١٩ یان گیانیان لەدەستداوە.