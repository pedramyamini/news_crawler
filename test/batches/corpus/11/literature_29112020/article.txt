شێخ نەورەس شێخ رەشید لە ساڵی ١٩٤٦ لە  ھەڵەبجە لەدایکبووە، قۆناخەکانی خوێندنی سەرەتایی و ناوەندی لە ھەڵەبجە تەواوکردووە، قۆناخی دواناوەندیش لە بەغدا و قۆناخی زانکۆ و کۆلێژی یاسای لە زانکۆی لوبنانی عەرەبی خوێندووە.  لە چلەی ماتەمینییەکەی چەپکە گوڵی سەنتەری دیراسات لەلایەن د. چنار سەعد عەبدوڵڵا لەسەر ئارامگەکەی دانرا، ھەروەھا پەردە لادرا لەسەر تابلۆیەکی شێخ نەورەس کە لەلایەن خاتوو نەورۆز کێشرابوو.    ژیاننامەی شێخ نەورەس شێخ رەشید   دەمە و بەیانێکی زووی ساڵی ١٩٤٦ لەگەڵ گزنگی خۆرەتاو و دەستپێکردنی رۆژێکی نوێدا، شێخ نەورەس شێخ رەشید شێخ عەبدولڕەحمان چاوی بە رووناکی ژیان کردەوە و مژدەی نەوەیەکی نوێیدا بە ھۆش و ھەستی سەردەمدا.   ھەڵەبجە زێدی چاو بە دنیا هەڵهێنانی شێخ نەورەسە، بەدەم حەزی زانین و فێربوونی مناڵییەوە ھەنگاو بەھەنگاو گەشەی دەکرد، قۆناخەکانی خوێندنی سەرەتایی و ناوەندی لە ھەڵەبجە تەواوکردووە، قۆناخی دواناوەندیش لە بەغداو قۆناخی زانکۆ کۆلێژی یاسای لە وڵاتی لوبنان لە زانکۆی لوبنانی عەرەبی خوێندووە.   لە ساڵی ١٩٥٩ لەگەڵ خێزانەکەیدا بەمەبەستی نیشتەجێبوون روو لە بەغدا دەکەن. دوای ئەوە لە ساڵی ١٩٧٣ بەیەکجاری دەگەڕێنەوە شاری سلێمانی، دواتر لە ساڵی ١٩٩٧ ـەوە بەهەمیشەیی نیشتەجێی ھەولێری پایتەختی ھەرێمی کوردستان بووە.   شێخ نەورەس لە بواری رووناکبیری و سیاسی و ئەدەبیدا ناوێکی درەوشاوە و قەڵەمێکی بەبڕشت و خاوەن ھەڵوێستێکی دیاربووە، زیاتر لە ھەزار وتاری ھەیە کە لە ناوەند و دەزگا چاپەمەنی و میدیاییەکانی کوردستاندا بڵاوکراونەتەوە، دەیان لێکۆڵینەوەی لە ناوەندە ھزرییەکان و گۆڤار و رۆژنامەکاندا بڵاوکردوەتەوە، بە سەدان دیبەیت و دیداری سیاسی و رۆشنبیری و فەرھەنگی ھەیە کە تیایاندا قسەکەرێکی کارامە و خاوەن رای تایبەتی خۆی بووە لە سەرجەمیاندا.   لە کەناڵە بینراو و بیستراوەکاندا ئایکۆن و ناوێکی دیاری دیدار و گفتوگۆ تەلەڤزیۆنیەکان بووە.   لە بواری نووسینیشدا خاوەن قەڵەمێکی کارای جیدی بووە کە بەردەوام لەسەر بابەتەکانی رۆژ وتار و دیمانە و راکانی لە رۆژنامە و گۆڤارەکاندا بڵاوکردووەتەوە، ئەمە وێڕایی ئەوەی ماوەی ١٣ ساڵ سەرنووسەر و سکرتێری نووسینی گۆڤاری شرۆڤە بووە کە گۆڤارێکی وەرزی سیاسی فیکری سەنتەری دیراساتی پارتی دیموکراتی کوردستانە.   بەهۆی سەرقاڵی بە کاری فەرمی حیزبیەوە دەرفەتی کەمی هەبووە بۆ نووسینی پەرتووک، بەڵام پرۆژەی چەندین پەرتووکی ئامادە کردووە و هاوکارێکی گەنجینە ئاسای بەهێزی دەیان نووسەر بووە لە نووسینی پەرتوکەکانییان لەبواری یاسایی، سیاسی، ئایینی، تەسەوف و بنەماڵەکانی بابانەکاندا.   خۆشی تاوەکو ئێستا ھەشت پەرتووکی بەچاپ گەیاندووە، بە ناونیشانەکانی:   - نامیلکەیەک دەربارەی فیدڕاڵییەت ١٩٩٣   - پەرتووکی سیکۆلاریزم ٢٠٠٩   - پەرتووکی راگەیاندنی ئازاد و بەرپرس ٢٠١٠   - پەرتووکی سەروەری یاسا ٢٠١٤   - پەرتووکی فیدڕاڵییەت و نەوت و گاز ٢٠١٥   - پەرتووکی لە ئەبوبەکرەوە بۆ ئەبوبەکر ٢٠١٩  کۆتا پەرتوکی جگە لە دەنگدانەوەکەی مشتومڕ و گفتوگۆیەکی فراوانی بەدوای خۆیدا ھێناو چاپی یەکەمی تەواوبووە و لە سەرووبەندی لەچاپدانی بەرگی دووهەمدایە.   - پارتی و بزافی رزگاریخوازی کوردستان ٢٠٢٠  دوو پەرتوکی تەواونەکراویشی لەبەردەستدا بوو کە بریتین لە:   - پەرتووکی رێککەوتننامەکانی کورد ٢٠٢٠ کە لە کۆتاییەکانیدایە.   - پەرتووکی شیکاریەک بۆ مێژووی سیاسی کورد.   لە بواری کاری رێکخراوەییدا دامەزرێنەر و دەستەی دامەزرێنەری ئەم رێکخراوانەبووە:   - خاوەن بیرۆکە و دامەزرێنەری بزافی رۆشنبیری سلێمانی ٢٠٠٤   - دەستەی دامەزرێنەری رێکخراوی مافی مرۆڤی کوردستانی - عێراقی.   - دەستەی دامەزرێنەری رێکخراوی کوردستانێکی سەوز لە بواری پاراستنی ژینگەدا.   لە بواری ھزری و رۆشنبیریدا خاوەنی بنەماو پەیام و ئایدیای تایبەت بە خۆی بووە و رێچکەی تایبەتی ھەبووە بۆ تێگەیشتن و گوزارشتکردن لە ھەر بابەت و رووداوێک کە لە رابردوو و ئێستادا روویانداوە و ھەمیشە پێشبینییەکانی لەسەر بنچینەی ھزری و مەنتیقی بووە بۆ داھاتوو بە رەچاوکردنی واقیع.   لە بواری پەیوەندییە کۆمەڵایەتییەکاندا خاوەنی تۆڕێکی فراوانی ھەمەجۆر و ھەمەچەشنی پەیوەندی بووە لەسەر ئاستی کوردستانی گەورە، دۆستایەتی و ناسیاوی و خزمایەتی ھەبووە لەگەڵ کەسایەتی و بنەماڵە و ھۆز و عەشیرەت و رەوتە ئایینی و کۆمەڵایەتییەکاندا، ئەم پەیوەندییەش پەلی ھاویشتبوو بۆ کەسایەتییە عێراقی و عەرەبییە ناسراوەکان.   لە بواری حیزبیدا بڕوای بە رێباز و بەرنامەو پەیڕەو و پرۆگرامی پارتی دیموکراتی کوردستان ھەبووە، لە کۆتایی نەوەدەکانەوە تاوەکو ساڵی ٢٠٠٥ کارگێڕی لقی چواری پارتی بووە، دواتر وەک ئەندامی مەکتەبی ناوەندی لە سەنتەری دیراسات و پێگەیاندن و ئەکادیمیای پارتی دەستبەکاربووە. ھەمیشە کوردستانییانە بیری کردووەتەوە و چەمکی دەوڵەت و نەتەوەیی بوون سەرچاوە و بنەما بوون بۆ گەڵاڵە ھزرییەکانی.   لە ژیانی رۆژانەیدا کەسێکی لەسەرخۆ و خاوەن بڕواو ئەزموون دیدەبوو، گوێگرێکی باش و قسەکەرێکی کاریگەربوو، ھاوڕێی ھەموو تەمەنەکان بوو، هەمیشە دەستی ھاوکاری درێژبووە بۆ ئەوانەی پێویستییان بە هەرجۆرە یارمەتیەک هەبووبێت، مامۆستا و نموونەی بەرزی کەسانێکی زۆر بووە کە نھێنی سەرکەوتنی ژیانی پێبەخشیوون و دەروازەیەک بووە بۆ پێگەیاندنی مرۆڤەکان.   لە ژیانی خێزانیدا، هاوسەرێکی نموونەیی بووە بۆ ناسکە خانی خێزانی و باوکێکی پڕاوپڕ لە میھرەبانی و سۆز و خۆشەویستی و قوربانیدەر بووە بۆ داستان و بڵند و راکۆی کوڕی و نەوای تاقەکچی، رێز و رێزگرتنی بەرامبەر و بردنەسەری بەڵێن و راستگۆیی و دەستپاکی و سەربەرزی و پاراستنی شکۆ و ناوی کەسایەتی و خێزانیی، وانە بەپێزەکانی قوتابخانە پەروەردەییەکەی بوون. زانست و خوێندنی لە پێش ھەر بابەتێکی دیکەوە دانابوو بۆ ژیان. دابینکەری ژیانێکی خۆش و سەربەرزانە و  کەشێکی ئارام و ئایندەیەکی جوان بووە بۆ خێزانەکەی.   لە دەمەو ئێوارەی پێنجشەممە ٢٢ - ١٠ - ٢٠٢٠ لە پایتەختی کوردستاندا و بەوپەڕی نەرم و نیانی و لەسەرخۆبوونەوە دوای چاوگێرانی بۆ بینینی خێزانەکەی و بە سرووشتی هێمنی خۆی، بە ئارامی ماڵئاوایی لە ژیانکردوو ناوێکی جوان و شکۆیەکی بەرز و ناوبانگێکی شایستەی لەدوای خۆی بەجێھێشت.