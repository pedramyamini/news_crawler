ناوەندی ئامار و زانیارییەکانی وەزارتی تەندروستیی ئێران لە راپۆرتێکدا دەڵێت، زیاتر لە ٩١ هەزار کەس لەو کەسانەی کە قورچکی یەکەمی ڤاکسینی کۆرۆنایان وەرگرتووە، دوای دوو هەفتە دیسان کۆرۆنایان گرتووە و سەردانی نەخۆشخانەیان کردووە. تەمەنی ئەو کەسانە لەنێوان ٦٠ بۆ ٩٠ ساڵیدا بووە.  لەو کەسانەی کە لە نەخۆشخانەکان خەوێنراون، ٨ هەزار و ٥٠٠ کەسیان گیانیان لەدەستداوە. ئاستی مامناوەندی تەمەنی ئەو کەسانە لە نێوان ٧٠ بۆ ٨٠ ساڵیدا بووە.  بەپێی راپۆرتەکەی وەزارەتی تەندروستیی ئێران، لەو کەسانەش کە هەر دوو قورچکی پێکوتەی کۆرۆنایان وەرگرتووە، ٢٣ هەزار کەسیان دیسان کۆرۆنایان  گرتووەتەوە.  ئەو راپۆرتە وەزارەتی تەندروستیی ئێران کاتێک ئامادەکراوە کە نزیکەی ٢ ملیۆن و ٧٠٠ هەزار کەس هەر دوو قورچکی ڤاکسینی کۆرۆنایان وەرگرتبوو. بەپێی ئاماری وەزارەتی تەندروستی ئێستا ژمارەی ئەو کەسانەی دوو ژەمی ڤاکسینیان وەرگرتووە گەیشتووەتە نزیکەی ٥ ملیۆن کەس.  لەو راپۆرتەدا هاتووە، ئەو کەسانە دوای تێپەڕبوونی دوو هەفتە لە دوویەم قورچکی ڤاکسینەکە کۆرۆنایان گرتووەتەوە، بەڵام توێژینەوە جیهانییەکان دەریانخستووە کە زۆر دەگمەن روویداوە دوای دوو هەفتە لە وەرگرتنی دووەم قورچک خەڵک بمرن یان بە قورسیی نەخۆشییەکە بگرن.  لە ئێران ڤاکسینەکانی ئاسترازینیکا، بەهارات، سینۆفارم و ئێران کۆو بەرەکەت لە خەڵک دەدرێت.