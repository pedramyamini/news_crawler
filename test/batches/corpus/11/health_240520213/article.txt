دکتۆر سامان بەرزنجی، وەزیری تەندروستی حکومەتی هەرێمی کوردستان لە کۆنگرەیەکی رۆژنامەڤانیی هاوبەشدا لەگەڵ نوێنەری رێکخراوی تەندروستیی جیهانی لە عێراق رایگەیاند: "تاوەکو ئێستا ١٦٤ هەزار ٣٠٠ ژەمە ڤاکسین هاتووەتە کوردستان، لەو ژمارەیە  زیاتر لە ١٠٠ هەزاری بە هاووڵاتیان دراوە، پرۆسەی پێدانی ڤاکسین بە جۆرە جیاوازەکانیەوە بەردەوامە بەپێی ئەو سیستەمەی کە دانراوە کە ئۆنلاینە، تکا لە هاووڵاتیان دەکەین لە رێگەی ئۆنلاینەوە خۆیان تۆمار بکەن".  بە گوتەی دکتۆر سامان بەرزنجی ئامادەکارییان کردووە بۆ دەرکردنی ناسنامەیەکی ئەلیکترۆنی کردووە کە لە رێگەی QR Code بە هەموو جیهان دەبەسترێتەوە و دەڵێت: "ئەو ناسنامەیە وەک ڤیزا و جۆرێکی پاسپۆرتی ڤاکسینە، کە رەنگە لە داهاتوودا ببێتە رێکارێکی نێودەوڵەتی، هەر هاووڵاتییەک ژەمەکان تەواو وەربگرێت دەتوانێت ببێتە خاوەنی ئەو ناسنامە ئەلیکترۆنییە".  وەزیری تەندروستیی حکومەتی هەرێمی کوردستان ئاماژەی بەوەشدا تاوەکو ئێستا " ٢.٢ % ی ئەوانەی پێویست بووە ڤاکسین وەرگرن، ڤاکسینیان وەرگرتووە، ئومێدمان وایە لە داهاتوودا ژمارەیەکی زیاتر و زۆرتر لە ڤاکسین بەدەستبهێنین بە رێگە راستەوخۆکان و رێگەکانی بەرنامەی نیشتمانی لە عێراق".  لە کۆنگرە رۆژنامەڤانییەکەدا ئەحمەد زويتن، نوێنەری رێکخراوی تەندروستی جیهانی لە عێراق رایگەیاند: پشکی هەرێمی کوردستان لە رێگەی کۆڤاکسەوە دیاریکراوە، بەڵام وەکو بەمنزیکانە قورچکی زیاتری ڤاکسین دەگاتە هەرێمی کوردستان، بڕی دیاریکراوی ڤاکسین دەگات، بەپێی خەمڵاندنی ئێمە تاوەکو کۆتایی ساڵ ٢٠ % ی دانیشتووان لە هەرێمی کوردستان ڤاکسین وەردەگرن".  بە گوتەی زويتن، "ئەمەش ئاماژەیەکی باشە کە کارەکە لەسەر رێگەی راست دەڕوات، پێش جەژن عێراق نزیکەی ٥٠٠ هەزار قورچکە ڤاکسینی وەرگرتبوو، لە رۆژانی داهاتووشدا بڕی زیاتری قورچکی ڤاکسین دەگات، بۆ ئەوەی گەیشتنی ئەو ڤاکسینانە ببێتە هۆی باشتربوونی دۆخەکە و بەرگریی خەڵک بەهێز بکات، بینیومانە دۆخی پەتاکە لە عێراق باشترە و رووناکییەک لەودیوی تونێلەوە دیارە".