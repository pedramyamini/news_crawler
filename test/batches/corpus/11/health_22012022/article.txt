ئەم مانگە لە عەممانی پایتەختی ئوردن، پرۆفیسۆر دکتۆر ئاریانا خاڵس شێخ جەواد، سەرۆکی ئەنجوومەنی باڵای کوردستان بۆ پسپۆڕییە پزیشكییەکان لەگەڵ بەڕێز د. هانی النوافلە، ئەمینداری گشتی ئەنجوومەنی پەرستاری ئوردنی کۆبوونەوە و یاداشتنامەیەکی لەیەکتێگەیشتنیان واژۆکرد.   پرۆفیسۆر دکتۆر ئاریانا خاڵس شێخ جەواد، سەرۆکی ئەنجوومەنی باڵای کوردستان بۆ پسپۆڕییە پزیشكییەکان روونیدەکاتەوە ئامانجیان ئەوەیە پرۆژەی پێشخستنی پیشەیی پەرستار لەڕێگەی دامەزراندنی ئەنجوومەنی پەرستاری لە کوردستان پەرەپێبدەن و وەکو هەموو بوارەکانی دیکە تواناکانی پەرستاران بەرەوپێشببەن و پسپۆڕایەتی نوێ لە کوردستان دابمەزرێنن.   هاوکات لەپێش واژۆکردنی یاداشتنامەکە، شازادە منی الحسین، سەرۆکی ئەنجوومەنی پەرستاری ئوردنی لە پەیوەندییەکی تەلەفۆنیدا پیرۆزبایی لە پرۆفیسۆر دکتۆر ئاریانا خاڵس شێخ جەواد کرد و هیوای خواست کە رێککەوتنەکە بەردەوام بێت و ببێتە رێگەیەکی خزمەتکردنی بوارەکە.   ئەم پەیوەندییەی راستەوخۆی ئەنجوومەنی پەرستاری ئوردن لەگەڵ بۆردی کوردستان جیاواز لە بۆردی عەرەبی و عێراقییە و دەبێتە هەلێک بۆ پێگەیاندنی زیاتری پسپۆڕان لەبواری پزیشكی و پەرستاری لە کوردستان.