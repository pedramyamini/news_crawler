د. رەهێڵ فەرەیدوون، بریکاری وەزارەتی تەندروستیی حکومەتی هەرێمی کوردستان بە رادیۆی رووداوی راگەیاند: "رێکخراوی تەندروستیی جیهانی پێشتر بڕیاری دابوو کە تاوەکو کۆتایی ساڵی ٢٠٢١ ٢٠ % ـی کۆمەڵگەکان ڤاکسین لە خۆیان بدەن، دوایی بڕیاری گۆڕی و کردی بە ٤٠ %. بە دڵنیاییەوە ئێمە ناگەینە ئەو رێژەیە. ئێمە تاوەکو ئێستا لەو خەڵکانەی جارێک خۆیان کوتاوە گەیشتووینەتە ١٤ % ی هەموو کۆمەڵگە و لەوانەیشی کە دووجار خۆیان کوتاوە گەیشتووینەتە ٩ %. "  لە سەروبەندی کریسمس و سەری ساڵی زایینی، دووژمنێکی نوێ هەڕەشە لە جیهان دەکات، ئەویش ڤایرۆسی گۆڕاوی نوێی کۆرۆنایە کە بە ئۆمیکرۆن دەناسرێت.  د. رەهێڵ فەرەیدون ئاماژەی بەوە دا، هەرچەندە ئەم ڤایرۆسە تازەیە و زۆر لێکۆڵینەوەی لەسەر نییە، بەڵام ئەوەندە هەیە کە ئەگەر ڤارۆسی کۆرۆنا دەلتاکە دوو جار بازدانی کردبێت، ئەوا ئەمە ١٠ هێندەی ئەو بازدانی کردووە و خێراترە.   بریکاری وەزارەتی تەندروستی باسی لەوە کرد، قسە لەسەر ئەوە دەکرێت کە تەنانەت ئەگەر کەسەکە پێشتر تووشبووبێت یان ڤاکسینی لە خۆی دابێت، ئەگەری هەیە تووشی نەخۆشییەکە ببێت و، ئەمەیش هەر ئەگەرە و هێشتا یەکلایی نەبووەتەوە.  د. رەهێڵ فەرەیدوون گوتی، "ئێستا لەسەر هاونیشتمانییانمان پێویستە زۆر خۆیان بپارێزن. هاوکات دەبێت رێژەی کوتان بە ڤاکسین لەناو خەڵکدا زیاد بکەین بۆ ئەوەی بەرگریی لەشی خەڵک بەهێز ببێت. "  لەبارەی گرتنەبەری رێکاری نوێیشەوە بریکاری وەزارەتی تەندروستی گوتی: "هاوشێوەی شەپۆلەکانی پێشوو رێکار دەگرینە بەر. ئێمە بۆ ئەم ڤایرۆسە نوێیە لە خۆئامادەکردنداین، بەڵام بەپێی ئەزموونی رابردوومان پێمان وایە ئێستا زووە بۆ گرتنەبەری رێکارەکان. "  د. رەهێڵ فەرەیدوون ئاشکرای کرد کە هەفتانە لەگەڵ رێکخراوی تەندروستیی جیهانیدا بارودۆخەکە لە رووی ئامارەوە هەڵدەسەنگێنن و مردن کەم بووەتەوە، بەڵام تاوەکو ئیستا نەمانتوانیوە شەپۆلەکە تێبپەڕێنین. ئێستا قەرەباڵخیی نەخۆشخانەکانیش کەم بوونەتەوە؛ شەپۆلەکە وردەوردە بەرەو کرزبوون دەڕوات.