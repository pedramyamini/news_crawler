رێکخراوی تەندروستیی جیهانی ئاماژە بەوە دەکات، ئەو ڤایرۆسە کە لەوانی دیکە خێراتر دەگوازرێتەوە و کوشندەتریشە، ئێستا لە نزیکەی ١٠٠ وڵات بڵاوبووەتەوە. تێدرۆس ئەدهانۆم، بەڕێوەبەری گشتیی رێکخراوەکە دەڵێت، "لەو وڵاتانەی کە هەڵمەتی کوتان تێیاندا لاوازە، دیمەنی کارەستابارانەی نەخۆشخانە قەرەباڵخەکان خەریکە دەبێتە شتێکی رۆژانە. بەڵام هیچ وڵاتێکی دیکەش لەسەر هەسارەی زەوی لە دەرەوەی مەترسیدا نییە. ڤایرۆسی جۆری دەلتا ترسناکە و بەردەوامە لە پەرەسەندن و بازدان، ئەوەش پێویستی بە هەڵسەنگاندنی بەردەوام و گونجاندنی هۆشیارانەی کاردانەوەی تەندروستیی گشتی هەیە. "  لە ئەفریقیای باشوور، بەهۆی ئەو جۆرە کۆرۆنایە، ژمارەی تووشبووان و ئەوانەشی کە گیانلەدەستدەدەن لە بەرزبوونەوەدایە.   تەنیا لە ماوەی یەک هەفتەی رابردوودا، ژمارەی تووشبووان % ٣٠ و مردووانیش % ٥٠ بەرزبووەتەوە. رۆژانە ژمارەیەکی زیاتری تووشبووی کۆرۆنا دەگەیێنرێنە نەخۆشخانەکان.   کارمەندانی نەخۆشخانەکانیش هەستیان بەو گوشارە کردووە کە بەهۆی کۆرۆنای دەلتاوە دروستبووە. دێبی مۆواجی، پزیشکێکە لە ئەفریقیای باشوور کە دەڵێت، "لە کاتێکدا کە من لێرە وەستاوم، لە لایەنی جەستی و دەروونییەوە هەست بە ماندووبوونێکی زۆر دەکەم، چونکە ئەم پەتایە زۆر سەختە. ئێمە هەرگیز رێژەی مردنی لەم شێوەیەمان نەبینەوە. لە کاتی راهێنان پێمانگوترابوو کە هەندێ لە نەخۆشەکان گیانیان لەدەستدەدەن، بەڵام مردنیان بەم رێژە زۆر شتێکی نائاساییە. "  لێرە لە رووسیاش، دۆخەکە بەهۆی کۆرۆنای دەلتاوە، بە هەمان شێوەیە. ژمارەی تووشبووان و گیانلەدەستدان لە یەک هەفتەدا بە رێژەی % ٢٠ و % ٢٧ بەرزبوونەتەوە. تا کۆتایی رۆژی هەینی، ١٨ هەزار و ١٩٧ تووشبووی نوێ و گیانلەدەستدانی ٦٧٩ کەس بە پەتاکە تۆمارکران.   بەراورد بە هەفتەی رابردوو لەسەر ئاستی جیهان، رێژەی مردن بە پەتای کۆرۆنا % ٦ کەمیکردووە، بەڵام ژمارەی تووشبووان % ٣ زیادی کردووە. رێکخراوی تەندروستی جیهانیش دەڵێت، چارەسەری کۆتاییهێنان بەم دۆخە نالەبارە، ئەوەیە کە ڤاکسین لە هەموو وڵاتێک دابەشبکرێت.   تێدرۆس ئەدهانۆم دەڵێت، "من تکام لە سەرکردەکانی تەواوی جیهان کردووە کە پێکەوە کاربکەن بۆ ئەوەی دڵنیابینەوە لەوەی تا ساڵی داهاتوو، % ٧٠ی خەڵکی هەموو وڵاتێک ڤاکسین وەربگرن. ئەمە باشترین رێگەیە بۆ هێواشکردنی پەتاکە، بۆ پاراستنی ژیانی خەڵک، بۆ ئەوەی ئابووریی جیهان بەشێوەیەکی راستەقینە ببووژێتەوە وهەروەها بۆ ئەوەی کە رێگە لە دروستبوونی گۆڕاوی دیکەی ترسناک بگیرێت. "  بە گوێرەی رێکخراوی تەندروستیی جیهانی سەر بە نەتەوە یەکگرتووەکان، تاوەکو ئێستا سێ ملیار قورچکە ڤاکسین لە سەرانسەری جیهان دابەشکراون. بەڵام کەمتر لە % ٢ ـیان بە وڵاتانی هەژار دراون.   ئەگەرچی وڵاتە دەوڵەمەندەکانی وەکو، بەریتانیا، ئەمریکا، فەرەنسا و کەنەدا بەڵێنیان داوە پێکەوە یەک ملیار قورچکە ڤاکسین بێبەرامبەر بە وڵاتانی هەژار بدەن، رێکخراوی تەندروستیی جیهانی دەڵێت، جیهان پێویستی بە ١١ ملیار قورچکە ڤاکسینە تا لە کۆرۆنا رزگاری بێت.