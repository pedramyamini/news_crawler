عەلی عەلاق، بەڕێوەبەری تەندروستیی میسان بە رووداوی گوت: "تووشبوون بە ڤایرۆسی کۆرۆنا لە پارێزگای میسان لەگەڵ شەپۆلی سێیەم لە لووتکەدایە و رۆژانە ژمارەیەکی زۆری تووشبوون تۆمار دەکرێن، تەنیا دوێنێ ٤١٧ تووشبووی نوێ تۆمارکراون و کەسێکیش گیانی لەدەستداوە، ژمارەی تووشبووانی ئەمڕۆش نزیکە لە دوێنێ".  بە گوتەی عەلی عەلاق دۆخی کۆرۆنا لە پارێزگاکەیان "لە هەڵکشاندایە و نەخۆشخانەکانی تایبەت بە تووشبووانی کۆرۆنا پڕدەبێت لە نەخۆش، ئەوەش وامان لێدەکات پەنا بۆ پلانێکی نوێ ببەین، پلانەکەش ئەوەیە کە نەخۆشخانەیەک بەتەواوی بگۆڕین بۆ وەرگرتنی تووشبووانی ڤایرۆسی کۆرۆنا".  بەڕێوەبەری تەندروستیی میسان ئاماژە بەوە دەدات، "بەدەمەوە هاتنێکی کەم لەلایەن هاووڵاتیانەوە هەیە بۆ وەرگرتنی پێکوتە دژی ڤایرۆسەکە، سەرەڕای ئەوەی جۆرەکانی ڤاکسینی بەریتانی و چینی و ئەمریکیمان هەیە، هەر هاووڵاتییەک دەتوانێت لە نزیکترین بنکەی تەندروستیی ماڵەکەی خۆیان ڤاکسین وەربگرێت".  عەلی عەلاق ئاماژە بەوەش دەدات، "چارەسەر بۆ بەرەنگاربوونەوەی ڤایرۆسی کۆرۆنا پابەندیی خەڵکە بە رێنوێنییە تەندروستییەکان و مەرجەکانی خۆپاراستن لەو پەتایە و بەستنی دەمامک و دوورکەوتنەوە لە شوێنی قەرەباڵخ و گردبوونەوەی خەڵک، یانیش بەلایەنی کەمەوە ڤاکسین وەربگرن وەکو چۆن وڵاتانی دیکە بە چەند قۆناخێکی گەورە ئەو مەترسییەیان تێپەڕاند".  سەبارەت بە دۆخی ئۆکسجینی دەستکرد لە نەخۆشخانەکانیان، عەلی عەلاق گوتی: "لەگەڵ زۆربوونی ژمارەی تووشبووان بە کۆرۆنا، بڕی زیاتری ئۆکسجینیش بەکاردەهێندرێت، ئێستا بڕی ئۆکسجینی کۆگاکراون دەگاتە نزیکەی ٤٠ هەزار لیتر، کەمبوونی ئۆکسجینیش لە بازاڕی نێوخۆدا وایکردووە خواستێکی زۆر لەسەر ئۆکسجین دروست ببێت. ئەگەرچی وەزارەتی تەندروستی بەڵێنی ئەوەیان پێداوین بڕی دیکەی ئۆکسجین بۆ پارێزگاکەمان تەرخان بکەن".