مەحموود رەزا مورادی، سەرۆکی زانکۆی زانستی پزیشکیی کرماشان رایگەیاند: بۆ کوتانی کەسانی تەمەن ١٢ تاوەکو ١٨ ساڵ، پێکوتەی سینۆفارم بەکاردێنن، چونکە مۆڵەتی کوتانی مێرمنداڵانی وەرگرتووە.  ناوەندی تەندروستیی پارێزگای کرماشان پێشبینی دەکات، ئەوانەی تەمەنیان لەنێوان ١٢ تاوەکو ١٨ ساڵدایە، ژمارەیان ٣٢٠ هەزار کەس بێت و هیوادارن لە ماوەی ١٠ رۆژدا هەموو قوتابییەکان سەردانی ناوەندەکانی کوتان بکەن و ڤاکسین وەربگرن.  بەهرام عەینوڵڵاهی، وەزیری تەندروستیی ئێران کە کۆتایی هەفتەی رابردوو سەردانی پارێزگای کرماشانی کرد، گوتی: پارێزگای سنوورییەکان سەرچاوەی هەڕەشەی تەشەنەسەندنی ڤایرۆسن و دەبێت ڤاکسینکردنی خەڵک خێرا بکرێت.  هەر ئەو کات وەزیری تەندروستی گوتی: "هەوڵدەدەین لە دوو هەفتەی داهاتوودا دەست بە ڤاکسینکردنی منداڵانی سەرووی ٧ ساڵانیش بکەین".  بەگوتەی وەزیری تەندروستی، ئامانج لەم هەوڵانە ئەوەیە کە قوتابخانەکان و گەڕانەوەی قوتابییان بۆ قوتابخانەکان کێشەی تێنەکەوێت.   بەپێی راپۆرتی زانکۆی پزیشکیی کرماشان، تاوەکوو رۆژی ١٦ - ٩ - ٢٠٢١ لەم پارێزگایە یەک ملیۆن و ١٦٢ هەزار کەس قورچکی یەکەمی ڤاکسینیان وەرگرتبوو، واتە ٤٨ % ی ئەو کەسانەی مەرجەکانی وەرگرتنی ڤاکسینیان تێدایە.