د. رەهێڵ فەرەیدوون، بریكاری وەزارەتی تەندروستیی هەرێمی کوردستان، لەکاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو، لەبارەی بڵاوبوونەوەی کۆرۆنای گۆڕاوی دەلتا و رێکارەکانی هەرێمی کوردستان و جیاوازی کۆرۆنای گۆڕاوی دەلتا لەگەڵ کۆرۆنا و جۆرەکانی دیکە رایگەیاند: "ئەو جۆرە زیاتر بە دیواری خانەکانی لەش دەنووسێت، واتە دەکرێت بڵێین مەترسییەکەی زیاترە، خێراتر بڵاودەبێتەوە بە بەراورد بە هەردوو جۆرەکەی پێشووتری کۆرۆنا کە بە کۆڤید ١٩ و ٢٠ ناسراون".  بە گوتەی رەهێڵ فەرەیدوون ئامارەکانی هەفتەی رابردوو لە شارەکانی باشوور و ناوەڕاستی عێراق، دوای دانیشتنیان لەگەڵ رێکخراوی تەندروستیی جیهانی، "ئامارەکان پێیاندەگوتین کە وردە وردە شەپۆلێکی دیکە دێت، هەندێک دەڵێن شەپۆلی سێیەم و هەندێکیش دەڵێن شەپۆلی چوارەم یان درێژەپێدەری شەپۆلی سێیەم".  سەبارەت بە ژمارەی تووشبووان لە هەرێمی کوردستان بە کۆرۆنای گۆڕاوی دەلتا، بریكاری وەزارەتی تەندروستی دەڵێت: "لە هەرێمی کوردستان لەبەر ئەوەی کیتی تایبەتمان بە کۆرۆنای گۆڕاوی دەلتا نییە، بەڵام کە شیکاری بۆ دەکەی و دەیدۆزیتەوە کە گۆڕانکارییەک لە جێنەتیکەکەدا هەیە، بۆت دەردەکەوێت کە ئەمە جۆرە گۆڕاوەکەیە یاخود جۆرێکی دیکەیە، بۆیە ناتوانین رێژەکەی دەستنیشان بکەین".  رەهێڵ فەرەیدوون، دەشڵێت ناتوانن ئەو دڵنیاییە بدەن کە کەس لە هەرێمی کوردستان تووشی جۆری گۆڕاوی دەلتای کۆرۆنا نەبووە و هۆکارەکەشی بۆ ئەوە گەڕاندەوە "ناتوانین بڵێن تووشبوومان نییە، چونکە ناتوانین ١٠٠ % دەستنیشانی بکەین کە ئەمە جۆری دەلتایە، بەهۆی نەبوونی کیتی تایبەت. بۆیە هەبێت و نەبێ بەپێی ئەو زانیاریانەی کە ئێستا لە دونیادا کاری لەسەر دەکرێت، ڤاکسینەکان کار لەسەر جۆرە گۆڕاوەکان بە دەلتاشەوە دەکەن، کەواتە پێویستە ئەوە بە هاووڵاتیانمان بڵێین لەگەڵ هەڵکشان و بڵاوبوونەوەی شەپۆلی سێیەم، یاخود هاتنی شەپۆلێکی دیکەی بڵاوبوونەوەی جۆرە گۆڕاوەکانی ڤایرۆسی کۆرۆنا، چ دەلتا بێت یان دەلتا پڵەس و هەر جۆرێکی دیکە بێت، پێویستە ئێمە بگەڕێینەوە بۆ دوو هەنگاوی سەرەتایی کە ئەویش خۆپارێزی تاک و گشتی، دووەمیش هاووڵاتیان هان بدەین بۆ ئەوەی زیاتر خۆیان تۆمار بکەن بۆ وەرگرتنی ڤاکسین".  لەبارەی ئامادەکارییەکانیشیان بۆ رێگریکردن لە بڵابوونەوەی کۆرۆنای گۆڕاوی دەلتا، دکتۆر رەهێڵ دەڵێت: "هەندێک بەرنامەمان لەگەڵ رێکخراوی تەندروستیی جیهانی گفتوگۆ و پێشنیاز کردووە تەنیا ماوە بیکەینە بڕیار، پێش هەموو شتێک ئەو رێژە ڤاکسینەی هەفتانە لەلایەن عێراقەوە دابین دەکرێت، بە تایبەتی فایزەر کە هەفتانە بۆمان دابین دەکەن، رێژەکەی زیاد بکرێت، خۆشبەختانە بەڵێنیان پێداوین، بڕیارە ئەو کۆمپانیایەی ڤاکسین بۆ عێراق دابین دەکات رێژەکەمان بۆ زیاد بکەن".  بە گوتەی بریکارەکەی وەزارەتی تەندروستی لەسەر داوای وەزارەتی پەروەردە "لە کۆتایی مانگی هەشت بەرنامەیەکمان ئامادەکردووە بۆ ئەوەی بتوانین لە دەستپێکی مانگی ٩ لەوکاتەی مامۆستایان لە ناوەندەکانی خوێندن دەستبەکاردەبن، لەڕێگەی بەڕێوەبەرایەتییەکانی پەروەردە لە ماوەیەکی دیاریکراو پێش دەستپێکردنی دەوام رێژەیەکی بەرچاو لە مامۆستایان و فەرمانبەرانی خوێندنگاکان بکوترێن بە ڤاکسینەکە".  سەبارەت بە رێژەی ئەوانەی تاوەکو ئێستا لە هەرێمی کوردستان بە ڤاکسێنی کۆرۆنا کوتراون، رەهێڵ فەرەیدوون گوتی: "تاوەکو ئێستا نزیکەی ٥ % ی کۆی هاووڵاتیانی هەرێمی کوردستان دۆسی یەکەمی ڤاکسینەکەیان لێداوە، لە دەوروبەری ٣ % یش هەردوو دۆسەکەیان وەرگرتووە. "