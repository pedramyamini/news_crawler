د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "لە مانگی ئاداری ئەمساڵەوە کە دەست بە بەکارهێنانی ڤاکسین کراوە تاوەکو ئێستا زیاتر لە ١٠٠ هەزار ڤاکسین بەکارهێنراوە. هەروەها زیاتر لە ١٧٠ هەزار کەس فۆرمی وەرگرتنی ڤاکسینی پڕ کردووەتەوە، ژمارەکە رۆژانە لەزیادبوونە. "  رۆژی ٢ی ئاداری ٢٠٢١، یەکەم کاروانی ڤاکسینی سینۆفارمی چینی، کە ٥٠ هەزار دۆز بوو، گەیشتە عێراق، کە پێنج هەزار دۆزی بۆ هەرێمی کوردستان بوو.  هەروەها لە ٢٥ی ئاداردا ٣٣٦ هەزار دۆزی ڤاکسینی ئەسترازێنیکای بەریتانی - سوێدی گەیشتە عێراق، کە  ٤٣ هەزار و ٨٠٠ دۆزی گەیشتە هەرێمی کوردستان. لە ١١ - ٠٤ - ٢٠٢١ یش یەکەم کاروانی ڤاکسینی کۆمپانیای فایزەر گەیشتە عێراق، کە لە ٤٩ هەزار دۆز پێکهاتبوو.  لە ٣ی ئاداری ٢٠٢١ وەزارەتی تەندروستیی حکومەتی هەرێمی کوردستان بە فەرمی بڕیاری دابەشکردن و پێدان و بەکارهێنانی ڤاکسینی کۆڕۆنا COVID ١٩ی دا، د. ئاسۆ حەوێزی، گوتی: "بەردەوام دەبین لە هەموو هەوڵەکانی دابینکردنی بڕی زیاتری ڤاکسین بە پاڵپشتی و رەزامەندی سەرۆکی حکومەتی هەرێمی کوردستان و هەماهەنگی لەگەڵ وەزارەتی تەندروستی عیراقی فیدڕاڵ. "  رۆژی ٢٩ - ٠٣ - ٢٠٢١ سامان بەرزنجی، وەزیری تەندروستی، ڤاکسینی ئەسترازێنیکای وەرگرت، لە ١١ی نیسانی ٢٠٢١ یشدا جووتیار عادل، گوتەبێژی حکومەتی هەرێمی کوردستان، ڤاکسینی کۆرۆنای لە جۆری ئەسترازێنیکا وەرگرت. هەروەها لە ٢٤ی نیسان، قوباد تاڵەبانی، جێگری سەرۆکوەزیرانی هەرێمی کوردستان خۆی و شێری گراهامی هاوژینی ڤاکسینیان وەرگرت.  لە ١١/٥/٢٠٢١ وەزارەتی تەندروستی، فۆڕمی تۆماری کاریگەرییە لاوەکییەکانی ڤاکسینی کۆڤید - ١٩ی راگەیاند. دەڵێت: ئەم فۆڕمە ئامادەکراوە بۆ تۆمارکردنی ئەو کاریگەرییە لاوەکییانەی کە دوای وەرگرتنی ڤاکسینی کۆرۆنا روودەدەن، دوای پڕکردنەوەی فۆڕمەکه، بەپێی تووندیی نیشانەکان پەیوەندیتان پێوەدەکەین.  هەروەها وەزارەتی تەندروستی ئاماژەی بەوەداوە: "لەوانەیه دوای وەرگرتنی ڤاکسینی کۆڤید - ١٩ چەند کاریگەرییەکی لاوەکی دەربکەون. هەندێک له نیشانەکان سووکن وەک سووربوونەوەی شوێنی لێدانی ڤاکسینەکە یان تایەکی کەم، بەڵام لە کاتی روودانی هەر نیشانەیەک کە جێی مەترسی بێت پێویستە پەیوەندی بە پێشکەشکاری خزمەتگوزارییە تەندروستییەکانەوه بکەیت. "  بەپێی ئاماری وەزارەتی تەندروستیی عێراق، تاوەکو ئێستا ٩٥,٩٤٩ کەس لە هەرێمی کوردستان ڤاکسینی کۆرۆنایان وەرگرتووە: (٣٣,٦٤٥ کەس لە هەولێر، ٣٣,٤٦١ لە دهۆک و ٢٨,٨٤٣ کەسیش لە سلێمانی