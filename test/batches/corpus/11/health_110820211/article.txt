د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "بەپێی گرێبەستی عێراق لەگەڵ کۆمپانیای ڤایزەر دەبێت تاوەکو کۆتایی ئەمساڵ ١٢ ملیۆن قوڕچک بگاتە عێراق و لەو بڕە بەشی هەرێمی کوردستانیشی تێدایە کە ماوەیەکە ژمارەکان و پشکی هەرێمی کوردستان نزیکە لە دوو هێندەی پێشتر".  بەگوتەی د. ئاسۆ حەوێزی پێشتر هەفتانە نزیکەی ١٨ بۆ ١٩ هەزار قوڕچک ڤاکسین دەگەیشتە هەرێمی کوردستان، بەڵام ئێستا زیاتربووە و لەگۆڕاندایە، هەندێک هەفتە زیاتر لە  وایە ٣٠ هەزارە یان ٣٤ هەزار یان هەندێک جاریش زیاتر دەبێت و دەگۆڕێت".  د. ئاسۆ حەوێزی، گوتی بەهۆی ئەو گۆڕانکارییانەی هەن لە ژمارەکانی وەرگرتنی بەشە ڤاکسین لەهەرێمی کوردستان بنکەکانی وەرگرتنی ڤاکسینییان لەپارێزگاکانی هەرێمی کوردستان زیادکردووە و ئێستا ١٣٠ بنکەی وەرگرتنی ڤاکسین هەن.  بەپێی رێکخراوی تەندروستیی جیهانی پێویستە تاوەکو کۆتایی ساڵی ٢٠٢١، رێژەی ٢٠ % ی دانیشتووانی جیهان، هەردوو قوڕچکی ڤاکسینی کۆرۆنایان وەرگرتبێت.  بەپێی ئاماری ماڵپەڕی (ourworldindata) تائێستا ٣٠.٤ % ی دانیشتووانی جیهان قورچکی یەکەم و ١٥.٨ % ی دانیشتووانی جیهان هەردوو قورچکی ڤاکسینی کۆرۆنایان وەرگرتووە.  هەر بەپێی ئاماری ئەو ماڵپەڕە، تاوەکو ئێستا ٤.٥٤ ملیار ڤاکسین لە جیهاندا دابەشکراوە. لە وڵاتە هەژار و تازە پێگەیشتووەکانیش رێژەی وەرگرتنی ١.٢ % ە.  بەپێی دوایین ئاماری وەزارەتی تەندروستی، ژمارەی تووشبووانی کۆرۆنا لەهەرێمی کوردستان گەیشتووەتە ٢٥٨ هەزار و ٧٠ کەس، لەو ژمارەیە ٢٠٧ هەزار و ١٩٣ کەسیان چاکبوونەتەوە و ٤ هەزار و ٩٧٠ کەسیشیان گیانیان لەدەستداوە.