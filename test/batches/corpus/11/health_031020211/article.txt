ئەحمەد هۆشیار، بەڕێوەبەری فڕۆکەخانەی هەولێر بە رادیۆی رووداوی راگەیاند: "لە دەستەی فڕۆکەوانیی عێراقی دوایین رێنماییمان بۆ هاتووە کە لە ٢٠٢١/١١/٠١ ـەوە هەر گەشتیارێک دوو جار بە ڤاکسینی کۆرۆنا نەکوترابێت نابێت ناتوانێت گەشتی دەرەوەی وڵات بکات. "  بەڕێوەبەری فڕۆکەخانەی هەولێر جەختی لەوە کردەوە کە ئیدی پشکنینی کۆرۆنا کاری پێ ناکرێت و دەبێت گەشتیارەکە دوو جار کوترابێت.  ئەحمەد هۆشیار ئەوەی خستەڕوو کە ئێستا بە پشکنینی کۆرۆنا گەشت دەکرێت کە پێویستە ٧٢ کاژێر پێشتر پشکنینەکە کرابێت، ئەو کەسانەیشی دوو جار بە ڤاکسینی کۆرۆنا کوترابن دەتوانن بەبێ پشکنینی کۆرۆنا گەشت بکەن.  بەڕێوەبەری فڕۆکەخانەی هەولێر لەبارەی گەشتە رۆژانەکانیانەوە گوتی: "ئێمە ئێستا لە ٢٤ کاژێردا ٥٩ گەشتمان هەیە و لە وەرزی هاوینەیشدا لە ٢٤ کاژێردا ٦٧ گەشتمان هەبووە. ئەمساڵ لە ئەوروپاوە گەشتیارمان زۆر بوو کە زۆربەیان لە نەمسا و ئەڵمانیاوە دەهاتن. "