رۆژی دووشەممە ٠٧ - ٠٢ - ٢٠٢٢ تەها محەممەد، بەڕێوەبەری راگەیاندنی تەندروستیی راپەڕین بە تۆڕی میدیایی رووداوی گوت، نەخۆشییەکە ماوەی هەفتەیەکە لە قەڵادزێ بڵاوبووەتەوە و ٤٨٨ کەس بەهۆیەوە لە نەخۆشخانە خەوێندراون کە زۆربەیان منداڵن.  تەها محەممەد گوتی، لە دوو رۆژی رابردوودا تاڕاددەیەک ئامارەکە دابەزیوە، "ئەوەی تاوەکو ئێستا روونبووەتەوە ئەوەیە کە ڤایرۆسی رۆتایە بڵاوبووەتەوە و ئەویش لە تووشبوویەکەوە دەگوازرێتەوە بۆ کەسی دیکە؛ بە دەگمەن نەبێت، هێشتا ڤایرۆسەکە لە شوێنەکانی دیکە بڵاونەبووەتەوە".  ئەو کەسانە بەهۆی ڤایرۆسەکەوە لە نەخۆشخانەی شەهیدانی قەڵادزێ خەوێندراون و بەڕێوەبەری راگەیاندنی تەندروستیی راپەڕینیش داوا لە هاونیشتمانیان دەکات کە بەرکەوتنیان لەگەڵ ئەو کەسانەدا نەبێت کە تووشی ڤایرۆسەکە بوون و بۆ خۆپاراستنیش خواردنی پاک و شوشتنی دەستەکان بە پێویست دەزانێت.  بەهۆی زۆریی ژمارەی تووشبووانەوە، ئەمڕۆ سامان بەرزنجی، وەزیری تەندروستیی هەرێمی کوردستان سەردانی دەڤەری راپەڕینی کرد. بەڕێوەبەری راگەیاندنی تەندروستیی راپەڕین رایگەیاند، "وەزیری تەندروستی لەگەڵ زۆرینەی لایەنە پەیوەندیدارەکان کۆبووەوە و باس لەوە کرا کە چۆن هۆکاری ڤایرۆسەکە بدۆزرێتەوە، هەروەها وەزیر بڕیاری دابینکردنی هەندێک پێداویستیی بۆ تەندروستیی راپەڕین دا".  بەگوێرەی رێکخراوی مایۆ کلینیکی ناحکومی، کە ناوەندێکی پزیشکیی ئەمریکییە، ڤایرۆسی رۆتا ڤایرۆسێکی بەربڵاوە لە جیهاندا و زیاتر دەبێتە هۆی تووشبوونی منداڵان و مێرمنداڵان.