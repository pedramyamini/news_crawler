ئەم راگەیێندراوە لەکاتێکدایە، هەفتەی رابردوو توێژینەوەیەک لە گۆڤاری نیو ئینگلاند جۆرنال ئۆڤ مێدیسن بڵاوکرایەوە، دەڵێت دوو ژەمی هەریەک لە ڤاکسینەکانی فایزەر و ئاسترازینیکا بەرگری لە دژی گۆڕاوی دەلتا دروستدەکەن.  کۆمپانیای فایزەر، کە بە هاوبەشی لەگەڵ کۆمپانیای بایۆنتێکی ئەڵمانی ڤاکسین بەرهەمدەهێنێت، هەنگاوێکی دیکە لە رووبەڕووبوونەوەی گۆڕاوە نوێیەکەی کۆرۆنا هاتووەتە پێش کە ئێستا بە زیاتر لە ١٩٠ وڵاتی جیهان بڵاوبووەتەوە و تەنیا لە ئەمریکا زیاتر لە ٨٥ % ی تووشبووانی کۆرۆنا پێکدەهێنێت.  فایزەر ئامارەکانی خۆی لە ئینتەرنێت بڵاوکردەوە، بەگوێرەی ئامارەکان دەردەکەوێت سێ قورچکی ڤاکسین لەو کەسانەی کە تەمەنیان لەنێوان ١٨ بۆ ٥٥ ساڵاندایە، پێنج هێندەی دوو قورچکی ڤاکسین زیاتر بەرگری پەیدا دەکات.  لەو کەسانەی تەمەنیان لەنێوان ٦٥ بۆ ٨٥ ساڵاندایە، سیێەم قورچکی ڤاکسین ١١ هێندەی قورچکی دووەمی فایزەر بەرگری پەیدا دەکات.  داتا و ئامارەکانی فایزەر ئەوەش نیشاندەدەن، کە ژەمی سێیەمی ڤاکسینی فایزەر دژە تەنی زۆرتر لە دژی هەریەک لە کۆرۆنا رەسەنەکە و هەروەها گۆڕاوی بیتا دروستدەکەن کە یەکەمجار لە ئەفریقا دەستنیشانکرا.  هەفتەی رابردوو کۆمپانیای سینۆڤاکی چینیش ئەنجامی توێژینەوەیەکی لە گۆڤاری medRxiv بڵاوکردەوە و رایگەیاند، سێیەم قورچکی ڤاکسینەکەیان شەش مانگ یان زیاتر دوای دووەم قورچک بەرگریێکی زۆر بەهێز لە دژی کۆرۆنا پەیدا دەکات.  ئەم کێبڕکێیە لەسەر دەستکەوتنی بەرگریێکی بەهێزتر لە دژی کۆرۆنا و گۆڕاوەکانی لەکاتێکدایە هیچ ڤاکسینێک بە قورچکێک یاخود بە دوو قورچک ١٠٠ % بەرگری لە دژی کۆرۆنا دروستناکەن.  هەریەک لە ڤاکسینەکانی فایزەر / بایۆنتێک، ئاسترازینیکا / ئۆکسفۆرد، سینۆڤاک / سپوتنیک - V بە دوو قورچک ٩٠ % تاوەکو ٩٥ % بەرگری لە دژی کۆرۆنا پەیدا دەکەن. ڤاکسینەکەی جۆنسن ئاند جۆنسن بە یەک ژەم ڤاکسین سەرووی ٨٥ % بەرگری لە دژی کۆرۆنا پەیدا دەکات.