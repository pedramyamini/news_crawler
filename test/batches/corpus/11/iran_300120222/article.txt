جەهانبەخش یوسفی، بەڕێوەبەری تەندروستیی سنە رایگەیاند، "بەداخەوە بارودۆخەکە رووی لە خراپبوونە، هەم لە ژمارەی پشکنینە پۆزەتیڤەکان تاوەکو ٢.٥ % بەرزتر بووەتەوە. هەروەها ژمارەی ئەو تووشبووانەی کە دەخەوێندرێن زیادی کردووە، ئێستا تەنانەت ئەوانەش کە نیشانەی هەڵامەتیان هەبێت، دەبێت لانیکەم ٥ رۆژ خۆیان کەرەنتین بکەن".  تەشەنەسەندنی ئۆمیکرۆن دامودەزگا حکومییەکانی ناچار کردووە دیسان رێوشوێنە تەندروستییەکان بگەڕێننەوە. لە پارێزگای ئیلام، هەر فەرمانبەرێک پێکوتەی وەرنەگرتبێت، رێگەی پێنادرێت دەوام بکات. لە پارێزگای سنە و ورمێ بەڕێوەبەرایەتیی تەندروستی کوتانی منداڵانی تەمەن ٩ بۆ ١١ ساڵی دەستپێکردووە. ئۆمیکرۆن زیاتر لەنێو گەنجان و منداڵاندا تەشەنە دەستێنێت".  بەڕێوەبەرایەتیی پارێزگای ورمێ رایگەیاندووە، چاودێرییەکان بەسەر بازاڕ و یەکە پیشەییەکانەوە زیاتر دەکەن و بەشی گواستنەوەش دەبێت پابەندی رێوشوێنە تەندروستییەکان بێت.  پەیام تەبرەسی، پزیشک ئاماژە بەوە دەکات، "خاڵێکی گرنگ بۆ رێگری لە کۆرۆنا، بەستنی ماسکە، کە بەداخەوە زۆر کەم بووەتەوە، خاڵێکی دیکە ئەوەیە ئەوانەی ڤاکسینیان وەرنەگرتووە، بچن وەریبگرن، دوو لەسەر سێی خەڵک ڤاکسینیان وەرگرتووە، ئەمەش زۆر زۆر کەمە، هەرچەندە وەزارەتی تەندروستی پێداگریی زۆری لەسەر کرد، بەڵام بەو جۆرەی کە دەبوو، پێشوازی لە کوتان نەکرا. ئەوانەی ڤاکسینیان وەرگرتووە و نەخۆشیی دیکەیان نییە نەخۆشییەکە قورس نابێت".  ١٦ ملیۆن کەس لە ئێران قورچکی سێیەمی کۆرۆنایان وەرگرتووە، ئەم قورچکە زیاترین کاریگەریی لە بەرامبەر کۆرۆنادا هەیە؛ ٥٣ ملیۆن کەسیش قورچکی دووەمیان وەرگرتووە، کە مەترسیی تووشبوون بە گۆڕاوی ئۆمیکرۆنیان لەسەرە.