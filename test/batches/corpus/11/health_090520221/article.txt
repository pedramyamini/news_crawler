رۆژی دووشەممە، ٩ - ٥ - ٢٠٢٢، سالم حمێداوی، گوتەبێژی تەندروستیی پارێزگای نەجەف، بە تۆڕی میدیایی رووداوی راگەیاند: "ئەمڕۆ یەکەم کەیسی تووشبوونمان بە ڤایرۆسی تای خوێنبەربوون لە پارێزگای نەجەف تۆمارکرد، ئەمەش دوای ئەوەی پشکنینی تاقیگەیی بۆ نەخۆشەکە کرا، دەرکەوت هەڵگری ڤایرۆسەکەیە. "  سەبارەت بە تووشبووەکە، سالم حمێداوی گوتی: "ئەو کەسەی تووشبووە ئافرەتێکی تەمەن ٢١ ساڵە و بەخێوکاری مەڕوماڵات نییە، دیارە بەهۆی بەرکەوتن لەگەڵ کەس یان گۆشت یان شتی دیکەوە تووشبووە. "  تای خوێنبەربوون نەخۆشییەکی ڤایرۆسی هاوبەشە لە نێوان مرۆڤ و ئاژەڵ. لە رێگەی گەنەوە بۆ ئاژەڵ بەشێوەیەکی سەرەکی دەگوازرێتەوە؛ ئاژەڵی ماڵی و کێوی وەک گوێزەرەوەی ڤایرۆسەکە بۆ مرۆڤ رۆڵ دەگێڕن؛ بڵاوبوونەوەی ئەم نەخۆشیە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە، ئازاری مل و سک، سووربوونەوەی چاو و سەر شان و سنگ، سکچوون و رشانەوە، کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن، ئێستا لە بەشێک لە پارێزگاکانی عێراق تای خوێنبەربوون تۆمارکراوە.  بەگوتەى د. حەیدەر حەنتوش، بەڕێوەبەرى یەکەى نەخۆشییە گوازراوەکان لە بەڕێوەبەرایەتیى تەندروستیى پارێزگاى زیقار، لە چوار مانگى رابردوودا ١٧ کەس لە سنوورى پارێزگاى زیقار تووشی تاى خوێنبەربوون بوون و سیانیان گیانیان لە دەستداوە کە ١٦ ـیان لە مانگى نیساندا تووشبوون و تووشبووەکەى دیکە لە مانگى ئاداردا تۆمارکراوە.