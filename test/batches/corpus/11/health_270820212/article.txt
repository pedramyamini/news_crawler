ئەمڕۆ هەینی ٢٧ - ٨ - ٢٠٢١، عەدنان زەهاوی، بەڕێوەبەری نەخۆشخانەی قەڵا کە تایبەتە بە تووشبووانی کۆرۆنا، بە تۆڕی میدیایی رووداوی گوت، هەفتەی رابردوو لە ٧٥ قەرەوێڵە شوێنی هیچ نەخۆشێکی دیکەیان نەمابوو، بەڵام ئێستا ژمارەکە رووی لە دابەزین کردووە.  عەدنان زەهاوی گوتیشی، نەخۆشخانەکەیان ٧٥ قەرەوێڵەی هەیە و ئێستا ٥٢ نەخۆشی تێدایە، لەو ژمارەیەش ١٠ بۆ ١٥ نەخۆشیان پێویستییان بە هەناسەدانی دەستکردە.  دوێنێ پێنج شەممە ٢٧ - ٨ - ٢٠٢١ دوو نەخۆش لە نەخۆشخانەی قەڵا بەهۆی کۆرۆنا گیانیان لەدەستدا، بەڵام وەک زەهاوی دەڵێت، بەراورد بە تووشبووان، رێژەی مردن "کەمە".  بەڕێوەبەری نەخۆشخانەی قەڵا ئاماژەی بەوەشکرد کە بەڕێوەبەری تەندرووستیی گەرمیان، قایمقامی کەلار و سەرپەرشتیاری ئیدارەی گەرمیان بۆ هەڵسەنگاندنی دۆخەکە لە رۆژانی رابردوودا کۆبوونەوەتەوە، بەڵام بەهۆی دابەزینی ژمارەی تووشبووانەوە بڕیاری قەدەخەی هاتووچۆیان نەداوە و گوتیشی، تەنیا رێنماییان دەرکرد و جەختیان لەوەکردەوە کە دەبێت رێنماییەکانی وەزارەتی ناوخۆ جێبەجێبکرێن.  تاوەکو ئێستا لە سنووری گەرمیان هەزار و ٧٠٠ تووشبووی کۆرۆنا براونەتە نەخۆشخانەی قەڵا. لەو ژمارەیە ٣١٠ نەخۆشیان گیانیان لەدەستداوە.  بەپێی بەیاننامەی ئەمڕۆی وەزارەتی تەندرووستی، تا ئێستا لە هەرێمی کوردستان ٢٨٧ هەزار و ٨٢٢ کەس تووشی کۆرۆنا بوون، لە نێویاندا ٥ هەزار ٣٢٧ نەخۆش گیانیان لەدەستداوە.