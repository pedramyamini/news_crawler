ئەمڕۆ پێنجشەممە ١٦ - ٠٩ - ٢٠٢١، لە رێوڕەسمی کردنەوەی نەخۆشخانەی پسپۆڕییەکانی دڵی منداڵان لە سلێمانی، دکتۆر سامان بەرزنجی، وەزیری تەندروستیی هەرێمی کوردستان رایگەیاند: "لە هەرێمی کوردستان ساڵانە زیاتر لە ٢٥ هەزار قەستەرەی دڵ دەکرێت، کە جێگەی خۆشحاڵییە ئێستا لە کوردستان لە هەموو سەنتەرەکانی دڵ پرۆژەی PCI واتە چارەسەرکردنی دڵ لە رێگەی قەستەرەو بە دانانی شەبەکە و باڵۆن لە ماوەی کەمتر لە شەش کاژێر بۆ ئەو حاڵەتانەی کە پێویستە ئەنجام دەدرێت. کە لە ئەنجامدا گرنگی لە کەمکردنەوەی رێژەی مردن و پەککەوتن هەبووە".  وەزیری تەندروستیی هەرێمی کوردستان دەڵێت، لە هەوڵەکانیان بەردەوامن بۆ ئەوەی ئەو خزمەتگوزاریانەی لەناو شارەکان هەیە فراوانی بکەین بەرەو قەزاو ناحیەکانیش بۆ ئەوەی کەمترین رۆتین و گواستنەوەی نەخۆش بمێنێت و بۆ ئەو مەبەستەش چەندین نەخۆشخانە لە قەزا و ناحیەکان دەکرێنەوە.   هەر بە گوتەی سامان بەرزنجی "ساڵانە زیاتر لە ٧ هەزار نەشتەرگەری زۆر گەورە و تایبەت ئەنجام دەدرێت، لەنێویاندا ساڵانە نزیکەی ٢٥٠ نەشتەرگەری تایبەت بە منداڵان ئەنجام دەدرێت، کە ساڵانێکی زوو دەبوو نەخۆش روو لە دەرەوەی وڵات و وڵاتانی ئەوروپا بکات بۆ ئەنجامدانی ئەو نەشتەرگەریانە".  وەزیری تەندروستیی هەرێمی کوردستان هاتنی تیمەکانی بیانی هەم لە رووی ئەنجامدانی نەشتەرگەری و پەیداکردنی شارەزایی و توانا زانستییەکان لە تیمەکانی وڵاتانی رۆژئاوا و پێشکەوتوو بە گرنگ دەزانێت و دەڵێت: "هاتنی ئەو تیمانە گرنگی تایبەتی خۆی هەبووە".  دکتۆر سامان بەرزنجی، دەڵێت: "ئێمە وەکو وەزارەتی تەندروستی بەردەوامین ئەو خزمەتگوزاریانەی لەناو شارەکان هەیە فروانی بکەین بەرەو قەزاو ناحیەکانیش بۆ ئەوەی کەمترین رۆتین و گواستنەوەی نەخۆش بمێنێت و بۆ ئەو مەبەستەش لە ماوەی رۆژانی رابردوو بە سوپاسەوە سەرۆکایەتیی ئەنجوومەنی وەزیران رەزامەندی دەربڕی لەسەر دابینکردنی ئامێری سی تی سکان بۆ قەزای کەلار لە ئیدارەی سەربەخۆی گەرمیان".  دکتۆر سامان بەرزنجی، دەشڵێت، چەندین پرۆژە هەن بۆ دروستکردنی نەخۆشخانە لە قەزاو ناحیەکان و دەرەوەی شارەکان، لەوانە دروستکردنی سەنتەری شێرپەنجەی مەمک لە راپەڕین "پرۆژەی داهاتوومان دروستکردنی سەنتەری شێرپەنجەی مەمک لە پارێزگای هەڵەبجە، دروستکردنی نەخۆشخانەی ئامێدی لە ئامێدی و شیلادزێ، دروستکردنی سەنتەری چارەسەرکرن بە تیشک بۆ نەخۆشانی شێرپەنجە لە شاری دهۆک. دروستکردنی نەخۆشخانەیەکی فریاکەوتن لە قەزای بەردەڕەش، سەنتەری نوێی چارەسەری بە تیشک بۆ نەخۆشانی شێرپەنجە لە شاری هەولێر تەواو بووە بە شێوەیەکی ئەزموونی کەوتووەتە خزمەتی نەخۆشان. هەروەها دروستکردن و نوێکردنەوەی هۆڵەکانی نەشتەرگەری لە نەخۆشخانەی هیوا و دابینکردنی ئامێری نوێ و نوێکردنەوەی ئامێرە کۆنەکەی".  سەبارەت بە پرۆسەی پێدانی ڤاکسین بە هاونیشتمانیان، وەزیری تەندروستی هەرێمی کوردستان گوتی: "تا ئێستا زیاتر لە ملیۆنێک و ٣٠٠ هەزار لە جۆرە جیاوازەکانی ڤاکسین گەیشتووەتە هەرێمی کوردستان، نزیک دەبینەوە لەوەی یەک ملیۆن دۆز ڤاکسینمان بە هاووڵاتیان داوە، کە نزیەکەی ٦٠٠ هەزاریان یەک ژەمیان وەرگرتووە و زیاتر لە ٣٥٠ هەزار کەسیش هەردوو ژەمەکەیان وەرگرتووە".