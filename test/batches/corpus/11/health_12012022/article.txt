هانس هێنری کلەگ، بەڕێوەبەری هەرێمیی تەندروستیی جیهانی لە ئەوروپا دەڵێت، "لە ٥٣ وڵاتی ئەوروپا و ئاسیای نێوەڕاست لە ٥٠ وڵاتدا تووشبووی کۆرۆنا تۆمارکراوە. خەریکە بەخێرایی دەبێتە ڤایرۆسە زاڵەکە لە رۆژئاوای ئەوروپا و ئێستاش بەرەو باڵکان بڵاودەبێتەوە. بە لەبەرچاوگرتنی ئەو خێراییە، پەیمانگەی لێکۆڵینەوە و هەڵسەنگاندنە تەندروستییەکان پێشبینی دەکات زیاتر لە ٥٠ % ی دانیشتووانی ناوچەکە لە شەش بۆ هەشت هەفتەی داهاتوودا تووشی ئۆمیکرۆن ببن. "  بڵاوبوونەوەی ئۆمیکرۆن وایکردووە ژمارەی تووشبووان لە نێو منداڵانیش بەرزبێتەوە. لەم نەخۆشخانەیەی شاری رۆمای پایتەختی ئیتاڵیا، لە سەرەتای مانگی رابردووەوە تا ئێستا، ژمارەی منداڵانی تووشبوو بە کۆرۆنا سێ هێندە زیادیکردووە، بەڵام  نەخۆشییەکەیان بە سووکی گرتووە.   ئەلبێرتۆ ڤیلانی، بەڕێوەبەری نەخۆشخانەی بامبینۆ گێسۆ، لە رۆمای ئیتاڵیا دەڵێت، "لێرە لە نەخۆشخانەی بامبینۆ گێسۆی منداڵان، ئێمە لە سەرەتادا ٢٠ نەخۆشیی کۆرۆنامان هەبوو. ئەمڕۆ ٦١ منداڵی نەخۆشمان لێرە هەیە و ٥ یان لە یەکەی چاودێریی چڕدان. "  رێکخراوی تەندروستیی جیهانی، بۆ رێگریکردن لە بڵاوبوونەوەی زیاتری کۆرۆنا لە نێو منداڵاندا، پێشنیاز دەکات لە پاڵ خوێندنی نێو پۆل، وڵاتان گرنگی بە خوێندنی ئۆنڵاینیش بدەن.   هەروەها پێشنیاز دەکات وڵاتان بەکارهێنانی دەمامک لە شوێنە داخراوەکاندا بکەنە ناچاری و دابەشکردنی ڤاکسین خێراتر بکەن لە نێویشیاندا قورچکی سێیەم، بەتایبەتیش بۆ ئەو کەسانەی کە مەترسییان لەسەرە، وەکو کەسانی بەتەمەن و کارمەندانی کەرتی تەندروستی.