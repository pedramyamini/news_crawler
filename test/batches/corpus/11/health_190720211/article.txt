دکتۆر ئاسۆ حەوێزی، گوتەبێژی وەزارەتی تەندروستیی هەرێمی کوردستان، لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی هۆشدارییەکانی وەزارەتی تەندروستی لەبارەی کۆرۆناوە رایگەیاند: " ئامارەکان زۆر ترسناکە، ژمارەکان یەکجار خێرا بەرزدەبێتەوە، بۆ یەکەمجارە بەو شێوەیە ژمارەکان هەڵکشان بەخۆیانەوە ببینین و رۆژ بە رۆژ بە سەتان حاڵەت زیاد دەکات، ئەمەش ئاماژەیەکی خراپە بۆ دۆخی کۆرۆنا لە هەرێمی کوردستان. بە هەمان شێوە حاڵەتە خراپەکانمان زۆربووە و نەخۆشخانەکانیش لە لێواری پڕبوونن لە تووشبووانی کۆرۆنا. "  بە گوتەی ئاسۆ حەوێزی لەسەرەتای بڵاوبوونەوەی کۆرۆنا لە ساڵی ٢٠٢٠ ـەوە "زۆرترین رێژەی تووشبوون لە هەرێمی کوردستان لە ٢٤ کاژێری رابردوو تۆمارکراوە، لەگەڵ زۆرترین رێژەی مردن لەگەڵ شەپۆلی سێیەمی کۆرۆنا، کە تاوەکو ئێستا سەرووی ١٨٠٠ تووشبوو تۆمارکراوە، لە کۆی زیاتر لە ١٣ هەزار پشکنین، رەنگە ژمارەکە لە چەند کاژێری داهاتوو بۆ ١٩٠٠ و سەرووتریش بەرزببێتەوە. "  ئاسۆ حەوێزی هۆکاری بەرزبوونەوەی ژمارەی تووشبوون و مردن بە کۆرۆنا بۆ "سستبوون بە پابەندییەکان بە رێکارەکانی خۆپارێزی و رێنوێنییە تەندروستییەکان و هەروەها هەبوونی کۆرۆنای گۆڕاوە جیاوازەکان بە تایبەتی کۆرۆنای دەلتا" گەڕاندەوە.  هەر ئەمڕۆ دووشەممە دکتۆر سامان بەرزنجی، وەزیری تەندروستیی هەرێمی کوردستان بە رووداوی راگەیاند: "ژمارەیەکی زۆر مردن و بۆ یەکەمین جار بەرزترین رێژەی تووشبوون بە کۆرۆنا لەوەتەی بڵاوبوونەوەی کۆرۆنا لە هەرێمی کوردستان تۆمارکراوە"، دەشڵێ "بەهۆی هەڵسوکەوت و بێباکی ئێستا بەرامبەر کۆرۆنا کارەساتی دڵتەزێن بەڕێوەیە".  راگەیێندراوی گوتەبێژی وەزارەتی تەندروستی  بەداخەوە رێژەی تووشبوون بە كۆرۆنا سێ هێندە زیادیكردووە لەم دواییە بە بەراورد لەگەڵ چەند هەفتەیەك بەر لە ئێستا، ئامارەكان ترسناكە و پێشبینی هەزاران تووشبووی رۆژانە دەكرێت لە داهاتوو، ئەوەی كە بەدی دەكرێت سستبوونێكی تەواوە بە پابەندبوون بە رێكارەكانی خۆپارێزی لە هەموو شوێنەكان، ئەگەر بەریەككەوتن كەم نەكەینەوە ئەوا كارەسات بەڕێوەیە، ئێمەش بەدەرنین لە وڵاتانی دەوروبەر كە چۆن بەهۆی دۆخی كۆرۆناوە دەناڵێنن، ئەنجوومەنی وەزارەتی تەندروستی كۆبوونەوەی ئەنجامداوە و پێشنیازەكانی داوەتە لایەنی پەیوەندیدار سەبارەت بەم دۆخە و گرنگترین رێكارەكان كە پێویستە بگیرێنەبەر لە رۆژانی داهاتوو.      تكایە با لە رۆژانی داهاتوو پابەندبین بە رێنماییەكان و ماسك ببەستین و قەرەباڵغی كەم بكەینەوە.      د. ئاسۆ حەوێزی   گوتەبێژی وەزارەتی تەندروستی   ١٨ی تەممووز ٢٠٢١