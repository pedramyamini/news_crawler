ئەو پیاوە چینییە تەمەنی ٤١ ساڵە و لە ٢٨ ـی نیسانەوە لە نەخۆشخانەیەکی پارێزگای ژیانگسو خەوێنراوە، دوای لێکۆڵینەوە لە هۆکاری نەخۆشکەوتنی دەرکەوت کە تووشی جۆرێکی نوێی ئەنفلوەنزا بووە، بەپێی زانیارییەکانی کۆمیسیۆنی تەندروستیی نیشتمانیی چین ئەوە یەکەمجارە کە ڤایرۆسی H ١٠ N ٣ بۆ مرۆڤ دەگوازرێتەوە.  لەنێوان ساڵانی ٢٠١٣ و ٢٠١٧ ئەنفلوەنزایەکی دیکەی باڵندە بەناوی H ٧ N ٩ زیاتر لە هەزار و ٥٠٠ کەسی لە چین تووش کرد کە لە مریشکەوە بۆ مرۆڤ گوازرابووەوە. بەو هۆیەشەوە بەرپرسانی چین زۆر تووشی سەرسوڕمان نەبوون بە دەرکەوتنی جۆرە نوێیەکانی ئەنفلوەنزای باڵندە.  لە ٢٨ - ٠٥ - ٢٠٢١ دەرکەوتووە کە پیاوە چینییەکە تووشی جۆرێکی نوێی ئەنفلوەنزا بووە، بەڵام دوای پێنج رۆژ هەواڵەکەی لە میدیاکان بڵاوبووەوە، تەندروستیی نیشتمانیی چین دەڵێت، "دۆخی تەندروستیی تووشبووەکە ئێستا جێگیرە و، بەزوویی رەوانەی ماڵەوەی دەکرێت".  رێکخراوی تەندروستیی جیهانی لەبارەی ڤایرۆسەکە دەڵێت، " تاوەکو ئێستا سەرچاوەی ڤایرۆسەکە نەدۆزراوەتەوە و، هیچ تووشبووێکی دیکەیش تۆمارنەکراوە. هەروەها تاوەکو ئێستا دیار نییە کە لە کەسێکەوە بۆ کەسێکی دیکە دەگوازرێتەوە".  فیلیپ کلایس، پسپۆرێکی نەخۆشییە گوازراوەکانی ئاژەڵان دەڵێت، "ئەو جۆرە ئەنفلوەنزایە زۆر باو نییە"، لە ماوەی ٤٠ ساڵدا نزیکەی ١٦٠ جۆری ڤایرۆسی گوازراوە بۆ مرۆڤ تۆمارکراوە کە زۆربەیان لە باڵندەوە بوون.     لە تشرینی دووەمی ٢٠٢٠ جۆرێکی دیکەی ئەنفلوەنزا سەری هەڵدا لە ئەوروپا کە بووە هۆی لەنێوبردنی هەزاران باڵندە، یەکەم تووشبووی ئەنفلوەنزا نوێیەکە - H ٥ N ٨ - لە شوباتی ئەمساڵ لە رووسیا تۆمارکرا. دواتر حەوت کەسی دیکە تووشی هەمان جۆری ئەنفلوەنزا بوون کە پاش ماوەیەک چاکبوونەوە.  نزیکەی دوو ساڵ پێش ئێستا ڤایرۆسی کۆرۆنا لە چین بڵاوبووەوە، دوای ماوەیەکی کەم بووە پەتایەکی جیهانی. جیاوازیی نێوان ئەو دوو ڤایرۆسە ئەوەیە کە لایەنە تەندروستییە جیهانییەکان باشتر ئامادەی رێگری لە ئەنفلوەنزان.