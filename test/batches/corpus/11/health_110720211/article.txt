د. سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند، "دۆخی کۆرۆنا شاراوە نییە لای هەمووان، ئێمە دووچاری رۆژی سەخت بووینەتەوە، زیادبوونێکی مەترسیدار هەیە لە تۆمارکردنی ژمارەی تووشبووان بە ڤایرۆسی کۆرۆنا بە تایبەت لە هەفتەی رابردوو ژمارەی پێوانەیی تۆمارکراو نۆ هەزار تووشبوومان تێپەڕاند، کە پێشتر ژمارەی لەو شێوەیە تۆمار نەکرابوو. "  بە گوتەی د. سەیف بەدر "ئێستا نەک تەنیا ژمارەی تووشبوونەکان زیادیان کردووە، بەڵکو رێژەی تووشبوونە ترسناکەکانیش زیادیان کردووە، ئێستا ئەوانەی دۆخیان لەنێوان مامناوەند بۆ تووندە زۆر زیاترە بە راورد بە رابردوو، ئەمەش ئاماژەیەکی زۆر ترسناکە. "   تاوەکو ئێستا دەزگا تەندروستییەکان توانیویانە مامەڵە لەگەڵ رەوشەکەدا بکەن، د. سەف بەرد گوتی، "بەڵام پرسیارەکە ئەوەیە ئەگەر بێت و پابەندنەبوون بەم شێوەیە بەردەوام بێت وەکو ئەوەی تێبینیمان کردووە، ئێستا دەبینین هاووڵاتیان کەمتر ماسک دەبەستن خەریکە پابەندبوون لە هەموو پارێزگاکانی عێراق بە هەرێمی کوردستانیشەوە نامێنێت. "  گوتەبێژی وەزارەتی تەندروستیی عێراق ئاماژە بە ژمارەی تووشبووان لە رابردوو و ئێستا دەدات و دەڵێت، "پێشتر رۆژانە لەنێوان ٥ - ٦ هەزار تووشبوو تۆمار دەکران، ئەو ژمارەیە هەڵکشان و داکشانی بەخۆیەوە دەبینی، بەڵام بەهۆی هاتنی شەپۆلی سێیەمی کۆرۆنا ئێستا رۆژانە ٨ - ٩ تووشبوو تۆمار دەکرێن، لە ٢٤ کاژێر رابردوودا نۆ هەزار تووشبووی نوێ بە کۆرۆنا تۆمارکراون. "  سەبارەت بە تووشبووانی ئێستا بە کۆرۆنا و بە جۆری دەلتای کۆرۆنا، د. سەیف بەدر، گوتی: "تاوەکو ئێستا بە شێوەیەکی زانستی لە عێراق جۆری دەلتا تۆمار نەکراوە، بەڵام دەکرێت لە رۆژانی داهاتوودا لە عێراقیش تۆمار بکرێت، خۆپارستن لە جۆرە نوێیەکەی کۆرۆنا پێویستی بە هەمان رێکارە، بۆیە ئەگەر دەلتا بێت یان هەر جۆرێکی دیکەی ڤایرۆسەکە بێت، دەبێت ماسک ببەستن و هەمان رێکارەکان بگرینەبەر و هەمان رێنوێنییەکان جێبەجێ بکەین، ئێستا زیاتر لە جۆرێک ڤایرۆسی کۆرۆنا لە جیهاندا هەیە. "  د. سەیف بەدر ئاماژە بەوەش دەدات کە ئێستا رێژەی وەرگرتنی ڤاکسین لە ئاستی پێویستدا نییە، ئەگەرچی بەراورد بە رابردوو ئێستا پێشوازییەکە باشترە بۆ وەرگرتنی ڤاکسین، بەڵام بەپێی پێویست نییە. "پێشتر رۆژانە ١٥ - ٢٠ هەزار کەس ڤاکسینیان وەردەگرت، ئێستا رۆژانە ٤٠ هەزاری تێپەڕاندووە، کە ئەمە بە رێژە ئاستێکی باشە، بەڵام بەپێی ئەو پلانەی دانراوە پێویستە ئەو رێژەیە تێپەڕێنین. "  سەبارەت بە ریزبەندی پارێزگاکانیش لە وەرگرتنی ڤاکسین لەوکاتەوەی پرۆسەکە دەستیپێکردووە، د. سەیف بەدر دەڵێت، "ژمارەکە دەوەستێتە سەر رێژەی دانیشتووان، بە نموونە لە بەغدا کە دابەشی سەر دوو زۆن کراوە، کەرخ و رەسافە زۆرترین کەس ڤاکسینیان وەرگرتووە، دوای ئەوان بەسرە و نەینەوا دێت پاشان هەولێر لە ریزبەندیی پێنجەمدا دێت، دواتر بابل، نەجەف، دهۆک زیقار، سلێمانی، کەربەلا، سەلاحەدین و پارێزگاکانی دیکە دێن. "  گوتەبێژی وەزارەتی تەندروستیی عێراق دەشڵێت، "وەزارەتی تەندروستی پلانێکی هەیە بۆ هاوردەکردنی ملیۆنان ڤاکسینی دیکە، کە هەفتانە زیاتر لە کاروانێک دەگات و راستەوخۆ دابەشی سەر فەرمانگە تەندروستییەکان لە پارێزگاکان و هەرێمی کوردستان دەکرێت، هاوکات دەروازەکانی پێدانی ڤاکسینیشمان زیادکردووە. "