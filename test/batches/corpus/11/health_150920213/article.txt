دوای ئەوەی دکتۆر سەباح هەورامی، بەڕێوبەری گشتیی تەندروستیی سلێمانی لە رۆژی ١٤/٩/٢٠٢١ لە کۆنگرەیەکی رۆژنامەڤانی رایگەیاند، ژمارەیەک تووشبووی کەڕووی رەش لە سلێمانی تۆمار کراوە. سامان لەتیف، بەڕێوبەری راگەیاندنی بەڕێوبەرایەتیی تەندروستیی سلێمانی بە تۆڕی میدیای رووداوی راگەیاند، "هۆڵێکی جیاکراوە لە یەکێک لە نەخۆشخانەکانی سلێمانی تایبەت کراوە بە تووشبووانی کەڕووی رەش و تیمێکی پزیشکی لە رووی زانستییەوە سەرپەشتی دەکەن، ئێستا ئەو تووشبووانەی کە لەوێ چاودێری دەکرێن ژمارەکەیان کەمە و لیژنەیەک تایبەت کراوە بەوەی هەڵسەنگاندن چاودێریی بارودۆخەکە بکەن".  بەپێی زانیارییەکانی تۆڕی میدیایی رووداو کە لە سەرچاوەیەکی نێو بەڕێوەبەرایەتیی تەندروستیی سلێمانی دەستی کەوتووە و نەیویست ناوی ئاشکرا بکرێت، "لە سلێمانی ٥ بۆ ١٠ تووشبووی کەڕووی رەش لەژێر چاودێریی پزیشکیدان".  لە رۆژی ٠٢ - ٠٦ - ٢٠٢١ لە نەخۆشخانەی شار لە سلێمانی تووشبوویەکی کەڕووی رەش دوای مانەوەی دوو هەفتە لە ژێر چاودێریی پزیشکی گیانی لەدەستدا، تووشبووەکە پیاوێکی بەتەمەنی خەڵکی شارەکانی خوارووی عێراق بوو، پزیشکەکانیش گوتیان، "تووشبوونەکە نوێ نییە و ساڵانە تووشبووی کەڕووی رەشمان هەبووە".