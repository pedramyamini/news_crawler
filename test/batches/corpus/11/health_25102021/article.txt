بەپێی ئاماری رۆژی شەممە ٢٣ی ئۆکتۆبەر، تووشبوون بە کۆرۆنا بەراورد بە هەفتەی پێشتر ٥ % بەربووەتەوە؛ گیانلەدەستدانیش ١٩ % بەرزبووەتەوە. پارێزگاری هەولێر دەڵێت، ماسک دەکەنە ناچاری، بەڵام خوێندن ناوەستێنن.  ئومێد خۆشناو، پارێزگاری هەولێر بە تۆڕی میدیایی رووداوی راگەیاند "ئەرکی ئێمەیە وەکو حکومەت ئیجرائاتی پێویست بگرینە بەر. لەبەرامبەردا ئەرکی هاووڵاتیانە خۆپارێزییەکانی خۆیان بەرزتر بکەنەوە. لەو نێوەندەشدا ئێمە دۆخی ژیان و کەسابەتی هاووڵاتیان لەبەرچاودەگرین".  بەرپرسانی تەندروستی ئاماژە بە هەبوونی پەتای وەرزی و هاوشێوەبوونی بەشێک لە نیشانەکانی لەگەڵ کۆرۆنادا دەکەن و داوا دەکەن، خەڵک پشکنین بکەن و دڵنیاببنەوە کە تووشی کۆرۆنا نەبوون و خەڵکی دیکە بەهۆیانەوە تووش نابێت.  هەڤاڵ ئەبوبەکر، پارێزگاری سلێمانی بە تۆڕی میدیایی رووداوی گوت، داوا دەکەن هاونیشتمانیان بەردەوامی بە رێکاری خۆپارێزی بدەن و لەبارەی بەناچارکردنی بەستنی ماسکیش گوتی، ئەوە وەزارەتی تەندروستی بڕیار دەدات کە ئاخۆ چارەسەرە بۆ ئەم دۆخە یان نا.  وەزارەتی تەندروستی دەیەوێت هەرێمی کوردستان هاوشێوەی وڵاتان خۆی لەگەڵ پەتاکە بگونجێنێت، یەکێک لە پێشنیازەکانیش ناچارکردنی خەڵکە بە وەرگرتنی ڤاکسین.  تەندروستی هەڵەبجە پێشنیازێکی داوەتە پارێزگاری هەڵەبجە بۆ ناچارکردنی کارمەندانی تەندروستی بە وەرگرتنی ڤاکسین.  شاناز نەقشبەندی، گوتەبێژی تەندروستیی هەڵەبجە بە رووداوی راگەیاند "پێشنیازەکە ئەوەیە، پزیشکان و کارمەندانی تەندروستی لەکاتی وەرگرتنی مووچەدا کارتی وەرگرتنی ڤاکسینی کۆرۆنایان پێبێت یان پشکنینی کۆرۆنایان پێبێت لەو هەفتەیەدا ئەنجام درابێت".  لە دهۆکیش پێشنیازی تووندکردنی رێکارەکانی رووبەڕووبوونەوەی کۆرۆنا دەکرێت؛ فەرهاد ئیسماعیل، بەڕێوەبەری خۆپاراستنی تەندروستیی دهۆک بە تۆڕی میدیایی رووداوی گوت، داوا لە لیژنەی باڵای رووبەڕووبوونەوەی کۆرۆنا دەکەن کە بۆ تەواویی مامۆستایان و فەرمانبەران بەستنی ماسک و وەرگرتنی ڤاکسین بکەنە ناچاری.  تاوەکو رۆژی یەکشەممە ٢٤ی ئۆکتۆبەر، لە هەرێمی کوردستان ٣٥٦ هەزار و ٦١١ تووشبووی کۆرۆنا تۆمارکرابوون؛ ٦ هەزار و ٢٨٥ تووشبوویان گیانیان لەدەستداوە.   هاوکات ٦٥٢ هەزار و ١٤٨ قورچکی ڤاكسین لەلایەن هاونیشتمانیانەوە وەرگیراون.