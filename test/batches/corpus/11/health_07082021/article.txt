لە ٩ی ئابەوە، فەرەنسا بۆ رێگەگرتن لە بڵاوبوونەوەی زیاتری کۆرۆنا کار بە یاسایەکی نوێ دەکات. بەپێی یاساکە، هەر کەسێک بەڵگەنامەی سەوزی پێنەبێت، مافی نییە سەردانی کافتریا و رێستورانتەکان بکات و ناشتوانێت فڕۆکە، پاس و شەمەندەفەر بۆ چوونە دەرەوە لە شارەکەی بەکاربهێنێت.   بەڵگەنامەی سەوز تەنیا بەو کەسانە دەدرێت کە ڤاکسینیان وەرگرتووە، یان لە کۆرۆنا چاک بوونەتەوە، یانیش پشکنینیان نێگەتیڤ دەرچووە.   یاساکە ناڕەزایی و خۆپێشاندانی بەشێکی فەرەنسییەکانی لێکەوتووەتەوە. ناڕازییەکان دەڵێن، حکومەت دەیەوێت لە رێگەی ئەو یاسایەوە ڤاکسین بکاتە ناچاری، کە ئەوەش دژی ئازادییەکانیانە.   سێلینا، خۆپێشاندەرێکە دەڵێت، "من خۆم ڤاکسینم وەرنەگرتووە و وەریشیناگرم. گرنگ نییە چ شتێکمان لێ قەدەخە دەکرێت، ئیدی فرۆشگەکان بێت یان مەلەوانگەکان یان سینەما. ژیان نرخی لەسەر دانانرێت. ئازادی ئەوەیە کە ڤاکسین وەرنەگری و خۆت بە دەست گوشارەکانی حکومەتەوە نەدەیت. "  ئیتاڵیاش لە دوێنێوە دەستی بە جێبەجێکردنی هەمان یاسا کردووە. تۆد تەیلەر، گەشتیارێکی ئەمریکییە لە ئیتاڵیا و دەڵێت، "پێموایە بیرۆکەیەکی زۆر باشە، چونکە وا دەکات ئەو کەسانەی ڤاکسینیان وەرگرتووە کەمێک زیاتر هەست بە سەلامەتی بکەن. "  بەڵگەنامەکە لە کۆدێک پێکدێت کە دەکرێت لەسەر مۆبایل یانیش کاخەز دابنرێت. خاوەن خواردنگە و شوێنەکانی دیکە لە رێگەی کامێرای مۆبایلەکانیانەوە وێنەی کۆدەکە دەگرن بۆئەوەی بزانرێت خاوەنی ئەو کۆدە مافی چوونە ژوورەوەی هەیە یان نا.   ئەم بەڵگەنامەیە لەسەر سنووری هەموو وڵاتانی یەکێتیی ئەوروپا بۆ گەشتیاران کاری پێدەکرێت، واتە هەر کەسێک بەڵگەنامەکەی نەبێت، ناتوانێت سەردانی هیچ لەو وڵاتانە بکات.   بڵاوبوونەوەی خێرای کۆرۆنای گۆڕاوی جۆری دەلتا بووەتە هاندەر بۆ ئیتاڵیا و فەرەنسا کە بەڵگەنامەکە لەنێو شارەکانیشیاندا بەکاربهێنن.