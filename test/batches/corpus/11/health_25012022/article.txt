ئەمڕۆ سێشەممە ٢٥ی کانوونی دووەمی ٢٠٢٢، رێککەوتنەکە لە نێوان یاسین ئەحمەد عەباس، سەرۆکی کۆمەڵەی مانگی سووری عێراقی و هاوتا ئێرانییەکەی حوسێن کولیوند واژۆ کرا.   گرنگترین خاڵەکانی رێککەوتنەکە بریتین لە پێشکەشکردنی خزمەتگوزاری پزیشکی بۆ بنکەی پزیشکی و مانگی سووری ئێرانی لە کەربەلا و نەجەف و کازمییە و سامەرا.   یەکێکی خاڵێکی دیکەی رێککەوتنەکە ئەوەیە ئێران پێشوازی لە نەخۆشەکانی عێراق دەکات بە مەبەستی وەرگرتنی چارەسەر لە وڵاتەکەیان، هەروەها هاوکاری دوولایەنەی یەکدی دەکەن لە بەرهەمهێنان و هەناردەکردنی دەرمان و پێداویستی پزیشکی.   رێککەوتنە تەندروستییەکە بۆ ماوەی ١٠ ساڵە و لە پێشەکییەک و حەوت خاڵ پێکهاتووە.  ساڵانە نەخۆشێکی زۆر لە عێراق و هەرێمی کوردستان بە مەبەستی وەرگرتنی چارەسەر روو لە نەخۆشخانەکانی کۆماری ئیسلامیی ئێران دەکەن.