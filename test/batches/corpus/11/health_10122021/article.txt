ئەمڕۆ هەینی ١٠ - ١٢ - ٢٠٢١ بە زۆرینەی دەنگ لە پەرلەمانی ئەڵمانیا یاساکە پەسندکرا. بەو پێیەش، پێویستە تاوەکو مانگی ئاداری داهاتوو هەموو کارمەندانی کەرتی تەندروستی ڤاکسین وەربگرن، هەروەها پزیشکەکانی ڤێتەرنەری و ددانسازەکانیش دەتوانن یارمەتیدەر بن بۆئەوەی پرۆسەکە خێراتر بێت و تەواوی کارمەندەکانی تەندروستی ڤاکسین وەربگرن.   ئۆڵاف شۆڵتز، راوێژکاری نوێی ئەڵمانیا دەڵێت، رووبەڕووبوونەوەی کۆرۆنا کاری هەرە لەپێشینەی حکومەتەکەی دەبێت.   کارل لاوترباخ، وەزیری تەندروستیی ئەڵمانیا دەڵێت، "ئێمە یاسایەک بۆ وەرگرتنی ڤاکسین دەخەینەڕوو. ئەم یاسایە پێویستە، چونکە بە هیچ شێوەیەک مایەی قبووڵکردن نییە دوای دوو ساڵ لە دەستپێکردنی پەتاکە، ئەو خەڵکەکەی کە متمانەیان بە ئێمە کردووە و تەندروستیی خۆیان داوەتە دەستمان، خەریکە لە دامەزراوەکاندا دەمرن، چونکە خەڵکێک لەوێ کاردەکەن کە ڤاکسینیان وەرنەگرتووە. ناتوانین ئەمە قبووڵ بکەین. "  تاوەکو ئێستا نزیکەی ٧٠ % ی خەڵکی ئەڵمانیا هەردوو قورچکی ڤاکسینیان وەرگرتووە، کە ژمارەیەکی کەم لە وڵاتانی یەكێتیی ئەوروپا توانیویانە بگەنە ئەو رێژەیە.  زیاتر لە ٦ ملیۆن و ٤٣٢ هەزار و ٨٠٠ تووشبووی پەتای کۆرۆنا لە ئەڵمانیا تۆمارکراون. لەو ژمارەیە، لانیکەم ١٠٥ هەزار و ٦٢١ یان گیانیان لەدەستداوە، نزیکەی ٥ ملیۆن و ٣٣٠ هەزاریان چاکبوونەتەوە و زیاتر لە ٩٩٠ هەزار و ٨٠٠ هەزاری دیکەش هێشتا هەڵگری ڤایرۆسەکەن.