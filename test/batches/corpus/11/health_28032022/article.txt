ئەمڕۆ یەکشەممە ٢٧ ـی ئاداری ٢٠٢٢، تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، "بە بڕیارێکی دەسەڵاتی فڕۆکەوانیی عێراق هەر کەسێک تەمەنی لە ١٢ ساڵ زیاتربێت بۆ گەشتکردن دەبێت دوو قورچک ڤاکسینی کۆرۆنای وەرگرتبێت، ئەم بڕیارە لە ١ ـی نیسانی ٢٠٢٢ ـەوە جێبەجێ دەکرێت".  تاهیر عەبدوڵڵا ئاماژە بەوەش دەکات، "ئەوانەی ڤاکسینیان وەرنەگرتووە، دەبێت بەڵگەنامەیەکی باوەڕپێکراویان پێبێت کە ناتوانن ڤاکسین وەربگرن، هەروەها دەبێت لە کاتی چوون و هاتن پشکنینی PCR بکەن، ئەگەرنا رێگە نادرێت گەشت بکەن".  گوتیشی، "دەسەڵاتی فڕۆکەوانیی عێراق گشتاندنی بۆ هەموو فڕۆکەخانەکانی عێراق کردووە و بەپێی رێنماییەکان، گەشتیارانی عێراقی و بیانی ئه‌وانه‌ی کە تەمەنیان لە سەروو ١٢ ساڵانەوەیە لانیکەم یەک قورچک لە ڤاکسینی جۆری (Un Johnson & Johnson)، یاخود دوو قورچک لە ڤاکسینەکانی دیکەی وەرگرتبێت دەتوانێت بە تەنها کارتی ڤاکسینی پێبێت و لە چوون و هاتن پێویستییان بە پشکنینی PCR نابێت".   دەسەڵاتی فڕۆکەوانیی عێراق رایگەیاندووە، لە ١ - ٤ - ٢٠٢٢ ـەوە ئەگەر گەشتیارانی عێراقی و بیانی کە تەمەنیان لە سەروو (١٢ ساڵە) هەردوو قورچکی ڤاکسینی کۆرۆنایان وەرگرتبێت، لەکاتی ھاتن و رۆیشتن پێویست ناکات پشکنینی PCR)) بکەن. هەروەها ئەگەر یەک قورچکی ڤاکسینی Johnson & Johnsonیان وەرگرتبێت، پێویست بە پشکنینی PCR)) ناکات.  رۆژی ٢٤ ـی ئاداری ٢٠٢٢، ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی گوت، "لە ١ ـی نیسانەوە کار بەو رێنوێنییانە دەکرێت کە لەلایەن دەستەی فڕۆکەوانیی عێراقەوە دەرکراوە. ئەو گەشتیارانەی کە دێنەوە بۆ هەرێمی کوردستان یان دەبێت پشکنینی کۆرۆنا یان کارتی ڤاکسینیان هەبێت. ئەگەر کارتی ڤاکسینیان هەبێت، پشکنینی کۆرۆنا پێویست نییە".