بەشێکی زۆری وڵاتەکان لە دابینکردنی ڤاکسینی کۆرۆنا کورتهێنانیان هەیە، بە تایبەت هیندستان، ئەوەش بووەتە هۆی ئەوەی رێژەی تووشبوون و گیانلەدەستدان بە پەتاکە لەو وڵاتانە بەرەو زیادبوون بڕوات.  لەلایەکی دیکەوە بەشێک لە وڵاتە دەوڵەمەندەکان زیاتر لەو بڕەی کە پێشبینیان دەکرد ڤاکسینیان دابەشکردووە. هەروەها بەشێک لە وڵاتەکان هێندە گرێبەستی کڕینی ڤاکسینیان کردووە کە بەشی هەموو دانیشتووانەکەی دەکات.  ئەنتۆنیۆ گۆتێرز دوای کۆبوونەوەی لەگەڵ وەزیری دەرەوەی رووسیا رایگەیاند، "ئەوە بەهیچ شێوەیەک جێگەی قبووڵ نییە کە وڵاتە پێشکەوتووەکان دەتوانن زۆربەی دانیشتووانیان بکوتن، لە کاتێکدا زۆربەی وڵاتە تازەگەشەسەندووەکان یەک قورچک ڤاکسینیشیان لە بەردەست نییە".  یەکێک لە مەترسییەکانی ڤایرۆسەکان ئەو بازدان و گۆڕانکارییەیە کە لە میکانیزمی بڵاوبوونەوەی روودەدات، لەبارەی ئەو وڵاتانەی کە هێشتا دەستیان بە دابەشکردنی ڤاکسین نەکردووە و ڤایرۆسی کۆرۆنا بەردەوامە لە بڵاوبوونەوە سکرتێری گشتیی نەتەوە یەکگرتووەکان دەڵێت، "بازدان و هێنانە کایەی جۆری نوێی ڤایرۆسەکە یەکێکە لە مەترسییەکان کە لە وڵاتە تازەگەشەسەندووەکان هەیە".  بەپێی ئامارەکانی بلوومبێرگ تاوەکو ئێستا سەرانسەری جیهان نزیکەی ملیارێک و ٣٦٣ ملیۆن ڤاکسین دابەشکراوە. چین کە سەرچاوەی بڵابوونەوەی نەخۆشیی کۆڤید - ١٩ بوو، پێشەنگی ریزبەندییەکەی گرتووە و ٣٤٢ هەزار ڤاکسینی دابەشکردووە.