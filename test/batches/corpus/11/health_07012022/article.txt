چەند توێژینەوەیەکی نوێ دەریدەخەن کە گۆڕاوی ئۆمیکرۆنی کۆرۆنا بەراورد بە گۆڕاوەکانی دیکەی کۆرۆنا کەمتر مەترسیدارە.   رۆژی پێنجشەممە ٦ - ١ - ٢٠٢٢ تێدرۆس ئەدهانۆم گابرەیسوس، بەڕێوبەری گشتیی رێکخراوی تەندروستیی جیهانی لە کۆنفرانسێکی رۆژنامەڤانیدا گوتی، ریکۆردی بەرزی ژمارەی ئەوانەی تووشی ئۆمیکرۆن دەبن وایکردووە سیستەمی تەندروستی بخاتە ژێر گوشارەوە.  رۆژی دووشەممەی رابردوو لە ماوەی ٢٤ کاژێردا، لە ئەمریکا یەک ملیۆن کەس تووشی کۆرۆنا بوون.  رێکخراوی تەندروستیی جیهانی دەڵێت، لە ماوەی هەفتەی رابردوودا، رێژەی تووشبوون بە ڤایرۆسی کۆرۆنا لە سەرتاسەری جیهاندا بە رێژەی ٧١ % و لە ئەمریکاش بە تایبەتی ١٠٠ % زیادیکردووە. دەشڵێت ٩٠ % ـی ئەوانەشی بە تووندی ڤایرۆسەکەیان گرتووە، "ئەوانەن کە ڤاکسینیان وەرنەگرتووە".   تێدرۆس هۆشداریدەدات کە "ئەوە راستە کە بە بەراورد بە دەلتا، ئۆمیکرۆن لاوازتر دەردەکەوێت، بەتایبەتیش لەنێو ئەوانەی ڤاکسینیان وەرگرتووە، بەڵام ئەوە مانای ئەوە نییە کە دەبێت بە لاواز تەماشای بکەین".   دەشڵێت هەروەکو گۆڕاوەکانی دیکەی کۆرۆنا، ئۆمیکرۆن بووەتە هۆی خەواندنی نەخۆش لە نەخۆشخانە و کوشتنیشیان و "ئەوەی راستی بێت تسونامی کەیسەکان ئەوەندە گەورەیە کە سیستەمی تەندروستیی لە سەرتاسەری جیهانەوە خستووەتە ژێر گوشار".   ئەوە لە کاتێکدایە کە لانیکەم ٦ لێکۆڵینەوە دەریانخستووە گۆڕاوی جۆری ئۆمیکرۆن بە راددەی دەلتا و گۆڕاوەکانی دیکەی کۆرۆنا زیان بە سییەکان ناگەیێنێت بەڵکو کاریگەرییەکەی زیاتر لە بەشی سەرەوەی کۆئەندامی هەناسە دەردەکەوێت.