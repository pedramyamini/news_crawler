نەوزاد حەسەن، یاریدەدەری سەرۆکی شاندی پزیشکانی بێسنوور لە عێراق بە رادیۆی رووداوی راگەیاند، پزیشکانی بێسنوور بایی ٨٠ هەزار دۆلار دەرمان و پێداویستیی پزیشکی بۆ وەزارەتی تەندروستیی هەرێمی کوردستان دابین دەکات، هاوکارییەکە بریتییە لە دەرمان بۆ بەشی نەشتەرگەریی خێرا، نەخۆشییە درێژخایەنەکان و پێداویستیی خۆپاراستن لە کۆڤید بۆ پزیشک کارمەندانی تەندروستی.  نەوزاد حەسەن  گوتی، "هاوئاهەنگیمان لەگەڵ وەزارەتی تەندروستیی هەرێمی کوردستاندا هەیە، هەر کاتێک بۆ هاوکاریی تەندروستیی بەپەلە داوامان لێبکەن هاوکارییان دەکەین، جگە لەوەش لە بواری دابینکردنی دەرمان بۆ نەخۆشانی درێژخایەن هاوکاریی وەزارەتی تەندروستیی هەرێمی کوردستان دەکەین".  لەبارەی هاوکارییەکانیان لە کەمپەکاندا یاریدەدەری سەرۆکی شاندی پزیشکانی بێسنوور لە عێراق گوتی، "پێشتر هاوکاریی کەمپەکانمان کردووە، بەڵام ئێستا هیچ پرۆژەیەکمان لە کەمپەکان نییە، تەنیا هاوکاری تەندروستی پێشکێشی ئەو ئاوارانە دەکەین کە دەگەڕێنەوە شوێنی خۆیان. ئێمە زیاتر پێداویستی فریاگوزاری و بەپەلە دابین دەکەین، لە کەمپەکانیش ئەگەر هاوکارییەکی وا پێویست بێت، ئێمە کارمان کردووە".