بەپێی راگەیێنراوێکی فەرمانگەی میدیا و زانیاریی هەرێمی کوردستان کە رۆژی چوارشەممە ١٠ - ١١ - ٢٠٢١ بڵاوکراوەتەوە، لەسەر راسپاردەی مەسرور بارزانی، سەرۆکوەزیرانی هەرێمی کوردستان بڕی ١٠ ملیار دینار بۆ کەرتی تەندروستی تەرخان دەکات.  وەک لە راگەیێنراوەکەدا ئاماژەی پێدراوە لە ١٠ ملیار دینارەکە پارەکە بەمشێوەیە دابەشدەکرێت:  - بڕی ملیارێک و ٥٠٠ ملیۆن تاوەکو پێنج ملیار دینار بۆ کڕینی دەرمان و پێداویستیی پزیشکی.  - بڕی چوار ملیار دینار بۆ هاندانی پزیشک و کارمەندانی تەندروستی.  - بڕی ١٥٠ ملیۆن دینار بۆ هەڵمەتی هۆشیاریی تەندروستی.  د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، میکانیزمی دابەشکردنی ئەو بڕە پارەیە بەسەر پارێزگاکانی هەرێمی کوردستان تاوەکو ئێستا دیاری نەکراوە و لە چەند رۆژی داهاتوودا وردەکارییەکەی بڵاودەکەینەوە.   ژمارەی تووشبووان و مردن بە کۆرۆنا لە هەرێمی کوردستان رۆژ بە رۆژ لە بەرزبوونەوەدایە و بەپێی دوایین راگەیێنراوی وەزارەتی تەندروستیی هەرێمی کوردستان لە ٢٤ کاژێری رابردوودا ٦٢٨ کەس تووشی کۆرۆنا بوون و ١٨ کەسیش گیانیان لەدەستداوە کە ٥ لە هەولێر، ٣ لە سلێمانی، ٥ لە دهۆک، ٢ لە راپەڕین و ٢ کەسی دیکەش لە گەرمیان بوون.  ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ٣٥١ هەزار و ١٢٥ کەس لەو ژمارەیەش ٦ هەزار و ٥٨٤ کەس گیانیان لەدەستداوە و ٣٥١ هەزار و ١٢٥ کەسیش چاکبوونەتەوە.