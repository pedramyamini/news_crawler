دکتۆر ڤێدات بوڵوت، سەرۆکی کۆمەڵەی پزیشکانی تورکیا نیگەرانیی قووڵی خۆی لەبارەی پرۆسەی خوێندن لە تورکیا دووپاتکردەوە و رایگەیاند، "گوتوومانە و پێداگری لەوە دەکەین کە خوێندنی ئۆنلاین هەرگیز نابێتە جێگرەوەی خوێندنی نێو پۆل و هۆڵ. ئەوە جگە لە بوونی کێشەی ئینتەرنێت لە ناوچە دوورەدەستەکان و نەبوونی تابلێت بۆ قوتابییە هەژارەکان و چەندین کێشەی دیکە".   ڤێدات بوڵوت جەختی لەوەشکردووەتەوە، پێویستە حکومەت پەلە بکات و بەرنامەیەکی تایبەت دابڕێژێت بۆ ئەوەی لە ماوەیەکی دیاریکراودا تەواوی مامۆستایان ڤاکسینیان پێبدرێت تاوەکو دەرگەی قوتابخانەکان بەزووترین کات بکرێنەوە و کێشەی پەروەردە و فێرکردن نەمێنێت.   سەرۆکی کۆمەڵەی پزیشکانی تورکیا رەخنەی تووند لە حکومەتی تورکیا دەگرێت و دەڵێت، لە هیچ وڵاتێکی جیهان نەبینراوە مۆڵەکان و بازاڕەکان کراوەبن، خەڵک بازاڕ بکەن، بەڵام قوتابخانەکان دابخرێن.  لە بەشێکی دیکەی قسەکانیدا ڤێدات بوڵوت دەڵێت، حکومەت لەبری ئەوەی رێکاری پێویست بۆ پاراستنی گیانی خوێندکاران و مامۆستایان بگرێتەبەر، رێگە ئاسانەکەی هەڵبژاردووە، کە بریتییە لە داخستنی دەرگەی قوتابخانەکان بێ گوێدانە داهاتووی منداڵان و نەوەی نوێ.   ئەوە لە کاتێکدایە ئەمڕۆ وه‌زارەتی ته‌ندروستیی توركیا بڵاویكرده‌وه، له ٢٤ كاژێری رابردوودا ٢٧٨ تووشبووی كۆرۆنا لە باکووری کوردستان و تورکیا گیانیان له‌ده‌ستداوه.  بەگوێرەی ئاماری فەرمیی رۆژانەی توشبوون و گیانلەدەستدان بە ڤایرۆسی کۆرۆنا کە لە ماڵپەڕی فەرمیی وه‌زارەتی ته‌ندروستیی توركیادا بڵاوکراوەتەوە: له ماوه‌ی ٢٤ كاژێری رابردوودا ٢٥١ هه‌زار و ١٩٤ كه‌س پشكنینیان بۆ كراوه، ٢٠ هه‌زار و ١٠٧ كه‌س ئه‌نجامی پشكنینه‌كانیان پۆزه‌تیڤ بووه؛ ٢٧٨ تووشبووی ڤایرۆسەکە گیانیان له‌ده‌ستداوه و ٣٥ هه‌زار و ٥٢٩ كه‌سی دیكه‌ش چاكبوونه‌ته‌وه.  هەر بەگوێرەی ئامارەکە، كۆی گشتیی ژماره‌ی مردووان به ڤایرۆسی كۆرۆنا گه‌یشتووه‌ته ٤٢ هه‌زار و ٤٦٥ كه‌س. بەگشتیی ژماره‌ی توشبووانیش ٤ ملیۆن و ٩٩٨ هەزار و ٨٩ كه‌سە.   تاوەکو ئێستا پشكنین بۆ ٤٨ ملیۆن و ٩٦٣ هه‌زار و ٨٠٠ كه‌س لە تورکیا و باکووری کوردستان كراوه. دۆخی ته‌ندروستیی ٣ هه‌زار و ٢٦٠ کەس باش نییە. ٤ ملیۆن و ٦٦٢ هەزار و ٣٢٨ كه‌سیش چاكبوونه‌ته‌وه.