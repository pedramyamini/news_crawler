ئاتیلا ڤاندۆر، خۆبەخش دەڵێت "ئێمە چاومان لەسەریانە، چونکە سیستمی تەندروستیی ئۆکراینا وەک سیستمی تەندروستیی هەنگاریا بەهێز نییە. چەندین نەخۆشی لەوێ هەن کە لێرە نین، وەکو نەخۆشیی سیل و نەخۆشییە گوێزراوەکانی دیکە. "   پزیشکانی خۆبەخش پشکنینی کۆرۆنا بۆ پەنابەرە ئۆکراینییەکان دەکەن. ئەوەی ئەوان دەیڵێن، تەواو جیاوازە لە نیگەرانییەکانی خەڵکی وڵاتەکەیان.   بالینت رێزێسی، پزیشکی خۆبەخش دەڵێت "زۆر کەیسی کۆرۆنامان نییە. پشکنینمان بۆ ئەم خێزانە کرد و چاوەڕێی ئەنجامین. تەنیا پشکنین بۆ ئەوانە دەکەین کە کۆکە، تا و قوڕگ ئێشەیان هەیە. "   بەگوێرەی تەندروستیی جیهانی، تاوەکو ئێستا % ٣٤.٥ ـی کۆی دانیشتووانی ئۆکراینا لانیکەم دوو قورچکە ڤاکسینیان وەرگرتووە.  ئینا پەنابەرێکی ئۆکراینییە و لە دۆنێتسکەوە چووە.  ئینا زڤێهینا، پەنابەری ئۆکراینی دەڵێت "ئێستا کۆرۆنا بووەتە شتێکی لاوەکی، بێگومان هەموو هەوڵێک دەدەم بۆ ئەوەی خۆم بپارێزم و ماسکیش دەبەستم. "   حکومەتی هەنگاریا بەوە دەناسرێت کە سیاسەتێکی دژە کۆچبەری هەیە و بەردەوام رەتیکردووەتەوە پەنابەری وڵاتانی رۆژهەڵاتی نێوەڕاست وەربگرێت، بەڵام دەرگەی لەبەردەم پەنابەرانی ئۆکراینیدا واڵاکردووە و تاوەکو ئێستا لانیکەم ٢٤٠ هەزار پەنابەری ئۆکراینیی چوونەتە نێو وڵاتەکەی.