سەیف بەدر، گوتەبێژی وەزارەتی تەندروستیی عێراق بە رادیۆی رووداوی راگەیاند: "تاوەکو ئێستا زیاتر لە نۆ ملیۆن و ٨٠٠ هەزار کەس ڤاکسینیان لە خۆیان داوە، بەڵام لە رێژەی لەخۆدانی ڤاکسین رازی نیین و داوا لە هاووڵاتییان دەکەین بچن ڤاکسین لە خۆیان بدەن. "  بەپێی ئاماری وەزارەتی تەندروستیی عێراق لەو نۆ هەزار و ٨٠٠ کەسەی ڤاکسینیان لە خۆیان داوە شەش ملیۆن و ٧٣٧ هەزار کەسیان دوو جار کوتراون. ئەوانەیشی سێ جار کوتراون ژمارەیان لە ١٢٠ هەزار کەس کەمترە.  گوتەبێژی وەزارەتی تەندروستیی عێراق گوتی: "هەوڵەکانمان بۆ دابینکردنی ڤاکسین و پێویستییە تەندروستییەکان بەردەوامن. سەرباری ئەوەی ژمارەیەکی زۆری تووشبوون بە کۆرۆنا هەیە، بەڵام جەخت لەوە دەکەینەوە کە توانیومانە مەترسییەکان کۆنترۆڵ بکەین. ئێستا لە شەپۆلی چوارەمداین و رەنگە شەپۆلی دیکەیشی بەدوادا بێت. "  سەیف بەدر ئاماژەی بەوە دا، ئێستا زیاتر لە ٧٠ % ی تووشبووانی ڤایرۆسی کۆرۆنا تووشبووی جۆری ئۆمیکرۆنن. کەمبوونەوەی ژمارەی مردن بە کۆرۆنایش لە دوای شەپۆلی سێیەم وایکردووە خەڵکی گرنگی بە لەخۆدانی ڤاکسین نەدەن.  لە عێراقدا ڤاکسینەکانی ئاسترازێنیکا، سینۆفارم و فایزەر هەن، گوتەبێژی وەزارەتی تەندروستیی عێراق ئەوەی خستەڕوو کە خەڵک زۆرتر داوای فایزەر دەکەن لە کاتێکدا هەرسێکیان وەک یەکن و زۆر باشن.  وێڕای هەبوونی کۆرۆنا لە عێراق و هەرێمی کوردستان، کەچی ئێستا لە نەخۆشخانە حکومییەکانی سلێمانی قەیرانی کەمیی دەرمان سەریهەڵداوە و بەشێکی بەرچاوی دەرمانەکان لە نەخۆشخانە حکومییەکانی ئەو شارەدا دەست ناکەون.  سەیف بەدر لەو بارەیەوە گوتی: "هەموو دەرمانێک لە وەزارەتی تەندروستیی عێراقەوە بە شێوەیەکی راستەوخۆ لە رێگەی فڕۆکەی تایبەتەوە دەگەیێنرێتە هەرێمی کوردستان. هەر دەرمانێک ئەو رۆژەی دەگاتە عێراق، هەمان رۆژ دەگاتە هەرێمی کوردستان و ٢٤ کاژێری بەسەردا تێناپەڕێت. "  تاوەکو ئێستا لە عێراق دوو ملیۆن و ٢٩٩ هەزار و ٧٦٧ کەس تووشی ڤایرۆسی کۆرۆنا بوون، لەو ژمارەیە دوو ملیۆن و ٢٣٦ هەزار و ٢٢٥ تووشبوو چاکبوونەتەوە و ٢٤ هەزار و ٩٤٨ کەسیش مردوون.