دوای بەرزبوونەوەی ژمارەی تووشبووانی کۆرۆنا وەزارەتی تەندروستیی عێراق نووسراوێکی بڵاوکردەوە و تێیدا داوا دەکات، بە لەبەرچاوگرتنی بەرزبوونەوەی ژمارە تووشبووانی کۆرۆنا، لایەنە تەندروستییەکان رادەسپێرێت چاودێرییەکی تووندتری چێشتخانە و شوێنە گشتییەکان بکەن.  نووسراوەکەی وەزارەتی تەندروستیی عێراق ئاراستەی تەندروستیی هەرێمی کوردستان، بەڕێوەبەرایەتیی تەندروستیی بەغدا و سەرجەم پارێزگاکانی دیکە و فەرمانگەی شاری پزیشکی کراوە.  لە لایەکی دیکەوە ئەمڕۆ د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا بڕیارەکانی لیژنەی باڵای رووبەڕووبوونەوەی کۆرۆنای راگەیاند و ئاماژەی بەوە کرد، "ناچارین رێکارەکان تووندتر بکەین. " دەبێت هەموو فەرمانبەران ڤاکسین وەربگرن، رێگە بە هیچ گەشتیارێکیش نادرێت بەبێ وەرگرتنی ڤاکسین بێتە هەرێمی کوردستان.  بە گوتەی جووتیار عادل، گوتەبێژی حکومەتی هەرێمی کوردستان پێویستە هەموو فەرمانبەرانی حکومەت ڤاکسین وەربگرن و بە ماسکەوە دەوام بکەن، هەر فەرمانبەرێکیش جێبەجێی نەکات، رێکاری دژ دەگیرێتەبەر.  جووتیار عادل، گوتەبێژی حکومەتی هەرێمی کوردستان رایگەیاند، بڕیارەکان لە بەرژەوەندیی هاونیشتمانیانە، بەڵام ئاماژەی بەوەشکرد، دۆخی کۆرۆنا لە هەرێمی کوردستان مەترسیدارە و لە رەنگی نارنجییەوە بۆ رەنگی سوور دەڕۆین. گوتیشی، "ئەگەر دۆخەکە خراپتر ببێت و تەشەنە بکات، ئەوا هەموو بژارەکان بە قەدەخەی هاتووچۆی گشتییەوە لەبەردەستی لیژنەکەیە. "  ئەمڕۆ بەپێی راگەیێندراوی وەزارەتی تەندروستیی هەرێمی کوردستان لە ٢٤ کاژێری رابردوودا سێ هەزار و ٢٥٠ تووشبووی نوێی ڤایرۆسەکە دەستنیشانکراون و لەو ماوەدا ١٩ تووشبووی کۆرۆنا گیانیان لەدەستداوە، هاوکات هەزار و ٧٦ تووشبووی پێشووش چاکبوونەتەوە.  لە سەرەتای سەرهەڵدانی پەتای کۆرۆناوە تاوەکو ئێستا، بەپێی ئامارەکانی وەزارەتی تەندروستی، لە هەرێمی کوردستان ٢٢٠٨١٥ تووشبوو تۆمارکراون، ١٩٤٤٦٨ کەسیش لە کۆرۆنا چاکبوونەتەوە، هەروەها ٤٧٢١ کەسیش بە پەتاکە گیانیان لەدەستداوە.