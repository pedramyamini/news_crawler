دەرمانەکە تایبەتە بە کۆمپانیای جێنیتێك، کە سەر بە گرووپی کۆمپانیاکانی رۆش - ی ئەمریکییە.  بەڕێوەبەرایەتیی خۆراک و دەرمانی ئەمریکی رایگەیاند، دەرمانی ئاکتێمرا دەکرێت بدرێتە منداڵ و پێگەیشتووانی تووشبووی کۆرۆنا؛ راشیگەیاند مۆڵەتەکە بۆ کاروباری نائاساییە و دەبێت بەو کەسانە بدرێت کە دەرمانی کۆرتیکۆستیرۆیدس بەکاردەهێنن و پێویستیان بە ئۆکسجینە و دەرمانەکە هاوکاری جەستەیان دەکات لە وەرگرتنی ئۆکسجینی پێویست.  بەڕێوەبەرایەتیی خۆراک و دەرمانی ئەمریکی ئاماژەی بەوەداوە بەڵگە زانستییەکان سەلماندوویانە دەرمانی ئاکتێمرا مەترسی مردن کەمدەکاتەوە و ماوەی مانەوەی تووشبووانیش لە نەخۆشخانەکان کورتتر دەکاتەوە.   کۆمپانیای جێنیتێک لە راگەیێندراوێكیدا رایگەیاند پەسەندکردنی دەرمانی ئاکتێمرا لەدوای ئەنجامدانی لێکۆڵینەوە لە زیاتر لە ٥ هەزار و ٥٠٠ نەخۆشخانەی ئەمریکا کراوە و لە ئەنجامی ٤ توێژینەوەی تەندروستیی گەورە کە بەو ئەنجامە گەیشتوون، دەرمانەکە کاریگەری ئەرێنی بۆ سەر تووشبووانی کۆرۆنادا هەیە.  ساڵی ٢٠٢٠، بەڕێوەبەرایەتیی خۆراک و دەرمانی ئەمریکی مۆڵەتی بەکارهێنانی دەرمانی رێمیدسفیر بۆ تووشبووانی کۆرۆنای دەرکرد.