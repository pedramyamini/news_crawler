ئێستا چەند وڵاتێکی کەنداو لەپاڵ چەند وڵاتێکی دیکەی جیهان وردە وردە لە ڤاکسینە چینییەکە دووردەکەونەوە، وڵاتێکی وەکو بەحرێن هەرچەندە واشنتن پۆست دەڵێت ٥٠ % ی خەڵکەکەی بە ڤاکسینی کۆرۆنا کوتراون، بەڵام هێشتا تووشبوون بە کۆرۆنا لەنێویاندا لە هەڵکشاندایە. بەپێی رۆژنامە ئەمریکییەکە ڤاکسینە چینییەکە لەو وڵاتانەی بەکاردەهێندرێت: "ناوی لەکەدار بووە"،  بەگوێرەی ئاژانسی هەواڵی بەحرێن، وڵاتەکە تەنیا رۆژی پێنجشەممە ١، ٩٣٦ تووشبووی نوێی تۆمارکرد، کۆی ژمارەی تووشبووانی گەیشتە سەرووی ٢٤٠ هەزار کەس، کە خۆی ژمارەی دانیشتووانی ١.٦ ملیۆن کەسە.  بەرپرسانی بەحرێن  داوا لە کۆمپانیاکانی فایزەر - بایۆنتێک دەکەن ڤاکسینیان پێ بفرۆشن بۆ ئەوەی لە هەندێک کەسی بدەن، کە پێشتر دوو قورچکە ڤاکسینی سینۆفارمیان وەرگرتوووە، چونکە بەبڕوای ئەوان ڤاکسینە چینییەکە نەیتوانیوە رێگری لە بڵاوبوونەوەی کۆرۆنا بکات.  بڕیارەکەی بەرپرسانی بەحرێن، چەند هەفتەیەک دوای ئەوە دێت کە رێکخراوی تەندروستیی جیهانی گڵۆپی سەوزی بۆ ڤاکسینی سینۆفارم هەڵکرد بۆ ئەوەی بۆ باری نائاسایی بەکاربهێرنێت. رێکخراوەکە هەفتەی رابردوو ڤاکسینێکی دیکەی چینی بەناوی کۆرۆناڤاک پەسندکرد.  ڤاکسینی سینۆفارم، کە بە هاوئاهەنگی لەگەڵ پەیمانگەی بایۆلۆجی پەککین بەرهەمهاتووە، لە پرۆسەیەکی فراواندا لەسەر خەڵکی چین تاقیدەکرێتەوە. پرۆسەی ڤاکسینکردنی خەڵک تەنانەت لەنێو خودی چینیشەوە بە هێواشی دەستی پێکرد، ئێستا وڵاتەکە ئامانجییەتی تاوەکو کۆتایی ساڵ ٨٠ % ی خەڵکەکەی بەرگری لە دژی کۆرۆنا دروستبکەن.  وەلید خەلیفە، جێگری وەزیری تەندروستیی بەحرێن بە وۆڵ ستریت جۆرناڵی راگەیاندووە، ئەو خەڵکانەی کە تەمەنیان لە سەرووی ٥٠ ساڵە و نەخۆشیی درێژخایەنیان هەیە، هەروەها ڤاکسینی سینۆفارمیان وەرگرتووە، داوایان لێکراوە ناوی خۆیان تۆماربکەن بۆ ئەوەی دوای شەش مانگ بەبێ دواکەوتن ڤاکسینی فایزەر - بایۆنتێک وەرگرن.  شیشیلیس، شیلی، ئۆرۆگوای و چەند وڵاتێکی دیکە سەرەڕای ئەوەی ڤاکسینی سینۆفارمیان بەشێوەیەکی بەربڵاو بەسەر خەڵکەکەیان دابەشکردووە، تووشبوون بە کۆرۆنا لەنێویاندا لە هەڵکشاندایە. هەرچەندە واشنتن پۆست دەڵێت لەنێو هەندێ وڵاتدا متمانە بە سینۆفارم لە کەمبوونەوەدایە، بەڵام بی بی سی لەسەر زاری بەرپرسانی ئیماڕاتی بڵاویکردووەتەوە، کە بەرهەمە چینییەکە نەک ٧٩ % کاریگەرە، بەڵکو بە رێژەی ٨٦ % بەرگری لە دژی کۆرۆنا دروستکردووە.   مانگی رابردوو راپۆرتێکی رێکخراوی تەندروستیی جیهانی لەسەر سینۆفارم بڵاوکرایەوە، کە گوایە ڤاکسینەکە ٧٩ % بەرگریی لە دژی کۆرۆنا دروستدەکات، ئەم رێژەیە هاوتایە لەگەڵ ڤاکسینی ئاسترازێنیکا، بەڵام زۆر نزمترە لە ڤاکسینی مۆدۆێرنا و فایزەر کە سەرووی ٩٠ % بەرگری لەدژی کۆرۆنا دروستدەکەن.  سەرەڕای رەخنە و گومانەکان لە سینۆفارم، پسپۆڕ و شارەزایان دەڵێن بەرهەمە چینییەکە وەکو باسدەکرا، لە زۆربەی کەیسەکان کاری خۆی دەکات و هاوکات لە چەندین ناوچەی جیهان کورتهێنانی گەورەی لە دابەشکردنی ڤاکسین پڕکردووەتەوە.  ئەم هەفتەیە ملیۆنان قورچی سینۆفارم لە پەککین بەسەر خەڵکی دابەشکران، هاوکات لە چوارچێوەی بەرنامەی کۆڤاکسی سەر بە نەتەوەیەکگرتووەکان بۆ دابەشکردنی ڤاکسین بەسەر وڵاتانی هەژار و کەمدەرامەتیش، بەرهەمە چینییەکە رۆڵێکی کاریگەری گێراوە.  رۆژی چوارشەممە بەرپرسانی چینی رایانگەیاند، بەو هیوایەن بتوانن ١ ملیار قورچک ڤاکسینی سینۆفارم لەنیوەی دووەمی ٢٠٢١ بە وڵاتانی جیهان بدەن.