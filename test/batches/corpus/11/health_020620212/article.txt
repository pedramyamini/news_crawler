دکتۆر سامان بەرزنجی، وەزیری تەندروستیی حکومەتی هەرێمی کوردستان، لەکاتی بەشداریکردنی لە بوولتەنی هەواڵەکانی نیوڕۆژی تۆڕی میدیایی رووداو کە سەنگەر عەبدولڕەحمان پێشکێشی دەکات رایگەیاند: "بەپێی راپۆرتی هەفتانەمان لە تیمی پسپۆری و هاوبەشی لە بواری پەتازانی لەگەڵ رێکخراوی تەندروستیی جیهان، کە هەفتانە لەسەر بنەمای پێوەرە نێودەوڵەتی و جیهانییەکان هەڵسەنگاندن بۆ رەوشی تەندروستیی لە هەرێمی کوردستان دەکەین، ئێمە لە رەوشێکین بەرەو ئاسۆیی دەڕوات و بە شێنەیی بەرەو خوارەوە دێت".  بە گوتەی سامان بەرزنجی، رەوشەکە لەم هەفتەیە بەراورد بە هەفتەکانی رابردوو "لە رەنگی پڕتەقاڵییەوە بەرەو خوارەوە دێت، ئەمەش پێویستی بە بەردەوامبوونە لەسەر رێکارەکان. لە کاتێکدا لە مانگەکانی پێشوو و چەندین هەفتەی پێشوو، ئێمە لە دۆخێکی نارنجی تۆخ بەرەو سوور دەڕۆیشتین".  وەزیری تەندروستیی حکومەتی هەرێمی کوردستان دەڵێت: "دەتوانین بڵێن ئێستا ئێمە لە دۆخێکی مامناوەندیداین، ئەمەش پێویستی بەوە هەیە بەردەوامبین لەسەر جێبەجێکردنی رێکارەکانی خۆپارێزی بە تایبەتی دانانی ماسک و دوورکەوتنەوە لە یەکدی، هاوتەریب لەگەڵ پێدانی ڤاکسین کە پرۆسەکە بەردەوامە و رۆژبەڕۆژ بەرەو فراوانتر دەڕوات بۆ ئەوەی لەسەر ئاستی جیهان ئەو پەتایە بە تەواوەتی لەناو دەچێت".  بەپێی ئەو داتایانەی کە وەزیری تەندروستی تایبەت بە رووداو خستیەڕوو، "لە ٢٩ی شوباتی ساڵی ٢٠٢٠ لە سەرەتای سەهەڵدانی کۆرۆنا، کە دووجار هەڵکشانی گەورەی بەخۆیەوە بینیوە، ئێستا کە لە هەفتەی بیست و یەکەمینی ساڵین، لە هەر ١٠٠ هەزار کەسێک، ٦٠٩ کەس تووش دەبن، واتە لە هەر ١٠٠ کەسێک کە تێستی بۆ دەکرێت ٦ کەس پۆزەتیڤە، ئەمە پێوەرێکە لە ١٠ کەمترە، واتە پێوەرێکی باشە، لە کاتێکدا لەم هەڵکشانەی ئەمجارە گەیشتینە ١٤ ".  هەر بەپێی داتاکانیان، دکتۆر سامان گوتی: "رێژەی مردن ئێستا ١.٣ی تووشبووانە، ئەو رێژەیەش بەراورد بە رێژەی ساڵی رابردوو کەمترە، واتە کۆنترۆڵکردن و چارەسەرکردن باشتر بووە. لەوکاتەی هەڵکشانەکە بەرزبوو، هەر کەسێک زیاتر لە ٢ کەسی تووش دەکرد، بەڵام ئێستا کەمتر لە کەسێک تووش دەکات، ئەوەش ئاماژەیەکی باشە".