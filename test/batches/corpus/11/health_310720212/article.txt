جۆ بایدن رۆژی هەینی ٣٠ - ٧ - ٢٠٢١ لە کاتی جێهێشتنی کۆشکی سپی قسەی بۆ رۆژنامەڤانان کرد و گوتی، لە ٢٤ کاژێردا نزیکەی یەک ملیۆن کەس ڤاکسینیان وەرگرتووە و نیو ملیۆن کەس لەوان یەکەم قورچکی ڤاکسینیان وەرگرتووە.   ئەم بڕیارەی سەرۆکی ئەمریکا لەکاتێکدایە، کۆرۆنای دەلتا لە ئەمریکا زۆر بەخێرایی لە بڵاوبوونەوەدایە؛ دوو مانگ لەمەوبەر ١ % ی تووشبووانی کۆرۆنا هەڵگری گۆڕاوەکە بوون، ئێستا ٨٠ % ی تووشبووان هەڵگری کۆرۆنای دەلتان.  بایدن هۆشداریداوە کە ئەگەری هەیە رێوشوێنی زیاتر بسەپێنن، ئەگەر بڵاوبوونەوەی کۆرۆنا بەم جۆرەی ئێستا بەردەوام بێت، ئەمەش لەکاتێکدایە هەفتەی رابردوو لە چەندین ویلایەتی ئەمریکا جارێکی دیکە بەستنەوەی دەمامک لە شوێنە داخراوەکان کرایەوە ناچاری.  بەپێی ئاماری بلوومبێرگ، تاوەکو ئێستا لە ئەمریکا نزیکەی ٣٤٥ هەزار قورچکی ڤاکسین دابەشکراوە کە دەکاتە رۆژانە بە تێكڕا ٦٥٢ هەزار و ٨٥ قورچک. هەروەها ٤٩.٣ % ـی دانیشتووانی ئەمریکا بەتەواوی ڤاکسینیان وەرگرتووە و ٥٣.٩ % بە لای کەمەوە یەک قورچکیان وەرگرتووە.  لە سەرەتای سەرهەڵدانی پەتای کۆرۆناوە لە ئەمریکا زیاتر لە ٣٥ ملیۆن تووشبووی کۆرۆنا تۆمارکراون، لەو ژمارەیە ٦٢٩ هەزاریان گیانیان لە دەستداوە و ٢٩ ملیۆن و ٦٥٢ هەزاریان چاکبوونەتەوە، ئێستا زیاتر لە پێنج ملیۆن تووشبووی کۆرۆنا لە ئەمریکا هەن.