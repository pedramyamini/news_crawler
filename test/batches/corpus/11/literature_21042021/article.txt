لەپای ئەو هەوڵە فەرهەنگیانە، بە بەردەوامی دەوڵەتی سوێد، لەلایەن داگیرکەرانی کوردستان تووشی سەرئێشە دەبووەوە، بەتایبەتی دەوڵەتی تورکیا لە هەمووان دڕتر بوو، چەندین جار بە فەرمی نارەزایەتی دژی ئەو کتێب و گۆڤارانە دەربڕیوە و باڵیۆزی سوێدیان لە ئەنقەرە بانگهێشت کردووە و داوای وەستاندنی ئەو گۆڤار و رۆژنامانەیان کردووە.   لە بەرنامەی پەنجەمۆردا کە وەکو پرۆژەی کتێبیش دەستمان داوەتێ، بەختیار ئەمین کە چەندین ساڵ لەو وڵاتە ژیاوە و لە نزیکەوە ئاگاداری کارە فەرهەنگییەکان بووە، شایەتی لەسەر هەندێک لەو هەوڵە فەرهەنگی و رۆژنامەڤانییانە دەدات کە کورد و دۆستەکانی داویانە بۆ ناساندن و بە زیندوویی راگرتنی فەرهەنگ و زمانی کوردی. لێرەدا چەند پەرەگرافێک لە هەڤپەیڤینەکەی پەنجەمۆر بڵاودەکەینەوە.  رووداو: کتێبی (دەربارەی کوردان) بە زمانی سوێدی، کاریگەری چی بوو لە ناساندنی کورد لە سوێد؟      بەختیار ئەمین: یەکەمجار بوو لە ساڵی هەشتاکاندا ئەوکارە بکرێت،، ئەوەبوو باڵیۆزخانەی هەرچوار وڵاتى داگیرکەری کوردستان پرۆتستۆیان کرد و، نامەى ناڕەزایەتییان نارد بۆ وەزارەتى دەرەوەی سوێد، کتێبێکى نایاب بوو، چوار پێنج جار چاپکراوەتەوە، لە سەرەتادا بە تیراژی شەش هەزار دانە چاپ کرابوو، بۆ هەموو دامودەزگاکانى سوێد دەنێردرا، بۆ هەموو شارەکان و کتێبخانە گشتییەکان دەنێردرا، ئەوەش بەمەبەستی ئەوەی بزانن کورد کێیە و پاشخانی چییە.  رووداو: نووسەری کتێبەکە سوێدی بوو؟  بەختیار ئەمین: نووسەرەکەى بە ئەسڵ خەڵکى ئیستۆنیا بوو، ناوى ئالار کوتمان بوو، دۆستێکى هێژای کورد بوو، پاشان کۆمەڵێک بەرنامەى دیکەمان هەبوو بۆ خەڵکانی پەنابەر کە نەخوێندەوار بوون، بە کاسێت بۆمان تۆماردەکردن، هەم سوێدمان بەو کوردانەی کە دەهاتن دەناساند، هەم سوێدیەکانمان بە کوردەکان دەناساند، بۆ خۆم لەگەڵ برادەرانی دیکە دەچووینە کەنیسەکان، زیاتر لە دووسەد کەنیسەمان بەسەرکردەوە، کەنیسەکان و رەوتە ئاینییەکانی ئەوێ زۆر نەرمونیان بوون، زۆر میهرەبان بوون بەرامبەر پەنابەرانى کورد کە روویان لەو وڵاتە کردبوو، هاوکات بەسەر سەندیکا، قوتابخانەکان و حیزبەکاندا دەگەڕاین بۆ ئەوەی کوردیان پێ بناسێنین.  رووداو: لە قوتابخانەیەکى شەوانە رۆژیدا چالاکییەکی تایبەتتان ئەنجامدا، ئەویش دانانی بەرنامەیەکى خوێندن بوو بە زمانى کوردی کە مامۆستا فەرهاد شاکەلی و مامۆستا بۆز ئەرسەلان وانەی زمانى کوردییان تێدا دەگوتەوە، وابزانم چیرۆکێکى خۆشیشت لەگەڵ مامۆستا جگەرخوێن هەیە؟  بەختیار ئەمین: بەڕێوەبەری ئەو قوتابخانەیە و هەندێک لە مامۆستاکان برادەرم بوون، خانمێک هەبوو ناوى برگیتا ئۆستلوند بوو لەگەڵ خانمێکی دیکە بەناوی  یۆتا ئاسگ، لەگەڵ چەند مامۆستایەکی دیکە، هەموومان هێنانە ناو کار وچالاکى و هاوکارى لەگەڵ کوردستاندا، کۆمەڵێک بەرنامە و شەوی ئەدەببیمان لەسەر ئەدەبی کوردی رێکخست، بەرنامەیەکمان بۆ نووسەران و رووناکبیرانى هەر چوارپارچەى کوردستان دانا بۆئەوەی زیاتر ئەدەبی بەشە جیاوازەکانى کوردستان بناسن، گرفتى لێکدابڕان و گرفتى دیالێکت و گرفتى داگیرکردنى کوردستان و هاتووچۆ و پەیوەندییەکانی زۆر لاواز کردبوو، ئەو چالاکییە پەیوەندییەکانى بەهێز کردەوە، بزووتنەوەیەکى ئەدەبی، فەرهەنگى و نەتەوایەتى، بەشێوەیەکی فراونتر لەوێوە دەستیپێکرد، تەنانەت کاریگەری لەسەر کوردی دیاسپۆرا، تاراوگە، لە وڵاتانى دیکەش دانا، کاریگەرییەکی باشیشمان بە زمانی سوێدی پەیدا کرد، پێموابێت ئەوکاتە گەورەترین وەرگێرانى ئەدەبی کوردی بە زمانى سوێدى کرا، لەگەڵ کاک فەرهاد شاکەلی و هەندێک لەو برادەرە سوێدیانە رێککەوتین، کاکە با شیعری گۆران وەرگێڕین بۆ سەر زمانی سوێدی، با کەشکۆڵێک بۆ پازدە شاعیری هەڵبژاردەی کورد دابنێین، پازدە چیرۆکنووسی کورد هەڵبژێرین و لە کەشکۆڵێکدا چاپیان بکەین، گۆڤارێک بە زمانى سوێدى بڵاوبکەینەوە، فیکرەی گۆڤارێک بە زمانى کوردی هاتە ئاراوە، کتێب چاپ بکەین، دەستمان بە کۆمەڵێک لەو شتانە کرد، ئەوەبوو بیست شیعری نایابی گۆرانمان بە زمانى سوێدى چاپ کرد و، شیعرەکانیشمان بە تیپی لاتینى نووسییەوە ئەوەش بۆ ئەوەی کوردانی باکوور لێی تێبگەن، ئاخر ئەوان تیپی عەرەبیان نەدەخوێندەوە، هەروەها ئەو چیرۆک و شیعرانەى کە هی هەر چوارپارچەى کوردستان و تەنانەت هی کوردانى سۆڤیەتیشی تێدابوو و هەموومان بڵاوکردەوە و کۆڕ و کۆڕبەندمان بۆ گرتن.  رووداو: چیرۆکەکەى جگەرخوێنت لەبیرنەچێت؟  بەختیار ئەمین: سەیدا جگەرخوێنیش لەو بەرنامانەى  قوتابخانەی (بسکۆپس ئارنێ) بەشدار بوو، جارێکیان لەگەڵ من هات، ماشێنێکى فیاتی بچکۆلەم هەبوو، سەیدا جگەرخوێنیش پیاوێکی زەخم بوو، نەیدەتوانى پشتێنى سەلامەتی ماشێنەکە ببەستێت، قەدەخەشە لە پێشی سەیارە دابنیشیت و پشتێن نەبەستیت، زۆر خەریک بوو، پشتێنەکە نەدەهاتەوە، منیش گووتم سەیدا کێشە نییە، وازی لێبێنە!   گووتم سەیدا لێی گەرێ ئەگەر پۆلیس بینی، دەیخەمە چوارچێوەی ئازادی دیانەتەوە و دەڵێم لە ئاینی ئەم پیاوەدا پشتێن بەستن حەرامە!   سەیدا و چەندین نووسەری دیکە بەشداری ئەو کۆڕ و چالاکیانەیان دەکرد.  رووداو: ناوی ئەو گۆڤارە سوێدییەى دەرتان کرد چی بوو؟  بەختیار ئەمین: ناوی سڤێنسک - کوردسک جۆرناڵ بوو، گۆڤارێکى وەرزانە بوو، بێئەندازە کاریگەری هەبوو، لەهەموو کتێبخانە گشتییەکانى سوێد دادەنرا،  سوێدییەکان دەیانخوێندەوە، بۆ دامودەزگا سوێدیەکانیشمان دەنارد.  رووداو: تەنیا کورد نووسینی تێدا بڵاودەکردەوە؟  بەختیار ئەمین: خەڵکى سوێدى و خەڵکى کوریدش تێیاندا دەنووسی، کۆمەڵێک لەو دۆستانەى کورد یەکێکیان کرستیان ناوێک بوو، کەسێکی دیکە ناوی رۆڵف بوو، خانمێکى سوێدى بوو، ئەوانە هەموو دۆستى سەمیمى کورد بوون، بزووتنەوەیەکى پشتیوانیکردن لە کوردمان دەستپێکرد، هەرچەندە ئەو بزووتنەوەیە پێشینەیەکی هەبوو، پێشتر دەستىپێکردبوو، چەند برادەرێک هەبوون یەکێک لەوانە ناوی سەلاحەدین راستگەلدی بوو، ئینسانێکى تێکۆشەر و ئەندامى ئەکادیمیای زانستی سوێدی بوو، ئەوان لەشەستەکاندا بزووتنەوەی هاوکارییان لەگەل کورد دەستپێکردبوو، کاک جەمال عەلەمدار کە نوێنەری بزووتنەوەی کورد بوو لە ستۆکهۆڵم، ئەوان پشتیوانییان بۆ شۆڕشی ئەیلوول لە ساڵی ١٩٧٤ و ١٩٧٥ پەیداکردبوو، لەوێوە هاوکارییان دەناردەوە بۆ شۆڕش.   بزووتنەوەکەی ئێمە هی سەردەمێکی دواتر بوو، بەڵام فراوانتر بوو.