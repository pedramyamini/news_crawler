ئەمڕۆ یەکشەممە ٢٩ - ٠٥ - ٢٠٢٢، دکتۆر پشدەر عەبدوڵڵا، بەڕێوەبەری نەخۆشخانەی جەمال ئەحمەد رەشیدی منداڵان لە سلێمانی لە کۆنگرەیەکی رۆژنامەڤانیدا رایگەیاند: "ئەم پەتای سکچوون و رشانەوە شتێکی تازە نییە ساڵانە هەیە، ئەوەی ئێمە بڵاومان کردووەتەوە بۆ ترساندن و تۆقاندنی خەڵک نییە. هەروەها ئەم پەتایە لە هەموو شار و شارۆچکەکانی دیکە هەیە، رەنگە لە شوێنی دیکە زیاتریش بێت".  بە گوتەی دکتۆر پشدەر عەبدوڵڵا بڵاوکردنەوەی ئەو هەواڵ و خستنەڕووی ئەو داتایانە بۆ ئەوەیە "چۆن بتوانین بەشێوەیەکی دروست مامەڵە لەگەڵ دۆخەکەدا بکەین، هەروەها بۆ ئەوەی دایکان و باوکان زانیاریی دروستیان لەبارەی نەخۆشییەکەوە هەبێت".  لەبارەی زۆربوونی ئەو نەخۆشییە لە وەرزی هاویندا بەڕێوەبەری نەخۆشخانەکە رایگەیاند، هۆکارەکەی دەگەڕێتەوە بۆ بەرزبوونەوەی پلەکانی گەرما، چونکە لەو وەرزە وشکبوونەوەی منداڵان زیاد دەبێت واتە منداڵان زووتر تووشی وشکبوونەوە دەبن، یەکێک لە هۆکارەکانی دیکەش ئەوەیە زۆرتر لە هاوینان لەوانەیە سەرچاوەی ئاو پیس ببێت، هەندێکجاریش دەگەڕێتەوە بۆ ئەو خواردنانەی لە هاویندا لە دەرەوە هەڵدەگیرێن لەناو بەفرگردا هەڵناگیرێن، ئەمەش دەبێتە هۆی ژەهراویبوونی ئەو خواردنانە جا چ بە ڤایرۆس بێت یان بەکتریا بێت.  دکتۆر پشدەر عەبدوڵڵا بۆ دووربوون لەو نەخۆشییە ئاماژە بە چەند رێنوێنییەک دەدات و بە پێویستی دەزانێت "لێرە بەدواوە ئاو بکوڵێندرێت و سارد بکرێتەوە پێش ئەوەی بخورێتەوە، پاکوخاوێنی تەوالێت و حەمام کە سەرچاوەیەکی سەرەکییە بۆ بڵاوبوونەوەی پیسی و تووشبوون بە سکچوون و رشانەوە، دەبێت منداڵەکانمان فێر بکەین چۆن پێش نان خواردن و دوای نان خواردن دەستیان جوان بشۆن. میوە و سەوزە جوان بشۆردرێتەوە ئینجا بخورێت، خواردنەکان جوان بکوڵێندرێن ئینجا بخورێن، ئەگەر منداڵێکی تووشبوومان هەبوو لە ماڵەوە، ئەو کەلوپەلانەی ئەو منداڵە بۆ خواردن و خواردنەوە و دەست سڕینەوە بەکاری دەهێنێت لەلایەن منداڵەکانی دیکەوە بەکارنەهێندرێت".  پێشتر دکتۆر پشدەر عەبدوڵڵ بە تۆڕی میدیایی رووداوی گوتبوو لە رۆژێکدا ٧٠ منداڵ لە نەخۆشخانەکە بۆ چارەسەر ماونەتەوە ٣٠ یان سکچوون و رشانەوە بووە. لە ٥٠٠ منداڵ کە سەردانی نەخۆشخانەکەیان کردووە، ٢٠٠ یان سکچوون رشانەوەیان هەبووە؛ بەگشتی ٤٠ % ی منداڵەکان تووشی سکچوون و رشانەوە بوون.  سەبارەت بە نیشانەکانیش، دکتۆر پشدەر عەبدوڵڵا گوتی: "ئەگەر منداڵێک تووشی سکچوون و رشانەوە بوو، ئەگەر تای زۆر بەرز نەبوو، نیشانەکانی وشکبوونەوەی نەبوو وەکو نەمانی فرمێسک و وشکبوونەوەی دەم و کەمبوونەوەی میز، دەکرێت هەر لە ماڵەوە بە پێدانی شلەمەنی و بڕێکی باشی ئاو، سۆسی سێو، مۆز، ئەو مغەزییە تۆزەی دەگیرێتەوە پێی بدرێت. بەڵام ئەگەر تایەکەی زۆر بەرز بوو، پیساییەکەی خوێن و لیمانی لەگەڵدا بوو، ئەگەر نیشانەکانی وشکبوونەوەی لەگەڵدا بوو، ئەگەر گەشکەی لەگەڵدا بوو، ئەگەر نەخۆشیی درێژخایەنی هەبوو، ئەگەر لە خوار یەک ساڵەوە بوو.. باشترە بە زووترین کات سەردانی نەخۆشخانە بکات یان پزیشکی پسپۆری منداڵان بیبینێت".  بەڕێوەبەری نەخۆشخانەی جەمال ئەحمەد رەشیدی منداڵان لە سلێمانی داوایەکی دیکەی هەبوو و گوتی، جگە لە پزیشکی پسپۆری منداڵان هیچ کەسێک چارەسەری ئەو منداڵە تووشبووانە نەکات و دەشڵێت: "هەموو سکچوون و رشانەوەیەک پێویستی بە دەرمانی فلاجین و کۆمەڵێک دەرمان نییە، هۆکارەکان زۆرن، لەوانەیە ڤایرۆس بێت، بەکتریا بێت، لەوانەیە هەستیاری بێت بە خواردن یان بە شیر، هەستیاری بە گەنم و جۆ، رەنگە شیرینی زۆر خواردبێت. بۆیە ئەگەر زۆر بە وریاییەوە مامەڵە لەگەڵ ئەو حاڵەتانە نەکەین دەیان حاڵەتی ترسناک یان گیانلەدەستدان یان گورچیلە وەستان و ماکی زۆرتر رووبدات".