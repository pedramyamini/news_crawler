نزیکەی نۆ ساڵە مەڵبەندی راوێژکاری لە زانکۆی پزیشکیی هەولێر کراوەتەوە و بە بێبەرامبەر راوێژ بە قوتابییان دەدات کە بەپێی کۆنمرەکانیان چ کۆلێژێک هەڵبژێرن.   د. هاوڕێ مستەفا، یاریدەری سەرۆکی زانکۆی پزیشکیی هەولێر بۆ کاروباری قوتابییان بە رادیۆی رووداوی راگەیاند: "ئەمساڵیش پێشوەختە ئەم مەڵبەندەمان ئامادە کردووە بۆ پێشوازیکردن لە هەموو ئەو قوتابییانەی سەردانی مەڵبەندەکەمان دەکەن و لە بەیانییەوە تا نیوەڕۆ راوێژیان پێ دەدەن لەسەر بنەمای ئەو کۆنمرەیەی هێناویانە. "  چۆنیەتیی پڕکردنەوەی فۆڕمی زانکۆلاینیش بە جۆرێکە کە بەرنامەکە خۆی بەپێی ئەو کۆنمرەیەی قوتابییەکە هێناویەتی، ئەو بەشانەی ئەگەری هەیە لێیان وەربگیرێت بۆی دەهێنێت.   یاریدەری سەرۆکی زانکۆی پزیشکیی هەولێر بۆ کاروباری قوتابییان گوتی: "مەرجەکانی وەرگرتنی قوتابی لە زانکۆی هەولێری پزیشکی ساڵانە لە ناوەندی وەرگرتنی وەزارەتی خوێندنی باڵاوە دەردەچن. دەبێت ئەو کەسەی فۆڕمی زانکۆلاین پڕدەکاتەوە دانیشتووی هەرێمی کوردستان بێت و بەڵگەنامەیەکی پێ بێت کە بیسەلمێنێت خەڵکی هەرێمی کوردستانە. "  د. هاوڕێ مستەفا لەبارەی وەرگرتنی قوتابییە ئاوارەکانەوە لە کۆلێژەکانی هەرێمی کوردستان ئاماژەی بەوە دا، ئەو قوتابییانەی ئاوارەن، بەو مەرجەی ئامادەییان لە هەرێمی کوردستان تەواو کردبێت، لەلایەن وەزارەتەکانی پەروەردە و خوێندنی باڵاوە ژمارەی نهێنی و ناوێکی تێپەڕیان دەدرێتێ و هەمان مامەڵەی قوتابیی دانیشتووی هەرێمی کوردستانیان لەگەڵ دەکرێت.  زانکۆی پزیشکیی هەولێر پێنج کۆلێژی پزیشکیی هەیە: کۆلێژی پزیشکیی گشتی، ددان، زانستە تەندروستییەکان و پەرستاری. ئەو قوتابییانە وەردەگرێت کە کۆنمرەیان لە دوا قۆناخی ئامادەییدا زۆر بەرز بووە.