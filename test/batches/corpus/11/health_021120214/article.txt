د. دیار ئیبراهیم، بەڕێوەبەری گشتیی تەندروستیی راپەڕین بە رادیۆی رووداوی راگەیاند: "رێژەی تووشبوونی منداڵ زیادی کردووە. لە دەڤەری راپەڕین لە هەر ١٠ منداڵێکی نەخۆش کە بۆ چارەسەری سەردانی پزیشک دەکەن حەوتیان هەڵگری ڤایرۆسی کۆرۆنان. ئێستا رێژەی داخڵکردنی نەخۆش لە نەخۆشخانەکاندا زۆر زیادی کردووە. ئێستا تەنیا لە نەخۆشخانەی ژیان و نەخۆشخانەی فێرکاریی شەهیدانی قەڵادزێ تەنیا تووشبووانی سەرووی ١٨ ساڵی نزیکەی ٧٠ تووشبوو هەن. لە رانیە و قەڵادزێ رۆژانە نزیکەی ١٨٠ منداڵی تووشبوو سەردانی راوێژکارییەکان دەکەن. "  بەڕێوەبەری گشتیی تەندروستیی راپەڕین ئاماژەی بەوە دا، ئەو منداڵانەی تووش دەبن تەمەنیان لە ساڵێک بۆ دوو ساڵدایە و تەنانەت تووشبووی تەمەن شەش مانگییش هەیە. ئەوانە دەبنە سەرچاوەیەکی خێرای گواستنەوە، چونکە ڤایرۆسەکە لە لەشی منداڵەکەدا کەمتر کار دەکات، بەڵام لە لەشی دایک و باوکەکەدا زیاتر کاریگەریی دەبێت و دەیانخاتە دۆخێکی خراپەوە.  ئەو گوتیشی: "ئەگەر سیستەمی ئۆکسجینی ناوەندیی نەخۆشخانەی ژیان بخەینە کار رۆژانە دەتوانین بە لایەنی کەمەوە ٩٠ نەخۆش وەربگرین، لە نەخۆشخانەی فێرکاریی شەهیدانی قەڵادزێیش دەتوانین نزیکەی ٤٠ نەخۆش وەربگرین. "  بە گوتەی د. دیار ئیبراهیم، لە سنووری ئیدارەی راپەڕین لەگەڵ ئەوەی پێشتر رێژەی تووشبوون زۆر زیاد بوو، ئێستایش رێژەکە تۆزێک کەمی کردووە، بەڵام رێژەی مردن زۆرە. ئەو کەسانەیشی تووش دەبن دۆخیان خراپە و پێویستیان بەوەیە راستەوخۆ لە چاودێریی چڕدا بن.   ئەو بەڕێوەبەرە ئەوەی خستەڕوو، "لە ٢٠ رۆژی رابردوودا لە سنووری ئیدارەی راپەڕین ٤٢ کەس بە ڤایرۆسی کۆرۆنا مردوون. رۆژیش هەبووە هەزار بووتڵی ئۆکسجینمان بۆ نەخۆشانی کۆرۆنا بەکارهێناوە. هۆکاری سەرەکیی زۆربوونی تووشبووانیش بۆ پابەندنەبوونی هاونیشتمانییان دەگەڕێتەوە. تووشبوون و مردنیش لە هەموو تەمەنەکان هەن. تاوەکو ئێستا هەموو ئەوانەی تووشبوون و مردوون هیچ کامیان ڤاکسینیان لە خۆیان نەداوە. "  د. دیار ئیبراهیم باسی لەوە کرد کە ئێستا رێژەی لەخۆدانی ڤاکسینی کۆرۆنا لە دەڤەرەکەیان زیادی کردووە و رۆژانە ١٠٠٠ - ١١٠٠ کەس ڤاکسین لە خۆیان دەدەن.