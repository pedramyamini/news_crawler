رۆژی پێنجشەممە، ٥ - ٥ - ٢٠٢٢، دکتۆر عودەی عەبادی، بەڕێوەبەری نەخۆشخانەی ڤێتێرنەری شاری موسڵ بە تۆڕی میدیایی رووداوی گوت: "ئەو ژنە یەکەم تووشبووی نەخۆشیی تای خوێنبەربوونە لە پارێزگاکەماندا تۆماربکرێت؛ ژنەکە دانیشتووی گەڕەکی گۆگجلیی شاری موسڵە؛ ئەو ناوچەیە زیاتر خەڵکەکەی مەڕوماڵات بەخێودەکەن و ئافرەتەکە باری تەندروستیی باشە. "  بەڕێوەبەری نەخۆشخانەی ڤێتێرنەری شاری موسڵ گوتیشی: "دوای دەرکەوتنی ئەو تووشبووە، هەموو چوون و دەرچوونێکی ئاژەڵەکانی ئەو ناوچەیە قەدەخەکرا؛ هەروەها تیمەکانمان هەڵسان بە رشاندنی دەرمانی پێویست بۆ قەڵاچۆکردنی ئەو گەنەیەی هەیە بۆ ئەوەی رێگە لە تووشبوونی کەسانی دیکە بگیرێت. "  رۆژی پێنجشەممە، ٥ - ٥ - ٢٠٢٢، سیروان رۆژبەیانی، جێگری یەکەمی پارێزگای نەینەوا لە راگەیێندراوێکدا داوای لە فەرمانگەی تەندروستیی نەینەوا و نەخۆشخانەی ڤێتێرنەری و دەزگە ئەمنییەکانی پارێزگاکاکە کرد چاودێرییەکانیان تووندتربکەنەوە لەسەر گوشتفرۆش و بازرگانانی مەڕوماڵات، دوای ئەوەی بەشێکیان پەنایان بردووەتەبەر سەڕبڕینی مەڕ و ماڵات بەبێ هیچ چاودێرییەک.  لە راگەیێندراوێکدا جێگری یەکەمی پارێزگای نەینەوا دەڵێت، "دوای تۆمارکردنی یەکەم تووشبووی تای خوێنبەربوون لە شاری موسڵی سەر بە پارێزگای نەینەوا کە ئافرەتێکە، داوا لە خەڵک دەکەین مامەڵە لەگەڵ گۆشتفرۆشە ناپابەندبووەکان بە رێوشوێنە تەندروستییەکان نەکەن. "  سیروان رۆژبەیانی داواشی لە دەزگا ئەمنییەکان کرد لە پێناو تەشەنەنەکردنی زیاتری نەخۆشییەکە لە پارێزگای نەینەوا، ئەو شوێنانەی گۆشتفرۆشتن دابخەن کە گۆشتی بێمۆر دەفرۆشن و ئەوانەی لەگەڵ سەربڕخانە فەرمییەکاندا مامەڵە ناکەن.  تای خوێنبەربوون نەخۆشییەکی ڤایرۆسی هاوبەشە لە نێوان مرۆڤ و ئاژەڵ لە رێگەی گەنەوە بۆ ئاژەڵ بەشێوەیەکی سەرەکی دەگوازرێتەوە؛ ئاژەڵی ماڵی و کێوی وەک گوێزەرەوەی ڤایرۆسەکە بۆ مرۆڤ رۆڵ دەگێڕن؛ بڵاوبونەوەی ئەم نەخۆشیە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.   بەگوتەى د. حەیدەر حەنتوش، بەڕێوەبەرى یەکەى نەخۆشییە گوازراوەکان لە بەڕێوەبەرایەتیى تەندروستیى پارێزگاى زیقار، لە چوار مانگى رابردوودا ١٧ کەس لە سنوورى پارێزگاى زیقار تووشی تاى خوێنبەربوون بوون و سیانیان گیانیان لە دەستداوە کە ١٦ ـیان لە مانگى نیساندا تووشبوون و تووشبووەکەى دیکە لە مانگى ئاداردا تۆمارکراوە.