ئەمڕۆ هەینی ١ - ١٠ - ٢٠٢١ مەسرور بارزانی، سەرۆکوەزیرانی هەرێمی کوردستان تویتێکی کردووە و تێیدا هاتووە، "پرۆسەی ڤاکسین لێدان لە ١٧١ سەنتەر لە سەرانسەری کوردستان بەباشی بەڕێوەدەچێت. زیاتر لە ١ ملیۆن ژەمە ڤاکسین لێدراون و ١.٥ ملیۆن ژەمیش دابینکراوە. با پێکەوە کوردستان بپارێزین".   لەبارەی هەمان بابەت، سامان بەرزنجی، وەزیری تەندروستیی هەرێمی کوردستان بە فەرمانگەی میدیا و زانیاریی حکومەتی هەرێمی کوردستانی راگەیاندووە، تاوەکو ئێستا ١، ٠٣٧، ٨٥٤ قورچکە ڤاکسین دراوەتە هاونیشتمانی و هاووڵاتیان.   وەزیری تەندروستیی هەرێمی کوردستان ئاماژە بەوە دەکات کە ٦٢٧، ٥٠٣ قورچک لەوان یەکەم و ٤١٠، ٣٥١ قورچک لەوانیش دووەم بوون.  بەپێی ئاماری وەزارەتی تەندروستی تاوەکو ئێستا لە هەرێمی کوردستان ٣٣٣ هەزار و ٥٩٣ تووشبووی کۆرۆنا تۆمارکراون و پێنج هەزار و ٨٩٢ کەس گیانیان لەدەستداوە.