شاڵاو عارف، بەڕێوەبەری کوشتارگەی هاوچەرخی سلێمانی، ئەمڕۆ یەکشەممە ٢٨ - ١١ - ٢٠٢١، بە تۆڕی میدیایی رووداوی راگەیاند: "بۆ یەکەمجارە لەلایەن ستافی پزیشکی کوشتارگەی هاوچەرخی سلێمانی نەخۆشییەکی مەترسیدار تۆماردەکەین کە بە نەخۆشی Sarcocystosis دەناسرێت  و یەکەمجارە لە ئاژەڵی گەورە تۆماری دەکەین، ئەم نەخۆشییەش راستەوخۆ لە ئاژەڵەوە بۆ مرۆڤ دەگوازرێتەوە".  سەبارەت بە هۆکاری ئەو نەخۆشییە، شاڵاو عارف گوتی: "هۆی ئەم نەخۆشیە کە لەهەموو شیردەرەکاندا هەیە، مشەخۆری Sarcocystis hominisیە، نەکوڵاندنی گۆشتی ئاژەڵە بەتەواوەتی. دەبێت بۆ لەناوبردنی نەخۆشییەکە، گۆشتەکە لانیکەم لە پلەی گەرمی ٦٠ و بۆ ماوەی ٢٠ خولەک بکوڵێندرێت، هۆکاری دووەمیش ئەو گۆشتانەیە کە لەسەر شەقامەکان دەفرۆشرێن، ئەو نەخۆشییەش بەبەرکەوتنی ئاژەڵی تووشبوو دەگوازرێتەوە".  لەبارەی مەترسییەکانی نەخۆشییەکە، بەڕێوەبەری کوشتارگەی هاوچەرخی سلێمانی گوتی: "مەترسی ئەم نەخۆشیە لەوەدایە کە هەندێجار زۆر بە سەختی تەشەنە دەکات لە مرۆڤدا بە جۆرێک تەواوی جەستەی دەگرێتەوە،  لە هەندێ حاڵەتدا بە گومانی شێرپەنجە نەخۆش بۆ ماوەیەکی زۆر چارەسەری کیمیایی وەرگرتووە، بەڵام تەندروستی خراپتر بووە، دواجار پاش پشکنینی ورد و بە PCR دەستنیشانکراوە".  شاڵاو عارف، لەبارەی نیشانەکانی ئەو نەخۆشییە لەمرۆڤدا گوتی: "دوو جۆر زیانی تەندروستیی هەیە، یەکەمیان ماسولکەییە و کاریگەریی لەسەر ئۆرگانە ماسولکەییەکان هەیە و  ماسولکەکان تووشی ئازار دەکات و تای زۆریش بۆ نەخۆش و هەست بە ماندوویێتی دەهێنێت، هەروەها نیشانەی دووەمیشی لەسەر ریخۆڵەکان دەردەکەوێت، کە دەبێتە هۆی سکچوون و رشانەوە".