بەپێی راگەیێندراوێکی نووسینگەی سەرۆکوەزیرانی عێراق، لە کۆبوونەوەی رۆژی سێشەممەی ئەنجوونی وەزیران دا لەبارەی پەتای کۆرۆنا ژمارەیەک بڕیاردراون کە بریتین لە:  یەکەم: بەردەوامبوونی ڤاکسینکردنی هەموو ئەوانەی کە کاردەکەن لە شوێن و چێشتخانە و مۆڵەکان. ئەگەر پێویستییەکان جێبەجێ نەکرێت، سەرپێچکاران بە پێبژاردن سزا دەدرێن و لە دوای ١/٩/٢٠٢١ شوێنەکەیان دادەخرێت.  دووەم: رێگەنادرێت ئەو چین و توێژانەی خوارەوە دەوام بکەن، بە نەهاتوو بۆیان ئەژمار دەکرێت، ئەگەر کارتی ڤاکسینکردن، یاخود هەفتانە پشکنینی پی سی ئاڕ نەهێنن، بۆ ئەوانەی ڤاکسینیان وەرنەگرتووە، یاخود لە ماوەی سێ مانگی رابردوودا تووشی کۆرۆنا بوونە. ئەو بڕیارەش لە ١/٩/٢٠٢١ جێبەجێ دەکرێت:   یەکەم: فەرمانبەرانی وەزارەتەکان و ئەو فەرمانبەرانەی سەر بە وەزارەتەکان نین، لەگەڵ دامودەزگاکانی کەرتی تایبەت.  دووەم: قوتابی و کارمەند و ئەندامانی دەستەی وانەبێژان لە پەیمانگە، کۆلێژ، زانکۆ و دەزگاکانی کەرتی تایبەت.  سێیەم: قوتابیانی سەرووی ١٨ ساڵ، کارمەند و مامۆستانی قوتابخانە حکومی و ئەهلییەکان.   چوارەم: پابەندبوونی هەموو فەرمانگەکانی دەوڵەت، بەوەی پێشوازی لە هیچ سەردانیکارێک نەکەن، ئەگەر ئەوەی لە بڕگەی (٢)دا هاتووە جێبەجێ نەکەن.  پێنجەم: رێگەنەدان بە بەڕێوەچوونی هەڵبژاردنی سەندیکاکان. بەڕێوەچوونی هەموو کۆنگرەیەک، ئەگەر پێشتر راینەگەیێنن رێگە بە بەشداریکردنی ئەوانە نادرێت، کە ڤاکسینیان لە خۆیان نەداوە، یاخود دەبێت پشکنینی پی سی ئاڕ بهێنن، کە دەبێت پێش ٧٢ کاژێر لە وادەی دەستپێکردن پشکنینەکە کرابێت.  شەشەم: پابەندکردنی سەرجەم گەشتیارانی عێراقی کە دەیانەوێت گەشتی دەرەوە بکەن، بە وەرگرتنی بڕوانامەی نێودەوڵەتی ڤاکسین وەرگرتن، کە لە ١/١٠/٢٠٢١ دەستپێدەکات، لەگەڵ داوا و پێویستیی ئەو وڵاتەی کە بۆی دەچێت، جگە لەو بارودۆخانەی باسکران، یاخود ئەوانەی سێ مانگ پێشووتر تووشبوون. هەروەها پابەندکردنیان بە هێنانی پشکنینی پی سی ئاڕ، بۆ ئەوەی بیسەلمێنن کە تووشبووی کۆرۆنا نین لەکاتی گەشتەکەیاندا.  حەوتەم: لایەنی کەم وەک مەرجێک دەبێت ژەمی یەکەمی ڤاکسینی وەرگرتبێت، تاوەکو هەڵاوێردنی بۆ بکرێت لە کاتی قەدەخەی لاوەکی، یاخود گشتگیردا (لەکاتی پێویست ئەگەر قەدەخەکە سەپێندرا).  هەشتەم: دووپاتکردنەوە لەوەی دەستەی میدیا و گەیاندنی عێراقی، سەرجەم کەناڵەکان پابەند بکەن بە پەخشکردنی بەرنامەی هۆشیارکردنەوە لەبارەی سوودەکانی ڤاکسینکردن. هانی هاووڵاتیان بدەن بۆ وەرگرتنی ڤاکسین. نابێت کەسانی ناپسپۆر لەسەر کۆرۆنا میوانداری بکرێن و پڕوپاگەندە بڵاوبکرێتەوە. لێپرسینەوە لەگەڵ سەرپێچیکاران دەکرێت و کەناڵەکەش دادەخرێت.  تاوەکو ئێستا ملیۆنێک و ٢٣٣ هەزار و ٢٤٠ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ١٥١ هەزار و ٥٠١ لەو تووشبووانە چاکبوونەتەوە، واتە ٤.٩٣ % ی تێکڕای تووشبووان، هەروەها ٦٥ هەزار و ١٣٦ تووشبووی کۆرۆنا هێشتا چارەسەر وەردەگرن، ٤٠٦ لەو تووشبووانەش لەژێر چاودێریی چڕدان، ١٦ هەزار و ٥٨٩ تووشبووی کۆرۆناش گیانیان لەدەستداوە.