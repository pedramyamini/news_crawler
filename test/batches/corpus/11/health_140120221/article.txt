وەزارەتی تەندروستی و ژینگەی عێراق، ئەمڕۆ هەینی ١٤ - ٠١ - ٢٠٢٢ لە راگەیێندراوێکدا سەبارەت بە دۆخی کۆرۆنا لە عێراق و هەرێمی کوردستان رایگەیاند: "لە ٢٤ کاژێری رابردوودا ٣ هەزار و ٢٦٦ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون؛ هەر لەو ٢٤ کاژێرەدا ٣٩٧ تووشبووی دیکەی ڤایرۆسی کۆرۆنا چاکبوونەتەوە و ٨ کەسیش لە عێراق و هەرێمی کوردستان بەهۆی تووشبوونیان بە کۆرۆنا گیانیان لەدەستداوە".  ئەوەی کە پەیوەندی بە باشووری کوردستانەوە هەیە، ئامارەکە بەم جۆرەیە: کەرکووک ٦٣٨ تووشبوو و ٣ گیانلەدەستدان، هەولێر ٣٩٦ تووشبوو و ١ گیانلەدەستدان، سلێمانی ٣٩٦ تووشبوو و ١ گیانلەدەستدان، دهۆک ٢٥٤ تووشبوو و ١ گیانلەدەستدان.   زۆربوونی تووشبوون بە کۆرۆنا لە عێراق لە کاتێکدایە، بەدرێژایی چەند هەفتەی رابردوو ژمارەی تووشبوون بە کۆرۆنا لە عێراق لە چەند سەد کەسێک تێنەدەپەڕی، بۆیە تۆمارکردنی زیاتر لە ٣ هەزار تووشبوون بە کۆرۆنا لە ماوەی ٢٤ کاژێردا لە عێراق ژمارەیەکی پێوانەییە؛ ئەو پێشهاتە هەروەها هاوکاتە لەگەڵ سەرهەڵدانی شەپۆلی چوارەمی تووشبوون بە کۆرۆنا لە عێراق و هەرێمی کوردستان.  بەپێی ئامارەکانی وەزارەتی تەندروستیی عێراق، تاوەکو ئێستا زیاتر لە ٨ ملیۆن و ٨٠٠ هەزار کەس لە عێراق و هەرێمی کوردستان پێکوتەی دژەڤایرۆسی کۆرۆنایان وەرگرتووە.  وەزارەتی تەندروستیی عێراق دەڵێت: "تاوەکو ئێستا زیاتر لە ٢ ملیۆن و ١٠٠ هەزار کەس لە عێراق و هەرێمی کوردستان تووشی ڤایرۆسی کۆرۆنا بوون؛ زیاتر لە ٢ ملیۆن و ٦٩ هەزار لەو تووشبووانە چاکبوونەتەوە؛ زیاتر لە ٢٤ هەزار کەس بەهۆی تووشبوون بە کۆرۆنا لە عێراق و هەرێمی کوردستان گیانیان لەدەستداوە".