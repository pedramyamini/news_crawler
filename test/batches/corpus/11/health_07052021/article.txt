بەگوێرەی مافی داهێنان، کە کۆمپانیاکانی بەرهەمهێنانی ڤاکسین هەیانە، تەنیا ئەو کۆمپانیایانە دەتوانن ڤاکسین بەرهەمبهێنن و هەر وڵات و لایەنێک ڤاکسین بەرهەمبهێنن دەبێت ئەو وڵات و لایەنە پارە بدەنە کۆمپانیا خاوەن بەرهەم یاخود خاوەن بیرۆکەکە.  هەروەها مافی داهێنان ماف دەداتە کۆمپانیای خاوەن بیرۆکە بۆ ماوەیەکی دیاریکراو مافی قۆرخکردنی بەرهەمهێنانی بەرهەمەکەی هەبێت، تاوەکو لەڕێگەی فرۆشتنیەوە بتوانێت خەرجییەکانی وەرگرێتەوە و بتوانێت بەو پارانەی کە دەستی دەکەوێت داهێنانی زیاتر بکات.  کۆمپانیاکانی بەرهەمهێنانی ڤاکسین دژ بە بیرۆکەی لادانی مافی داهێنانن و پێیانوایە نەمانی ئەو مافە داهێنان دەکوژێت.  رێکخراوی بازرگانیی جیهانی دەستپێشخەرییەکی خستووەتەڕوو، تێیدا داوای کردووە بۆ ماوەیەکی کاتی مافی داهێنانی ڤاکسینی کۆرۆنا لاببرێت و کاری پێنەکرێت، تاوەکو رێگەبدرێت وڵاتانی دیکەی جیهان ڤاکسین بەرهەمبهێنن و بەرهەمی ڤاکسینەکە زیاد ببێت.  لە کۆی ١٦٤ وڵاتی جیهان، ١٠٠ وڵات پێشوازییان لە دەستپێشخەرییەکەی رێکخراوی بازرگانیی جیهانی کردووە و چاوەڕوان دەکرێت لە مانگی حوزەیرانی داهاتوودا لیژنەی هزری تایبەت بە مافی داهێنان تاوتوێی بابەتەکە بکات.  ئەمریکا لەلایەن خۆیەوە پێشوازی لە دەستپێشخەرییەکە کردووە. کاسرین تای، نوێنەری ئەمریکا لە رێکخراوی بازرگانیی جیهانی رایگەیاند "لە کاتە نائاساییەکاندا پێویستە رێکاری نائاسایی بگیرێتەبەر"، گوتیشی، ئەمریکا لەمەولا دەستدەکات بە گفتوگۆکانی تایبەت بە لابردنی مافی داهێنان، هاوکات ناوبراو هۆشداری دا لەوەی، بابەتەکە ماوەیەکی زۆری دەوێت.