ماوەی چەند هەفتەیەکە دژی سەپاندنی رێکاری نوێ بۆ رووبەڕووبوونەوەی گۆڕاوی ئۆمیکرۆن، لە چەند وڵاتێکی ئەوروپا خۆپێشاندان و ناڕەزایەتی بەردەوامە، بەپێی رێکارە نوێیەکانی وڵاتان، هەر کەسێک بەڵگەنامەی ڤاکسینی پێ نەبێت ناتوانێت بچێتە شوێنە گشتییەکانی وەک مۆڵ، باڕ، قاوەخانە، رێستورانت، هۆڵە وەرزشی و هونەرییەکان.  بە گوێرەی رێکارە نوێیەکان، بەلجیکییەکان ناتوانن بەشێوەیەکی ئاسایی بەبۆنەی سەری ساڵەوە ئاهەنگ بگێڕن، چونکە بۆیان نییە لە ٢٠٠ کەس زیاتر لە شوێنێکدا کۆببنەوە، ئەگەر لەو رێژەیە کەمتریش بن، پێویستە بەڵگەنامەی وەرگرتنی ڤاکسین یان پشکنینی نێگەتیڤیان پێ بێت، هەروەها دەبێت لە شوێنەکانی خۆیان هەڵنەستنەوە و نزیکی یەکدی نەبنەوە.  سباستیان، بەشداری لە خۆپێشاندانێکی فراواندا کردووە لە بەلجیکا و دەڵێت، "باوک و باپیرانمان لە سەردەمی جەنگدا ژیاون. ئەوان لە پێناو ئازادیی ئێمەدا تووشی دەردەسەری بوون و گیانی خۆیان بەختکرد. ئێستا نۆرەی ئێمەیە، من لە پێناو ئازادیی نەوەکانی داهاتوودا شەڕ دەکەم. مافی ئەوەمان هەیە لە جیهانێکی ئازاددا بژین. "  لە ئیسپانیاش، بۆ سێیەم هەفتە لەسەر یەک، خۆپێشاندان دژی سەپاندنی بەڵگەنامەی ڤاکسین ئەنجامدرا. هەر کەسێک بەڵگەنامەی وەرگرتنی ڤاکسینی پێنەبێت ناتوانێت بچێتە شوێنە گشتییەکان.  ریچارد، خۆپێشاندەرێکی ئیسپانییە گوتی، "شانازی دەکەم کاتێک دەبینم خەڵک خۆپێشاندان دژی چەوساندنەوەمان دەکات. دەتوانین لەم کاتەدا بڵێین ئەمە دیکتاتۆرییە. خەریکە ئێمە لە مافەکانمان دادەماڵڕێین و دەخرێینە ژێر گوشارەوە. ئەو چەوساندنەوەیە نازییەکانمان بە بیردەهێنێتەوە. "  لە بەریتانیاش بەشێک لە خەڵکی کە بە "دژە ڤاکسینەکان" ناسراون، لە دژی سەپاندنی بەکارهێنانی بەڵگەنامەی ڤاکسین خۆپێشاندانیان کرد و گرژی دروستبوو. لە ئەنجامدا چەند پۆلیسێک بریندار بوون.   لە هۆڵەنداش داخستنی سەرتاسەری راگەیێندرا، قوتابخانە، زانکۆ، فرۆشگا ناپێویستەکان، باڕ و رێستورانتەکان تاوەکو ١٤ی کانوونی دووەمی داهاتوو، بەداخراوەیی دەمێننەوە. بۆ ئاهەنگەکانی سەری ساڵیش، هۆڵەندییەکان بۆیان نییە لە چوار کەس زیاتر بە یەکەوە لە شوێنێکدا کۆببنەوە.   تووندکردنی رێکارەکانی خۆپارێزییەکان لە ئەوروپا لە کاتێکدایە کە ڤایرۆسی کۆرۆنای گۆڕاوی جۆری ئۆمیکرۆن بەخێرایی بڵاودەبێتەوە، هەرچەندە لە جۆری دەلتا لاوازترە، بەڵام تائێستا دیار نییە ڤاکسینەکان تا چ راددەیەک لە دژی کاردەکەن.