د. دلێر شینە، پسپۆڕی نەشتەرگەری بە تۆڕی میدیایی روودای گوت: "رۆژی پێنجشەممە ٢ - ١٢ - ٢٠٢١ نەشتەرگەرییەکمان بۆ دەرهێنانی بەردی زراو بۆ نەخۆشێکی ئافرەت بەناوی بەدریە حوسێن کرد، کە نیشانەکانی بەردی زراوی هەبوو و دوای پشکنین بە سۆنەر دەرکەوت بەردی لە زراودا کۆبووەتەوە، دوای ئەوەی بەردەکانمان دەرهێنا، نەخۆشەکە لەماڵەوە بەردەکانی ژماردبوو کە ٢١٠ دانە بەردبوون، سوپاس بۆ خوا ئێستا تەندروستیی باشە".  د. دلێر شینە ئاماژەی بەوەدا نەخۆشەکە ئازاری هەبوو بەتایبەت لەدوای نان خواردن و لە پەراسووەکانی و کۆمەڵێک نیشانەی دیکەی هەبووە، دوای پشکنین بڕیاریاندا لە رێگەی نازوورەوە نەشتەرگەریی بۆ بکەن.  بەردی زراو لە گرفتە پزیشكیە باوەكانە، بەشێكی بەرچاو لەوانەی نەخۆشییەكەیان هەیە، هیچ نیشانەیەكیان نییە. بەڵام بەشێكی دیكە بە دەست ئازاری سەرەوەی سك دەناڵێنن. زۆرجار لەدوای خواردنی ژەمی چەور و سوورەوەكراو تەندروستیان تێکدەچێت.  ئەو كەسانەی ئەو نیشانانەیان هەیە، دەبێ سەردانی پزیشك بكەن بۆ یەكلاكردنەوەی هۆكارەكەی، چونكە نەخۆشی دیكەش هەن ئەو نیشانانە دروستدەكەن، وەكو نەخۆشییەكانی گەدە و دوازدەگرێ.  ئەو بەردە گەورانەی كە رێژەیەكی زۆر كۆلیسترۆڵیان تێدایە، ٨٠ % ی بەردەكانی زراو پێكدێنن. دیارترینی نیشانە كە بەردی زراو دروستیدەكات ئازاری سەرووی سكە، رێگاكانی چارەسەریشی جیاوازن.  بەپێی توێژینەوە پزیشکییەکان، بەشێوەیەکی گشتی خانمان زیاتر لە پیاوان لەبارن بۆ تووشبوون بە بەردی زراو.