بەپێی ئامارەکانی وەزارەتی تەندروستیی عێراق، دهۆک لەدوای بەغدا دووەم پارێزگایە زۆرترین تووشبووی هەبووە کە ژمارەیان ١٥٦٤ کەس بووە، دوای ئەو پارێزگای بەسرە دێت، دواتر سلێمانی بە ١٠٢٤ تووشبوو چوارەم پارێزگای عێراقە لەڕووی زۆریی تووشبووانی کۆرۆنا، پارێزگای هەولێریش لە ریزبەندییەکەدا پێنجەم پارێزگای عێراقە بە ٩٧١ تووشبوو.  لەوبارەیەوە دکتۆر رووبا فەلاح، ئەندامی تیمی راگەیاندنی پزیشکیی وەزارەتی تەندروستیی عێراق بە تۆڕی میدیایی رووداوی راگەیاند، "تاوەکو دێت ژمارەی تووشبووان بە ڤایرۆسی کۆرۆنا لە زیادبووندایە و ئەوەی تێبینیمان کردووە ژمارەی تووشبوون بە ڤایرۆسەکە لە پارێزگاکانی هەرێمی کوردستان زیادیکردووە؛ دەبێت هەنگاو بنێین تاوەکو کارەسات رووینەداوە".  ئەو ئەندامەی تیمی راگەیاندنی پزیشکیی وەزارەتی تەندروستیی عێراق گوتیشی، "پارێزگاکانی هەرێمی کوردستان تاوەکو هەفتەی رابردووش لەو پارێزگایانە بوون کە کەمترین ژمارەی تووشبوونیان تێدابوو، کەچی ئێستا لەسەر ئاستی عێراق لە زۆرترینەکاندان".  دکتۆر رووبا فەلاح ئەوەشی خستەڕوو، ئەگەر ئەم دۆخە بەردەوام بێت، ئەوا لە کۆنترۆڵ دەردەچێت و دەبێت خەڵک بەتایبەت لە هەرێمی کوردستان و بەغدا زۆر ئاگاداربن و خۆیان بپارێزن، چونکە ئێستا نەخۆشخانەکان دووبارە نزیکن لەوەی توانای وەرگرتنی نەخۆشیان نەمێنێت،  هەربۆیە "دەبێت چەندین نەخۆشخانەی دیکە بکەینەوە و رەنگە کێشەی دیکەشمان بۆ دروستبێت".  بەپێی وەزارەتی تەندروستیی عێراق، رۆژی دووشەممە ١٢ هەزار و ١٨٠ تووشبووی نوێی کۆرۆنا تۆمارکراون، ٦٠ کەسیش بەهۆی ڤایرۆسەکەوە گیانیان لەدەستداوە و نۆ هەزار و ٩٦٦ تووشبووش چاکبوونەتەوە.