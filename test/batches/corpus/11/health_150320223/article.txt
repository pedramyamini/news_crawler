لێکۆڵینەوەکە لەلایەن تیمێکی پزیشکی ئەڵمانی و سوێدی بە سەرۆکایەتی کریس لۆبەر، پرۆفیسۆر لە ناوەندی پزیشکی "توینکۆر"ی ئەڵمانی کراوە و تێیدا بەو ئەنجامە گەیشتووە ئەو کەسانەی کە لە خوێنیاندا چەوری هەیە، ئەگەری تووشبوونیان بە جۆری دووەمی نەخۆشیی شەکرە بەرزە و هەروەها ئەگەری تووشبوونی نەخۆشییەکانی دڵیشیان زیاترە لەوانەی کە چەوری نێو خوێنیان کەمترە.  لێکۆڵینەوەکە لەسەر ٤ هەزار کەسی تەندروستیی سوێدی کراوە، کە تەمەنیان لە نێوان ٤٦ بۆ ٤٨ ساڵان بووە. لە ١٠ % ـی ئەوانەی کە لێکۆڵینەوەیان لەسەر کراوە کێشیان بە ٣٠ کیلۆ زیاتر بووە لەو کێشەی کە دەبووایە هەیانبوایە.  لەو ٤ هەزار بەشداربووە نموونەی خوێن وەرگیراوە و شیکاری بۆ خوێنەکەیان کراوە و دەرکەوتووە ئەوانەی کە چەوری خوێنیان زۆرە، ئاماژەی تووشبوون بە نەخۆشیی جۆری دووەمی شەکرە و نەخۆشی دڵیان بەرزە.  یەکێک لە سوودەکانی ئەم لێکۆڵینەوەیە ئەوەیە کە مرۆڤەکان دەتوانن لەڕێگەی شیکارییەکی ئاسان رێژەی چەوری نێو خوێنی بزانێت و لە  ئەگەری بەرزبوونیدا دەتوانێت لە رێگەی ئەنجامدانی وەرزش و گۆڕینی سیستەمی خۆراکەکەی، ریسکی تووشبوونی بەو دوو جۆرە نەخۆشییانە کەمبکاتەوە.