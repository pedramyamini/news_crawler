دکتۆر ئەبرار کاران، پزیشکی پسپۆڕ لە نەخۆشییە گوازراوەکان لە زانکۆی ستانفۆرد دەڵێت: "ئێستا سەنتەری نەخۆشییە گوازراوەکانی ئەمریکا سەرنجی گەورەی لەسەر هەندێ جۆری ماسکە، کە پارێزگاری باشترمان لێدەکەن لە ماسکەکانی دیکە. "  دکتۆرەکە وردەکاریی زیاتر دەدرکێنێت و دەڵێت: "ئەو ماسکانەی فیلتەریان بەهێزە، لەنێویاندا ماسکی N ٩٥ی پارێزەری سییەکان، ماسکی KN ٩٥ و ماسکی KF ٩٤ پارێزگاری باشترت لێدەکەن لە ماسکە پەڕۆکان یاخود هەتا ماسکەکانی نەشتەرگەری. "  دکتۆر ئەبرار دەڵێت سەنتەری نەخۆشییە گوازراوەکان خەڵکی هاندەدەن خەڵک ئەو ماسکانە بەکاربێنن، کە فیلتەریان چڕوپڕترە و هەر ئێستا دەستبکەن بە خۆپارێزی لە دژی ئۆمیکرۆن.  سەرەتای سەرهەڵدانی کۆرۆنا خەڵک پەنایان بۆ هەموو جۆرە ماسکێک دەبرد، دوایی پێشنیازکرا خەڵک ئەو ماسکانە بەکاربێنن، کە لە چەند چینێک پێکدێن، دوایی گۆڕا بۆ ماسکی نەشتەرگەری، بەڵام پزیشکان دەڵێن ئێستا روونکراوەتەوە، کە ماسک هەتاوەکو فیلتەری ئەستوورتربێت باشترە.  ئەو سەرنج خستنە سەر ماسکە تایبەتەی پسپۆڕ و زانایان لەکاتێکدایە، بڵاوبوونەوەی گۆڕاوی ئۆمیکرۆن سەرەڕای بەکارهێنانی ڤاکسین لە جیهاندا تووشبوون بە کۆرۆنا هێشتا لە هەڵکشانە، بەتایبەتی دوای بڵاوبوونەوەی گۆڕاوی ئۆمیکرۆن کە زاناکان دەڵێن خێراتر لە گۆڕاوەکانی پێش خۆی دەگوازرێتەوە.  بەراورد بە حەوت رۆژ لەمەوبەر، ژمارەی تووشبووانی کۆرۆنا سەرانسەری جیهان ١٢ % و گیانلەدەستدانیش ٧ % زیادیانکردووە، رۆژی سێشەممە لە ئەڵمانیا بۆ یەکەمجار ژمارەی تووشبوونی رۆژانە ١٠٠ هەزار کەسی تێپەڕاند  لە ئەمریکاش، ئیدارەی بایدن بڕیاری داوە ٤٠٠ ملیۆن ماسکی پزیشکی لە جۆری ئێن ٩٥ بێ بەرامبەر بەسەر خەڵکی وڵاتەکەیدا دابەشبکات.  هاوکات لە چەند ناوچەیەکی ئەمریکا، هاوشێوەی بەریتانیا و کۆریای باشوور، دوای ئەوەی ژمارەی تووشبووان بەهۆی ئۆمیکرۆنەوە بە خێرایی رووی لە زیادبوون کرد، ئێستا بەر کەمبوونەوە چووەتەوە.  پسپۆڕانی بواری ڤایرۆس و پەتاکە بە میدیای ئەمریکیان گوتووە، دوای دەربازبوون لە لووتکەی شەپۆلی ئۆمیکرۆن، شەپۆلەکە بە خێرایی بەرەو لاوازبوون دەچێت.