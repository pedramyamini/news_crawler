حاکم عادل مەلا ناسیح، بەڕێوەبەری راگەیاندن و پەیوەندییەکانی وەزارەتی شەهیدان و ئەنفالکراوان بە رادیۆی رووداوی راگەیاند، "ئەو پرسە زیاتر پەیوەندیی بە وەزارەتی تەندروستییەوە هەیە، بۆیە ئێمە پێشنیازمان کردووە بۆ ئەنجوومەنی وەزیران کە چاودێریی وەزارەتی تەندروستی  و کوالێتی و خزمەتگوزارییان باشتر بکرێت، ئێمە داوای داخستنیمان نەکردووە، بەڵام ناتوانین لە رووی زانستییەوە سەرپەرشتیی ئەو نۆرینگانە بکەین. ئەمە لە هەولێر و دهۆکیش هەمان شتە، چونکە لەو دوو شارە نۆرینگەی تایبەت هەبوون".  حاکم عادل مەلا ناسح گوتی، "دەبووایە وەزارەتی تەندروستی نۆرینگەکانیان وەرگرتبایە، چونکە بەپێی رێنوێنیی داراییش کە لە وەزارەتی داراییەوە دەرچووە، دەبێت ئەو نۆڕینگانە سەر بە وەزارەتی تەندروستی بن، ئەو رێنوێنییەش لە ساڵی ٢٠٢١ دەرچووە، دەڵێت دەبێت وەزارەتی کاروباری شەهیدان پشتگیریی کەسوکاری شەهیدان و ئەنفالکراوان بکات بۆ نەخۆشخانە حکومییەکان".  دکتۆر سامان بەرزنجی، وەزیری تەندروستی لەو بارەوە گوتی، " نۆڕینگەکان سەر بە وەزارەتی شەهیدانن، ئێمە لەگەڵ ئەوە نەبووین ئەو نۆڕینگانە دابخرێن، بە فەرمیش داوامان لە وەزارەتی شەهیدان کردووە، ئەم نۆڕینگانە دانەخرێن و بەردەوام بن لە خزمەتکردنی هاونیشتمانییان".  بەڕێوەبەری راگەیاندن و پەیوەندییەکانی وەزارەتی شەهیدان ئاماژەی بەوەشکرد، پرۆژەکە ئامادەیە و کێشەی نییە، "بۆیە ئێمە دوودڵ نەبووین کە ئەنجوومەنی وەزیران رەزامەندی بدات و بخرێتە سەر وەزارەتی تەندروستی، لە مانگی شوباتی ٢٠٢١ داوامان کردووە بۆ ئەوەی بخرێتە سەر تەندروستی، چاوەڕێشمان نەدەکرد ئەو هەموو کاتەی بخایێنێت، هیچ جێگرەوەیەکی ئەم نۆرینگانە نییە، جگە لەکردنەوەیان، بەڵام لەسەر وەزارەتی تەندروستی بن، چونکە ئەوان لایەنی تایبەتمەندن لە رووی زانستییەوە".  دکتۆر نەریمان ئیسماعیل، بەڕێوەبەری نۆرینگەی شەهیدانی هەولێر لەو بارەوە بە رادیۆی رووداوی راگەیاند، "ئەم نۆرینگەیە راوێژکاری بوو، کۆمەڵێک پزیشکی پسپۆری تێدابوون، نەخۆش کە سەردانی ئەو نۆرینگەیان دەکرد، پشکنینی تەواویان بۆ دەکرا و چارەسەریشیان بۆ دەنووسرا و دەرمانیشیان وەردەگرت، ئەمە کارئاسانییەکی زۆر باشبوو بۆ کەسوکاری شەهیدان، هەموو ئەوانەی سەردانی ئێمەیان دەکرد هەموویان کەمدەرامەت بوون، نەیاندەتوانی لە دەرەوە ئەو پشکنینانە بکەن، مانگانە زیاتر لە هەزار نەخۆش سەردانیان دەکردین، لە ساڵێکدا ١٣.٣٥٩ کەس سەردانی ئەو نۆرینگەیان کردووە".  دکتۆر نەریمان ئیسماعیل گوتیشی، "لە نۆرینگەکەدا بەشی ددانیشمان هەبوو، کەسوکاری شەهیدان دەرهێنانی ددان و پڕکردنەوە و هەموو خزمەتگوزارییەکیان بۆ دەکرا، بۆ ئەم مەبەستەش هەموو پێداویستی و دەرمانەکان لە وەزارەتی تەندروستی دابیندەکران".  بەڕێوەبەری نۆرینگەی شەهیدانی هەولێر رایگەیاند، "زیاتر لە ١٠ مانگە داخراوە کەسوکاری شەهیدان بێبەش بوون لەو خزمەتگوزارییە تەندروستییانە، بەتایبەت ئەوانەی نەخۆشیی درێژخایەنیان هەیە، هەموویان لای ئێمە دەفتەری چارەسەریان بۆ کرابوو. بەڵام بەداخەوە بە بڕیارێک کە بۆ ئێمە هاتووە، لە بەڕێوەبەرایەتیی شەهیدان و ئەنفالکراوانی هەولێر کارەکانمان راگیرا، بڕیارەکە ئاماژە بەوەدەکات کارەکانی ئەو نۆرینگەیە رادەگیرێت، تاوەکو رەزامەندیی ئەنجوومەنی وەزیران وەردەگیرێت".  دکتۆر نەریمان ئیسماعیل ئاماژەی بەوەشکرد، "ئێمە لەگەڵ ئەوە بووین نۆرینگەکان بەردەوام بن، ئینجا کار بۆ ئەوە کرابایە بخرێتە سەر وەزارەتی تەندروستی، نەوەکو دایبخەن و ئینجا کار بۆ ئەوە بکەن، زیاتر لە ١٠ مانگە ئێمە چارەنووسمان دیار نییە، جیا لەوەش  ئێستا دەرمانێکی زۆر لە نۆرینگەکە هەیە، هەمووی ئێکسپایەر دەبێت، ئەمە زیانێکە هەم لە وەزارەتی تەندروستی و هەم لە کەوسوکاری شەهیدان دەدرێت".