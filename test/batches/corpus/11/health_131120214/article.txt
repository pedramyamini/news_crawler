ئەمڕۆ شەممە ١٣ - ١١ - ٢٠٢١ هێرش سەید سەلیم، جێگری بەڕێوەبەری تەندروستیی سلێمانی لە لێدوانێکدا بە تۆڕی میدیایی رووداوی راگەیاند، بازرگانان هەڕەشەی نەهێنانی دەرمان دەکەن بۆ بەڕێوەبەرایەتیی تەندروستیی پارێزگاکە "لەبەر ئەوەی حکومەت لە مانگی دووی ئەمساڵەوە تاوەکو ئێستا شایستە داراییەکانی بۆ خەرج نەکردوون".  هێرش سەید سەلیم دەڵێت: "لە سەرەتای ئەمساڵەوە کێشەی کەمیی دەرمانمان بۆ دروست بوو، سەرەتا لە نەخۆشخانەی هیوا کێشەکە سەریهەڵدا، هەرچەندە تاڕادەیەک چارەسەرکرا، بەڵام کێشەکە ئێستا فراوان بووە، مەترسی لەسەر خزمەتگوزاریی تەندروستیی سلێمانی دروست دەکات".  جێگری بەڕێوەبەری تەندروستیی سلێمانی ئاماژە بەوە دەکات کە زیاتر لە ٨٠ کۆمپانیا هەن دەرمان دابین بۆ بەڕێوەبەرایەتیی تەندرووستیی سلێمانی دەکەن و پێشتر بڕیارێک دراوە مانگانە % ٢ی شایستە داراییەکانیان پێبدرێت و دەڵێت: "بۆ نموونە کۆمپانیایەک بە بڕی ١٠٠ ملیۆن دینار دەرمانی دابینکردبێت، بە ٥٠ مانگ پارەی بۆ خەرج دەکرێت، بەڵام دواتر بڕیارەکە گۆڕانکاری بەسەرداهات و بڕەکەی کرا بە % ٢٠، کۆمپانیاکانیش بەمە رازی نەبوون و نەچوونە ژێرباری ئەم بڕیارە".  بە گوتەی هێرش سەید سەلیم، لە مانگی دووی ئەمساڵەوە - شوبات - شایستە داراییەکان بۆ ئەو کۆمپانیایانەی گرێبەستیان لەگەڵ کردوون دابین نەکراوە و کۆمپانیاکان هۆشدارییان پێداون ئامادەنین دەرمان و پێداویستییە پزیشکییەکان دابین بکەن.  هێرش سەلیم دەشڵێت: "ئەو پێداویستییە سەرەکییانەی رۆژانە بەکاریدەهێنین لە نەخۆشخانەکان، وەک سرنج، موغەزی و کانولا و چەندین پێداویستی دیکە، لە کۆگاکان بەشی مانگێکیش نەماوە".  جێگری بەڕێوبەری تەندروستیی سلێمانی دەڵێت: "ئەگەر دەرمان دابین نەکرێت، % ٥٠ی خزمەتگوزاری تەندروستیی لە پارێزگای سلێمانی پەکی دەکەوێت، ئەگەر بەردەوام بێت رێژەکە زیاتریش دەبێت".  سەبارەت بەو بڕەی دەرمان کە لە بەغداوە بۆ پارێزگاکە دابین دەکرێت هیرش سەید سەلیم دەڵێت: "حکومەتی ناوەند پێشتر بە رێژەی % ١٧ دەرمانی بۆ دابین دەکرین دواتر رێژەکەی کەمکردەوە بۆ % ١٢، ئێستاش رێژەکە گەیشتۆتە % ٥، هەندێ جاریش هیچمان بۆ نانێرن، بۆیە کێشەیەکی گەورەمان لەگەڵ بەغداش هەیە بۆ دابینکردنی پێداویستییەکان".