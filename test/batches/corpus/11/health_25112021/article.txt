ئازاد مستەفا، بەڕێوەبەری گشتیی تەندروستیی هەڵەبجە بە تۆڕی میدیایی رووداوی راگەیاند، رێژەی توشبوون و مردن بە كۆرۆنا لە هەڵەبجە روو لە كەمبوونەوەیە، لەبارەی هۆكارەكەشی ئەوەی خستەڕوو، "پێشتر رۆژانە نزیكەی ٥٠ كەس ڤاكسینی كۆرۆنایان وەردەگرت، بەڵام ئێستا بۆ نزیكەی ١٠٠ كەس زیادی كردووە، هەر ئەوەش بووەتە هۆی دابەزینی ئامارەكانی مردن و توشبوون بە كۆرۆنا".  بەڕێوەبەری گشتیی تەندروستیی هەڵەبجە  باسی لەوەش کرد، بەنیازە لە رۆژی هەینییەوە تیمی گەڕۆكی وەرگرتنی ڤاكسین بنێرێتە گوندەكانی سنووری  هەڵەبجە، ئەمەش لەپێناو ئەوەی زۆرترین خەڵك ڤاكسین وەربگرن، دەشڵێت   "تەنها تیمی وەرگرتنی ڤاكسین نانێرینە گوندەكان، بەڵكو پێشتر تیمی هۆشیارییش  دەنێرین، ئەمەش لەپێناو ئەوەی بۆ خەڵكی روونبكەینەوە كە وەرگرتنی ڤاكسین چەند سوودی هەیە".  ئازاد مستەفا گوتیشی، "حەز دەكەم خەڵكی ئەوەش بزانن کە سەرجەم توشبووانی كۆرۆنا، ئەوانەی ئێستا لە نەخۆشخانەی وەفا - ن لە شاری هەڵەبجە، هیچیان پێشتر ڤاكسینیان وەرنەگرتووە".  لە پارێزگای هەڵەبجە هەشت بنكەی وەرگرتنی ڤاكسین و یەك بنكەی گەڕۆك هەیە و لە   ١٢٠ هەزاری دانیشتووی پارێزگاكە نزیكەی ٢٣ هەزاری ڤاكسینی كۆرۆنایان وەرگرتووە.