سدیق جەدیدیولئیسلامی، جێگری سەرۆکی زانکۆی زانستی پزیشکیی کوردستان بۆ کاروباری دەرمان دەڵێت، لەو ٣١ کەسەی کەڕووی رەشیان گرتووە، ١٦ کەسیان لە نەخۆشخانە لە ژێرچاودێریی پزیشکی دان و دوو کەسیشیان لەبەر ئەوەی کەڕووەکە چاویانی گرتووەتەوە بۆ تاران بەڕێکراون.  بەگوتەی جەدیدیولئیسلامی، دەرمانی ئەو نەخۆشانە ٦ تاوەکو ٨ هەفتە کات دەگرێت و تێچووی دەرمانیان بۆ نەخۆشخانە زۆرە.  یەکەمجار لە ٢٦ - ٠٨ - ٢٠٢١ دا تەشەنەسەندنی کەڕووی رەش لە پارێزگای سنە بڵاوکرایەوە. تەشەنەسەندنی ئەم نەخۆشییە لە پارێزگاکانی لوڕستان، کرماشان و ورمێش تۆمارکراوە. لە لوڕستان لانیکەم ٥ کەس بەم هۆیەوە گیانیان لەدەستداوە.   ژمارەیەکی وردی تووشبوون و گیانلەدەستدان بە کەڕووی رەش لە ئێراندا نییە، بەڵام رۆژی ٠٨ - ٠٩ - ٢٠٢١ هومایون سامەیەح، پەرلەمانتار گوتی: ٥٠٠ توشبووی کەڕووی رەش تۆمارکراون.   سامەیەح هەروەها گوتیشی، ئەو کەسانەی بە کەڕووی رەش گیان لەدەستدەدەن نەخۆشخانەکان هۆکاری مردنیان بەم نەخۆشییە تۆمارناکەن و شتی دیکە بە هۆکاری مردنیان لە قەڵەمدەدەن، ئەمەش بۆ ئەوەی کە کێشەیەک بۆ پزیشک و نەخۆشخانەکە دروست نەبێت.  کەڕووی رەش زیاتر بەهۆی کۆرۆناوە ناوبانگی دەکرد، هۆکاری ئەوەش بەکارهێنانی دەرمانی کۆرتیکۆسترۆیدە کە بە تووشبووانی کۆرۆنا دەدرێت، ئەم دەرمانە بەرگریی جەستە لە بەرامبەر میکرۆبەکان وەک کەڕووی رەشدا لاواز دەکات.