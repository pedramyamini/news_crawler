دوای ئەوەی لە ئەڵمانیا رۆژی سێشەممە بۆ یەکەمجار ژمارەی تووشبوونی رۆژانە ١٠٠ هەزار کەسی تێپەڕاند، رۆژی چوارشەممە دانیشتووانی بەرلین لە بەردەم ناوەندە تایبەتمەندەکان نۆرەیان گرت بۆ ئەنجامدانی پشكنینی PCRی بەخۆڕایی.   میۆنگ سوو، دانیشتووی بەرلینی ئەڵمانیا دەڵێت: "من بەرکەوتنم لەگەڵ دوو تووشبوو هەبووە ئەم هەفتەیە. من و هاوڕێیەکم دەمانەوێت پشکنین بکەین چونکە ئەم چەند رۆژە دەچێتە گەشتێک، تەنیا دەمانەوێت دڵنیا بینەوە. "  لە پارێزگای کوبێک لە کەنەدا، بۆ وەستاندنی شەپۆلی ئۆمیکرۆن، رۆیشتن بۆ باڕ و مەیخانەکان لەو کەسانە قەدەخەکرا، کە ڤاکسینیان وەرنەگرتووە.   هیشام بنشایب، دانیشتووی کوبێکی کەنەدا دەڵێت: "من پشتیوانی لە  بڕیاری داواکردنی کارتی ڤاکسین دەکەم. هیوادارم لە هەموو شوێنێک و لە هەموو فرۆشگایەک داوای کارتی ڤاکسین بکەن. "  لە ئەمریکاش، ئیدارەی بایدن بڕیاری داوە ٤٠٠ ملیۆن ماسکی پزیشکی لە جۆری ئێن ٩٥ بێ بەرامبەر بەسەر خەڵکی وڵاتەکەیدا دابەشبکات.  هاوکات لە چەند ناوچەیەکی ئەمریکا، هاوشێوەی بەریتانیا و کۆریای باشوور، دوای ئەوەی ژمارەی تووشبووان بەهۆی ئۆمیکرۆنەوە بە خێرایی رووی لە زیادبوون کرد، ئێستا بەر کەمبوونەوە چووەتەوە.  پسپۆڕانی بواری ڤایرۆس و پەتاکە بە میدیای ئەمریکیان گوتووە، دوای دەربازبوون لە لووتکەی شەپۆڵی ئۆمیکرۆن، شەپۆڵەکە بە خێرایی بەرەو لاوازبوون دەچێت.   بەپێی دوایین ئاماری ماڵپەڕی وۆڵد ئۆمیتەر، کە بۆ داتاکانی پشت بە ئاماری وەزارەتی تەندروستیی وڵاتان دەبەستێت، تاوەکو ئێستا ٣٣٩,٤٨٦,٩٩٠ کەس تووشی کۆرۆنا بوون، ٥,٥٨٣,٨٦٠ کەس بە ڤایرۆسەکە گیانیان لەدەستداوە و ٢٧٣,١٩٩,٦٠٢ تووشبووش چاکبوونەتەوە.