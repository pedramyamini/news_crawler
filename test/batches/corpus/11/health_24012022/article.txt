رۆژی یەکشەممە ٢٣ - ١ - ٢٠٢٢ هانس کلووژ، بەڕێوبەری رێکخراوی تەندروستیی جیهانی - لقی ئەوروپا لە هەڤپەیڤینێکدا لەگەڵ ئاژانسی فرانس پرێس رایگەیاند: "ئەوە چاوەڕوانکراوە کە ناوچەکە بە جۆرێک لە جۆرەکان بەرەو کۆتایی پەتاکە دەڕوات". لەگەڵ ئەوەشدا، دەڵێت کە چاوەڕواندەکرێت تاوەکو مانگی ئادار ٦٠ % ـی ئەوروپییەکان تووشی گۆڕاوی ئۆمیکرۆن ببن.  هانس ئاماژەی بەوەدا کە هەرکاتێک ئەم شەپۆڵەی ئۆمیکرۆن هەموو ئەوروپای گرتەوە: "بۆ ماوەی چەند هەفتەیەک یان چەند مانگێک بەرگریی سەرتاسەری دروستدەبێت". ئەوەش وەکو خۆی دەڵێت بەهۆی ڤاکسینەوە بێت یان بەهۆی پەیداکردنی بەرگریی لەدوای تووشبوون بە پەتاکە بێت.   هانس کلووژ دەشڵێت: "چاوەڕوان دەکرێت پێش ئەوەی کۆرۆنا لە کۆتایی ساڵدا بێتەوە، ماوەیەکی بێدەنگیی لە کۆرۆنا دێتە کایەوە".  هۆشداریشیدا لەوەی هێشتا "زۆر زووە" بۆ ئەوەی بیر لە کۆتاییهاتنی پەتای کۆرۆنا بکرێتەوە.  هاوکات، رۆژی یەکشەممە، دکتۆر ئەنتۆنی فاوچی، سەرۆکی پەیمانگەی نیشتمانیی ئەمریکا بۆ نەخۆشییە گوازراوەکان گەشبینی خۆی دەربڕی و بە میدیای وڵاتەکەی گوت کە لە بەشێک لە ناوچەکانی ئەمریکا ژمارەی تووشبووانی کۆرۆنا بەرەو کەمبوونەوە دەچێت، بەڵام هۆشداریشی دا کە کەمتەرخەم نەبن.  گۆڕاوی ئۆمیکرۆن کە یەکەمجار لە ئەفریقیای باشوور تۆمارکرا، زۆر بەخێرایی بڵاودەبێتەوە، بەڵام لە گۆڕاوەکانی دیکە سووکترە و کەمتر تووشبووان پێویستیان بە مانەوە لە نەخۆشخانە دەبێت.  بەپێی داتاکانی ماڵپەڕی وۆڵد ئۆمیتەر کە بۆ ئامارەکانی پشت بە داتای وەزارەتی تەندروستیی وڵاتان دەبەستێت، تاوەکو ئێستا ٣٥٢,٥١٦,٩٣٤ کەس لە جیهان تووشی کۆرۆنا بوون، ٢٨٠,٣٦٢,٠٨٩ تووشبوو چاکبوونەتەوە، ٥,٦١٦,٣٤٤ تووشبووش گیانیان لەدەستداوە.