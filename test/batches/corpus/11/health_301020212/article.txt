ئەمڕۆ شەممە ٣٠ - ١٠ - ٢٠٢١ بژار موسا، گوتەبێژی تەندروستیی هەولێر بە تۆڕی میدیایی رووداوی راگەیاند: "بە بڕیاری وەزیری تەندروستیی حکومەتی هەرێمی کوردستان، ماوەی پێدانی ڤاکسینی یەکەم و دووەم لە ٥١ رۆژەوە کەمکرایەوە بۆ ٢١ رۆژ".  بژار موسا دەڵێت: "هەر هاوڵاتییەک بەر لە ٢١ رۆژ قورچکی یەکەمی ڤاکسینی وەرگرتووە، ئێستا دەتوانێت قورچکی دووەم وەربگرێت".  رۆژی ٢٥ - ١٠ - ٢٠٢١ لیژنەی باڵای رووبەڕووبوونەوەی کۆرۆنا کۆبووەوە و چەند بڕیارێکی سەبارەت بە وەرگرتنی ڤاکسین لە لایەن هاونیشتمانیانەوە دەرکرد. یەکێک لە بڕیارەکان دەڵێت، ھەموو فەرمانبەرانی حکومەت بە ھێزەکانی ناوخۆ و پێشمەرگەوە لە ماوەی دوو مانگدا ڤاکسین وەربگرن، بەپێچەوانەوە بەپێی یاسای بەرزەفتی فەرمانبەران، مامەڵەیان لەگەڵدا دەکرێت.  یەکێکی دیکە لە بڕیارەکانی لیژنەی باڵای کۆرۆنا ئەوەیە کە ھەموو ئەوانەی لە کەرتی تایبەت کار دەکەن، پێویستە کارتی ڤاکسینیان ھەبێت، هەروەها مامۆستا و فەرمانبەرانی قوتابخانە و زانکۆ و پەیمانگەکان، ئەو قوتابیانەشی کە تەمەنیان لە سەرووی ١٨ ساڵەوەیە، دەبێت تاوەکو ١ - ١٢ - ٢٠٢١ ڤاکسینیان وەرگرتبێت.