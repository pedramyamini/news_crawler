د. ئاسۆ حەوێزی، گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند "هەر کەسێک گەشت بکات بۆ دەرەوەی وڵات، دەبێت پشکنینی کۆرۆنای کردبێت، بەڵام ئەگەر هەردوو قورچکە ڤاکسینەکەی وەرگرتبێت لە گەڕانەوە حکومەتی هەرێمی کوردستان داوای پشکنینی کۆرۆنای لێناکات، ئەمەش رێنماییەکە تایبەت بە هەرێمی کوردستان و بێگومان لە وڵاتێکی دیکە رەنگە جیاوازبێت. "  لەبارەی دۆخی کۆرۆنا لە هەرێمی کوردستان گوتەبێژی وەزارەتی تەندروستیی هەرێمی کوردستان ئاماژەی بەوەکرد، دۆخەکە بەرەو باشتربوون دەڕوات، پێشتر تووشبوون ٢٣ % بوو، بەڵام ئەم ماوەیە بۆ % ١٠ - ١٣ کەمبووەتەوە.   سەبارەت بە زۆری ژمارەی مردنیش بە کۆرۆنا گوتی "ئەوانەی ئێستا رۆژانە بە کۆرۆنا دەمرن، تووشبووی پێشترن کە بەداخەوە هێشتا تووشبووی قورس زۆرن و دەبێ لە خۆپارێزی سارد نەبینەوە".  هاوکات کامی کەمال، بەڕێوەبەری دەروازەی سنووری ئیبراهیم خەلیل بە رووداوی گوت: "ئێمە لە دەروازەکە تیمێکی تەندروستیی تایبەتمان هەیە کە راستەوخۆ سەر بە وەزارەتی تەندروستین، پابەندین بە جێبەجێکردنی رێنماییە تەندروستییەکان".  پێشتر وەزارەتی تەندروستیی هەرێمی کوردستان رایگەیاندبوو کە کارتی ڤاکسین بۆ ئەو کەسانە دروستدەکات کە هەردوو قوڕچکی ڤاکسینی کۆرۆنایان وەرگرتووە و دەیانەوێت گەشتی دەرەوە بکەن، بەڕێوەبەری تەکنەلۆژیای زانیاری و کوردڤاکس لە وەزارەتی تەندروستی دەڵێت: "کارتەکە خەسڵەتی نێودەوڵەتی هەیە و بارکۆدی تایبەتی هەیە و لە فڕۆکەخانەکانی جیهان باوەڕپێکراو دەبێت".  رۆژی ٢٥ی ئابی ٢٠٢١، حەربی كەتۆ، بەڕێوەبەری تەکنەلۆژیای زانیاری و پۆرتاڵی كوردڤاكس لە وەزارەتی تەندروستی هەرێمی کوردستان بە تۆڕی میدیایی رووداوی راگەیاند: "کارت ڤاکسین بۆ ئەوە کەسانە دروستدەکرێت کە بە رێگەی ئەلیکترۆنی خۆیان بۆ وەرگرتنی ڤاکسینی کۆرۆنا تۆمارکردووە و هەردوو قورچکەکەیان وەرگرتووە و رێنماییان داوەتە هەر حەوت بەڕێوەبەرایەتییە تەندروستییەکەی وەزارەت بۆ ئەوەی دەست بەدروستکردنی کارتەکە بکەن".  کارتەکە بەقسەی ئەو بەرپرسەی وەزارەتی تەندروستی لە سەرجەم فڕۆکەخانەکانی وڵاتانی جیهان کاری پێدەکرێت، مەرجی وەرگرتنی  هەردوو قوڕچکی ڤاکسینەکەیە، بۆ دروستکردنی کارتەکەش دەبێت ئەو کەسەی دەیەوێت بۆی دروستبکرێت کارتی وەرگرتنی ڤاکسین و پاسپۆڕتی لەگەڵ خۆی ببات.  حەربی كەتۆ، گوتیشی: "کارتەکە پلاستیکییە و لە رووی یەکەمی ناوی تەواوی کەسەکە و ساڵڕۆژی لەدایکبوونی لەگەڵ ژمارەی پاسپۆرتەکەی و ژمارەیەکی سیستەم ئای دی کە تایبەت دەبێت بە وەزارەتی تەندروستی، رووی دووەمی کارتەکەش جۆری ئەو ڤاکسینەی تێدا رووندەکرێتەوە کە کەسەکە وەریگرتووە، لەگەڵ قوڕچکی یەکەم و دووەم و مێژووی وەرگرتنی قوڕچکەکان و ژمارەی باجەکە و بارکۆدەکەش کە ئەم بارکۆدە لەهەرشوێنێک دەتوانێت لەڕێگەیەوە بچیتە نێو سیستەمەکە و بەکاری بهێنیت. "  ئەو بەڕێوەبەری وەزارەتی تەندروستی گوتیشی: "ئەو كارتە ئاسانكاری بۆ هاتووچۆی گەشتیاران لە دەروازە سنوورییەكان و فڕۆكەخانەكان دەكات و دەبێتە بەڵگەنامەیەکی فەرمی و لەسەر ئاستی عێراق یەکەمجارە لە هەرێمی کوردستان دروستبکرێت و ئەم کارەش بە هاوکاری رێکخراوی تەندروستیی جیهانی دەکرێت و هێشتا لە عێراق دروستنەکراوە. "   ئاماری وەزارەتی تەندروستیی هەرێمی کوردستان لەبارەی ئەوانەی بە ڤاکسین کوتراون