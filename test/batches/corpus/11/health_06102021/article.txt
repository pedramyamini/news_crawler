وەزارەتی تەندروستیی هەرێمی کوردستان لە راگەیێندراوێکدا ئاماژەی بەوەدا، لەسەر بڕیاری مەسرور بارزانی، سەرۆکوەزیرانی هەرێمی کوردستان، رەزامەندی درا بە کڕینی ئامێرێکی پێشکەوتووی سیتی سکان CT Scan بۆ نەخۆشخانەی گشتیی کەلار لە ئیدارەی گەرمیان.  سیتی سکان (Computed Tomography) ئامێرێکە بۆ وەرگرتنی وێنەی ناوەوەی ئەندامەکانی لەش (ئێسک، جومگەکان، خوێنبەر و خوێنهێنەرەکان). سیتی سکان بۆ ئەو کەسانە دەکرێت کە گرفتێکیان لە ئێسکەکانیاندا هەبێت، وەکو شکان و درزبردن یان شێرپەنجە و هەوکردن، هەروەها پشکنینی موولوولەی خوێنیشی پێدەکرێت.   ئەمڕۆ چوارشەممە ٠٦ - ١٠ - ٢٠٢١ مەسرور بارزانی، سەرۆکوەزیرانی هەرێمی کوردستان سەردانی گەرمیان دەکات و سایلۆی گەرمیان دەکاتەوە، هەروەها لەگەڵ سەرپەرشتیار و بەرپرسانی ئیدارەی گەرمیان کۆدەبێتەوە.