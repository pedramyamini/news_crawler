د. نەوشیروان سادق جەباری، پسپۆڕی نەخۆشییەکانی خوێن دەڵێت نابێت هیچ کەسێك لەخۆیەوە دەرمانی دژە بەکتریا و دژەزیندەکان بەگشتیی بەکاربهێنێت، چونکە کاتێك دێت ئەو دەرمانانە بەهۆی خراپبەکارهێنانیان سوودیان نابێت و نەخۆشەکە لە بەکتریاکە و هەوکردنەکە بەگشتی چاکنابێتەوە.   د. بەیار ئارام، پزیشكی دەرمانسازە و لە هەمان بڕگەدا بە مەترسییەوە لە بەکتریا سەرسەختەکان دەڕوانێت، دەڵێت پشكنینی هەستیاری و چاندن زۆر پێویستە بۆ دیاریکردنی ئەو دەرمانانەی دژی هەوکردنە جیاوازەکان کاریگەرییان هەیە.   بڕگەی دووەمی بەرنامەکە تایبەتە بە فریاگوزاری سەرەتایی بە تەکنیکێكی سادە بۆ کەسێك یان منداڵێك کە شتێك لە قوڕگی گیردەبێت، د. ئەژی حەمەخان، پزیشكی پایەبڵندی هەناو لەنێو بەرنامەکە بە وردی تەکنیکەکە باسدەکات و بە پراکتیکی پێشانی دەدات چۆن کەسێك رزگاربکرێت کە مەترسی لەسەر ژیانی هەیە.   لە بڕگەی سێیەمدا د. سانا خۆشناو، پزیشكی پسپۆڕی نەخۆشییەکانی خانمان و منداڵبوونە و باسی ژانی سووڕی مانگانە دەکات، دەڵێت بۆ دەستنیشانکردنی سەرەتایی هۆکاری سووڕی مانگانە پێویستە پشكنین بکرێت و ئەگەر ژانەکە سەرەتایی بێت ئەوا تەنیا بە چەند خۆراکێكی وەکو سەوزە و میوەکان، یان دانانی پادی ئاوی گەرم، یان بە دوورکەوتنەوە لەو خواردنەوانەی کافایینیان تێدایە دەکرێت ژانەکە کەمبکرێتەوە.   بەرنامەی دکتۆر ئاراس هەموو شەوانی شەممە کاژێر ٢١: ٠٠ لە رووداو پێشکێشدەکرێت، هەر جارە و مژارێكی زانستی یان چەند مژارێك گەنگەشە دەکرێن و رووندەکرێنەوە.