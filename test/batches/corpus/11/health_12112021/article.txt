وەزارەتی تەندروستیی عێراق نووسراوێکی بە ژمارە (د. ص. ع / ١١/٣٠٦٢) لە رۆژی ٧/١١/٢٠٢١ بە ناونیشانی: "ئامادەکارییەکانی پێویست بۆ زیادبوونی ژمارەی تووشبووانی ڤایرۆسی کۆڤید ١٩ " بۆ وەزارەتی تەندروستیی هەرێمی کوردستان و بەڕێوەبەرایەتییە تەندروستییەکانی پارێزگاکانی ناردووە و داوایان لێدەکات ئامادەکاری  پێویست بکەن بۆ دابینکردنی دەرمان و کەرەستەکانی دیکەی پێویست بۆ بەرەنگاربوونەوەی هەر زیادەیەک لە ژمارەی تووشبوون بەکۆرۆنا و جەختکردنەوە لە بەرزکردنەوەی رێژەی دابینکردن و پێدانی ڤاکسین بۆ سەرجەم ئەو توێژانەی دەیانگرێتەوە.  لە نووسراوکەدا وەزارەتی تەندروستی عێراق دەڵێت ئەو هۆشدارییە بەهۆی زیادبوونی ژمارەی تووشبووان بە کۆرۆنایە لەجیهاندا، هەروەها بەهۆی هەڵکشانی ژمارەی تووشبووانە بەهۆی کۆرۆنا لە بەشێک لە پارێزگاکانی عێراق و کەمبوونەوەی رێژەی وەرگرتنی ڤاکسین تێیاندا.  د. سەرهەنگ جەلال، بەڕێوەبەری گشتی پلاندانانی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند نووسراوەکەیان پێگەیشتووە و گوتی: "ئێمە بەردەوام ئامادەکاریی دەکەین بۆ هەر شەپۆلێکی نوێی کۆرۆنا، ئیستا وڵاتانی ئەوروپا هۆشدارییان لەمە داوە و ئامادەکاری بۆ دەکەن، هەرچەندە ژمارەی تووشبووان لە هەرێمی کوردستان کەمبووەتەوە، بەڵام بەردەوام دەبین لەوەی خەڵک رابهێنین خۆپارێزی جێبەجێ بکەین و هەروەها ڤاکسین وەربگرن کە ئەمەی دواینیان زۆر گرنگە".  بەپێی دوایین ئاماری وەزارەتی تەندروستیی هەرێمی کوردستان، تاوەکو ئێستا ٣٦٧ هەزار و ٨٧٤ کەس لە چوار پارێزگاکەی هەرێمی کوردستان، تووشی کۆرۆنا بوون و ٦ هەزار و ٦٢٠ کەسیش بە ڤایرۆسەکە گیانیان لەدەستداوە.   بەپێی ئامارەکانی وەزارەتی تەندروستی هەرێمی کوردستان تەنیا دوێنێ پێنجشەممە ٤٢٧ تووشبووی نوێ تۆمارکران،  دهۆک بە ١٦٥ تووشبووەوە زۆرترین تووشبووی تۆمارکردبوو، دوای ئەویش هەولێر بە ١٤٠ تووشبوو، سلێمانی ٨١ تووشبوو، هەڵەبجە ٦ تووشبوو گەرمیان ١٦ تووشبوو و راپەڕینیش ١٩ تووشبووی هەبووە.