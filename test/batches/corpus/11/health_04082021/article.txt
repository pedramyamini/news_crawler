رۆژی دووشەممە ٢/٨/٢٠٢١ شانەی قەیرانەکانی پەرلەمانی عێراق لەبارەی دیاریکردنی دوو تووشبووی دیکە بە نەخۆشی کەڕووی رەش لە ناوچەی سەدری شاری بەغدا کۆبووەوە، بە مەبەستی بەدواداچوون بۆ ئەو بابەتە و چاودێریکردنی زیادبوونی ژمارەی تووشبووان لە پارێزگا جیاجیاکانی عێراقدا.   كه‌ڕووی ره‌ش (Mucormycosi) بریتییه له نه‌خۆشییه‌كی كه‌ڕوویی كه‌مبڵاو، هۆكاره‌كه‌ی بۆ گرووپێك له مۆڵده‌كان (Mucormycetes)  ده‌گه‌ڕێته‌وه، به زۆری كارده‌كه‌نه سه‌ر بەشێکی لووت (جیوبه‌كان)، سییه‌كان، پێست و مێشك "ده‌كرێت سپۆره‌كانی ئه‌م كه‌ڕووه هه‌ڵبمژرێت له گه‌ڵای رووه‌ك یان خۆڵ یان په‌ین یان به‌رهه‌مه خۆراكییه تێكچووه‌كانەوە. تووشبوون به‌م كه‌ڕووه ده‌كرێت له هه‌ر كه‌سێك و هه‌ر ته‌مه‌نێك بێت رووبدات، به‌ڵام به ئه‌گه‌ری زۆره‌وه له‌و كه‌سانه‌دا رووده‌دات، كه به هه‌ر هۆكارێك بێت به‌رگرییان لاوازە.  عەبد عۆن، عەبادی ئەندامی لیژنەی تەندروستی لە پەرلەمانی عێراق بە (تۆڕی میدیایی رووداو)ی راگەیاند، تووشبووی دیکە بە کەڕووی رەش لە بەغدا و پارێزگاکانی دیکە عێراق هەن، دەبێت پشکنین بۆ هەر کەسێک بکرێت، کە گومانی تووشبوون بەو نەخۆشیەی لێدەکرێت. هاوکات لەگەڵ بڵابوونەوەی کۆرۆنا و لاوازی سیستەمی بەرگریی تووشبوو ئەگەر تووشبوون بە کەڕووی رەش زیاتر دەکات.  ئەندامەکەی لیژنەی تەندروستی دەڵێت، بەهۆی ئەوەی کەڕووی رەش کاریگەری دەکاتە سەر سیستەمی بەرگری، بۆیە بە دڵنیاییەوە دەبێت نەخۆش ئاگاداری خۆی بێت و تووشبوونی ئەو نەخۆشییەش تۆمارکراوە.  هاوکات ئەندامەکەی لیژنەی تەندروستی هۆشداری لە مەترسیداری دۆخەکە دەدات لە  بڵابوونەوەی پەتای کۆرۆنا و زیادبوونی ژمارەی تووشبووان و گیان لەدەستدان بەو ڤایرۆسە و دەشڵێت، ئەگەری هەیە قەدەخەی هاتووچۆی گشتگیر بسەپێنرێت، ئەگەر دۆخەکە لە کۆنترۆڵ دەربچێت، بەڵام ئێستا دۆخەکە لە ژێر کۆنترۆڵ دایە لەگەڵ ئەوەی ژمارەی تووشبووان زیادبووە و نەخۆشخانەکان پڕن لە تووشبووان.   بەڵام وەزارەتی تەندروستیی عێراق لە مەترسییەکانی کەڕووی رەش کەمدەکاتەوە. د. سەیف بەدر، گوتەبێژی وەزارەتی تەندروستی عێراق بە (تۆڕی میدیایی رووداو)ی راگەیاند،  کەڕووی رەش وەک نەخۆشی هەیە. ئەوانەی شەکرەیان کۆنتڕۆڵ ناکرێت تووشی ئەو نەخۆشەیە دەبن لەگەڵ ئەوانەی کێشەی بەرگریان هەیە.  رۆژی ١/٦/٢٠٢١، یەکەمین تووشبووی کەڕووی رەش لە سلێمانی تۆمارکرا و دوای مانەوەی بۆ ماوەی ١٠ رۆژ، لە نەخۆشخانە گیانی لەدەستدا. ئەو کاتە د. گۆران محێدین هەورامی، پزیشکی پسپۆڕی هەناوی کە چاودێریی تووشبووەکەی دەکرد بە تۆڕی میدیایی رووداوی راگەیاند، ماوەی ١٠ رۆژ بوو هاووڵاتییەکی عەرەب بەهۆی تووشبوونی بە کەڕووی رەش لە نەخۆشخانەی شار خەوێنرابوو و لەژێر چاودێریدا بوو، بەیانیی ئەمڕۆ گیانی لەدەستدا.  ئەو تووشبووە بەپێی زانیارییەکانی ئەو پزیشکە پسپۆڕەی کە چاودێریی دەکرد، خەڵکی ئەنبار بووە و ماوەی دوو مانگ بوو چووبووە سلێمانی. گوتبووشی، تەمەنی ٧٨ ساڵان بوو.  نەخۆشەکە پێش دوو هەفتە تووشی کۆرۆنا ببوو، هاوکات نەخۆشیی شەکرە و گوشاری خوێن و دڵی هەبووە، د. گۆران گوتی: "بەهۆی دابەزینی بەرگریی لەشییەوە تووشی کەڕووی رەش بووە و بەو هۆیەشەوە گیانی لەدەستداوە. "