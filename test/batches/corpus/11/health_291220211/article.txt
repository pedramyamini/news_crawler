رێکخراوی تەندروستیی جیهانی هۆشداری لە بارەی ئۆمیکرۆنەوە دەدات و دەڵێت دەكرێت مەترسیێکی "زۆر گەورە" بکەوێتە سەر کەرتەکانی تەندروستی، سەرۆکوەزیرانی بەریتانیاش دەڵێت، ٩٠ % ی ئەو تووشبووانەی لە بەریتانیا لە یەکەکانی چاودێریی چڕدا خەوێنراون ئەوانەن قورچکی بەهێزکەریان وەرنەگرتووە.  بڵاوبوونەوەی ئەو جۆرە گۆڕاوەی کۆرۆنا بووەتە هۆی ئەوەی کە ژمارەی تووشبووان لە چەندین وڵات ژمارەی پێوانەیی تۆماربکات و لە ٢٢ تاوەکو ٢٨ی ئەم مانگە، ژمارەی تووشبووان لە سەرانسەری جیهان بە رێژەی ٣٧ % زیادیکردووە.   بۆریس جۆنسن، سەرۆکوەزیرانی بەریتانیا ئەمڕۆ چوارشەممە سەردانی ناوەندێکی دابەشکردنی ڤاکسینی کرد و داوای لە خەڵک کرد قورچکی بەهێزکەر وەربگرن، گوتیشی زۆرینەی ئەوانەی خراونەتە ژێر چاودێری چڕەوە، ئەوانەن کە ئەو قورچکەیان وەرنەگرتووە.  مەبەست لە قورچکی بەهێزکەر بریتییە لە قورچکی سێیەم بۆ ئەو کەسانەی کە دوو قورچکی ڤاکسینی فایزەر / بایۆنتێک، مۆدێرنا، ئەسترازێنیکا، سینۆفارم  یان سینۆڤاکیان وەرگرتووە، هەروەها قورچکی دووەم بۆ ئەو کەسانەی ڤاکسینی جۆنسن ئەند جۆنسن یان سپۆتنیک ڤییان وەرگرتووە.   سەرۆکوەزیرانی بەریتانیا  گوتی وێڕای ئەوەی ئۆمیکرۆن بووەتە هۆی دروستبوونی "کێشەی گەورە" بۆ وڵاتەکەی، ئاهەنگەکانی سەری ساڵ بە "وریایی و هۆشیارییەوە" دەکرێن، ئەوەش بەهۆی ئەوەی کە ژمارەیەکی زۆری خەڵکی وڵاتەکەی قورچکی بەهێزکەری ڤاکسینیان وەرگرتووە.   بۆریس جۆنسن، سەرۆکوەزیرانی بەریتانیا گوتی: "تاوەکو ئێستا نزیکەی ٣٢ ملیۆن و نیو قورچک ڤاکسینی بەهێزکەرمان دابەشکردووە. ئەوەش وای لە ئێمە کردووە بتوانین لە پلانی خۆمان بۆ سەری ساڵ بەردەوامبین، بەو هۆشیاریەی کە هەمانە. بەڵام جەخت لەوە دەکەمەوە، کە زۆر گرنگە هەموو کەسێک قورچکی بەهێزکەر وەربگرێت. "  لە ٢٢ تاوەکو ٢٨ی ئەم مانگە ٦ ملیۆن و ٥٥٠ هەزار تووشبوو لە سەرانسەری جیهان تۆمارکراون، کە بەرزترین ژمارەیە تاوەکو ئێستا تۆمارکرابێت.  هەر ئەمڕۆ، زانکۆی جۆنز هۆپکنزی ئەمریکی رایگەیاند لە ٢٤ کاژێری رابردوودا، ٢٦٥ هەزار ٤٢٧ تووشبووی نوێ لە ئەمریکا تۆمارکراون، کە ئەوە یەکەمینجارە ژمارەکە بگاتە ئەو ئاستە.  لە فەرەنسا بۆ یەکەمجار، ژمارەی تووشبووانی رۆژانە ٢٠٠ هەزار کەسی تێپەڕاند؛ ٢١٢ هەزار و ٥٤٥ تووشبووی نوێ لەو وڵاتە تۆمارکران. لە دانیمارکیش بۆ یەکەمینجار ژمارەی تووشبووانی رۆژانە گەیشتە ٢٣ هەزار و ٢٢٨ کەس.   خراپتر لە هەر شوێنێکی دیکە، ڤایرۆسەکە لە ئەوروپا لە تەشەنەسەندندایە، حکومەتەکان کەوتوونەتە نێوان دوو بەرداشی سەپاندنی قەدەخەی هاتووچۆ بۆ ئەوەی نەخۆشخانەکان نەکەونە ژێر بارگرانییەوە، هەروەها پێویستیی بەکراوەیی هێشتنەوەی ئابووری و کۆمەڵگەکانیان.  لێکۆڵینەوەکان پێشانیدەدەن کە گۆڕاوی جۆری ئۆمیکرۆن کە ئێستا بووەتە جۆری هەرە باو لە ژمارەیەک وڵات، مەترسیێکی کەمتری هەیە کە مرۆڤ بە سەختی نەخۆش بخات، بەڵام لەگەڵ ئەوەشدا، رێکخراوی تەندروستیی جیهانی داوای هۆشیاری دەکات.  ئەو رێکخراوەی سەر بە نەتەوە یەکگرتووەکان، رۆژی سێشەممە رایگەیاند، "مەترسیی گشتیی پەیوەندیدار بە گۆڕاوی جۆری ئۆمیکرۆن هێشتاش زۆر بەرزە. بەڵگەی جێگیر پێشانیدەدەن کە گۆڕاوی جۆری ئۆمیکرۆن لە دەلتا خێراتر بڵاودەبێتەوە و لە هەر دوو تاوەکو سێ رۆژدا دوو هێندە زیاد دەکات. "  زیاتر لە ٥.٤ ملیۆن کەس لە سەرانسەری جیهان بە کۆرۆنا گیانیان لەدەستداوە، بەڵام لە هەفتەی رابردوودا، وێڕای زیادبوونی ژمارەی تووشبووان، ژمارەی ناوەندیی مردووان لە رۆژێکدا ٦ هەزار و ٤٥٠ کەس کەمبووەوە، کە کەمترینە لە تشرینی یەکەمی ساڵی ٢٠٢٠ ـەوە تۆمارکرابێت.