یەکێک لەوانە ڤاکسینی فایزەری هاوبەشی ئەڵمانی - ئەمریکییە، ئەو ڤاکسینەی کە بە کاریگەرییە بەهێزەکەی دژ بە ڤایرۆسی کۆرۆنا ناسراوە، ئێستا لە کێشەدایە.  کۆمپانیای فایزەر دەستی بە کارکردن بۆ وەرگرتنی مۆڵەتی فەرمی لەپێناو دابەشکردن و بەکارهێنانی قورچکی سێیەمی ڤاکسینی کۆرۆنا کردووە.   کۆمپانیای ڤایزەر دەڵێت، داتاکان دەریانخستووە قورچکی سێیەم دەتوانێت بەرگەی جۆرە گۆڕاوەکانی ڤایرۆسی کۆرۆنا بگرێت و قورچکی دووەم کە تاوەکو ئێستا بە دوایین قورچک دانراوە، دەرکەوتووە دوای ٦ مانگ لە وەرگرتنی ئیدی بەرگریی جەستەی مرۆڤ لە بەرامبەر کۆرۆنا و نەخۆشییەکانی دیکە بە رێژەی ٦٤ % کەمدەکاتەوە.  ئێستا مژارەکە گەرمە و نیگەرانییەکانیش زۆرن، رۆژی چوارشەممە تاوەکو پێنجشەممە لە ئەمریکا نزیکەی ٣ هەزار تووشبووی نوێ کۆرۆنا هەبوون، بەڵام رۆژی دواتر، تووشبووان بە کۆرۆنای دەلتا گەیشتە ٣٦ هەزار کەس، ناوەندی ئەمریکی بۆ بەرگری و کۆنترۆڵکردنی نەخۆشییەکان لەو بارەوە هۆشداری دەدات.  رۆشێل وەڵێنیسکی، بەڕێوەبەری ناوەندی بەرگری و کۆنترۆڵکردنی نەخۆشییەکان دەڵێت، "ئەم ژمارانەی تایبەت بە کۆرۆنا دوو راستی سەبارەت بەو پەتایە لە سەرانسەری ئەمریکامان پێشاندەدات. لەلایەک سەرکەوتنی بەرنامەی ڤاکیسنمان بۆ دەردەخات کە لە ٨ مانگی رابروودا دەستمانپێکرد بەڵام لەلایەکی دیکەوە سەرهەڵدانی ڤایرۆسی دەلتاشمان بینی. ڤایرۆسی دەلتا لەو ناوچانە گەشەی کردووە کە رێژەی ڤاکسین کەم بووە".  لە رووی ژمارەی وەرگرانی  ڤاکسین، ئەمریکا لە بارودۆخێكی باشدایە، لە کۆی ٣٣٢ ملیۆن دانیشتووی ئەمریکا، نزیکەی ١٦٠ ملیۆنیان هەردوو قورچک ڤاکسینیان وەرگرتووە؛  بەڵام هێشتا لەنێو رەشپێستەکاندا وەرگرتنی ڤاکسین کەمترینە، ویلایەتی جۆرجیای رۆژهەڵاتی ئەمریکا زیاتر لە ٥٠ % ی دانیشتووانی رەشپێستن.  هەر ئەوە بوو پاڵی بە جیل بایدن، خانمی یەکەمی ئەمریکا نا سەردانی ویلایەتەکە بکات. جیل بایدن دەڵێت، هەرچەندە پرۆسەی پێدانی ڤاکسین بەباشی دەڕوات، بەڵام هێشتا کارەکەمان تەواو نەبووە و تاوەکو ئێستا لە ٤٤ % ی دانیشتووانی جۆرجیا ڤاکسینیان وەرگرتووە کە ئەویش تەنیا ژەمی یەکەمە، ئەوەش رێژەیەکی کەمە، بۆیە من هاتوومەتە ئێرە تاوەکو تکاتان لێبکەم و پێتان بڵێم تکایە ڤاکسین وەرگرن".  هەرچەندە کۆمپانیای فایزەر ئەمجارە بەڵێنیداوە بە وەرگرتنی ڤاکسینی سێیەم بەرگریی جەستەی مرۆڤ لە دژی کۆرۆنا بۆ ماوەی ١٢ مانگ کارا دەبێت، بەڵام راگەیێندراوەکەی فایزەر لەبارەی پێدانی قورچکی سێیەمی ڤاکسین لە ئەمریکا و جیهان بە شۆک پێشوازیی لێكرا و لەوانەشە ڤاکسینەکە وەک ماوەی رابردوو نەتوانێت متمانەی خەڵک بەدەستبهێنێت.