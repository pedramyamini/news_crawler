ئەمڕۆ دووشەممە ١٠ - ٠٥ - ٢٠٢١ وەزارەتی تەندروستیی عێراق رایگەیاند، لە ٢٤ کاژێری رابردوودا ٣٤ هەزار و ٣١٥ پشکنینی کۆرۆنا لە عێراق و هەرێمی کوردستان کراون، ئەنجامی ٤ هەزار و ٩٠٢ پشکنینیان پۆزەتیڤ بووە، ٢٩ تووشبووش گیانیان لەدەستداوە. دەشڵێت، "تاوەکو ئێستا زیاتر لە ٤٤١ هەزار کەس لە عێراق ڤاکسینی دژە کۆرۆنایان وەرگرتووە".  بەپێی راگەیێندراوی ٢٤ کاژێری وەزارەتی تەندروستی و ژینگەی عێراق، ٦ هەزار و ٢٣٧ تووشبووی دیکەی پێشووی ڤایرۆسی کۆرۆنا چاکبوونەتەوە. زۆرترین ژمارەی مردن بە کۆرۆنا لەسەر ئاستی عێراق و هەرێمی کوردستان لە ٢٤ کاژێری رابردوودا لە پارێزگای بەغدا بووە. لە باشووری کوردستانیش لە پارێزگای سلێمانی ٥ تووشبوو، لە پارێزگای هەولێر ٣ تووشبوو و لە دهۆک ٢ تووشبوو و لە کەرکووکیش ٢ تووشبوو گیانیان لەدەستداوە.  لەبارەی ژمارەی تووشبووان و مردووان بە کۆرۆنا لە هەرێمی کوردستان، لە راگەیێندراوی وەزارەتی تەندروستیی عێراقدا هاتووە، "ئەمڕۆ لە هەرێمی کوردستان ٨٢٩ تووشبووی دیکەی ڤایرۆسی کۆرۆنا تۆمارکراون، هەزار و ١٤٢ تووشبووی پێشوو چاکبوونەتەوە و ١٠ تووشبووش گیانیان لەدەستداوە".  وەزارەتی تەندروستی و ژینگەی عێراق جەخت لە گرنگیی وەرگرتنی ڤاکسینی دژە ڤایرۆسی کۆرۆنا دەکاتەوە و دەڵێت، "کورتترین رێگەیە بۆ کۆنترۆڵکردنی پەتاکە. پرۆسەی پێدانی پێکوتە زۆر باش بەڕێوەدەچێت و تاوەکو ئێستا ٤٤١ هەزار و ١٢١ کەس لە عێراق پێکوتەی دژە ڤایرۆسی کۆرۆنایان وەرگرتووە".  تاوەکو ئێستا ملیۆنێک و ١١٧ هەزار و ٦٢٧ کەس لە عێراق و هەرێمی کوردستان تووشی کۆرۆنا بوون، ملیۆنێک و ١١ هەزار و ٦٠٦ لەو تووشبووانە چاکبوونەتەوە، واتە ٥.٩٠ % ـی تێکڕای تووشبووان، هەروەها ٩٠ هەزار و ٢٢١ تووشبووی کۆرۆناش هێشتا چارەسەر وەردەگرن، ٥٤٣ لەو تووشبووانە لەژێر چاودێریی چڕدان، ١٥ هەزار و ٨٠٠ تووشبووش گیانیان لەدەستداوە.