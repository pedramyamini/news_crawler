یاسای پاسپۆرتی ڤاکسین دوایین هەوڵی حکومەتی فەرەنسایە بۆ رێگریکردن لە بڵاوبوونەوەی زیاتری ڤایرۆسی کۆرۆنا.  هاوکات هەر لە پاریسی پایتەختی فەرەنسا خۆپێشاندان و ناڕەزایی خەڵک دژی یاسای پاسپۆرتی ڤاکسین بەڕێوەچوو؛ سەرەڕای مردن و تووشبوونی ژمارەیەکی بەرچاو لە خەڵک بە ڤایرۆسەکە. هێشتا هەندێک خەڵک هەن بە پاساوی ئازادی و مافی تاکەکەس، وەرگرتنی ڤاکسین رەتدەکەنەوە؛ ئەمە لەنێو پەرلەمانی فەرەنساش رەنگدانەوەی هەیە، بەو پێیەی هەندێک پارت و پەرلەمانتار دەنگی خۆیان خستە پاڵ دەنگی ئەو کەسانەی کە پاسپۆرتی ڤاکسین رەتدەکەنەوە.  زیاتر لە ٩١ % ی کەسانی سەروو ١٨ ساڵ لە فەرەنسا بەتەواوی هەردوو قورچکی ڤاکسینی کۆرۆنایان وەرگرتووە، بەڵام لەدوای بڵاوبوونەوەی گۆڕاوی کۆرۆنا کە زاناکان دەڵێن، خێراتر لە گۆڕاوەکانی دیکە دەگوازرێتەوە، جارێکی دیکە تووشبوون بە ڤایرۆسەکە لە فەرەنسا هەڵکشا. زۆربەی تووشبووان ئەوانەن کە ڤاکسینیان وەرنەگرتووە و ماوەی چەند رۆژێکیشە تێکڕا رۆژانە ٢٠٠ کەس بە کۆرۆنا دەمرن.  یاسای پاسپۆرتی ڤاکسین لە فەرەنسا ٢١٥ دەنگی بەڵێ و ٥٨ دەنگی نەخێری بەدەستهێناوە. ئەوەش لە کاتێکدایە کە لە فەرەنسا تاوەکو ئێستا زیاتر لە ١٤ ملیۆن و ١٧٢ هەزار تووشبووی کۆرۆنا تۆمارکراون، لانیکەم ١٢٧ هەزار تووشبوو گیانیان لەدەستداوە و زیاتر لە نۆ ملیۆن تووشبووش چاکبوونەتەوە.