بەپێی راگەیێنراوێکی بەڕێوەبەرایەتیی گشتیی تەندروستیی سلێمانی کە رۆژی سێشەممە ١٧ - ٥ - ٢٠٢٢ بڵاویانکردووەتەوە، بەهۆی کاریگەریی خۆڵبارین لە ٢٤ کاژێری رابردوودا ١٣٠ هاووڵاتی سەردانی بەشی فریاکەوتنەکانیان کردووە لە نەخۆشخانەکانی شار و دکتۆر جەمال ئەحمەد رەشیدی تایبەت بە منداڵان.  لە شەوی دووشەممەوە شەپۆلێکی چڕی خۆڵبارین رووی لە کوردستان و شارەکانی عێراق کردووە، تەندروستیی سلێمانی دەشڵێت "بەهۆی هەستیاری بەخۆڵ بارین و کاریگەریەکانی بەشێکی زۆریان چارەسەری پێویستی پزیشکیان بۆکراوە رەوانەی ماڵەوە کراونەتەوە. "  ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی راگەیاندبوو کە رۆژی سێشەممە خۆڵبارین بەردەوام دەبێت و "رۆژی چوارشەممە ١٨ی ئایار کاریگەریی ئەم شەپۆلەی خۆڵبارین نامێنێت".  رۆژی دووشەممە بەهۆی خۆڵبارینەوە، بۆ ماوەی چەند کاژێرێک گەشتەکانی فڕۆکەخانەی نێودەوڵەتیی سلێمانی راگیران، تاهیر عەبدوڵڵا، بەڕێوەبەری فڕۆكەخانەی نێودەوڵەتیی سلێمانی بە   تۆڕی میدیایی رووداوی راگەیاند، دوای وەستانی بۆ ماوەی چەند کاژێرێک بەهۆی کاریگەرییەکانی خۆڵبارینەوە گەشتە ئاسمانیەکانی فڕۆکەخانەی نێودەوڵەتی سڵێمانی دەستیان پێکردەوە.   لە حەوت پارێزگای عێراق بەهۆی خۆڵبارینەوە دەوامی فەرمانگە، قوتابخانە و زانکۆکان کراوەتە پشوو، لە چوار پارێزگاى دیکەش تەنیا دەوامى خوێندنگەکان کراوەتە پشوو، هەروەها تاقیکردنەوەکانیان بۆ رۆژى دواتر دواخراون. لە پارێزگاگانى زیقار، موسەننا، ئەنبار، بەسڕە، بابل، واست، بەسڕە ئەمڕۆ سێشەممە پشوویان راگەیاندووە، جگە لە دامەزراوە ئەمنى و خزمەتگوزارییەکان نەبێت.   لە لە پارێزگاکانى کەرکووک، دیالە، کەربەلا، نەجەف تەنیا دوامى خوێندگەکانیان کراوەتە پشوو، بەهۆیەوە تاقیکردنەوەکانى ١٧ ى ئایار بۆ ١٨ ى ئایار دواخران.  بەگوێرەى ئامارەکانى وەزارەتى تەندروستىی عێراق، لەم خۆڵبارینەی ئەمجارەدا زیاتر لە چوار هەزار کەس بەهۆى ئەو خۆڵبارینەوە تووشی تەنگەنەفەسی بوون و رەوانەى نەخۆشخانەکان کراون.