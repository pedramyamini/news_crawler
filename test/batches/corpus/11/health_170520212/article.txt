نموونەیەک لەو کورتهێنانە پەیمانگەی سیرومی هیندییە کە رۆڵێکی بەرچاوی هەبوو لە پێشکێشکردنی ڤاکسین بە بەرنامەی کۆڤاکس، بەڵام لەوەتەی هیندستان دووچاری ئەو قەیرانە بووە، یەک ڤاکسینی پێشکێش نەکردووە.  پەیمانگەکە بەنیازبوو ئەمساڵ ١٩٠ ملیۆن قورچکە ڤاکسین بداتە کۆڤاکس، بەڵام تاوەکو ئێستا نەیتوانیوە ڤاکسینی مانگەکانی ئادار، نیسان و ئایاریش بنێرێت.  ئاژانسی یونسێفی تایبەت بە منداڵان کە رۆڵی سەرەکی لە کڕینی ڤاکسین بۆ بەرنامەی کۆڤاکس دەبینێت، داوا لە سەرکردەی وڵاتانی G ٧ و یەکێتیی ئەوروپا دەکات ڤاکسین بدەنە بەرنامەکە، کە بڕیارە مانگی داهاتوو لە بەریتانیا کۆببنەوە.  رێکخراوی یونسێف دەڵێت ئەو حەوت وڵاتەی G ٧ دەتوانن بەیەکەوە ١٥٣ ملیۆن قورچکە ڤاکسینی دیکە بدەن بە کۆڤاکس و هاوکات دەتوانن لە دابەشکردنی ڤاکسین بەسەر خەڵکی وڵاتانی خۆشیان بەردەوامبن.  کێشەی کورتهێنانی ڤاکسین لەسەر ئاستی جیهان لەنێو بەرنامەی کۆڤاکس تەنیا هندستان نییە، هەندێک وڵات هەن چەند هێندەی ژمارەی دانیشتووانیان ڤاکسینیان کڕیوە، بۆ نموونە کەنەدا ٣٣٨ ملیۆن قورچکە ڤاکسینی کڕیوە، دەتوانێت ٥ جار تەواوی ژمارەی دانیشتووانەکەی بە ڤاکسینی کۆرۆنا بکوتێت.  بەریتانیا داوای ٤٥٧ ملیۆن قورچکە ڤاکسینی کردووە، ئەویش دەتوانێت ٣ جار خەڵکەکەی سەرلەنوێ بکوتێتەوە، یەکێتیی ئەوروپا داوای ملیارێک و ٨٠٠ ملیۆنی کردووە، کە دوو هێندە و نیوی ژمارەی دانیشتووانەکەیەتی، لەگەڵ هەریەک لە وڵاتانی ئەمریکا، ئوسترالیا، بەرازیل کە ڤاکسینەکانیان لە ژمارەی دانیشتووانیان زیاترە.  بڕیار وایە تاوەکو کۆتایی ٢٠٢١ کۆڤاکس ٢ ملیار ڤاکسین دابەشبکات، هیچ وڵاتێک نابێت زیاتر لە ٢٠ % ی ژمارەی دانیشتووانی ڤاکسین وەربگرێت، تاوەکو ئێستا کۆڤاکس توانیوییەتی ٦٠ ملیۆن ڤاکسین بەسەر ١٢٢ وڵاتی بەشدار لە بەرنامەکەدا دابەشبکات.