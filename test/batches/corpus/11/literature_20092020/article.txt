ئەم کتێبە بە زمانی تورکی نوسراوە و یەکێکە لە پڕخوێنەرترینەکان لە باکووری کوردستان و تورکیا، ساڵی ١٩٩٢ بڵاوکراوەتەوە و ٤ جار لە  چاپدراوەتەوە. هاتیڕاڵارم ٤٠٦ لاپەڕەیە و بەمزووانە بە شێوەزاری سۆرانی دەکەوێتە بەر دیدی خوێنەران.   مووسا عەنتەر لە پێشەکیی کتێبەکەیدا نووسیوێتی: "ئەگەر رێگە بدرایە بە کوردی بنووسم، زۆر شتی باشترم دەنووسی و باشتر گوزارشتم لە بیڕوڕاکانم دەکرد. ئەگەر لە داهاتوو بتوانم ئەم کارە دەکەم".  محەممەد عیززەدین، رۆژنامەڤانی باشووری کوردستان کە کتێبەکەی وەرگێڕاوەتە سەر زمانی کوردی بە رووداوی راگەیاند؛ بە مەبەستی وەرگێڕانی کتێبی '' یادەوەرییەکانم '' ی موسا عەنتەر رێککەوتن و گرێبەستی لەگەڵ خانەوادەی مووسا عەنتەر و دەزگای ئارامی کە مافی بڵاوکردنەوە و وەرگێڕانی ئەم کتێبەی هەیە، واژۆکردووە. هەریەک لە ئیسماعیل بێشکچی و سینەم جەلادەت عەلی بەدرخان پێشەکییان بۆ کتێبە وەرگێڕدراوەکە نووسیوە.    ئەم کتێبە پڕاوپڕە لە یادەوەری، مووسا عەنتەر یادەوەرییەکانی خۆی لەگەڵ سەعیدی نوورسی، عەبدولڕەحمان قاسملو، شوکرو سەگڤان، کامەران بەدرخان، ئیسماعیل بێشکچی، جگەرخوێن، چەندین کەسایەتیی دیکە و رۆژنامەڤان و نووسەری کورد و تورک لەو کتێبەدا باسکردووە.  هەروەها لە کتێبەکەدا شۆڕشەکانی باشووری کوردستان (بەتایبەتی شۆڕشی ئەیلوول)، کۆماری مهاباد باسیان لێوەکراوە. بە گشتی دۆخی کورد لە ساڵانی ١٩٤٠ ' کانەوە تاوەکو ١٩٩٠ بەتایبەتی مامەڵەی کۆماری تورکیا لەگەڵ کورد لەم کتێبەدا بابەتی سەرەکین.  مووسا عەنتەر ساڵی ١٩٢٠ لە نسێبین سەر بە مێردینی باکووری کوردستان لەدایکبووە و رێکەوتی ٢٠ی ئەیلوولی ١٩٩٢ لە تەمەنی ٧٢ ساڵی لە ئامەدی باکووری کوردستان تیرۆرکراوە.   ساڵانە چالاکیی جۆراوجۆر لە یادی کوژرانی مووسا عەنتەر بەڕێوەدەچن. ئێوارەی رۆژی یەکشەممە ٢٠ی ئەیلوولی ٢٠٢٠، کاژێر ١٧: ٠٠ لە هۆڵی '' روانگەی مافی یەکسانی" لە  ئیستەنبووڵ خەڵات بەسەر ژمارەیەک نووسەر و رۆژنامەڤاندا دابەشدەکرێت.