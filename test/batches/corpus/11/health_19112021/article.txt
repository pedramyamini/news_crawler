وەزارەتی تەندروستی و ژینگەی عێراق، ئەمڕۆ هەینی ١٩ - ١١ - ٢٠٢١ لە راگەیێندراوێکدا سەبارەت بە تووشبوون بە پەتای کۆرۆنا رایگەیاند: "لە ٢٤ کاژێری رابردوودا ٧٨٩ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون؛ هەروەها هەزار و ٢١٦ تووشبووی دیکەی کۆرۆنا چاکبوونەوە؛ لەو ٢٤ کاژێرەدا ٢١ تووشبووی دیکەی کۆرۆنا لە هەولێر، سلێمانی، دهۆک، کەرکووک، نەینەوا و سەڵاحەدین گیانیان لەدەستدا".  بەپێی ئەو داتایانەی کە وەزارەتی تەندروستیی عێراق ئەمڕۆ بڵاویکردنەوە، لە ٢٤ کاژێری رابردوودا ٤٢٧ کەسی دیکە لە ١٥ پارێزگای عێراق تووشی ڤایرۆسی کۆرۆنا بوون و ٣٦٢ کەسی دیکەش لە هەرێمی کوردستان تووشی کۆرۆنا بوون، لە کاتێکدا ژمارەی دانیشتووانی کەرکووک و ١٤ پارێزگاکەی عێراق زیاتر لە پێنج هێندەی ژمارەی دانیشتووانی هەرێمی کوردستانە.  بەپێی ئامارەکانی وەزارەتی تەندروستیی عێراق، تاوەکو ئێستا ٦ ملیۆن و ٩٤١ هەزار و ٧٣١ کەس لە عێراق و هەرێمی کوردستان ڤاکسینی دژە ڤایرۆسی کۆرۆنایان وەرگرتووە.  وەزارەتی تەندروستیی عێراق دەڵێت، تاوەکو ئێستا ٢ ملیۆن و ٧٣ هەزار و ٢٦٧ کەس لە عێراق و هەرێمی کوردستان تووشی کۆرۆنا بوون، ٢ ملیۆن و ٣١ هەزار و ٣٠٤ لەو تووشبووانە چاکبوونەتەوە، واتا ٩٨ % ی تێکڕای تووشبووان، هەروەها زیاتر لە ١٨ هەزار تووشبووی کۆرۆنا هێشتا چارەسەر وەردەگرن و ١٣١ یان لەژێر چاودێریی چڕدان؛ تاوەکو ئێستاش ٢٣ هەزار و ٦٢٨ تووشبووی کۆرۆنا لە عێراق و هەرێمی کوردستان گیانیان لەدەستداوە.