لێکۆڵینەوەیەک لە تەندروستیی گشتیی بەریتانیا بڵاوکراوەتەوە کە تێیدا ئاماژە بەوە دەکات، دوای سێ هەفتە لە وەرگرتنی قورچکی یەکەم لە ڤاکسینی ئەسترازێنیکا یان فایزەر رێژەی ٣٣ % بەرگریی دژی کۆرۆنا گۆڕاوەکەی هیندستان دروستدەبێت کە ماوەی چەند مانگێکە تەندروستیی هیندستانی خستووەتە ژێر مەترسییەوە.  بەریتانیا دڵخۆشە بە ئەنجامەکانی ئەو لێکۆڵینەوەیە، مات هانکۆک، وەزیری تەندروستیی وڵاتەکە دەڵێت کە ئەو لێکۆڵینەوەیە بە شێوەیەکی "بەرچاو باوەڕبەخۆبوونی" پێداوە، چونکە ئەوە دەرخەری ئەوەیە کە لەسەر رێگەیەکی دروستن بۆ چارەسەرکردنی کێشە تەندروستییەکان.  بەپێی لێکۆڵینەوەکە دوای دوو هەفتە لە وەرگرتنی قورچکی دووەمی فایزەر رێژەی کاریگەریی ڤاکسینەکە دەبێتە ٨٨ %، هەروەها دوای وەرگرتنی قورچکی دووەمی ئەسترازێنیکا رێژەی کاریگەریی ڤاکسینەکە دەبێتە ٦٠ %.  لێکۆڵینەوەکە لەسەر ١٢ هەزار و ٦٧٥ کەس کراوە کە هەزار و ٥٤ کەسیان کۆرۆنا گۆڕاوە هیندییەکەیان هەبووە.  بەپێی ئامارەکانی بلوومبێرگ، تاوەکو ئێستا لە ١٧٦ وڵات نزیکەی ملیارێک و ٦٣٠ ملیۆن ڤاکسینی کۆرۆنا دابەشکراوە، رۆژانە لە سەرانسەری جیهان ٢٨ ملیۆن و ٤٠٠ هەزار کەس ڤاکسینی کۆرۆنا وەردەگرن.  چین کە سەرچاوەی بڵاوبوونەوەی ڤایرۆسی کۆرۆنایە پێشەنگی ریزبەندیی دابەشکردنی ڤاکسینی وەرگرتووە و تاوەکو ئێستا زیاتر لە ٤٨٣ ملیۆن کەس لەو وڵاتە ڤاکسینیان پێدراوە، هەرەوەها ئەمریکاش کە ماوەیەکی زۆر لە پێشەنگی ریزبەندییەکە بوو، ئێستا لە پلەی دووەمە نزیکەی ٢٨٤ ملیۆن ڤاکسین لەو وڵاتە دابەشکراوە.  دابەشکردنی ڤاکسین، تووشبوون بە کۆرۆنای نەوەستاندووە، بەپێی ئاماری وۆڵدۆمیتەر تاوەکو ئێستا ١٦٧ ملیۆن تووشبووی کۆرۆنا لە جیهان تۆمارکراون کە لەو ژمارەیە نزیکەی سێ ملیۆن و ٤٦٨ هەزار کەسیان گیانیان لەدەستداوە.