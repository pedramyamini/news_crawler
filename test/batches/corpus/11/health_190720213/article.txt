رەبا فەلاح، ئەندامی تیمی راگەیاندنی پزیشکیی وەزارەتی تەندروستی عێراق بە تۆڕی میدیایی رووداوی راگەیاند، "ئەمڕۆ لە حاڵەتێکی دەگمەندا بچووکترین تووشبووی ڤایرۆسی کۆرۆنا گەیشتووەتە نەخۆشخانە کە کۆرپەلەیە و باری تەندروستیی خراپە".  رەبا فەلاح گوتیشی، "پێشتر تووشبووی لەمجۆرە لە عێراق تۆمارنەکراوە، بۆیە بارودۆخەکە تەواو مەترسیدارە و دەبێت بەتەواوەتی خەڵک پابەندی خۆپارێزی بن، چونکە شەپۆلی سێیەمی کۆرۆنا دەستیپێکردووە و رۆژانە گیانی دەیان کەس دەکێشێت".  ئەو ئەندامەی تیمی راگەیاندنی پزیشکی ئاماژەی بەوەشکرد، "تاوەکو مانگێک لەمەوبەر دۆخەکە لەژێر کۆنتڕۆڵدا بوو، راستە تووشبوون هەبوو، بەڵام وەک ئێستا نەبوو. بەمجۆرە بێت دۆخەکە لەدەست دەردەچێت". هەروەها دەشڵێت، "تاوەکو دوو مانگ پێش ئێستا رۆژانە نزیکە ٤ هەزار تووشبوومان هەبوو، گیانلەدەستدان ٣٠ بۆ ٤٠ کەس بوو، بەڵام ئێستا ژمارەکە بۆ ١٠ هەزار تووشبووی رۆژانە بەرزبووەتەوە و ئەمڕۆ دووشەممە بە نموونە ٦٢ کەس گیانیان لەدەستداوە".  سەبارەت بە وەرگرتنی ڤاکسینی کۆرۆنا، رەبا فەلاح رایگەیاند، "تاوەکو ئەمڕۆ تەنیا نزیکەی یەک ملیۆن کەس ڤاکسینی کۆرۆنایان وەرگرتووە کە ناگاتە رێژەی ٤ % ی کۆی دانیشتووانی عێراق و ئەو رێژەیە زۆر کەمترە لەچاو ئەو ژمارەیەی پێویستە ڤاکسین وەربگرن، چونکە دەبێت تاوەکو کۆتایی ئەمساڵ رێژەی ٢٠ % ە دانیشتووانی عێراق ڤاکسینییان وەرگرتبێت".   رەبا فەلاح هۆشداریی تووندی دا لەوەی کارەسات روو لە عێراق دەکات ئەگەر بێتوو خەڵک خۆیان نەپارێزن و ئەو تێکەڵی و گوێنەدانە بە رێنوێنییەکان بەردەوامی هەبێت و گوتی، ئەگەر دۆخەکە بەم جۆرە بێت، لە کۆنتڕۆڵ دەردەچێت.  بەپێی راگەیێندراوی وەزارەتی تەندروستیی عێراق، یەکەمجارە لە عێراق منداڵێک لەو تەمەنە تووشی کۆرۆنا دەبێت، دەشڵێت "دایک و باوکی منداڵەکە هەڵگری ڤایرۆسی کۆرۆنان".  ئەمەش لەکاتێکدایە رۆژی دووشەممە ١٩ - ٠٧ - ٢٠٢١ تووشبوون بە کۆرۆنا لە عێراق و هەرێمی کوردستان ژمارەی پێوانەیی تۆمارکرد و ٦٢ تووشبووی دیکەی کۆرۆناش گیانیان لەدەستدا.  وەزارەتی تەندروستیی عێراق بڵاویکردەوە، لە ٢٤ کاژێری رابردوودا ٤٠ هەزار و ٨٧٥ پشکنینی کۆرۆنا لە عێراق و هەرێمی کوردستان کراون؛ ئەنجامی پشکنینی نۆ هەزار و ٨٨٣ کەسیان پۆزەتیڤ بووە و ٦٢ تووشبووی ڤایرۆسەکەش لەو ماوەیەدا گیانیان لەدەستداوە.  بەپێی راگەیێندراوی وەزارەتی تەندروستی و ژینگەی عێراق، هەشت هەزار و ٢٧٨ تووشبووی دیکەی پێشووی کۆرۆنا چاکبوونەتەوە و تاوەکو ئێستاش ملیۆنێک و ١٦٤ هەزار و ٨٩٠ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  لە راگەیێندراوەکەی وەزارەتی تەندروستیی عێراقدا هاتووە، هەر لەو ماوەیەدا "لە هەرێمی کوردستان هەزار و ٩٨٥ تووشبووی دیکەی کۆرۆنا تۆمارکراون و هەزار و ٣٢ تووشبووی دیکەی پێشوو چاکبوونەتەوە و ١٩ تووشبووی دیکەش گیانیان لەدەستداوە".  تاوەکو ئێستا ملیۆنێک و ٥٠١ هەزار و ٥٩٥ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ٣٦٤ هەزار و ٥٤٥ لەو تووشبووانە چاکبوونەتەوە، واتە ٩٠.٩ % ی تێکڕای تووشبووان، هەروەها ١١٩ هەزار و ١٥٨ تووشبووی کۆرۆنا هێشتا چارەسەر وەردەگرن، ٦٥٧ لەو تووشبووانەش لەژێر چاودێریی چڕدان، ١٧ هەزار و ٨٩٢ تووشبووی کۆرۆناش گیانیان لەدەستداوە.