د. جاسب لەتيف عەلی حیجامی، بەڕێوەبەری تەندروستیی بەری کەرخ لە بەغدا بە تۆڕی میدیایی رووداوی گوت: "دەستمانکردووە بە پێدانی ڤاکسین بە منداڵانی تەمەن ١٢ ساڵ و سەرووتر لەسەر بڕیاری وەزارەتی تەندروستیی عێراق، ئێستاش ژمارەیەک کەسی دیکەمان بۆ هاتووە و ڤاکسین دەکرێن".   سەبارەت بەیەکەم کەس، کە دوای بڕیارەکەی وەزارەتی تەندروستی ڤاکسینی وەرگرت، گوتی: "ناوی مەریەم حەیدەر هاتفە و لەدایکبووی ٣ - ١٠ - ٢٠٠٩ یە و یەکەم قوڕچکی وەرگرت".   حیجامی داوای لە کەسوکاری قوتابیان کرد بۆ ئەوەی منداڵەکانیان توانای بەرگریی لەشیان زیادبێت و لەپێناو خۆپارێزی، منداڵەکانیان ببەنە بنکەکانی تەندروستی بۆ ئەوەی ڤاکسین وەربگرن.  وەزارەتی تەندروستی و ژینگەی عێراق،  رۆژی دووشەممە، ١ - ١١ - ٢٠٢١ رایگەیاند لەسەر راسپاردەکانی لیژنەی زانستی و راوێژکاری پرۆگرامی کوتان، کە هاوکاتن لەگەڵ راسپاردەکانی رێکخراوی تەندروستیی جیهانی، کە رێگەی داوە پێکوتەی فایزەر - بایۆنتیک بە منداڵانی تەمەن ١٢ ساڵ و بۆ سەرەوە بدرێت، هاوکات بۆ کەمکردنەوەی مەترسی بڵاوبوونەوەی ڤایرۆسی کۆرۆنا و بۆ زیادکردنی بەرگریی کۆمەڵایەتیی پێویست بۆ کۆنترۆڵکردنی پەتای کۆڤید ١٩، بڕیارماندا منداڵانی تەمەن ١٢ ساڵ و بۆ سەرەوە پێکوتەی کۆرۆنا لە جۆری فایزەر وەربگرن، بەڵام پێشینە بۆ ئەو منداڵانەیە کە مەترسییان لەسەرە".  دوای راگەیێنراوەکەی وەزارەتی تەندروستی عێراق، وەزارەتی تەندروستیی هەرێمی کوردستان لە راگەیێندراوێکدا هەمان رۆژ ئاماژەی بەوە کرد کە بڕیارەکە بەپێی راسپاردەکانی لیژنەی باڵای راوێژکاریی بەرنامەی کوتان و راسپاردەی رێکخراوی تەندروستیی جیهانییە. هاوکات لەپێناوی کەمکردنەوەی ترسناکیی بڵاوبوونەوەی ڤایرۆسی کۆرۆنا و زیادکردنی بەرگریی کۆمەڵگەیە بۆ بەرەنگاربوونەوەی ڤایرۆسەکە.   پێشتر لە ١١ - ٠٥ - ٢٠٢١ ئیدارەی دەرمان و خۆراکی ئەمریکا رێگەی بە بەکارهێنانی ڤاکسینی کۆرۆنای جۆری فایزەر - بایۆنتێک بۆ نەوجەوانانی تەمەن ١٢ بۆ ١٥ ساڵان دا، ئەوەش دوای توێژینەوە لەسەر ڤاکسینەکە و دەرکەوتنی کاریگەرییەکانی.