سامان بەرزنجی، وەزیری تەندروستی هەرێمی کوردستان رایگەیاند: "پڕۆسەی پێدانی ڤاکسین پێشووەچوونی بەخۆوە بینیوە، زیاتر لە ٢٥٥ هەزار هاونیشتیمانی کە دەکاتە رێژەی ٧.٨ % ی ئامانج قورچکی یەکەم و زیاتر لە ١٤٤ هەزار هاونیشتیمانی، کە دەکاتە رێژەی ٤.٤ % ی ئامانج، قورچکی دووەمی ڤاکسینی کۆرۆنایان وەرگرتووە".  وەزیری تەندروستی لە لاپەڕەی خۆی لەتۆڕی کۆمەڵایەتیی فەیسبووک هاونیشتمانیان ئاگادار دەکاتەوە و دەڵێت: "بەداخەوە جارێکی دیکە ژمارە و رێژەی تووشبووان و خەواندن لە نەخۆشخانەکان بەهۆی ڤایرۆسی کۆرۆناوە زیادبووە و دوو هێندی هەفتەکانی پێشووە".  داواکاریشی لە هاونیشتیمانییان هەیە و دەڵێت: "تکایە بەهەندی وەربگرن و رێکاری خۆپارێزی بگرنەبەر بە بەکارهێنانی ماسک و دوورکەوتنەوەی کۆمەڵایەتی و قەرەباڵغی، ئاگاداری خۆتان و خانەوادە و منداڵەکانتان بن با هەموومان هاوکار و پاڵپشت بین و رێگەبگرین لە هەڵکشانی تووندی نەخۆشییەکە".  بەپێی دوایین ئاماری وەزارەتی تەندروستیی هەرێمی کوردستان، تائێستا ١٩٢ هەزار و ٢٦٣ کەس تووشی ڤایرۆسی کۆرۆنا بوون، ١٧٨ هەزار و ٦٦٣ تووشبوو چاکبوونەتەوە و ٤ هەزار و ٥٢٥ کەسیش بەهۆی ڤایرۆسەکەوە گیانیان لەدەستداوە.  سەرهەنگ جەلال، بەڕێوەبەری خۆپاراستنی تەندروستیی هەولێر بەتۆڕی میدیایی رووداوی راگەیاند: "هەر شەپۆلێکی بڵاوبوونەوەی ڤایرۆسی کۆرۆنا مەترسیدارە، لە هەرێمی کوردستان شەپۆلی سێیەم بەهۆی پابەندنەبووی خەڵکەوە بە رێنماییەکان، مەترسی زیاتری هەیە و دەبێت خەڵک خۆیان بپارێزن و قەرەباڵغی و کۆبوونەوە دروستنەکەن".  بەڕێوەبەری خۆپاراستنی تەندروستیی هەولێر گوتیشی: "دوای گەیشتنی کیت و پشکنینی تایبەت بە کۆرۆنای جۆری دەلتا، ئیدی دەستدەکرێت بە پشکنینی ڤایرۆسی کۆرۆنا لەو جۆرە، کە تائێستا ئەو جۆرە لە هەرێمی کوردستان دەستنیشاننەکراوە".