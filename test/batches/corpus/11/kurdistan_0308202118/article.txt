کارمەندەکانی بنکەیەکی کوتان لە هەولێر دەڵێن، ئەو کەسانەی بە ئۆن لاین ناویان تۆمارکردووە، کە دێتە لای ئێمە دەستبەجێ دەیکوتن و کەسەکە ناوەستێ.   حەسەن حوسێن، کارمەندی تەندروستییە و دەڵێت، "خەڵک تەکلیفمان لێدەکەن بۆ ' واسیتە '، بەڵام لەبەر ئەو خەڵکەی کە لێرەیە ناتوانین بەڕێیان بکەین. "  کارمەندێکی دیکەی تەندروستی بە ناوی محەممەد ئەحمەد دەڵێت، "رۆژانە ٢٠ شەڕمان لەگەڵ دەکەن، خەڵک کە دێن دەیانەوێت یەکسەر بەڕێبکرێن، نایانەوێت لە نۆرەدا بن".  بەشی تەکنەلۆژیای زانیاری لە وەزارەتی تەندروستی، رۆژانە لەرێگەی ئەو سیستمەی لەبەردەستیانە، ریزبەندی دەدەنە ئەو کەسانەی کە داوای وەرگرتنی ڤاکسین دەکەن.  حەربی کەتۆ، بەڕێوەبەری تەکنەلۆژیای زانیاری لە وەزارەتی تەندروستیی هەرێمی کوردستان دەڵێت، "ئەو کەسانەی کە نەخۆشن یان بەتەمەنن لە پێشینەی کوتانن، هەر بۆیە داوا لە هاونیشتمانیان دەکەین، بەتایبەت ئەوانەی گەنجن و تەمەنیان کەمترە، رێگە بدەن تاوەکو کەسە بەتەمەنەکان ڤاکسینەکە وەربگرن. رۆژانی شەممە بۆ فەرمانبەران و سێشەممان بۆ مامۆستا و فەرمانبەرانی وەزارەتی پەروەردەیە. "  وەزارەتی تەندروستیی هەرێمی کوردستان دەڵێت، بەپێی ستانداردە جیهانییەکە، رێژەی بەرزی تووشبوون بە کۆرۆنا نزیکی کردووینەتەوە لە رەنگی سوور، هۆکارەکەشی نزیکی و قەرەباڵخییە. خودی سەنتەرەکانی وەرگرتنی ڤاکسینیش قەرەباڵخییەکی زۆری پێوە دەبینرێت.   دکتۆر سامان بەرزنجی، وەزیری تەندروستیی هەرێمی کوردستان دەڵێت، "بەرپرسی یەکەمی ئەو شوێنە، ئەگەر سەنتەری پێدانی ڤاکسین بێت یان بانکێک بێت یان هەر فەرمانگەیەک، بەرپرسە لە دروستبوونی قەرەباڵخی، دەبێت لەڕووی کارگێڕییەوە رێچکەیەکی وا دابنێت کە قەرەباڵخی دروست نەبێت. "  بەپێی ئامارەکانی وەزارەتی تەندروستی. لە هەرێمی کوردستان رۆژانە ١٠ هەزار کەس لە ١٣٠ بنکە بە ڤاکسینی دژە کۆرۆنا خۆیان دەکوتن، تاوەکو ئێستا ١١ % ـی هاونیشتمانیان ڤاکسینیان وەرگرتووە و ٤٦٠ هەزار کەس ناویان لە سیستەمی وەرگرتنی ڤاکسینی دژە کۆرۆنا تۆمارکردووە.