دکتۆر سامان بەرزنجی، وەزیری تەندروستیی هەرێمی کوردستان، ئەمڕۆ شەممە ٢٥/١٢/٢٠٢١ لەمیانی سەردانێکی بۆ ئیدارەی سەربەخۆی سۆران و لە کۆنگرەیەکی رۆژنامەڤانیدا رایگەیاند: "تاوەکو ئێستا هیچ تووشبووێکی پشتڕاستکراوی گۆڕاوی ئۆمیکرۆن تۆمار نەکراوە".  وەزیری تەندروستی گوتی: "ئێستا لە قۆناخی چاودێریکردن و دۆزینەوەی تووشبووەکانی گۆڕاوی ئۆمیکرۆن داین، بۆ پشتڕاستکردنەوە پێویستمان بە پێداویستییەکانی تاقیگە هەیە، ئەو حاڵەتانەی کە گومانی لێدەکرێت، بە پشکنینی تاقیگەیی پشتڕاست دەکرێتەوە و دواتر بەفەرمی رایدەگەیەنین".  لە هەرێمی کوردستان، ١٨٠ سەنتەری پێدانی ڤاکسین بە هاونیشتمانیان کراوەن، ٤٥ تیمی گەڕۆکیش هەیە، لە ساڵی ٢٠٢٢ هەر فەرمانبەرێکی سەر بە حکومەتی هەرێمی کوردستان، پێویستە کارتی ڤاکسین یان پشکنینی PCRی هەبێت ئینجا دەتوانێت دەوامی فەرمی خۆی بکات.  وەزیری تەندروستی رایگەیاند، بەڕێوەبەراتیی گشتیی تەندروستیی سۆران دەکرێتەوە و لە ئەنجوومەنی وەزیران بڕیاری لەسەر دراوە.  دکتۆر سامان بەرزنجی، ئاماژە بە کەمبوونی رێژەی پزیشک و فەرمانبەرانی تەندروستی و فراوانکردنی ژێرخانی مرۆیی دەکات و دەڵێت: "بەردەوام لە شوێنی جیا بنکەی تەندروستی دەکرێتەوە، هۆڵی و نەشتەرگەری و لەدایکبوون زیاد دەکرێت، نەخۆشخانەی نوێ دەکرێتەوە، ئامێرێکی نوێ دێت، هۆڵێکی تەندروستی دەکرێتەوە، نەخۆشخانە فراوان دەکرێت، ئەمانە پێویستی بە ستافی نوێ هەیە، بەردەوامیش رێژەی کارمەندان بە هەموو ناونیشانەکان بەهۆی دابڕانی کۆتایی، مۆڵەتی بێ مووچە یان خانەنشینبوون لە کەمبوونەوە دایە".  لەبارەی هەبوونی دەرمان لە هەرێمی کوردستان، وەک دکتۆر سامان بەرزنجی ئاماژەی بۆ دەکات، "دۆخی دەرمان باشە، رەنگە لێرە و لەوێ کەمبوونێک هەبێت، بەڵام بە گشتی دۆخی دەرمان باشە".  لەبەشێکی دیکەی قسەکانیدا، وەزیری تەندروستی رایگەیاند، پڕۆژە ستراتیژییەکان لە سنووری رواندز وەستاوە، "پڕۆژەکان دەستپێدەکاتەوە و ' ئەولەوییەت ' بۆ سیدەکانە".  وەزیری تەندروستی هۆشیاربوونی هاونیشتمانییان بە خاڵێکی گرنگی کەمبوونەوەی دەرمانی ساختە و بەسەرچوو لە بازاڕەکان ناو دەبات و دەڵێت، ئەگەر هاونیشتمانییان ئاگاداربن و لەبوونی هەر دەرمانێکی ساختە یان بەزاندنی سنووری نرخەکەی، لە رێگای سندووقەکانی سکاڵا، یان هێڵی گەرم، یان ئاگادار بکرێینەوە، ئەوا قۆرخکاری نامێنێت.  دکتۆر سامان بەرزنجی هۆشداری دەدات لەبارەی کۆتایی نەهاتنی کۆرۆنا و باس لەوەدەکات، کۆرۆنا کۆتایی نەهاتووە، لە کۆتایی شەپۆلی سێیەم داین، کۆرۆنا بەردەوامە، لە هەموو ئەگەر و پێشبینییەکان "رەنگە شەپۆلی چوارەم لەبەردەممان بێت".