محەممەد عەبدەزادە، سەرۆکی سەندیکای خاوەن پیشەسازییە دەرمانییەکانی ئێران بە میدیاکانی ئەو وڵاتەی راگەیاند، بانکی ناوەندی لە سەرەتای پاییزی پارساڵەوە دراوی بیانی زیادەی بۆ کڕینی دەرمان دابیننەکردووە و بەو هۆیەوە خەریکە پاشەکەوتی ماددەی خاوی دەرمان لەو وڵاتە کۆتاییدێت.   هەفتەی رابردوو سەرۆکی بانکی ناوەندیی ئێران بە میدیای فەرمی ئێرانی راگەیاند، لە دوو مانگی یەکەمی ئەمساڵدا ٥٠٠ ملیۆن دۆلاریان بۆ کڕینی دەرمان و کەرەستەی پزیشکی تەرخانکردووە، بەڵام محەممەد عەبدەزادە دەڵێت لە ٥٠ رۆژی یەکەمی ئەمساڵی هەتاویدا تەنیا ١١ ملیۆن دۆلار بۆ هاوردەکردنی پێداویستییە دەرمانییەکان تەرخانکراوە.  هەروەها محەممەدڕەزا واعز، سەرۆکی ئەنجوومەنی زانستی ئابووریی سەلامەتی ئێران دەڵێت، نزیکەی ساڵێکە کە حکومەت دراوی بیانی بۆ هاوردەکردنی ماددەی سەرەتایی دروستکردنی دەرمان تەرخاننەکردووە.  بەپێی راپۆرتی میدیاکانی ئێران، کێشەی کەمی دەرزی ئەنسۆلین لەو وڵاتە سەریهەڵداوە و لە دەرمانخانە رێگەپێدراوەکان بە زەحمەت دەستدەکەوێت. وەزارەتی تەندروستیی ئێران دەڵێت، نزیکەی ٥ ملیۆن و ٥٠٠ هەزار نەخۆشی شەکرە لەو وڵاتە هەن و ٦٠٠ هەزار کەسیان رۆژانە پێویستییان بە بەکارهێنانی ئەنسۆلین هەیە.