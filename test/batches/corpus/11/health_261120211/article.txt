وەزارەتی تەندروستیی ئیسرائیلیش رایگەیاند، سێ لە هاووڵاتییەکانی کە لە دەرەوەی وڵات گەڕاونەتەوە، تووشی ئەو جۆرە کۆرۆنایە بوون، وێڕای ئەوەی ڤاکسینیشیان وەرگرتبوو.   لە بەلجیکاش دوو توشبووی ئەو جۆرە گۆڕاوە تۆمارکران کە ئەوانیش لە دەرەوەی وڵاتەوە گەڕابوونەوە.   بەهۆی مەترسیی کۆرۆنا نوێکە، بەریتانیا، فەرەنسا، هۆڵەندا و ئەڵمانیا بڕیاریاندا هەموو گەشتە ئاسمانییەکانیان لەگەڵ ئەفریقیای باشوور رابگرن و دواتر یەکێتیی ئەوروپاش داوای لە هەموو وڵاتە ئەندامەکانی کرد گەشتەکانیان لەگەڵ ئەو وڵاتانە رابگرن کە جۆرە نوێکەیان تێدا بڵاوبووەتەوە.   ئورسۆلا ڤۆندەر لاین، سەرۆکی کۆمیسیۆنی یەکێتیی ئەوروپا دەڵێت، "هەموو گەشتە ئاسمانییەکان بۆ ئەو وڵاتانە پێویستە هەڵپەسێردرێن تا ئەو کاتەی تێگەیشتنێکی روونمان بۆ ئاستی مەترسیی گۆڕاوە نوێکە دەستدەکەوێت. ئەو گەشتیارانەشی لەو ناوچانە دەگەڕێنەوە پێویستە رێز لە رێوشوێنی تووندی کەرەنتین بگرن. "  ئەفریقیای باشوور نیگەرانیی خۆی بەرامبەر بڕیارەکانی ئەو وڵاتانە دەربڕی و رێکخراوی تەندروستیی جیهانیش داوا لە وڵاتان دەکات کە پەلە لە قەدەخەکردنی گەشتە ئاسمانییەکان نەکەن.   کرستیان لیندمایر، گوتەبێژی رێکخراوی تەندروستیی جیهانی دەڵێت، "گرنگە بزانین کە هەموو رێوشوێنێکی تایبەت بە گەشتکردن پێویستە هەمیشە هەڵسەنگاندنی بۆ بکرێت؛ وڵاتان دەتوانن کاری زۆر بکەن لە بواری چاودێریکردنی زنجیرەی ڤایرۆسەکە و دەتوانن لەگەڵ هەموو ئەو وڵاتانە کاربکەن کە ڤایرۆسەکەیان تێدا بڵاوبووەتەوە بۆ ئەوەی بەشێوەیەکی زانستی رووبەڕووی ئەم جۆرە گۆڕاوە ببنەوە و زیاتر لێی تێبگەن تاوەکو بزانین چۆن مامەڵە بکەین. بۆیە لەم کاتەدا، سەپاندنی رێوشوێنی تایبەت بە گەشتکردن هۆشداری لە دژی دەدرێت و پێویستە بە گوێرەی ئاستی مەترسی و بەشێوەیەکی زانستیانە مامەڵە بکەین. "  جۆرە گۆڕاوە نوێکەی کۆرۆنا رۆژی پێنجشەممە لە ئەفریقیای باشوور راگەیێندرا و تا ئێستا لانیکەم ٢٢ کەس لەو وڵاتە تووشی بوون کە زۆربەیان گەنجن.   ترسەکە ئەوەیە ڤاکسینەکان بە شێوەیەکی کاریگەر دژی گۆڕاوە نوێکە کاریگەر نەبن، چونکە بە گوێرەی زاناکان، ئەم جۆرە لە ١٠ شێوەدا بڵاودەبێتەوە، بەراورد بە جۆری دەلتا کە دوو شێوەی هەیە.  لەگەڵ زیادبوونی نیگەرانییەکان، نرخی نەوت و پێنوێنی بازاڕەکانی ئەوروپا و ئاسیاش بەشێوەیەکی بەرچاو دابەزین.