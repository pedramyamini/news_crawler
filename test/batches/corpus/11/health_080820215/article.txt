دکتۆر ئازاد مستەفا، بەڕێوەبەری گشتیی تەندروستیی هەڵەبجە بە رادیۆی رووداوی راگەیاند: "بە داخەوە رەوشی تەندروستی لە هەڵەبجە ترسناکە، ئێستا دۆخەکە لە دەست دەرچووە و لە چوار پشکنین بۆ دەستنیشانکردنی ڤایرۆسی کۆرۆنا سیانیان تووشبوون. رێژەی مردووانیش لە چاو پێشوودا زیاد بووە. ئەمە ئەنجامی ئەو خۆنەپارێزییەیە کە پێشتر هاووڵاتییان بەرامبەر بە کۆرۆنا بێباک بوون. "  ڤایرۆسی کۆرۆنا زیاتر کار لە کۆئەندامی هەناسە دەکات و ئەو کەسانەی بە گرانی دەیگرن بەئاسانی هەناسەیان بۆ نادرێت و پێویستیان بە ئۆکسجین و ئامێری هەناسەدانی دەستکرد دەبێت.  دکتۆر ئازاد مستەفا گوتی: "ئێستا لە هەڵەبجە هیچ جۆرە ئامێرێکی هەناسەدانی دەستکرد نەماوە کە بۆ تووشبووی ڤایرۆسەکە بەکاری بهێنین. ئێستا نەخۆشێکمان پێویستی پێیەتی و نیمانە. ئێمە دەبێت بینێرینە سلێمانی، لەوێیش پێمان راگەیێندراوە کە شوێن نەماوە، بۆیە نەخۆش ناچارە روو بکاتە نەخۆشخانەی کەرتی تایبەت. "  بەڕێوەبەری گشتیی تەندروستیی هەڵەبجە ئاماژەی بەوە دا، ئێستا بیر لەوە دەکەنەوە نەخۆشخانەی دیکە تایبەت بکەن بە چارەسەری تووشبووانی کۆرۆنا و گوتیشی: "ئەوە پێویستی بە بودجەیە و بودجەکەیشمان نییە، چونکە تا ئێستا بودجەی پارێزگای هەڵەبجە هەر هەمان بودجەی قەزای هەڵەبجەیە. لێرەوە داوا لە حکومەت دەکەم بودجە زیاد بکات و کارمەندمان بۆ دابمەزرێنێت، بە تایبەتی ئەو کارمەندانەی ساڵانێکە لە نەخۆشخانەکاندا خۆبەخشانە کار دەکەن. "  د. ئازاد مستەفا ئەوەی خستەڕوو کە ئەوان ناوەندێکیان بۆ پشکنینی دەستنیشانکردنی ڤایرۆسی کۆرۆنا هەیە و بەشێکیش لە پشکنینەکان دەنێردرێنە سلێمانی.. ناوەندێکی جیایشیان بۆ ئەو کەسانە هەیە کە گەشت دەکەن. دوێنێ لە ٧٩ پشکنین ٤٩ یان ئەرێنی بوون.   لەبارەی کوتان بە ڤاکسینی کۆرۆنایشەوە بەڕێوەبەری گشتیی تەندروستیی هەڵەبدجە ئاماژەی بەوە دا، ئێستا تا رادەیەک بەدەمەوەهاتنی هاووڵاتییان بۆ کوتان بە ڤاکسینی کۆرۆنا باشە و پێنج بنکەی کوتنیان لە پارێزگای هەڵەبجەدا هەیە.   لە پارێزگای هەڵەبجە چوار هەزار و ٢٥٩ کەس تووشی ڤایرۆسی کۆرۆنا بوون، لەو ژمارەیە سێ هەزار و ٧٦٦ کەس چاک بوونەتەوە و ١٦٥ تووشبوویش مردوون.  تاوەکو ئێستا لە هەرێمی کوردستانیش ٢٥١ هەزار و ٧٨ کەس تووشی ڤایرۆسی کۆرۆنا بوون، لەو ژمارەیە ٢٠٤ هەزار و ٨٧٥ کەس چاک بوونەتەوە و چوار هەزار و ٩١١ تووشبوویش مردوون.