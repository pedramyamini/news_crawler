فایزەر لە راگەیێندراوێکدا پشتڕاستیکردەوە کە لە قۆناخی دووەمی تاقیکردنەوەی ڤاکسین دەرکەوتووە بەرهەمەکەیان بۆ منداڵانی تەمەن ٥ بۆ ١١ ساڵان دژە تەن پەیدا دەکات.  ئەمە یەکەمجارە کۆمپانیایێکی ئەمریکی ڤاکسین لەسەر منداڵانی ئەم تەمەنە تاقیبکاتەوە و کاریگەرییەکەی رادەگەیێنێت.  کۆمپانیا ئەمریکییەکە دەڵێت داواکاری پێشکێشکی ئیدارەی خۆراک و دەرمانی ئەمریکا دەکەن بۆ ئەوەی گڵۆپی سەوزیان بۆ هەڵبکەن تاوەکو دەست بە دابەشکردنی ڤاکسینەکەیان بکەن بەسەر منداڵانی تەمەن ٥ ساڵ بەسەرەوە.  تاقیکردنەوەکەی فایزەر ٢٢٦٨ منداڵی لەخۆگرتووە کە تەمەنیان لەنێوان ٥ بۆ ١١ ساڵاندا بووە، هەریەکەیان دوو قورچکی ڤاکسینیان پێدراوە، ماوەی بەکارهێنانی نێوان هەردوو قورچکەکە ٢١ رۆژ هووە،  بەڵام قەبارەی ئەو بڕە ڤاکسینەی پێیاندراوە بچووکتربووە، هەر قورچکێک پێکهاتووە لە ١٠ مایکرۆگرام ڤاکسین، کۆمپانیاکە دەڵێت بڕەکەیان زۆر بە هۆشیاری هەڵبژاردووە، دوای یەک مانگ لە هەردوو ژەمە ڤاکسینەکە دەرکەوتووە منداڵەکان سیستەمێکی بەرگری بەهێزیان دروستکردووە.   کۆمپانیای فایزەر پشتڕاستیرکردەوە کە کاریگەرییەکانی ڤاکسینەکە هاوشێوەی ئەوانەبووە کە تەمەنیان لە سەرووی ١٦ ساڵانە، ڤاکسینەکە دووچاری هیچ نەخۆشیێکی هەڵئاوسانی دڵیشی نەکردوونەتەوە.  ئێستا لە ئەمریکا ڤاکسین بە کەسانی سەرووی ١٦ ساڵ دەدرێت، کۆمپانیاکە دەڵێت لە چارەگی کۆتایی ئەمساڵ کار لەسەر ئەوە دەکەن ڤاکسینەکە بۆ کەسانی ٦ مانگ تاقیبکەنەوە،  لە مانگی ئەیلوولەوە تووشبوونی منداڵان بە کۆرۆنا لە ئەمریکا بە رێژەی ٢٤٠ % زیادی کردوە، ئەم بارودۆخە فریاگوزارییە خواستی حکومەتی بۆ دابینکردنی ڤاکسین بۆ منداڵان زیاتر کردووە.