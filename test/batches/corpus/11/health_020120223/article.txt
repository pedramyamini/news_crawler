د. هەندرێن سۆران، پرۆفیسۆری نەخۆشییەکانی دڵ و هەناو لە بەریتانیا، لە کاتی بەشداریکردنی لە بووڵتەنی هەواڵەکانی کاژێر ١٤: ٠٠ ـی تۆڕی میدیایی رووداو، کە هەوراز گوڵپی پێشکەشی دەکات، لە بارەی ڤایرۆسی فلورۆنا و ئەو کەسانەی کە تووشی ئەو ڤایرۆسە دەبن، رایگەیاند، ڤایرۆسەکە لە ئافرەتێکی دووگیان بۆ یەکەمجار لە ئیسرائیل دەرکەوتووە.  د. هەندرێن سۆران، گوتی، رەنگە پێشتر هەبووبێت، بەڵام یەکەمجارە بە فەرمی تووشبووی ئەم جۆرە تۆماردەکرێت، ئەمەش تۆزێک دڵەڕاوکێی لە نێو پسپۆران و پزیشکاندا دروستکردووە، چونکە ئەمساڵ ڤایرۆسی فلو، هەڵامەتی وەرزی زیاترە وەک لە ساڵەکانی پێشوو، ئەگەر نەخۆشەکە لە یەک کاتدا هەڵگری هەردوو جۆرە ڤایرۆسەکە واتە (کۆرۆنا و فلو) بێت، بە تایبەت ئەوانەی بەرگری لەشیان وەکو پێویست نییە، رەنگە تووشی نەخۆشییەکی سەختتر ببێت لەوەی کە هەڵگری یەک ڤایرۆس بێت. "  ئەو پرۆفیسۆرەی نەخۆشییەکانی دڵ و هەناو، هۆکاری دڵەڕاوکێیەکە لای پزیشکان و پسپۆرانی ئەو بوارە بۆ ئەوە دەگەڕێنێتەوە کە مامەڵەکردن لەگەڵ ڤایرۆسێک ئاسانترە لەوەی مامەڵە لەگەڵ دوو ڤایرۆس بکرێت، لەشی مرۆڤ ئەگەر هەوڵ بدات پارێزگاری لەخۆی بکات بەرامبەر بە ڤایرۆسێک سەختترە لەوەی پارێزگاری لەخۆی بکات بەرامبەر بە دوو ڤایرۆس.   بەبڕوای د. هەندرین سۆران، تووشبوونی خەڵک بە ڤایرۆسەکانی فلو و کۆرۆنا بە یەکەوە لۆدێکی زیاتر دەخاتە سەر نەخۆشخانەکان و ئاماژە بەوە دەکات، "لای ئێمەش لە هەموو شتێک گرنگتر ئەوەیە بارودۆخەکە نەگاتە حاڵەتێک کە نەخۆشخانەکان نەتوانن خزمەتەکانیان پێشکەش بکەن، بۆیە لەنێو پزیکشان و پسۆڕاندا دڵەڕاوکێی دروستکردووە. "  د. هەندرێن سۆران، ئاشکرایدەکات کە  دەستنیشانکردنی ئەو جۆرە ڤایرۆسە لە رێگەی کلینکی و نیشانەوە کە نەخۆشەکە تووشبووی کۆرنایە یان فلو ئەستەمە، چونکە هەردووکیان نیشانەکانیان لە یەک دەچن، بە تایبەتی ئەو جۆرە تازەیەی کۆرۆنا (ئۆمیکرۆن) نیشانەکانی زیاتر لە هەڵامەت دەچێت، لە رێگەی پشکنینی تاقیگەییەوە دەبێت دەستنیشانی حاڵەتەکە بکرێت.  سەبارەت بەو کەسانەشی کە ئەگەری تووشبوون بە ڤایرۆسی فلورۆنایان هەیە، د. هەندرێن سۆران گوتیشی، "ئەوانەی سیستەمی بەرگریی لەشیان لاوازە، بۆ نموونە ئافرەتی دووگیان، ئەوانەی شێرپەنجەیان هەیە، ئەوانەی دەرمانی ستیرۆید بەکاردەهێنن، لەگەڵ بەساڵاچوون، ئەوانە زووتر تووشی ڤایرۆسەکە دەبن. "  بەبڕوای ئەو پسپۆڕە کوردە، باشترین رێگە بۆ خۆپاراستن لە مەترسییەکانی ئەو ڤایرۆسە وەرگرتنی ڤاکسینە، چونکە باشترین هێڵی بەرگەی بۆ ئەو نەخۆشییە هەیە. رێگەی دووەمی خۆپارێزی، لە رێگەی ماسک و نەچوون بۆ شوێنە قەرەباڵخەکانەوە دەبێت.  تۆمارکردنی یەکەم  تووشبووی فلورۆنا لەکاتێكدایە کە ئیسرائیل خەریکی تاقیکردنەوەی بەکارهێنانی چوارەم قورچكی ڤاکسینە لەسەر خەڵکی وڵاتەکەی، ئەوەش یەکەم وڵاتە کە دەستی بەو پرۆسەیە کردووە لە دوای سەرهەڵدانی ڤایرۆسی ئۆمیکرۆن.