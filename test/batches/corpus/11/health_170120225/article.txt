ئەمڕۆ دووشەممە، ١٧ - ١ - ٢٠٢٢، د. هاوار عەبدوڵڵا، بەڕێوەبەری نەخۆشخانەی گشتیی بلێی سەر بە ئیدارەی سۆران بە تۆڕی میدیایی رووداوی راگەیاند، "دوێنێ دوای پشکنین سێ تووشبوون بە ڤایرۆسی کۆرۆنا لە جۆری ئۆمیکرۆنمان تۆمارکردووە و کە لە سێ خێزانی جیاوازن و تەمەنیان لەنێوان ٢٥ بۆ نزیکەی ٥٠ ساڵدایە و باری تەندروستیی هەرسێ نەخۆشەکە باشە و هیچ کێشەیەکی تەندروستییان نییە".  بەڕێوەبەری نەخۆشخانەکە گوتیشی، "لە نزیکەی مانگ و نیوێک پێش ئێستاوە لە هەرێمی کوردستان هەموو ئەو تووشبووانەی تۆماردەکرێن بە ئۆمیکرۆن هەژماردەکرێن، چونکە کۆرۆنا لە جۆری دەلتا بەرەو کۆتایی چووە، بۆیە ئەوەی هەبێت ئۆمیکرۆنە".  رۆژی ٦ - ١ - ٢٠٢٢، دکتۆر سامان بەرزنجی، وەزیری تەندروستیی هەرێمی کوردستان رایگەیاند، پێنج تووشبووی گۆڕاوی ئۆمیکرۆن لە هەرێمی کوردستان تۆمارکراون کە لە پارێزگای دهۆکن.  وەزیری تەندروستیی هەرێمی کوردستان لە کۆنگرەیەکی رۆژنامەڤانیدا رایگەیاند، ئەو رۆژە ئاشکرایکرد لە چەند رۆژی رابردوودا پشکنین بۆ چەند گومانلێکراوێک کراوە و دەرکەوتووە کە ٥ کەسیان هەڵگری ئۆمیکرۆن (گۆڕاوی نوێی کۆرۆنا) بوون.  بەگوتەی وەزیری تەندروستی، تووشبووەکان لە یەک خێزانن، دووانیان لە دەرەوەی وڵات گەڕاونەتەوە و ئەوانی دیکەشیان تووشکردووە.