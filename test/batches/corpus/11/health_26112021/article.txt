لە سەرەتای بڵاوبوونەوەی کۆرۆناوە لە ئەڵمانیا زیاتر لە پێنج ملیۆن و ٥٨٠ هەزار تووشبوو تۆمارکراون و لانیکەم ١٠٠ هەزار و ٦١٤ یان گیانیان لەدەستداوە.  رۆژێک دوای ئەوەی کە ئۆلاف شۆڵتز هاوپەیمانییەکی بۆ پێکهێنانی حکومەتی داهاتوو راگەیاند، ئەنگێلا مێرکل، راوێژکاری ئەڵمانیا بە رۆژنامەڤانانی راگەیاند، قسەی لەگەڵ کردووە و "بە روونی" پێی گوتووە، "ئێمە هێشتاش دەتوانین ئەم قۆناخە راگوزەرییە سەرکەوتووانە تێپەڕێنین".  راوێژکاری ئەڵمانیا دەشڵێت، ئەڵمانیا پێویستی بەوەیە بەریەککەوتن لەنێوان خەڵکدا کەمتر بکاتەوە.  مێرکل رۆژی پێنجشەممەی بە "رۆژێکی خەمناک" ناوبرد بەهۆی بەرزبوونەوەی ژمارەی گیانلەدەستدان بە کۆرۆنا و گوتی، لەگەڵ ئۆلاف شۆڵتز و سەرکردەکانی دیکەی هاوپەیمانییەکەی لەبارەی ئاستی مەترسیداری دۆخەکە گفتوگۆی کردووە.  ئەڵمانیا یەکێک بووە لەو وڵاتە ئەوروپییانەی کە لە سەرەتادا توانیی تاڕادەیەکی باش بڵاوبوونەوەی کۆرۆنا کۆنترۆڵ بکات، بەڵام بەم دواییانە ژمارەی تووشبووان بە شێوەیەکی بەرچاو زیادیکردووە و یەکەکانی چاودێریی چڕیش پڕبوون لە نەخۆش.  ئێستا هەموو هەفتەیەک، لە کۆی هەر ١٠٠ هەزار دانیشتوویەک، نزیکەی ٤٢٠ یان تووشی کۆرۆنا دەبن.  زیادبوونی ژمارەی تووشبووان دەبێتە یەکێک لە کێشە هەرە سەرەکییەکانی حکومەتی داهاتووی ئەڵمانیا.  لە دوای هەڵبژاردنەکانی ٢٦ی ئەیلوولەوە، ئەو وڵاتە لە قۆناخی راگوزەردایە و حکومەتەکەی مێرکل تەنیا وەکو کاربەڕێکەر دەسەڵاتی هەیە.