هەمزە رەزیکی، بەرپرسی راگەیاندنی تەندروستیی دهۆک بە تۆڕی میدیایی رووداوی راگەیاند، لە سنووی تەندروستی دهۆک ٣٦ تووشبووی کۆرۆنا باری تەندروستیان ناجێگیرە، بەراورد بە پێنجشەممەی رابردووش ٢٠ % ی تووشبووە مەترسیدارەکان زیاتر بوون. "  هەمزە رەزیکی، هۆکاری زۆربوونی تووشبووان بە کۆرۆنا لە سنووری پارێزگای دهۆک بۆ چەند هۆکارێک گەڕاندەوە لەوانە پابەندنەبوونی هاونیشتمانیان بە رێکارەکانی خۆپاراستن و زیادبوونی ژمارەی پشکنینەکان.  هەمزە رەزیکی، گوتی "لەو ٣٦ تووشبووەی کۆرۆنا کە تەندروستیان ناجێگیرە ١٦ تووشبووی کۆرۆنا لەژێر ئامێری هەناسەدانی دەستکرد دان. "  بەپێی راگەیێندراوی وەزارەتی تەندروستی؛ ٢٩ی حوزەیران ٢٤٧ کەس، ٣٠ی حوزەیران ٢٨٦ کەس و ١ی تەمموزیش ٢٦٠ تووشبوو لە سنووری پارێزگای دهۆک تۆمارکراون، کە لەسەر ئاستی هەرێمی کوردستان زۆرترین تووشبوون لە دهۆک بووە.  هەروەها ٢٩ی حوزەریران  دوو کەس و رۆژی یەکی تەممووزیش پێنج مردن بە کۆرۆنا لە دهۆک تۆمارکراوە، بەمەش لەسەر ئاستی پارێزگاکانی عێراق و هەرێمی کوردستان لەریزبەندی یەکەمی ئەو پارێزگایانەدا بووە، کە زۆرترین مردن بە کۆرۆنای هەبووە.  بەرپرسی راگەیاندنی تەندروستیی دهۆک گوتی؛ پابەندبوونی هاونیشتمانیان بە رێكارەکانی خۆپارێزی لە پارێزگاکە زۆر کەمبووەتەوە. لە بازاڕ چەند ژمارەیەکی کەم نەبێت وەکو دیکە، کەس نابینیت دەمامک ببەستێت و پابەندی خۆپارێزی بێت.  تاوەکو ئێستا لە سنووری پارێزگای دهۆک ٦٥,٢٠١ کەس تووشی کۆرۆنا بوون، لەو ژمارەیە ٦١,٨٣٤ کەسیان چاکبوونەتەوە، ١,٠٦١ تووشبووش گیانیان لەدەستداوە.  بەپێی داشبۆردی حکومەتی هەرێمی کوردستان سەبارەت بە ژمارەی تووشبووانی کۆرۆنا، لە ١ - ٣ - ٢٠٢٠ تاوەکو ١ - ٧ - ٢٠٢١ ,  ١٨٦,٤٤٥ کەس تووشی کۆرۆنا بوون، لەو ژمارەیە ١٧٤,١٥٤ کەسیان چاکبوونەتەوە، ٤,٤٨٥ کەسیش گیانیان لەدەستداوە.