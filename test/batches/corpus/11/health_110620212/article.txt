هایکۆ ماس، وەزیری دەرەوەی ئەڵمانیا ئەمڕۆ هەینی ١١ - ٦ - ٢٠٢١ رایگەیاند، حکومەتی وڵاتەکەی قۆناخ بە قۆناخ دەستی بە ئاساییکردنەوەی بارودۆخی ئەڵمانیا کردووە و قۆناخی داهاتووی ئەو ئاساییکردنەوەش ١ی تەمموز دەستپێدەکات، ئەوەش کاتێك رێگە دەدرێت خەڵکی ژمارەیەکی زۆر لە وڵاتانی جیهان سەردانی ئەڵمانیا بکەن.   ئەو وڵاتانەی کە تووشبوون بە کۆرۆنا تێیاندا کەمە چیدیکە وەک "ناوچەی جێگەی مەترسی" لەلایەن حکومەتی ئەڵمانیاوە سەیریان ناکرێت و هەربۆیە دانیشتووانەکەیان دەتوانن سەردانی ئەو وڵاتە ئەوروپییە بکەن.   بەڵام هایکۆ ماس ئاماژەی بەوەشکرد، چەندین جۆری جیاواز لە ڤایرۆسی کۆرۆنا لە جیهاندا بڵاوبوونەتەوە؛ هەربۆیە گرنگە خەڵکی بە هۆشیارییەوە مامەڵە بکەن و کەمتەرخەمی پیشان نەدەن.   لە چەند هەفتەی رابردوودا تووشبوون بە کۆرۆنا لە ئەڵمانیا دابەزیوە و ئەوەش وایکردووە، حکومەت رێکارەکانی تایبەت بە رێگەگرتن لە بڵاوبوونەوەی کۆرۆنا شلبکات، لەوانەش کردنەوەی رێستورانت و فرۆشگەکان؛ بەڵام داواش لە خەڵکی کراوە کە دەبێت لە فرۆشگەکان دەمامک ببەستن و هەروەها پشکنینیش بە بەرزی ماوەتەوە.   تاوەکو ئێستا نزیکەی ٣ ملیۆن و ٧٣٠ هەزار تووشبووی کۆرۆنا لە ئەڵمانیا تۆمارکراون؛ ٩٠ هەزار و ٢٩٨ کەس لەوانیان گیانیان لەدەستداوە و نزیکەی ٣ ملیۆن و ٥٧٠ هەزار کەسیشیان چاکبوونەتەوە.