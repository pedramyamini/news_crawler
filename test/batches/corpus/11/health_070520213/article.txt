کیفاح حەسەن، بەڕێوەبەری گشتیی کۆمپانیای گشتیی هێڵی ئاسمانی کە سەر بە وەزارەتی گواستنەوەی عێراقە، ئەمڕۆ هەینی لە راگەیێندراوێکدا رایگەیاند: "بە رێنوێنیی ناسر حوسێن شبلی، وەزیری گواستنەوەی عێراق، گەشتی ئاسمانیی دووەم بۆ گەڕاندنەوەی هاووڵاتیانمان لە هیندستانەوە رێکخستووە و یەکشەممەی داهاتوو ٩ی ئایاری ٢٠٢١ ئەنجام دەدرێت".  کیفاح حەسەن گوتیشی: "پێویستە لەسەر ئەو گەشتیارانەی کە دەگەڕێندرێنەوە پشکنینی (PCR) لەگەڵ خۆیاندا بهێنن، کە دەیسەلمێنێ ئەوان تووشی پەتاکە نەبوون، هاوکات دەبێ پابەندی بڕیاری لیژنەی باڵای تەندروستی و سەلامەتی نیشتمانی و وەزارەتی تەندروستی بن سەبارەت بە خۆکەرەنتینکردن بۆ ماوەی ١٤ رۆژ لە کاتی گەیشتنیان بۆ خاکی عێراق".   عێراق لە ٣ی ئایاری ٢٠٢١ دا یەکەم گەشتی ئاسمانیی نائاسایی رێکخست بۆ گەڕاندنەوەی ٣٩٩ هاووڵاتیی خۆی کە لە هیندستان گیریان خواردبوو، دواتر رەبا فەلاح، ئەندامی تیمی راگەیاندنی تەندروستی لە وەزارەتی تەندروستیی عێراق رایگەیاند: "لە تێکڕای ٣٩٩ هاووڵاتییەکەمان کە لە هیندستانەوە گەڕاونەتەوە، ٨٢ کەسیان تووشی ڤایرۆسی کۆرۆنا بوون، بەڵام ئەو ڤایرۆسەی کە تووشی بوون کۆرۆنای گۆڕاوی هیندی نییە".  پێشتر، جیهاد کازم، گوتەبێژی هێڵی ئاسمانیی عێراق بە تۆڕی میدیایی رووداوی راگەیاند: "ژمارەی هاووڵاتیانی عێراق کە لە هیندستان گیریان خواردووە نزیکەی ١٣٠٠ کەس دەبن، هەمووشیان بە چەند گەشتێک دەگەڕێندرێنەوە بەغدا و هەر لە پایتەخت کەرەنتین دەکرێن".  ئەمە لە کاتێکدایە بەهۆی مەترسیی گواستنەوەی ڤایرۆسی کۆرۆنای گۆڕاوی هیندی، عێراق لە ٢٧ی نیسانی ٢٠٢١ وە گەشتە ئاسمانییەکانی لەگەڵ هیندستان راگرتووە.  سەبارەت بەو رێکارە تەندروستییانەی کە بەرامبەر هاووڵاتییە گەڕاوەکان لە هیندستانەوە بۆ عێراق دەگیرێنەبەر، وەزارەتی تەندروستیی عێراق لە راگەیێندراوێکدا رایگەیاند: "بەهۆی بڵاوبوونەوەی جۆرێکی نوێ و ترسناکتری ڤایرۆسی کۆرۆنا لە هیندستان، هەر کەسێک لە هیندستانەوە بگەڕێتەوە عێراق چەند رێکارێک بەرامبەری دەگرینەبەر کە بریتین لە کەرەنتینکردنی راستەوخۆ و ناڕاستەوخۆ بۆ ماوەی ١٤ رۆژ لەو شوێنانەی کە وەزارەت تەرخانیان دەکات، لەگەڵ ئەنجامدانی پشکنینی (PCR) بۆ هەر گەڕاوەیەک، پاش هەفتەیەکی دیکەش هەمان پشکنینیان بۆ دەکرێت، ئەگەر ئەنجامەکەی نێگەتیڤ بوو ئەوا رێگە بە کەرەنتینکراوەکە دەدرێت لە ماڵەوە خۆی کەرەنتین بکات، بەڵام ئەگەر دەرکەوت هەر گەڕاوەیەک لە هیندستانەوە تووشی کۆرۆنا بووە جیادەکرێتەوە و بەپێی پرۆتۆکۆڵ چارەسەر دەکرێت، لە کۆتایی دوو هەفتەکەش دیسان پشکنینی (PCR) بۆ هەر گەڕاوەیەک لە هیندستانەوە ئەنجام دەدرێت".