عەبدوڵڵا سەنەد، گوتەبێژی وەزارەتی تەندروستیی کوێت، لە لێدوانێکی رۆژنامەڤانیدا رایگەیاند، تووشبووەکە گەشتیارێکی ئەوروپییە و لە یەکێک لە وڵاتانی ئەفریقاوە کە ئۆمیکرۆن تێیدا تۆمارکراوە، هاتووەتە کوێت.  عەبدوڵڵا سەنەد ناسنامەی تووشبووەکەی ئاشکرانەکرد، بەڵام گوتی: "گەشتیارەکه پێشتر دوو قورچک ڤاکسینی باوەڕپێکراویشی وەرگرتووە". ئاشکرایشی کرد بەپێی پڕۆتۆکۆڵی وەزارەتی تەندروستیی، تووشبووەکە کەرەنتین کراوە.  سەرەتای ئەم مانگە، جۆری ئۆمیكرۆنی ڤایرۆسی کۆرۆنا لە هەریەک لە ئیمارات، سعودیە و تونس تۆمارکرا.  بەپێی دوایین ئامارەکانی وەزارەتی تەندروستیی کوێت، تائێستا ٤١٣ هەزار و ٥٥٥ کەس لەو وڵاتە تووشی کۆرۆنا بوون، کە دوو هەزار و ٤٦٥ یان گیانیان لەدەستداوە و ٤١٠ هەزار ٧٦٨ تووشبووش چاکبوونەتەوە.