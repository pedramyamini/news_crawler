پێشتر وەزارەتی تەندروستی لە راگەیێندراوێکدا رەتیکردەوە نەخۆشخانەی هیوا دابخرێت یان فرۆشرابێت، هەروەها دڵنیاییدا کە بە پاڵپشتی سەرۆکی حکومەت و ئەنجوومەنی وەزیران و هاوئاهەنگیی وەزارەتی دارایی، هەر کێشە و کەموکورتی و پێداویستییەکیان هەبێت چارەسەر دەکرێت.  دکتۆر یاد نەقشبەندی، گوتەبێژی تەندروستیی سلێمانی و بەڕێوەبەری نەخۆشخانەی هیوا لەبارەی داخستنی نەخۆشخانەکە بە تۆڕی میدیایی رووداوی راگەیاند، "دڵنیایی دەدەمە هاووڵاتیان کە نەخۆشخانەی هیوا هەمان نەخۆشخانەی جاران دەبێت، هەندێک کێشە هاتووەتە پێش، بەڵام چارەسەر دەکرێت، و هیچ هەوڵێک نییە بۆ ئەوەی ببێتە کەرتی تایبەت و بەڵێنی ئەوە دەدەم کە تاوەکو من بەڕێوەبەری ئەم نەخۆشخانە بم هەر هەوڵێک هەبێت بۆ کردنی بە کەرتی تایبەت ئاشکرای دەکەم.  دکتۆر سامان بەرزنجی، وەزیری تەندروستیی هەرێمی کوردستان لە بوولتەنی هەواڵەکانی نیوڕۆژ بە تۆڕی میدیایی رووداوی راگەیاند، "ئێمە نازانین چۆن بە پڕوپاگەندە و راکێشانی سۆزیی هاووڵاتیان وا پێشانی بدەن کە ئەوە بەرەو کەرتی تایبەت دەچێت".  لەبارەی دۆخی نەخۆشانی شێرپەنجە و چارەسەریان لە هەرێمی کوردستان، سامان بەرزنجی دەڵێت، "زیاتر لە ٩٨ % چارەسەری نەخۆشانی شێرپەنجە لە هەرێمی کوردستان بەتەواوی بێبەرامبەرە و، کەرتی تایبەت لەو بوارەدا نییە، هەموو خزمەتگوزارییەکان لە پشکنین و دەستنیشانکردن بەخۆڕاییە، تەنانەت ئەگەر لە کەرتی تایبەتیش بێت حکومەتی هەرێمی کوردستان هەوڵی داوە کە پاڵپشتیی نەخۆشەکان بکات".  بەگوتەی وەزیری تەندروستی چارەسەر و دەرمان و پێداویستیی پزیشکی بۆ نەخۆشانی شێرپەنجە بە "ملیارەها دینار دەخەمڵێنرێت".     ماوەی چەند رۆژێکە بەشێک لە کارمەندانی نەخۆشخانەی هیوا مانیان گرتووە لە دەوامکردن، چونکە شەش مانگە مووچەیان پێنەدراوە، بەڵام ئەمڕۆ مانگرتنەکایان شکاندووە و گەڕاونەتەوە بۆ نەخۆشخانە، دکتۆر یاد نەقشبەندی لەو بارەوە دەڵێت، "پاش سەردانکردنمان بۆ هەولێر، گەشبینین کە لە نێوەڕاستی ئەم هەفتە کێشەکە چارەسەر بکرێت، دواتر قسەمان لەگەڵ کارمەندانی نەخۆشخانەکە کرد و ئەوانیش لە خەمخۆرییان بۆ نەخۆشەکان گەڕاونەتە سەر کارەکانیان".  لەبارەی دواکەوتنی مووچەی بەشێک لە کارمەندانی نەخۆشخانەی هیوا و مانگرتنیان، وەزیری تەندروستی دەڵێت، "بۆ چارەسەری ئەو کێشانە لەسەر هێڵین.. رەنگە رێژەیەک لەو کەموکورتییانە مابن، بەڵام هەوڵ دەدرێت لەم هەفتە چارەسەر بکرێت".