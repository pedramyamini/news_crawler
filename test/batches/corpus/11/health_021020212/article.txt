راین پاتاسیۆ، پەرستارە و دەڵێت، "ئەگەر بەهۆی کاریگەرییە لاوەکییەکانییەوە شتێکم لێ بێت، هەر بۆ نموونە، دواتر کێ چاودێریی خێزانەکەم دەکات؟ من بەخێوکەری یەکەمی خێزانەکەمم. "  حکومەتە خۆجێیەکانی ویلایەتەکانی ئەو وڵاتەش تا دێت یاسای زیاتر دەردەکەن بۆئەوەی وەرگرتنی ڤاکسین بەشێوەی ناچاری بەشێکی زیاتری خەڵک بگرێتەوە.   چەند رۆژێک پێش ئێستا کالیفۆرنیاش چووە پاڵ ئەو ١٢ ویلایەتەی کە وەرگرتنی ڤاکسینیان بۆ کارمەندانی کەرتی تەندروستی کردووەتە ناچاری.   هەموو ئەو پزیشک و پەرستارانەی ڤاکسینیان وەرنەگرتووە لە لایەن نەخۆشخانەکان یان خانەکانی بە ساڵاچووانەوە نێردراونەتە ماڵەوە و ئەگەر تا ١ ـی تشرینی دووەم ڤاکسین وەرنەگرن، ئەوا بە یەکجاری لە کارەکانیان دووردەخرێنەوە.   ئەوەش ناڕەزایی کارمەندانی تەندروستی لێکەوتووەتەوە.   هیزەر گارزا، کارمەندی بەشی چاودێریی چڕە و دەڵێت، "پێم وانییە دادپەروەرانە بێت شتێک بەسەر خەڵکدا بسەپێنیت، لە کاتێکدا کە بەتەواوەتیی نازانیت مەترسییەکە چەندە، بەتایبەتی بەسەر ئەو نەخۆشانەی کە چاکبوونەتەوە. "  هاوکات حاکمی کالیفۆرنیا رۆژی هەینی رابردوو رایگەیاند، پلانیان هەیە ڤاکسینی ناچاری بەسەر هەموو خوێندکارەکانی پۆلەکانی ٧ تا ١٢ بسەپێنن، ئەوەش ناڕەزایی بەشێک لە دایکان و باوکانی لێکەوتووەتەوە.  فابیۆ زامۆرا، دانیشتووی کالیفۆرنیا دەڵێت، "بەشێکی خەڵکی هەندێ کاریگەریی لاوەکییان لەسەر دەرکەوتووە کە باش نییە. کوڕەکەم بە دیاریکراوی هەستیاریی هەیە کە ئەوە زۆر نیگەرانم دەکات. متمانەم بە ڤاکسین نییە. "  سەپاندنی ڤاکسینی ناچاری بەسەر کارمەندانی تەندروستی و منداڵانی ویلایەتی کالیفۆرنیا وێڕای ئەوە دێت کە نزیکەی ٨٤ % ـی هەموو دانیشتووانی تەمەن ١٢ ساڵ و بەرەو سەری ئەو ویلایەتە لانیکەم یەک قورچکە ڤاکسینیان وەرگرتووە.