ئەمڕۆ دووشەممە ١٤ - ٦ - ٢٠٢١ کە بە رۆژی جیهانیی بەخشینی خوێن دادەنرێت، بەڕێوەبەرایەتیی گشتیی تەندروستیی هەولێر هەڵمەتێکی بەخشینی خوێنی لە رێگەی تیمێکی گەڕۆکەوە لەنێو بازاڕ و شوێنە گشتییەکانی شارەکە ئەنجامدا.  لە میانی هەڵمەتەکە دکتۆر سامان بەرزنجی، وەزیری تەندروستیی حکومەتی هەرێمی کوردستان رایگەیاند: "بەخشینی خوێن، بەخشینی ژیانە، بەخشینی ئومێد و هیوایەکە بۆ هەموو ئەو کەسانەی پێویستیان بە خوێنە، بەخشینی خوێن بابەتێکی مرۆڤدۆستیە و تەنیا لە بەخشینەوە سەرچاوە دەگرێت بێ ئەوەی هیچ سەرچاوەیەکی دیکەی دروستکردن و دابینکردنی هەبێت، تەنیا خوێنی مرۆڤە بۆ مرۆڤ دەبێت".  سامان بەرزنجی سوپاس و دەستخۆشی لە هەموو خوێنبەخشان و رێکخراو و کۆمەڵە خوێنبەخشییەکان کرد، هاوکات سوپاسی سەرجەم بەڕێوەبەرایتییە گشتییەکانی تەندروستی کرد، "بۆ گرنگیدانیان بە خزمەتگوزاری بەخشینی خوێن و وەرگرتنی خوێن و خاوێنکردنەوە و پشکنینی خوێن پێش پێدانی بە کەسانی پێویست بەو خوێنە".  بە گوتەی وەزیری تەندروستیی حکومەتی هەرێمی کوردستان، "لە ماوەی ساڵێکدا نزیکەی ١٧٠ هەزار بوتڵی خوێن دەبەخشرێت، کە ٤٠ % یان بەخشەرن، ئەوانە جێگەی رێز و ستایشن و پاڵپشتێکی گەورەی سەنتەرەکانی خوێنن بۆ دابینکردنی رەسیدی خوێن لە بانکەکانی خوێن لە هەرێمی کوردستاندا. ٦٠ % یش ئەوانەن کە خوێن بە بەدیل دەهێنن، کاتێک خوێنیان پێویست دەبێت پێویستە بوتڵێک خوێن بدەن. ساڵانە لە هەرێمی کوردستان نزیکەی ٢٦ هەزار بوتڵی خوێن دەدرێت بە تووشبووانی سالسیمیا لە سەنتەرەکانی سالسیمیا کە رۆژانە ئەو سەنتەرانە کارەکەن، نزیکەی ١٥ هەزار بوتڵی خوێنیش بە نەخۆشانی شێرپەنجە دەدرێت، زۆرترینیشی بۆ فریاکەوتنەکانە".  هەر لە میانی بەڕێوەچوونی هەڵمەتەکە ئومێد خوشناو، پارێزگاری هەولێر رایگەیاند: "بەخشینی خوێن مانای بەخشینی ژیانە، بە مرۆڤێک بە کەسێک کە پێویستی بەو خوێنە هەیە، لەو رۆژەدا کە رۆژی جیهانیی بەخشینی خوێنە، داوا لە هاووڵاتیانی سنووری پارێزگای هەولێر دەکەین وەکو هەمیشە بەخشندە بوون، بەخشندە بن و  ئەمڕۆژە بکەنە دەرفەتێک بۆ ئەوەی زۆرترین ژمارەی خوێن ببەخشن و بەشداری لەو هەڵمەتە بکەن".