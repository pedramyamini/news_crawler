لە سنووری پارێزگای سلێمانی بەردەوام هۆشداریی لە کەمی دەرمان دەدرێت بەهۆی نەبوونی پارە لەبانکەکاندا بۆ کۆمپانیاکانی دەرمان، بەڕێوەبەری تەندروستیی گەرمیان دەڵێت دۆخی ئەوان و سلێمانی جیاوازە و هۆشداری لە نەمانی دەرمان و پێداویستی پزیشکی دەدات.  رۆژی یەکشەممە ١٣ - ٣ - ٢٠٢٢، دکتۆر سیروان محەممەد، بەڕێوەبەری تەندروستیی گەرمیان بە تۆڕی میدیایی رووداوی گوت: "لە مانگی ١١ی ساڵی رابردووەوە هیچ بڕە دەرمانێک و پێداویستییەکی پزیشکیمان نەکڕیوە، مانگی ١٢ هۆشداریمان لە نەمانی دەرمان دابوو، بەڵام گرفتەکانمان چارەسەر نەکراون".  بەڕێوەبەری تەندروستیی گەرمیان ئاماژە بەوەدەکات، کە ٦٧ جۆر دەرمانی درێژخایەنیان نەماوە و پێدواسیتییەکانی تاقیگەشیان خەریکە تەواو دەبن. دکتۆر سیروان گوتی: "ئەگەر دۆخەکە بەمشێوەیە بەردەوام بێت، ناچارین بە هاونیشتمانیان بڵێین کە هاتن بۆ نەشتەرگەریی خۆتان پێداویستیی نەشتەرگەرییەکە لەگەڵ خۆتاندا بهێنن".  دکتۆر سیروان محەممەد رەتیکردەوە بەهۆی نەبوونی دەرمان و پێداویستییەکان، نەخۆشخانەکان دابخەن، بەڵام کارەکانیان "سست دەبێت" و وەکو پێویست ناتوانن خزمەتی هاونیشتمانیان بکەن.  بەڕێوەبەری تەندروستیی گەرمیان باسی لەوەشکرد، کە گرفتی ئەوان و تەندروستی سلێمانی جیاوازە و ئەمان پارەی کۆمپانیاکانی دەرمانیان بۆ ساڵی رابردوو داوە. گوتیشی، "هەفتەی رابردوو جەنابی وەزیری تەندروستیمان بینی، گرفتەکە لە وەزارەتی تەندروستیی نییە و دەبێت لە ئەنجوومەنی وەزیرانی هەرێمی کوردستانەوە فەرمانی خەرجکردنی پارە بۆ تەندروستی گەرمیان دەربکرێت و ئێمەش چاوەڕوانی ئەوەین پارەمان بۆ خەرجبکرێت".