رۆژی دووشەممە ٢١ - ١٢ - ٢٠٢١ تێدرۆس ئەدهانۆم، بەڕێوەبەری رێکخراوی تەندروستیی جیهانی لە کۆنفڕانسێکی رۆژنامەڤانیدا لە جنێڤ رایگەیاند، ساڵی ٢٠٢٢ نەک تەنها دەبێت ساڵی کۆتاییهێنانی پەتای کۆرۆنا بێت، بەڵکو "دەبێت ئەو ساڵە بێت کە هەموو وڵاتانی جیهان وەبەرهێنان لە رێگریکردنی لە کارەساتی سرووشتی لەمجۆرەدا بکەن. "   ئەدناهۆم پابەندبوونی رێکخراوی تەندروستیی جیهانی دووپاتکردەوە بۆ ئەوەی بە یەکجاری کۆتایی بە پەتای کۆرۆنا بهێندرێت و "سەردەمێکی نوێ لە تەندروستیی جیهانی" دەستپێبکات.  هەرچەندە ئەدهانۆم هۆشداریی لەبارەی ئۆمیکرۆنەوە دا و بە گرنگی زانی هەموو چالاکی و بۆنەکانی سەری ساڵ هەڵبوەشێندرێنەوە، بەڵام لەبارەی ساڵی ٢٠٢٢ یش گەشبین بوو و گوتی: "ئێستا ئێمە باشتر ڤایرۆسەکە دەناسین و ئامڕازی بەرەنگاربوونەوەی زیاترمان هەیە" و گوتی: "تەنیا پێویستە لەسەرمان بەشێوەیەکی دروست بەکاریانبهێنین".  ئەوە لەکاتێکدایە، تاوەکو ئێستا لە سەرتاسەری جیهاندا ٣.٦ ملیار کەس کە دەکاتە ٤٦.٦ % کۆی دانیشتووانی گۆی زەوی لانیکەم دوو قورچکە ڤاکسینیان وەرگرتووە و ئەوانەشی ڤاکسینیان وەرنەگرتووە زۆربەیان لە وڵاتانی هەژارنشینن.   تەنها لە ساڵی ٢٠٢١ دا ١٩١ ملیۆن و ٨٢٤ هەزار و ١٢٩ تووشبووی کۆرۆنا تۆمارکراون.   تەندروستیی جیهانی دەڵێت، تەنیا لەمساڵدا ٣.٣ ملیۆن کەس بەهۆی کۆرۆناوە گیانیان لەدەستداوە کە ژمارەکە "لەوانەی بە ئایدز و مەلاریا گیانلەدەستدەدەن زیاترە".