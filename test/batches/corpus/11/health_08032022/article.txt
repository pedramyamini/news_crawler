لیژنەی باڵای تەندروستی و سەلامەتی لە عێراق، رۆژی دووشەممە ٠٧ - ٠٣ - ٢٠٢٢ بە سەرۆکایەتیی مستەفا کازمی، سەرۆکوەزیرانی عێراق کۆبووەوە و چەند بڕیارێکی دەرکرد، بەپێی راگەیێندراوێکی لیژنەکە بڕیارەکان بریتین لەمانە: "لە رێکەوتی ١ی نیسانی ئەمساڵەوە (٢٠٢٢) تەنیا هەبوونی کارتی نێودەوڵەتی وەرگرتنی پێکوتەی کۆرۆنا بەسە بۆ ئەنجامدانی گەشتی ئاسمانی و زەمینی و هاتن و چوون بۆ هاووڵاتییان و گەشتیارانی بیانی لە عێراق، بەو مەرجەی گەشتیار یەک ژەمە پێکوتەی جۆری (جۆنسۆن ئاند جۆنسۆن)ی وەرگرتبێت، یان دوو ژەمە پێکوتەی جۆرەکانی دیکەی وەرگرتبێت".  لەبارەی ئەو کەسانەی کە بەهۆی هۆکاری تەندروستی تایبەت ناتوانن پێکوتەی کۆرۆنا وەربگرن، لیژنەکە رایگەیاند، "ئەو کەسانە لە کاتی گەشکردن دەبێت راپۆرتێکی پزیشکی و پەسندکراو لەلایەن وەزارەتی تەندروستییەوە پێشکێش بکەن و ئەو هۆکارە بسەلمێنێت، هەروەها دەبێت پشکنینی (PCR)ی تایبەت بە پەتای کۆرۆنا پێبێت و ئەنجامەکەی نێگەتیڤ بێت".  لیژنەی باڵای تەندروستی و سەلامەتی لە عێراق بڕیاریشی داوە، دەوامی خوێندکارانی خوێندنی بەرایی لە کۆلێژ و زانکۆکانی حکومەت و زانکۆکانی کەرتی تایبەت لە ساڵی داهاتووی خوێندن ٢٠٢٢ - ٢٠٢٣ لەنێو هۆڵەکانی خوێندن بێت.  سەبارەت بە وردەکاریی بڕیارەکەی لیژنەی باڵای تەندروستی و سەلامەتی، جیهاد کازم، گوتەبێژی دەسەڵاتی فڕۆکەوانیی مەدەنی لە عێراق، رۆژی سێشەممە ٠٨ - ٠٣ - ٢٠٢٢ بە تۆڕی میدیایی رووداوی راگەیاند، "بڕیاری هەڵوەشاندنەوەی مەرجی پشکنینی (PCR) بۆ گەشتکردن، هەرێمی کوردستانیش دەگرێتەوە. بۆ منداڵانیش، دەبێت هەر منداڵێک تەمەنی ١٢ ساڵ بێت یان زیاتر، کارتی نێودەوڵەتیی تایبەت بە وەرگرتنی پێکوتەی کۆرۆنای هەبێت، بۆئەوەی رێگەی پێبدرێت گەشت بکات بەرەو عێراق یان بۆ دەرەوەی عێراق".