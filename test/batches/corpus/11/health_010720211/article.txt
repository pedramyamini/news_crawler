لە کاتی وەرگرتنی هاوکارییەکانی ئاژانسی هاوئاهەنگی نێودەوڵەتیی ژاپۆن جایکا، دکتۆر سامان بەرزنجی، وەزیری تەندروستیی هەرێمی کوردستان بە رۆژنامەڤانانی راگەیاند: " لە راپۆرتی ئەم هەفتەیەمان بەداخەوە بەرزبوونەوەیەک هەیە لە ئاستی بڵاوبوونەوەی ڤایرۆسی کۆرۆنا، جارێکی دیکە لە دۆخی رەنگی زەردەوە بەرەو نارنجی چووینە، کە لە مامناوەندییەوە بەرەو سەرووتر دەچێت، ئەمە دۆخێکە هاوکاتە لەگەڵ وڵاتانی دیکە و عێراقیش، بەرزبوونەوەیەک هەیە پێمان دەڵێت کە ڤایرۆسی کۆرۆنا بوونی هەیە، پێویستی بە رێکارەکانی خۆپارێزی و رێگەگرتن لەو بڵاوبوونەوە هەیە بە هەموو لایەکمان".  بە گوتەی سامان بەرزنجی، بەپێی ئەو ئاماژانەی هەفتانە بەردەستن، "لەگەڵ لیژنەی باڵای بەرەنگاربوونەوەی کۆرۆنا هەرچی لە بەرژەوەندی هاووڵاتیان بێت پێشکەشی لیژنەی باڵای دەکەین".  وەزیری تەندروستی پابەندبوونی هاونیشتمانیان لە هەموو شتێک بە گرنگتر دەزانێت و ئاماژە بەوەش دەدات "بە داخەوە ئەوەی دەیبینین کە خەڵکێکی زۆر رەنگە بە تەواوەتی وابزانێت کۆرۆنا نەماوە، بەڵام دووپاتی دەکەینەوە کە کۆرۆنا بوونی ماوە، هێشتا نەگەیشتووینەتە ئەو دۆخەی ماسکەکان فڕێ بدەین".   وەزیری تەندروستی ئامانجی سەردانەکەی بۆ پەرلەمانی کوردستانیش روونکردنەوە کە بڕیارە ئەمڕۆ پێنجشەممە ٠١ - ٠٧ - ٢٠٢١ لەگەڵ لیژنەی تەندروستی لە پەرلەمانی کوردستان کۆببێتەوە و رایگەیاند: "سەردانیشمان بۆ پەرلەمانی کوردستان لەسەر بانگهێشت و میوانداری پەرلەمانی کوردستانە، لە کۆبوونەوەمان لەگەڵ لیژنەی تەندروستی راپۆرتی خۆمان هەم لەبارەی کۆرۆنا و هەم دۆخی کەرتی تەندروستی بەشێوەیەکی گشتی و بوارەکانی خزمەتگوزاری کەرتی تەندروستی پێشکەش بە ئەندامانی پەرلەمان دەکەین".