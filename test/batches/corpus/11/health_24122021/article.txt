رۆژی چوارشەممە، لە رێوڕەسمێکی تایبەتدا بە ئامادەبوونی فەخرەددین کۆجا، وەزیری تەندروستیی تورکیا، کاروانی یەکەمی بەرهەمهێنانی ١٥٠ هەزار قورچکی ڤاکسینی دروستکراوی تورکیا "تورکۆڤاک" لە ناوچەی پیشەسازیی پارێزگای رووها - ی باکووری کوردستان بەڕێوەچوو.   رەجەب تەیب ئەردۆغان، سەرۆککۆماری تورکیا بەشێوەی ئۆنلاین بەشداری لە رێوڕەسمەکەدا کرد و گوتارێکی پێشکێشکرد و تێیدا رایگەیاند: '' ڤاکسینەکەمان کە رەزامەندی پێویستی بەدەستهێناوە و گەیشتووەتە قۆناخی بەکارهێنان، ئاماژەیە بۆ هەوڵەکانمان بۆ پاراستنی گەلەکەمان بە کاریگەرترین شێوە ''.  فەخرەددین کۆجا وەزیری تەندروستیی تورکیا لە گوتارەکەیدا ئاماژەی بەوە کرد لەمڕۆوە، ڤاکسینی ناوخۆیی "تورکۆڤاک" رەزامەندی بەپەلەی بەکارهێنانی وەرگرتووە و گوتی: "ئەمڕۆ لە یەکێک لەو ناوەندانەین کە بەرهەمهێنانی تێدا دەکرێت. لەمڕۆوە دەستمانکرد بە بەرهەمهێنان. دوای ٥٠ ساڵ تورکیا لە خانەیەکەوە دەستیپێکرد و لەلایەن زاناکانی تورکیاوە پەرەمان بە ڤاکسینێک داوە، کە ١٠٠ % خۆماڵییە. لە هەمانکاتدا لە دوای ٢٤ ساڵ دەبێتە ڤاکسینی بەرهەمهاتووی ناوخۆ. بەمەش لەمڕۆوە، بووینە یەکێک لەو نۆ وڵاتەی کە ڤاکسینی کۆرۆنا بەرهەمدەهێنن ''.