نووسەر شاخەوان سدیق بە رووداوی گوت: "هەفتەی دیالۆگی نیشتمانی بۆ ئەدەبی کوردی، لە رۆژی یەکشەممەوە دەستپێدەکات و رێکخراوی کوردستان دیالۆگ سەرپەرشتیی دەکات، تێیدا خوێندنەوە بۆ چەند کتێبێک دەکرێت و بە ئامادەبوونی ژمارەیەک نووسەر، توێژەر و خوێنەری کورد گفتوگۆیان لەبارەوە دەکرێت".  شاخەوان سدیق، کە وەک راوێژکار و پێشکێشکار بەشدارە گوتیشی: "لە رۆژی یەکەمدا واتە لە یەکشەممەی داهاتوو، دیداری حوسێن عارف، بۆ چیرۆک و رۆمان سازدەکرێت، رۆژی دووشەممە، دیداری حەسیب قەرەداخی بۆ شیعر، رۆژی سێشەممە دیداری عەزیز گەردی، بۆ وەرگێڕان، رۆژی چوارشەممە دیداری حەسەن رەئووف، بۆ بە کولتوورکردنی خوێندنەوە و رۆژی پێنجشەممە و کۆتایی دیداری مستەفا پاشای یامولکی بۆ ئەدەبی نیشتمانی لە رۆژنامەوانی کوردیدا بەڕێوەدەچن".  دیدارەکان کاژێر ٣: ٠٠ی سەر لە ئێوارە لە ناوەندی رەهەند و کتێبخانەی رۆمان لە شەقامی مەولەوی بەڕێوەدەچن و هەموو نووسەران و خوێنەران دەتوانن بەشداربن.