تاوەکو ئێستا ١٣ % ـی ئوسترالییەکان پێکوتەیان وەرگرتووە.  گلادیس بێریجیکلییەن، سەرۆکوەزیرانی ویلایەتی نیوساوز وەیڵز دەڵێت، "بەڕاستی گرنگە خەڵکی ڤاکسین وەربگرن، نەک تەنیا بۆ خۆیان، بەڵکو بۆ پاراستنی خۆشەویستەکانیان. گرتنەبەری رێنمایی تەندروستی شانبەشانی وەرگرتنی پێکوتەی دژە کۆرۆنا بەرەو گەڕانەوەی ئازادییەکانمان دەبەن، بۆیە دەبێت تاوەکو دواین کەسمان ڤاکسین وەربگرین. "  ئێستا تووشبووانی کۆرۆنای گۆڕاو لە جۆری دەلتا لە فەرەنسا نزیکەی ٥١ % ـی تووشبووانی کۆرۆنا لەو وڵاتە ئەوروپییە پێکدەهێنن.  رۆژی دووشەممە پەرلەمان یاسایەکی پەسندکرد و تێیدا وەرگرتنی ڤاکسینی لە لایەن تیمە تەندروستییەکانەوە کردە ناچاری؛ هەروەها چوونە نێو رێستورانت، ئەنجامدانی گەشت بە فڕۆکە یان شەمەندەفەر بۆ خەڵکی سڤیل پێویستی بە بەڵگەی وەرگرتنی پێکوتە یان پشکنینی نێگەتیڤی کۆرۆنایە.  لە بانگکۆکی تایلاند رۆژانە زیاتر لە ١٥ هەزار کەس تووشی کۆرۆنای گۆڕاو لە جۆری دەلتا دەبن؛ زیاتر لە ٢٠ هەزار کەسیش لە ریزی نەخۆشخانەکان وەستاون تاوەکو قەرەوێڵەی بەتاڵیان دەستبکەوێت. بۆیە چارەسەری نێو ماڵان دەستی پێکردووەتەوە.  وراویت سریسانگ، تووشبووی کۆرۆنایە و باس لەوە دەکات، بارودۆخ هێندە خراپە "تەنانەت سوپای وڵاتیش ناتوانێت چارەسەری بکات، پەیوەندیم بە نەخۆشخانەکانەوە کرد و هەموویان دەڵێن زانیارییەکانی تایبەت بە تەندروستیتمان بۆ بنێرە کە دەشیان نێرم  هیچ وەڵامێک نادەنەوە، قەرەوێڵەکان پڕن و شوێنی وەرگرتنی نەخۆش نەماوە. "  رێکخراوی تەندروستیی جیهانی دەڵێت، ڤایرۆسی کۆرۆنای گۆڕاو لە جۆری دەلتا لانیکەم لە ١٢٤ وڵاتی جیهاندا بڵاوبووەتەوە و هۆشداریش دەدات لە بەرزبوونەوەی ئەو ژمارەیە لە رۆژانی داهاتوودا.  لەکاتێكدا لە سەرانسەری جیهان، نزیکەی چوار ملیار پێکوتە بەکارهێندراون، کەمێك لە سەرووی ملیارێك کەس هەردوو قورچکە پێکوتەیان وەرگرتووە کە دەکاتە کەمتر ١٤ % ـی نزیکەی هەشت ملیار دانیشتووانەکەی زەوی.