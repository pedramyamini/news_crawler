ئەمڕۆ سێشەممە، ١٨ - ١ - ٢٠٢٢، وەزارەتی تەندروستیی عێراق رایگەیاند، ژمارەی تووشبووان بە ڤایرۆسی کۆرۆنا زۆر زیادیکردووە و تەنیا لە ٢٤ کاژێری رابردوودا ٦ هەزار و ٤٨٧ کەس بە ڤایرۆسەکە تووشبوون و ١٠ کەسیش بەو هۆیەوە گیانیان لەدەستداوە، پارێزگای کەرکووک و بەرەی کەرخی بەغدا دوو بەرزترین ژمارەی تووشبوونیان لە عێراق تۆمارکردووە.  ئەوە لەکاتێکدایە ژمارەی تووشبووان بە ڤایرۆسی کۆرۆنا لە عێراق لە رۆژی ١٥ی ئەم مانگە ٢ هەزار و ٤٧٧ کەس بوون و بەهۆیەوە ٥ گیان لەدەستدان تۆمارکرابوو، ئەوە بەپێی ئامارەکانی وەزارەتی تەندروستیی عێراق.  دکتۆر رەهێڵ فەرەیدوون، بریکاری وەزارەتی تەندروستیی هەرێمی کوردستان ئەمڕۆ سێشەممە ١٨ - ١ - ٢٠٢٢ بە تۆڕی میدیایی رووداوی گوت: "دوو رۆژە بەدڵنیاییەوە هەرێمی کوردستان چووەتە نێو هێڵی سووری بڵاوبوونەوەی کۆرۆنا، بە تایبەت دوای ئەوەی ماوەیەک پێش ئێستا دوای بڵاوبوونەوەی کۆرۆنا لە جۆری ئۆمیکرۆن هەرێمی کوردستانیش چووە نێو شەپۆلی چوارەمەوە و ڤایرۆسی کۆرۆنا لە جۆری ئۆمیکرۆنی تێدا تۆماکرا".  بریکاری وەزارەتی تەندروستی گوتیشی: "بەداخەوە لە هەرێمی کوردستان خۆپارێزی زۆر کەمبووەتەوە و خەڵکی زۆر بایەخی پێنادەن و هەموو تێکەڵییەک دەکەن بەبێ رەچاوکردنی تەندروستییان، لەگەڵ ئەوەشدا خەڵکانێک ڤاکسینیان وەرگرتووە و ئیدی خۆپارێزی ناکەن کە ئەمە هەڵەیە".  دکتۆر رەهێڵ فەرەیدوون بە پێویستی زانی خەڵک خۆیان بپارێزن و خۆپارێزی لەبیر نەکەن، چونکە وەکو ئاماژەی بۆ کرد، "بڵابوونەوەی ئەم جۆرەی کۆرۆنا کە ئۆمیکرۆنە زۆر زیاترە لەوانی پێشتر، ئەگەرچی تووندیی کەمترە، بەڵام زیاتر بڵاودەبێتەوە، لەگەڵ ئەوەشدا دەبێت زۆر خۆمانی بۆ ئامادە بکەین و ئاگامان لە وەرگرتنی ڤاکسین لەلایەک و خۆپارێزی لەلایەکی دیکە هەبێت".  بریکاری وەزارەتی تەندروستی گوتیشی: "ئێستا هەر تووشبووێک تۆماردەکرێت یەکسەر لە جۆری ئۆمیکرۆنە و جۆری دەلتا نەما، چونکە ئێمە لە هەرێمی کوردستان چووینەتە نێو شەپۆلی چوارەمەوە".  وەزارەتی تەندروستیی هەرێمی کوردستان رۆژی دووشەممە ١٧ی کانوونی دووەمی ٢٠٢٢ ئامارەکانی تووشبوونی بە ڤایرۆسی کۆرۆنا بۆ ٢٤ کاژێر رابردووی بڵاوکردەوە کە هەزار و ٣٣٦ کەس تێیدا تووشی ڤایرۆسی کۆرۆنا بوون و ٣ کەس بەهۆیەوە گیانیان لەدەستدابوو، لەکاتێدا رۆژی ١٥ی ئەم مانگە ژمارەی تووشبووان بە ڤایرۆسەکە تەنها ٥٠٠ کەس بووە، واتە لەماوەی سێ رۆژدا ئامارەکان بۆ دوو هێندە زیاتر زیادیکردووە.  رۆژی ٦ - ١ - ٢٠٢٢، دکتۆر سامان بەرزنجی، وەزیری تەندروستیی هەرێمی کوردستان رایگەیاند، پێنج تووشبووی گۆڕاوی ئۆمیکرۆن لە هەرێمی کوردستان تۆمارکراون کە لە پارێزگای دهۆکن.  وەزیری تەندروستیی هەرێمی کوردستان لە کۆنگرەیەکی رۆژنامەڤانیدا رایگەیاند، ئەو رۆژە ئاشکرایکرد لە چەند رۆژی رابردوودا پشکنین بۆ چەند گومانلێکراوێک کراوە و دەرکەوتووە کە ٥ کەسیان هەڵگری ئۆمیکرۆن (گۆڕاوی نوێی کۆرۆنا) بوون.  بەهۆی زۆربوونی ژمارەی تووشبووان بە ڤایرۆسی کۆرۆنا دوێنێ دووشەممە، ١٧ - ١ - ٢٠٢٢، شانەی قەیرانی تەندروستیی کەرکووک بڕیاریدا بۆ ماوەی ١٠ رۆژ دەوامی سەرجەم فەرمانگەکانی پارێزگای کەرکووک بۆ ٥٠ % کەمبکرێتەوە. سەرۆکایەتیی دادگەی تێهەڵچوونەوە، زانکۆی کەرکووک و پەروەردەی کەرکووکیش سەرپشککراون لە کەمکردنەوەی دەوام.   شانەی قەیرانی تەندروستیی پارێزگای کەرکووک بڕیاری کەمکردنەوەی دەوامی فەرمی لە دامەزراوەکانی حکومەت لەو پارێزگایە بە رێژەی ٥٠ % دەرکرد. لە نووسراوەکەدا هاتووە بەهۆی بەرزبوونەوەی رێژەی تووشبوون بە کۆرۆنا و رێگەگرتن لەبڵاوبوونەوەی زیاتری ڤایرۆسەکە و گۆڕاوە جۆراوجۆرەکانی بەتایبەت گۆڕاوی ئۆمیکرۆن، شانەی قەیرانەکان ئەو بڕیارەی دەرکردووە و دەبێت لە رۆژی دەرچوونی نووسراوەکەوە تاوەکو رۆژی ٢٧ - ١ - ٢٠٢٢ جێبەجێبکرێت و بەپێی پێویستی فەرمانگەکان ئەو رێژەی دەوامکردنە هەبێت.