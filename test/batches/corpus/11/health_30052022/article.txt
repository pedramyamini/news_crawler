بەگوێرەى نووسراوێکى فەرمیی تاقیگەى ناوەندى گشتیى عێراق کە لە ٢٩ ـى ئایارى ٢٠٢٢ ئاراستەى نەخۆشخانەى فەللوجەى سنوورى پارێزگاى ئەنبار کراوە؛ ئەنجامى پشکنینى نەخۆشێکیان بۆ نێردراوەتەوە و دەرکەوتووە کە تووشبووى تاى خوێنبەربوونە.   بەگوێرەى نووسراوەکە، ئەو توشبووە تەمەنى ٢٥ ساڵانە و دانیشتووى ناوچەى رەحالیەى سنوورى قەزاى رومادى ناوەندى پارێزگاى ئەنبارە.  نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.   بەتۆمارکردنى یەکەم توشبوون بە تاى خوێنبەربوون لە ئەنبار، ژمارەی ئەو کەسانەى لە سەرەتاى ئەمساڵەوە تووشی ئەو پەتایە بوون لە سەرانسەرى عێراقدا گەیشتە ١١٢ کەس کە ١٩ یان گیانیان لەدەستداوە.