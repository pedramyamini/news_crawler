درەنگانێکی شەوی دووشەممە ١٠ - ١ - ٢٠٢٢ یایر لاپید، وەزیری دەرەوەی ئیسرائیل لە تویتێکدا رایگەیاند تووشی کۆرۆنا بووە. دەشڵێت "بە تەواوەتی ڤاکسینم وەرگرتووە بۆیە زۆر هەست بە خۆشی دەکەم". داواش لە خەڵکی ئیسرائیل کرد بۆ ئەوەی هەموویان بچن و ڤاکسین وەربگرن. لاپید گوتی: "بڕۆن و ڤاکسین وەربگرن، ماسک ببەستن و بەیەکەوە ئەمە تێدەپەڕێنین".  پێشتر لەم هەفتەیەدا، نافتالی بێنیت، سەرۆکوەزیرانی ئیسرائیل هۆشداریدا لەوەی نێوان دوو بۆ چوار ملیۆن کەس لە دانیشتووانە ٩.٤ ملیۆنییەکەی ئیسرائیل چاوەڕوان دەکرێت تووشی گۆڕاوی ئۆمیکرۆنی کۆرۆنا بن.   رۆژی دووشەممە، ئیسرائیل ٢١ هەزار و ٥١٤ کەیسی نوێی تووشبوون بە ڤایرۆسی کۆرۆنای تۆمارکرد. هاوکات، ژمارەی ئەوانەی بەسەختی تووشی پەتاکەبوونە ٢٢٢ کەیسی رۆژانەی تێپەڕاند.  رۆژی یەکشەممە سەرۆکوەزیرانی ئیسرائیل رایگەیاند تاوەکو ئێستا لانیکەم ٢٥٠ هەزار کەس قورچکی چوارەمی ڤاکسینی کۆرۆنایان وەرگرتووە. گوتیشی کە رێگەگرتن لە نەخۆشیی تووند و سنووردارکردنی ژمارەی ئەوانەی بەهۆی پەتای کۆرۆناوە لە نەخۆشخانە دەخەوێندرێن ئەرکی لەپێشینەی ئەوە.  ئیسرائیل یەکێک بوو لەو وڵاتانەی کە پێش ساڵێک دەستی بە دابەشکردنی ڤاکسین کرد و لە هاوینی پارساڵدا دەستی بە دابەشکردنی قورچکی سێیەمی ڤاکسین کرد.  سەرەڕای ئەوەش رووبەڕووی شەپۆڵێکی تەوندی کۆرۆنا بووەوە، بەتایبەتیش کاتێک گۆڕاوی دەلتا و دواتریش گۆڕاوی ئۆمیکرۆن سەریهەڵدا. بەشێوەیەک، تاوەکو ئێستا یەک ملیۆن و ٥٥٧ هەزار و ٦٠٤ کەس لە ئیسرائیل تووشی ڤایرۆسی کۆرۆنا بوونە و لەو ژمارەیەش ٨ هەزار و ٢٧١ کەس بەهۆیەوە گیانیان لەدەستداوە.   تاوەکو ئێستا نزیکەی ٥ ملیۆن و ٩٧٠ هەزار  کەس کە دەکاتە ٦٤.٨ % کۆی دانیشتووانی وڵاتەکە لانیکەم دوو قورچک ڤاکسینیان وەرگرتووە.