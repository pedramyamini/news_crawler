وەزارەتی تەندروستیی عێراق بە نووسراوی ژمارە ٢٧٩٤ کە رۆژی چوارشەممە ٦/١٠/٢٠٢١ ئاڕاستەی وەزارەتی تەندروستی هەرێمی کوردستان و بەڕێوەبەرایەتییەکانی تەندروستی کراوە داوا لەفەرمەنگەکانی حکومەتی عێراق و هەرێمی کوردستان دەکات رێگە بەو کەسانە نەدەن کە ڤاکسینی کۆرۆنایان وەرنەگرتووە یان هەفتانە پشکنینی کۆرۆنا ناسراو بە (PCR) نەهێنن، سەردانی فەرمانگەکان بکەن بۆ جێبەجێکردنی مامەڵەکانیان.  د. سامان بەرزنجی، وەزیری تەندروستیی حکومەتی هەرێمی کوردستان  بە تۆڕی میدیایی رووداوی گوت: "پێشتر ئێمە ئەم پێشنیازەمان لەگەڵ رێکخراوی تەندروستیی جیهانی (WHO) تاوتوێکردووە و بڕیارە لەکۆبوونەوەی داهاتووی لێژنەی باڵای رووبەڕوونەوەی کۆرۆنا پێشنیازبکرێت و بکرێتە بڕیار کە رەنگە هەفتەی داهاتوو کۆببینەوە".  هەر لەو بارەیەوە د. رەهێل فەرەیدون، بریکاری وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "ئێمە لە هەرێمی کوردستان پێش حکومەتی عێراق ئەو بڕیارەمان داوە، لە شەممەی داهاتووەوە ٩/١٠/٢٠٢١ ەوە لە وەزارەتی پەروەردەوە دەچێتە بواری جێبەجێکردوە و دەبێت هەموو مامۆستایەک ڤاکسینی وەرگرتبێت، ئەگەر نا دەبێت هەموو رۆژانی شەممە پشکنینی کۆرۆنا (PCR) بکات".  سەبارەت بە نووسراوەکەی وەزارەتی تەندروستیی عێراق. د. رەهێڵ: "ئاگاداری ئەو نووسراوەی وەزارەتی تەندروستی عێراقیین و لەهەرێمی کوردستانیش جێبەجێدەکرێت و ئەمە دەمێکە لە وڵاتانی پێشکەوتوو هەیە".  د. رەهێل فەرەیدون، ئەوەشی ئاشکراکرد لەدوای وەزارەتی پەروەردە و خوێندنی باڵا کە دەبێت فەرمانبەران و مامۆستایان و ئەو کەسانەی سەردانیان دەکەن ڤاکسینیان وەرگرتبێت یان هەموو هەفتەیەک پشکنین بکەن، قۆناخی دووەم بریتی دەبێت لە فەرمانگە و وەزارەتەکانی دیکە و لەوانیشدا جێبەجێ دەکرێت کە مەبەستی سەرەکی لەو هەنگاوە بۆ پاراستنی تەندروستیی هاونیشتیمانییانە بۆ ئەوەی ڤاکسین وەربگرن".  لە نووسراوەکەی وەزارەتی تەندروستی عێراقدا هاتووە: "ئەو هەنگاوە بەپشت بەستن بە بڕیارەکانی لێژنەی باڵای تەندروستی و سەلامەتی نیشتیمانی ژمارە ٢١، ٢٦ و ٢٨ و بڕیارەکانی ئەنجوومەنی وەزیرانی عێراق لە کۆبوونەوەی ژمارە ٢٢ لە ٨/٦/٢٠٢١ و کۆبوونەوەی ژمارە ٢٩ لە ٣/٨/٢٠٢١ کە باس لەوە دەکات رێگە بە فەرمانبەران و سەردانیکەران نەدرێت سەردانی فەرمانگەکان بکەن ئەگەر کارتی وەرگرتنی ڤاکسینی پێنەبێت، یان پشکنینی هەفتانەی کۆرۆنا (PCR)ی پێ نەبێت".  بەپێی  دوایین ئاماری وەزارەتی تەندروستیی عێراق تاوەکو ئێستا دوو ملیۆن و ١٦ هەزار و ٦٢٣ تووشبووی ڤایرۆسی کۆرۆنا تۆمارکراون، کە ٢٢ هەزار و ٤٤٠ کەسیان بە ڤایرۆسەکە گیانیان لەدەستداوە.