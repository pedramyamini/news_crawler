ئاسۆ حەوێزی، گوتەبێژی وەزارەتی تەندروستی حکومەتی هەرێمی کوردستان بە تۆڕی میدیایی رووداوی راگەیاند: "دوای رێککەوتنی نێوان عێراق و کۆمپانیای فایزەر بۆ دابینکردنی ڤاکسینی کۆرۆنا. بەمنزیکانە بڕێکی زۆر لە ڤاکسینی فایزەر دەگاتە عێراق و هەرێمی کوردستان، بەو پێیە پشکی هەرێمی کوردستانیش لە ڤاکسینی فایزەر زیاد دەبێت و بڕی وەرگیراو لە ٥٠ هەزار قورچکی هەفتانەوە دەبێتە ٢٠٠ هەزار قورچک".  ئاسۆ حەوێزی ئاماژەی بەوەدا تاوەکو ئەمڕۆ لە وەرگرتنی ڤاکسینی کۆرۆنا هاونیشتیمانییانی پارێزگای هەولێر لەنێو پارێزگاکانی هەرێمی کوردستان زۆرترین ڤاکسینییان وەرگرتووە، دوای ئەوە پارێزگای دهۆک دێت و ئینجا پارێزگای سلێمانی لەپلەی سێیەمدایە. لەسەر ئاستی عێراقیش، پارێزگای هەولێر لەدوای بەغدا و بەسرا لە پلەی سێیەم دێت.  بەپێی ستانداردی رێکخراوی تەندروستیی جیهانی و وەزارەتی تەندروستیی عێراق و هەرێمی کوردستان دەبێت تاوەکو کۆتایی ئەمساڵ ٢٠ % ی دانیشتووانی هەرێمی کوردستان و عێراق هەردوو قورچکی ڤاکسینەکەیان وەرگرتبێت.  بەپێی ئەو ئاماژانە بێت دەبێت تاکۆتایی ساڵ سەرووی ملیۆنێک کەس لە هەرێمی کوردستان دەبێت ڤاکسین وەربگرن، بەڵام گوتەبێژی وەزارەتی تەندروستی گوتی: "پێشبینی دەکەین ئەگەر نەگەین بەو ژمارەیە، ئەوا لانیکەم لەنێوان ٥٠٠ بۆ ٦٠٠ هەزار کەس تاوەکو کۆتایی ئەمساڵ هەردوو قورچک ڤاکسینیان وەرگرتبێت".   سەبارەت بە گرێبەستی وەزارەتی تەندروستی هەرێمی کوردستان بۆ کڕینی ڤاکسین لە جۆری ئەسترازینیکا، کە پیشتر سەرۆکی لێژنەی کڕینی ڤاکسین لە وەزارەتی تەندروستی بە تۆڕی میدیایی رووداوی گوت بەنیازی کڕینی ١٠٠ هەزار قورچک ڤاکسینن، گوتەبێژی وەزارەتی تەندروستیی حکومەتی هەرێمی کوردستان دەڵێت لە رێککەوتنی کۆتایی نزیکبووینەتەوە و حکومەتی هەرێمی کوردستان و وەزیر و وەزارەتی تەندروستی پشتیوانی ئەم هەنگاوە دەکەن.