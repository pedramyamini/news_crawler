دکتۆر دیار ئیبراهیم، بەڕێوەبەری گشتیی تەندروستیی راپەڕین بە تۆڕی میدیایی رووداوی راگەیاند، رۆژ بە رۆژ ژمارەی تووشبووانی کۆرۆنا لە سنووری ئیدارەی راپەڕین لە بەرزبوونەوەدایە و ژمارەی مردنیش بەراورد بە مانگی رابردوو زیادی کردووە.  بەڕێوەبەری گشتیی تەندروستیی راپەڕین دۆخی کۆرۆنا لە سنوورەکە بە "مەترسیدار" ناودەبات و ئاماژە بەوەش دەدات کە لە ماوەی یەک هەفتەدا ١٧ کەس بە کۆرۆنا گیانیان لەدەستداوە.   سەبارەت بە تەمەنی ئەو تووشبووانەی کە بە کۆرۆنا گیانیان لەدەستداوە، دکتۆر دیار ئیبراهیم دەڵێت، تەمەنی ئەو کەسانەی گیانیان لەدەستداوە لە ٥٠ ساڵ بۆ سەرەوەیە. راشیدەگەیێنێت، کە لە ماوەی ٩ رۆژدا ٥ هەزار بووتڵی ئۆکسجینیان لە نەخۆشخانەی ژیان لە رانیە و سەنتەری نەخۆشییە گواستراوەکانی قەڵادزێ بۆ تووشبووانی کۆرۆنا بەکارهێناوە.   بەگوتەی دکتۆر دیار ئێستا ٢٥ تووشبووی کۆرۆنا لە نەخۆشخانەی قەڵادزێ و ٥٥ تووشبووی دیکەش لە نەخۆشخانەی ژیان لە رانیە چارەسەر وەردەگرن.   هەروەها دەشڵێت، رێژەکە زۆر لەوە زیاترە "چونکە تەنیا ئەوانەی سەردانی نەخۆشخانەکان دەکەن دەردەکەوێت کە تووشبووی کۆرۆنان، رێژەکە لەوە زیاترە. "  سەبارەت بەوەی کە بۆچی رێژەکە بەمشێوەیە رێژەی تووشبوون و مردن بە کۆرۆنا بەرزە، بەڕێوەبەری نەخۆشخانەی راپەڕین دەڵێت، پابەندنەبوونی هاونیشتمانییانە بە رێنوێنە تەندروستییەکان.  تەنیا رۆژی دووشەممە ١٢ - ١٠ - ٢٠٢١ لە هەرێمی کوردستان ٤٠١ تووشبووی کۆرۆنا تۆمارکراون لەو ژمارەیە ١٩ کەس گیانیان لەدەستداوە و هەزار و ٦٥٥ کەسیش چاکبوونەتەوە.   ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە ٣٤٣ هەزار و ٦٣١ کەس. لەو ژمارەیە شەش هەزار و ٣٨ کەس مردوون و ٣١٥ هەزار و ٢٦٣ کەس چاکبوونەتەوە.