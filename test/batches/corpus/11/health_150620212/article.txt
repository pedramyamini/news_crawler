وەزارەتی تەندروستیی عێراق رایگەیاند، لە ٢٤ کاژێری رابردوودا ٤٧ هەزار و ٥١١ پشکنینی کۆرۆنا لە عێراق و هەرێمی کوردستان کراون، ئەنجامی پشکنینی ٤ هەزار و ٦١٨ کەسیان پۆزەتیڤ بووە؛ ٢٦ تووشبووی دیکەی ڤایرۆسەکەش گیانیان لەدەستداوە.  وەزارەتی تەندروستی و ژینگەی عێراق رۆژی سێشەممە ١٥/٦/٢٠٢١ لە راگەیێندراوی رۆژانەیدا ئاماژەی بەوەشکردووە، ٤ هەزار و ١٣٧ تووشبووی دیکەی پێشووی کۆرۆنا چاکبوونەتەوە و تاوەکو ئێستاش ٧٢٥ هەزار و ١٧٨ کەس لە عێراق و هەرێمی کوردستان پێکوتەی دژە کۆرۆنایان وەرگرتووە.  لە راگەیێندراوەکەی وەزارەتی تەندروستیی عێراقدا هاتووە، هەر لەو ماوەیەدا "لە هەرێمی کوردستان ٥٠٧ تووشبووی دیکەی کۆرۆنا تۆمارکراون، ٥١٨ تووشبووی دیکەی پێشوو چاکبوونەتەوە و ٧ تووشبووی دیکەش گیانیان لەدەستداوە".  تاوەکو ئێستا ملیۆنێک و ٢٦٤ هەزار و ٣٠١ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ١٨٠ هەزار ٧١٣ لەو تووشبووانە چاکبوونەتەوە، واتە ٩٣.٤ % ی تێکڕای تووشبووان، هەروەها ٦٦ هەزار و ٨٢٦ تووشبووی کۆرۆنا هێشتا چارەسەر وەردەگرن، ٤٥٢ لەو تووشبووانەش لەژێر چاودێریی چڕدان، ١٦ هەزار و ٧٦٢ تووشبووی کۆرۆناش گیانیان لەدەستداوە.