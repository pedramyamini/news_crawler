بەم دواییانەش کاتێک نەخۆشخانەکانی هەرێمی ساکسۆنی پڕبوون لە تووشبووی کۆرۆنا، دیسان ئەو سەنتەرەی ئەڵمانیا دارە جادووگەرانەکەی وەشاند و فریای کەوت.  سەنتەری کلینیکی وێستەرستید خاوەن ستافێکی پزیشکیی لێهاتووە؛ بەشێکیان لە بەرەکانی جەنگدا بریندارانیان چارەسەر کردووە.  رین لیهر، بەڕێوەبەری یەکەی چاودێریی چڕ لە نەخۆشخانەی وێستەرستید دەڵێت، "پێموایە لێرە ئێمە لە دۆخێکی جێگیرداین. باوەڕم وایە لە کریسمس و سەری ساڵیشدا نەخۆشخانەکە لەڕووی تووشبووانی کۆرۆنا بە هەمان شێوە دەمێنێتەوە".  پزیشکێکیان بەرەکانی جەنگی لە ئەفغانستان، کۆسۆڤۆ و مالی بینیوە، بەڵام کاتێک تووشبوون بە کۆرۆنا لە ئەڵمانیا لە هاوینی رابردوودا بەرزبووەوە، ئیدی ئەویش گەڕایەوە وڵاتەکەی.  ستیفان، وەکو ملیۆنان پزیشک لە سەرتاسەری جیهان، سەختیی سەردەمی کۆرۆنای بینیوە، بەتایبەتی ئەوەی هەر جارێک بچێتە  ژووری نەخۆش، پێویست دەکات پۆشاکی تایبەت بپۆشێت.  ئەو پزیشکە ئەرکەکانی لە دەرەوە بە پڕ ئاستەنگ ناودەبات، بەڵام پێیوایە قەیرانی کۆرۆنا هاوشێوەی نییە. ستیفان، پزیشکی سەربازی دەڵێت، "لە سەرەتای سەرهەڵدانی پەتاکەدا منیان ناردە مالی و ئەوەش کەمێک بۆ من چاوەڕوان نەکراو بوو. دوایی گوێبیستی ئەوە بووین کە تووشبوون لە وڵاتی خۆمان لە بەرزبوونەوەدایە. لە کاتی راپەڕینی ئەرکەکەمدا، بەشداریی راهێنانمان کرد لەبارەی ئەوەی چۆن مامەڵە بکەین، بەڵام ئەوە زیاتر لە فیلمێک دەچوو. دەمانبینی، بەڵام لێی تێنەدەگەیشتین. بەرچاوڕوونیمان نەبوو تاوەکو گەڕاینەوە ئەڵمانیا و ژمارەی تووشبووان لەناکاو بەرزبووەوە؛ یەکەم گرووپی نەخۆش هێنرایە ژوورەوە و ئەوکات زانیمان کەوتووینەتە چ دۆخێک".  ئەو پزیشکە پێیوایە ڤاکسینی کۆرۆنا کاریگەریی گەورەی هەیە، بەڵام وەرنەگرتنی ڤاکسین لەلایەن هەموو کەسێکەوە وادەکات پەتاکە زوو لەنێو نەچێت.  ستیفان دەڵێت، "پێموایە هیچ کەسێک ئەم کاتانەی بیرناچێتەوە. بۆ هەموومان کاتێکی سەخت بوون. ئێستاش هەر وایە. ئەوەی لەو ماوە کەمەدا بەدەستمان هێناوە و ئەوەی کە تیمەکان بەم جۆرە پەیوەستی یەکدی بوون، پێموایە بۆ کاتێکی درێژخایەن دەمێنێتەوە".  نەخۆشخانەکانی ئەڵمانیا باوەشیان بۆ تووشبووانی کۆرۆنا لە وڵاتانی ئەوروپی کردووەتەوە؛ مانگی رابردوو هۆڵەندا رایگەیاند، لە کۆی ٧٣ نەخۆشخانەی، ١٤ یان توانای وەرگرتنی هیچ نەخۆشێکیان نەماوە، بۆیە تووشبووانیان ناردە ئەڵمانیا.  لە ئەڵمانیا لە کۆی ٨٤ ملیۆن ژمارەی دانیشتووان ١٠٨ هەزار مردنی بە کۆرۆنا تۆمار کردووە، کەچی ئیتاڵیا لە کۆی ٦٠ ملیۆن ژمارەی دانیشتوان ١٣٥ هەزار مردنی بە ڤایرۆسەکە تۆمار کردووە.