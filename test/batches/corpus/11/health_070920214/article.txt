د. ئاسۆ زەنگەنە، بەڕێوەبەری پاراستنی تەندروستی و سەلامەتیی خۆراک لە وەزارەتی تەندروستی بە رادیۆی رووداوی راگەیاند: "کارتی ڤاکسین سیستەمێکی نوێیە، هەموو رێکارەکانی تەواو بووە و بڕیارە لەم رۆژانەدا کارتەکان چالاک بکرێن و دراونەتە بەڕێوەبەرایەتییەکان. پێشبینی دەکەم لە هەفتەی داهاتووەوە کارتەکە دابەشبکرێت. "  لە هەرێمی کوردستان لە زۆربەی شار و شارۆچکەکاندا بنکەی کوتان بە ڤاکسینی کۆرۆنا هەن بۆ ئەوەی مەترسییەکانی ڤایرۆسەکە لەسەر هاونیشتمانیان کەمبکرێنەوە.  بەڕێوەبەری پاراستنی تەندروستی گوتی: "لە هەرێمی کوردستان ٧٠٠ قورچکی ڤاکسینی کۆرۆنا لە خەڵک دراون، لەو ژمارەیە ٤٦٠ هەزار کەس دووجار بە ڤاکسینی کۆرۆنا کوتراون و ٢٦٠ هەزار کەسیش هێشتا یەک جار کوتراون. لە بنکەکان قەرەباڵخی هەیە، بەڵام ئێمە داوا دەکەین کە خەڵک خۆیان لە ماڵپەڕی وەزارەتی تەندروستی تۆمار بکەن بۆ ئەوەی ئەو قەرەباڵخییە نەمێنێت. "  ١٤ی مانگ دەرگەی خوێندنگەکان دەکرێنەوە و ئێستا بنکەی تایبەت بە کوتانی مامۆستایان کراونەتەوە، ئەوەیش بۆ رێگریکردنە لە زیاتر بڵاوبوونەوەی ڤایرۆسی کۆرۆنا.  د. ئاسۆ زەنگەنە گوتی: "ئێمە هیوادارین لە کوتانی خەڵکدا تا کۆتایی ساڵی ٢٠٢١ بگەینە رێژەی ٢٠ %. کاری جیددیش دەکەین کە بگەینە ئەو ئاستە. دەبێت هەموو مامۆستاکان دوای خۆتۆمارکردن لە حەوت رۆژدا بچنە بنکەکانی کوتان خۆیان بکوتن. کوتان بە ڤاکسینی کۆرۆنامان بۆ مامۆستایان نەکردووەتە ناچاری و هیوادارین خۆیان بچن ڤاکسین لە خۆیان بدەن. "  تاوەکو ئێستا لە هەرێمی کوردستان دوو ملیۆن و ٩١٤ هەزار و ٣٠١ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٣٠٢ هەزار و ٦٣٢ کەسیان ئەرێمی بوون، ٢٦٣ هەزار و ٦٠٠ تووشبوویان چاکبوونەتەوە و پێنج هەزار و ٤٩١ تووشبوو مردوون و ٣٣ هەزار و ٥٤١ تووشبوویش لەژێر چارەسەردان.