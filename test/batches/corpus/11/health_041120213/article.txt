ڤاکسینەکە ناوی کۆڤاکسینە، لە کانوونی دووەمی ئەمساڵ لە هیندستان مۆڵەتی بەکارهێنانی پێدرابوو، هەرچەندە هێشتا لە قۆناخی سێیەمی تاقیکردنەوە لەسەر مرۆڤ بوو، کە ئەوەش نیگەرانی و رەخنەی بەدوای خۆیدا هێنابوو.   بهارات بایۆتێک، کۆمپانیای دەرمانسازی هیندستانی و وەبەرهێنەری ڤاکسینەکە، داتای بڵاوکردووەتەوە کە پیشانی دەدەن پێكوتەکەیان ٧٨ % کاریگەرە.   رێکخراوی تەندروستیی جیهانیی لە تویتێکدا رایگەیاند: "بڕوایان وایە سوودی ڤاکسینەکە زۆر زیاترن لە مەترسییەکانی".   ژمارەیەک شارەزای پزیشکیی لە رابردوودا پێیانوابوو پەسندکردنی ڤاکسینەکە پەلەی لێکراوە و پشت بە داتای ناتەواو بەستراوە، بەڵام دکتۆر کریشنا ئێلا، سەرۆکی دەستەی بەڕێوەبەرایەتیی کۆمپانیاکە دەڵێت، ڤاکسینەکەیان ٢٠٠ % سەلامەتە.   دەستەی شارەزایانی رێکخراوە تەندروستییەکەی سەر بە نەتەوە یەکگرتووەکان کە بەرپرسە لە پێدانی مۆڵەت بۆ بەکارهێنانی فریاگوزاری، مانگی رابردوو، داوای خستنەڕووی داتای زیاتری لە کۆمپانیای بهارات بایۆنتێک کردبوو لە کاتێکدا، کە سەرقاڵی یەکلاکردنەوەی داواکارییەکی کۆماپانیاکە بوو بۆ پێدانی مۆڵەت بە بەکارهێنانی ڤاکسینەکەیان.   لە راگەیێندراوی پەسندکردنی ڤاکسینەکەدا، WHO گوتی:  - پێشنیازدەکرێت ڤاکسینەکە بە دوو قورچک بۆ کەسانی ١٨ ساڵ و بەرەوسەر بەکاربهێنرێت و نێوانی دوو قورچکەکە چوار هەفتە بێت.  - کۆڤاکسین بە رێژەی ٧٨ % کاریگەرە لە رێگرتن لە نەخۆشکەوتنی سەخت بەهۆی کۆرۆناوە، ئەو بەرگرییە ١٤ رۆژ دوای وەرگرتنی قورچکی دووەم دروستدەبێت.  - ڤاکسینەکە زۆر لەبارە بۆ وڵاتانی کەمداهات و مامناوەند لەبەر ئەوەی بە ئاسانی کۆگادەکرێت.   - ئەو داتایانەی لەسەر کوتانی ژنانی دووگیان بەم ڤاکسینە بەردەستن، بەشی هەڵسەنگاندن و بڕیاردان لەسەر سەلامەتی و کاریگەریی ڤاکسینەکە لە کاتی دووگیانیدا ناکەن.   پەسندکردنی ئەم ڤاکسینە لەلایەن رێکخراوی تەندروستیی جیهانییەوە دەبێتە مایەی ئاسوودەبوونی دەیان ملیۆن هیندستانی کە ڤاکسینەکەیان وەرگرتووە.  تاوەکو ئێستا ١٠٥ ملیۆن قورچک لەو ڤاکسینە خۆماڵییە بەسەر دانیشتووانی هیندستاندا دابەشکراون.   تەنیا ژمارەیەکی کەمی وڵاتان ڤاکسینە هیندییەکەیان پەسەندکردووە، کۆمپانیای بهارات بایۆتێک هیواخوازە دانپێدانانەکەی WHO ببێتە هۆی ئەوەی ژمارەیەکی زیاتری وڵاتان متمانەیان بۆ دروستبێت و بیکڕن.