هانی عیقابی، بریکاری تەکنیکیی وەزارەتی تەندروستی و ژینگەی عێراق؛ کە لەوەتەی وەزیری تەندروستیی دەستی لەکارکێشاوەتەوە ئەرکەکانی وەزیری تەندروستی رادەپەڕێنێت، ئەمڕۆ هەینی، لە پەیامێکی ڤیدیۆییدا سەبارەت بە زۆربوونی ژمارەی تووشبووانی کۆرۆنا لە عێراق و مەترسیی دۆخەکە رایگەیاند: "دەبێ هاووڵاتیان هاوکارمان بن، چونکە ئەگەر هاووڵاتی هاوکارمان نەبێت و پێکوتە وەرنەگرێت و پابەندی بەستنی دەمامک نەبێت، دۆخەکە خراپتر دەبێت، ئەگەر مەبەستەکە کارکردنە با هاووڵاتی بچێت و کارە پێویستەکانی ئەنجامبدات و بگەڕێتەوە، بەڵام کە دەچێتە دەرەوە با دەمامک ببەستێت".  هانی عیقابی گوتیشی: "مەلەوانگەکان پڕن لە خەڵکی، گەشتیارانیش لە باشووری عێراقەوە بە پاس و بەبێ گرتنەبەری هیچ رێکارێکی خۆپارێزی روو لە هەرێمی کوردستان دەکەن، کە بەپێی وەزیری تەندروستیی هەرێمی کوردستان، ئەوێ خۆی دۆخی خراپە لە رووی بڵاوبوونەوەی پەتای کۆرۆنا، تەنانەت نەخۆشخانەکانمان جێگەیان نەماوە بۆ خەواندنی تووشبووانی کۆرۆنا، ئێستا ٤ هەزار تووشبووی کۆرۆنامان هەیە کە ئۆکسجینیان بۆ دانراوە، بۆیە دووچاری کێشەیەکی راستەقینەوە بووینە و ئەگەر هاووڵاتی هاوکاریمان نەکات چیتر ناتوانین هاوکاری بکەین".  وەزارەتی تەندروستیی عێراق ئەمڕۆ رایگەیاند؛ لە ٢٤ کاژێری رابردوودا زیاتر لە ١٢ هەزار کەسی دیکە لە عێراق و هەرێمی کوردستان تووشی کۆرۆنا بوون و ٦٢ تووشبووی دیکەی کۆرۆناش گیانیان لەدەستدا.  لە هەرێمی کوردستانیش ئەمڕۆ ٢ هەزار و ٩٢٤ کەسی دیکە تووشی ڤایرۆسی کۆرۆنا بوون، هەروەها ٢٠ تووشبووی دیکەی کۆرۆنا گیانیان لەدەستدا.  بەپێی وەزارەتی تەندروستیی عێراق؛ تاوەکو ئێستا زیاتر لە ١ ملیۆن و ٦١٦ هەزار کەس لە عێراق و هەرێمی کوردستان تووشی کۆرۆنا بوون، زیاتر لە ١ ملیۆن و ٤٥٥ هەزار لەو تووشبووانە چاکبوونەتەوە و ٧٩٨ لەو تووشبووانە لەژێر چاودێریی چڕدان، بەڵام تاوەکو ئێستا ١٨ هەزار و ٥٩٥ تووشبووی کۆرۆنا لە عێراق و هەرێمی کوردستان گیانیان لەدەستداوە.