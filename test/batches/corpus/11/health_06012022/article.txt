مەسعود ئەڵماسی، قایمقامی شاری کامێران، تووشبوونی کەسێکی خەڵکی ئەو شارە بە ڤایرۆسی ئۆمیکرۆن بە هۆشداریێکی گرنگ بۆ خەڵک لە قەڵەمدا، کە دەبێت پابەندی رێوشوێنە تەندروستییەکان بن، تاوەکوو دیسان ژمارەی تووشبووان بە کۆرۆنا هەڵنەکشێتەوە.  مەسعود ئەڵماسی داوای لە خەڵک کرد هەر سێ قورچکەکەی پێکوتەی کۆرۆنا وەربگرن، بۆ ئەوەی بژێویی ژیانی خەڵک و رەوتی ئاسایی ژیانی خەڵک نەکەوێتە مەترسییەوە.  بەپێی راپۆرتی وەزارەتی تەندروستیی ئێران تاوەکوو رۆژی ٠٢ - ٠١ - ٢٠٢٢ ڤایرۆسی کۆرۆنا لە جۆری ئۆمیکرۆن لە ١٦ پارێزگا لەو وڵاتەدا تەشەنەی سەندبوو.  لە رۆژهەڵاتی کوردستان تەنیا حاڵەتێک لە ورمێ تۆمار کرابوو، کە بەپێی راپۆرتی کۆنتڕۆڵی کۆرۆنای ورمێ، ئەویش ئیماراتییەک بوو، کە سەردانی ئەو شاری کردبوو.  بەپێی دوایین راپۆرتی وەزارەتی تەندروستیی ئێران کە چوار رۆژ لەمەوبەر بڵاوکراوەتەوە، ١٥٩ تووشبووی ئۆمیکرۆن لە هەموو ئەو وڵاتەدا تۆمارکراون.  ئێران بۆ بەرەنگاربوونەوەی ئۆمیکرۆن گەشتکردنی بۆ ژمارەیەک لە وڵاتانی ئەفریقا و ئەوروپا قەدەخە کردووە و لە دەروازە سنوورییەکان و فڕۆکەخانەکانیش رێکارە تەندروستییەکانی تووندکردوونەتەوە.  بەرپرسانی وەزارەتی تەندروستیی ئێران رۆژی ١٩ - ١٢ - ٢٠٢١ یەکەمین تووشبووی ئۆمیکرۆنیان لەو وڵاتەدا راگەیاند.