بەپێی ئامارەکەی وەزارەتی تەندروستیی هەرێمی کوردستان، لە ٢٤ کاژێری رابردوودا پێنج هەزار و ٩٠٣ پشکنین کراون، ئەنجامی پشکنینی ١٣٧٠ کەسیان پۆزەتیڤ بوون.  هەروەها بەپێی ئاماری وەزارەتی تەندروستی و ژینگەی عێراق، لە ماوەی ٢٤ کاژێری رابردوودا، شەش هەزار و ٢٣٤ کەس تووشی کۆرۆنا بوون، کە ٦٢٨ کەسیان لە کەرکووکن.  نەبیل حەمدی بوشناق، گوتەبێژی تەندروستیی کەرکووک، ئەمڕۆ چوارشەممە ١٩ - ١ - ٢٠٢٢، بە تۆڕی میدیایی رووداوی گوت: "ژمارەی تووشبوان بەڤایرۆسی کۆرۆنا لە جۆری ئۆمیکرۆن لەهەڵکشاندایە و بەداخەوە خەڵک بێباکە لە وەرگرتنی ڤاکسین و ئەوانەشی ڤاکسین وەردەگرن بەداخەوە دەستیان لەخۆپارێزی بەرداوە. جگە لەوەی خەڵک بەبێ ماسک دەچنە هەموو شوێنێک و خۆیان لە قەرەباڵغی بەدوور ناگرن، ئەگەر وا بڕوات لەماوەیەکی کەمدا دەگەڕێینەوە بۆ دۆخی پێشوو و نەخۆشخانەکان پڕدەبنەوە لە نەخۆش".  دکتۆر رەهێڵ فەرەیدوون، بریکاری وەزارەتی تەندروستیی هەرێمی کوردستان دوێنێ سێشەممە ١٨ - ١ - ٢٠٢٢ بە تۆڕی میدیایی رووداوی گوت: "دوو رۆژە بەدڵنیاییەوە هەرێمی کوردستان چووەتە نێو هێڵی سووری بڵاوبوونەوەی کۆرۆنا، بە تایبەت دوای ئەوەی ماوەیەک پێش ئێستا دوای بڵاوبوونەوەی کۆرۆنا لە جۆری ئۆمیکرۆن هەرێمی کوردستانیش چووە نێو شەپۆلی چوارەمەوە و ڤایرۆسی کۆرۆنا لە جۆری ئۆمیکرۆنی تێدا تۆماکرا".  ئاماری پشکنین، تووشبوون، گیانلەدەستدان و چاکبوونەوە لە ڤایرۆسی کۆرۆنا لە ٢٤ کاژێری رابردوودا:  ١ - پشکنین: (٥٠٩٣ پشکنینی نوێ)  ٢ - تووشبوو: (١٣٧٠ تووشبووی نوێ)  ٣ - چاکبوون: (١٩٢ چاکبوون)