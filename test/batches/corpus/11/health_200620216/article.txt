بەپێی نووسراوی ژمارە ٧٢٩١ کە ئەمڕۆ یەکشەممە ٢٠ی حوزەیرانی ٢٠٢١ بە واژۆی دکتۆر ئومێد سەباح، سەرۆکی دیوانی ئەنجوومەنی وەزیران دەرچووە و ئاراستەی وەزارەتی دارایی و ئابووری کراوە، وردەکاری رەزامەندیی خەرجکردنی بڕی پارەکە بۆ نەخۆشخانەکانی نانەکەلی، رزگاری لە هەولێر، هیوا لە سلێمانی و ئازادی لە دهۆک.   بەپێی نووسراوەکەی سەرۆکایەتیی حکومەتی هەرێمی کوردستان مانگانە ٦٠٠ ملیۆن دینار بۆ هەولێر، ٧٠٠ ملیۆن دینار بۆ سلێمانی و ٣٠٠ ملیۆن دینار بۆ دهۆک دەبێت. ئەوەش بەمەبەستی کڕینی دەرمان و دابینکردنی ئامێر و تاقیگە و پێداویستییە پزیشکییەکانی دیکە.  لە ماوەکانی رابردوو دەنگۆی ئەوە بڵابووەوە کە نەخۆشخانەی هیوا دەدرێتە کەرتی تایبەت، ئەوەش نیگەرانیی تووشبووانی شێرپەنجەی لێکەوتەوە، دواتر وەزارەتی تەندروستی لە راگەیێندراوێکدا رەتیکردەوە نەخۆشخانەی هیوا دابخرێت یان فرۆشرابێت، هەروەها دڵنیاییدا کە بە پاڵپشتی سەرۆکی حکومەت و ئەنجوومەنی وەزیران و هاوئاهەنگیی وەزارەتی دارایی، هەر کێشە و کەموکورتی و پێداویستییەکیان هەبێت چارەسەر دەکرێت.  یەکێکی دیکە لە کێشەکانی نەخۆشخانەکە مانگرتنی بەشێک لە کارمەندانی نەخۆشخانەی هیوا بوو، ئەوەش بەهۆی ئەوەی کە شەش مانگە مووچەیان پێنەدراوە، بەڵام دوێنێ مانگرتنەکایان شکاند و گەڕاونەوە بۆ نەخۆشخانە، هەروەها سامان بەرزنجی، وەزیری تەندروستی لە بوولتەنی کاژێر ١٢: ٠٠ ـی تەلەڤزیۆنی رووداو رایگەیاند، "بۆ چارەسەری ئەو کێشانە لەسەر هێڵین.. رەنگە رێژەیەک لەو کەموکورتییانە مابن، بەڵام هەوڵ دەدرێت لەم هەفتە چارەسەر بکرێت".     بەپێی راگەیێندراوی وەزارەتی تەندروستی دوێنێ شەممە ١٩ی حوزەیرانی ٢٠٢١ مەسرور بارزانی، سەرۆکوەزیرانی هەرێمی کوردستان لە دوو پەیوەندیی تەلەفۆنیدا لە گەڵ دکتۆر سامان بەرزنجی و دکتۆر سەباح هەورامی، بەڕێوەبەری گشتیی تەندروستی سلێمانی، لە کێشە و پێداویستییەکانی نەخۆشخانەی هیوای کۆڵییەوە و رایسپاردن کە بەزووترین کات لێکۆڵینەوەی پێویست بکەن و کێشە و گرفتەکانی نەخۆشخانەکە چارەسەر بکەن.  ئەمڕۆ بەپێی نووسراوی ژمارە ٧٢٩٣ لە ٢٠ ـی حوزەیران، سەرۆکوەزیرانی هەرێمی کوردستان رەزامەندیی لەسەر خەرجکردنی ملیارێک ٢٧ ملیۆن ٦٠٠ هەزار دیناری مانگانە دا لە بری نۆڕینگە. کە لە نووسراوەکەی سەرۆکی دیوان، وردەکاری خەرجکردنەکەی روونکراوەتەوە.