د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، تاوەکو ئێستا ٥ % ی خەڵکی هەرێمی کوردستان قورچکی یەکەمی ڤاکسینی کۆرۆنایان وەرگرتووە و ٢.١ % یش هەردوو قورچکەکەیان وەرگرتووە.   گوتەبێژی وەزارەتی تەندروستی ئاماژەی بەوەدا پرۆسەی کوتان بە ڤاکسین بەردەوامە و پێشبینی دەکەن تاوەکو کۆتایی ساڵی ٢٠٢١ نزیکەی ٢٠ % ی خەڵکی هەرێمی کوردستان ڤاکسین وەربگرن.  بە گوتەی د. ئاسۆ حەوێزی هەر سێ جۆرەکانی ڤاکسین (ئەسترازینیکا، فایزەر و سینۆفارم) بەردەستن و بارێکی دیکەی ڤاکسینی فایزەریش بەرێگەوەیە و رەنگە بۆ لەمەودوا زیاتر پشت بە ڤاکسینی فایزەر ببەسترێت.  لەبارەی درەنگ وەڵامدانەوەی ئەو کەسانەی فۆڕمی وەرگرتنی ڤاکسین پڕدەکەنەوە، گوتەبێژی وەزارەتی تەندروستی  گوتی: "وەکو هەموو وڵاتانی جیهان، پێشینە بۆ هێزە ئەمنییەکان، کارمەندی تەندروستی، مامۆستایان، نەخۆشیی درێژخایەن و بەساڵاچووانە، بەڵام هەر کەسێکیش فۆڕمەکە پڕ بکاتەوە، ئەگەر کەمێکیش درەنگ بێت، وەڵامدەدرێتەوە".  دکتۆر ئارام رۆستەم، راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان بە رووداوی راگەیاند: "پرۆسەی کوتانی هاونیشتمانیان وەک پرۆسەیەکی نیشتمانی بەردەوامە، بەردەوام ئێمە ڤاکسینمان لە عێراقەوە بۆ دێت لە ١١٦ سەنتەر ئەو ڤاکسینە دابەشدەکرێت".  راوێژکاری وەزیری تەندروستی و سەرپەرشتیاری لیژنەی کڕینی ڤاکسین بۆ هەرێمی کوردستان گوتی: "دوو رێگەمان هەیە بۆ هێنانی ڤاکسین، یەکێک لەرێگەی وەزارەتی تەندروستی عێراق و ئەوەی دیکەش بەخۆمان دەیکڕین".  سەبارەت بەوەی کێ لە پێشینەیە بۆ وەرگرتنی ڤاکسین، دکتۆر ئارام رۆستەم گوتی: "پێشینە بۆ کارمەندانی تەندروستی و ئەو کەسانەیە کە بەتەمەنن، رەنگە هەموو هاونیشتمانییەک نەتوانێت ئێستا خۆی بکوتێت، هەروەها هەندێک هاونیشتمانیش لە زیاتر لە شوێنێک ناوی خۆیان تۆمار کردووە، ئەوە کێشەی بۆ سیستەمەکە دروستکردووە و خەریکین چارەسەری دەکەین".