لەبارەی ڤاکسینی کۆرۆناوە حکومەتی هەرێمی کوردستان چەند ژمارەیەکی بڵاوکردەوە؛ سامان بەرزنجی، وەزیری تەندروستی رۆژی پێنجشەممە ٢٣ی ئەیلوولی ٢٠٢١ لە کۆنگرەیەکی رۆژنامەڤانیدا رایگەیاند، "قۆناخی زۆر پێشکەوتوومان لە پێدانی ڤاکسین بە چین و توێژەکانی کۆمەڵگە بڕیوە؛ هەفتانە ١٠٠ هەزار ژەمە ڤاکیسن دەگەنە هەرێمی کوردستان کە ژمارەکە دوو هێندەی هەفتەکانی رابردووی لێهاتووە".  بە گوتەی سامان بەرزنجی، "رێژەی ئامانج بۆ ئەوانەی تەمەنیان لە سەرووی ١٨ ساڵەوەیە گەیشتووەتە نزیکەی ٢٠ % کە ژەمی یەکەمیان وەرگرتووە، نزیکەی ١٣ % شیان هەردوو ژەمەکەیان وەرگرتووە".  وەزیری تەندروستی ئاماژەی بەوەش کردووە، "ئامانجی ئێمە بریتییە لە پێدانی ڤاکسینی دژە کۆرۆنا بۆ زیاتر لە سێ ملیۆن و ٢٥٦ هەزار هاووڵاتی لە هەرێمی کوردستان، خۆشبەختانە ١١ سەنتەری دیکە زیاد دەبن تەنیا بۆ  ڤاکسینی جۆری فایزەر، ئەو سەنتەرانە تایبەتمەندیی خۆیان هەیە، زیاتر سەرنجیشمان لەسەر دەرەوەی شارەکان و قەزا و ناحیەکان دەبێت".  دلۆڤان محەممەد، بەڕێوەبەری تەندروستیی هەولێر لە کۆنگرەیەکی رۆژنامەڤانیدا رایگەیاند، کەمبوونەوەی رێژەی تووشبوون بە ڤایرۆسی کۆرۆنا دەگەڕێتەوە بۆ وەرگرتن ڤاکسین لەلایەن هاونیشتمانیانەوە.  رۆژی ٢ی ئاداری ٢٠٢١، یەکەم کاروانی ڤاکسینی سینۆفارمی چینی، کە ٥٠ هەزار قورچک بوو، گەیشتە عێراق، کە پێنج هەزار قورچکی بۆ هەرێمی کوردستان بوو.  هەروەها لە ٢٥ی ئاداردا ٣٣٦ هەزار قورچکی ڤاکسینی ئەسترازێنیکای بەریتانی - سوێدی گەیشتە عێراق، کە ٤٣ هەزار و ٨٠٠ قورچکی گەیشتە هەرێمی کوردستان. لە ١١ - ٠٤ - ٢٠٢١ یش یەکەم کاروانی ڤاکسینی کۆمپانیای فایزەر گەیشتە عێراق، کە لە ٤٩ هەزار قورچک پێکهاتبوو.