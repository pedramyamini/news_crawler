٦١ کەس لە هۆتێلێکی ئەمستردام لە هۆڵەندا کەرەنتین کراون، لەکاتێکدا نازانرێت ئەو ڤایرۆسەی کە تووشی بوون کام جۆرەیە، هۆڵەندا قەدەخەی هاتووچۆی نیوەچڵی لە ترسی کۆرۆنا گۆڕاوە نوێیەکە راگەیاند.  بۆریس جۆنسن، سەرۆکوەزیرانی بەریتانیا بەپەلە هاتە سەر شاشەی تەلەڤزیۆن و گوتی: هەرکەسێک گومانی بەرکەوتنی لەگەڵ تووشبوویەکی گۆڕاوە نوێکە هەبێت، ١٠ رۆژ کەرەنتین دەکرێت، لەگەڵ چەندین رێکاری دیکە.  بەگوتەی زانا بەریتانییەکان، ئۆمیکرۆن زۆر خێرا بڵاودەبێتەوە، دەتوانێت لەنێوان دوو کەس بگوازرێتەوە، تەنانەت ئەگەر هەردوو قورچکی ڤاکسینیشیان وەرگرتبێت.   سەرۆکوەزیرانی بەریتانیا دەڵێت، "خەڵک لە گەشتکردن بۆ بەریتانیا ناوەستێنین. دەمەوێ جەخت لەوە بکەمەوە، کە رێگری لە گەشتی خەڵک ناکەین، بەڵام داوادەکەین هەرکەسێک دێتە بەریتانیا، درەنگانی دووەم رۆژی دوای گەیشتنی، پشکنینی PCR بکات، خۆی کەرەنتین بکات تا پشکنینەکەی بە نێگەتیڤ بۆ دێتەوە. "    لە ئەڵمانیا زانا و ڤایرۆسناسان گەشبینترن. لەکاتێکدا هێشتا زۆر لەسەر گۆڕاوە نوێیەکە نازانرێت، ڤایرۆسناسێک لەگەڵ وەزیری تەندروستیی وڵاتەکەیدا کۆبووەتەوە و، دڵنیایی دەدات کە ڤاکسین بەرگریی لە دژی ئۆمیکرۆن دروستدەکات.  لیف ئیریک ساندێر، ڤایرۆسناس لە نەخۆشخانەی زانکۆی خێرخوازی لە بەرلین دەڵێت، "بەهۆی خانەی بەرگرییەوە، من زۆر گەشبینم کە بەرگریمان هێشتا چالاکە، بۆ گۆڕاوی نوێی ئۆمیکرۆن و گۆڕاوی دەلتاش هەر وایە.. بۆیە گەشبینین سەبارەت بەو گۆڕاوەوە لە خاڵی سفر دەستپێناکەینەوە. ئێمە دەتوانین بەهۆی قورچکی بەهێزکەرەوە بەرگریی زۆر بەهێزبکەین، تاوەکو بیگەیێنینە سەرووی بەرگریی بنچینەیی. بۆیە دەتوانین شەڕی گۆڕاوە نوێکان بکەین. "  جهانزبێرگ لە ئەفریقیای باشوور سەرچاوەی سەرهەڵدانی گۆڕاوە نوێیەکەیە، چەندین وڵات لە ترسی گۆڕاوەکە قەدەخەی گەشتکردنیان بۆ ئەفریقیای باشوور راگەیاندووە، ئەمە بەرپرسانی ئەو وڵاتەی توڕەکردووە دەڵێن، لە بری چەپڵەڕێزانمان بکەن کە زوو درکمان بە ڤایرۆسەکە کردووە، سزامان دەدەن.  لە تەواوی ئەفریقیا تەنیا ٧ % ی خەڵک هەردوو قورچکی ڤاکسینیان وەرگرتووە. ئاندیل رادیبی، قوتابییەکی خەڵکی ئەو وڵاتەیە و دەڵێت، "سەبارەت بە خۆکوتان، من دەڵێم ئەوە بژاردەی هەر تاکە کەسێکە ڤاکسین وەرگرێت یان نا، بۆ ئەوەی وریای خۆیان بن، پێویستە خەڵک ڤاکسین وەرگرن. چونکە لە سەردەمێکی زۆر ترسناک دەژین".  کۆرۆنای گۆڕاوی نوێ تاوەکو ئێستا لە چەندین وڵات بڵاوبووەتەوە، لەنێویاندا لە بەریتانیا، ئەڵمانیا، بەلجیکا، ئیتاڵیا، چیک، بۆتسوانا، هۆنکۆنگ و ئیسرائیل، تاوەکو ئێستا چەکی بەردەستی وڵاتان لە دژی ئەم کۆرۆنا گۆڕاوە بەهێزکردنی بەرگریی لەشە لە رێگەی وەرگرتنی قورچکی سێیەمی ڤاکسین کە ئەمەش تەنیا لە وڵاتە پێشکەوتووەکان جێبەجێدەکرێت.