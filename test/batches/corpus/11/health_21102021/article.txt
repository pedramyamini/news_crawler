بەهۆی زیادبوونی ژمارەی تووشبووان بە ڤایرۆسی کۆرۆنا لە دەڤەری راپەڕین، سەرۆکی حکومەتی هەرێمی کوردستان رەزامەندیی لەسەر خەرجکرنی بڕی ٤٠٠ ملیۆن دینار وەک هاوکاری بەپەلە بۆ کەرتی تەندروستی دەڤەری راپەرین دەدات.  بەپێی راگەیێندراوێکی ماڵپەڕی حکومەتی هەرێمی کوردستان کە ئەمڕۆ پێنجشەممە ٢١ - ١٠ - ٢٠٢١ بڵاوکراوتەوە "مەسرور بارزانی سەرۆکی حکومەتی هەرێمی کوردستان ئەمڕۆ پێنجشەممە ٢١ی ئۆکتۆبەری ٢٠٢١ رەزامەندیی لەسەر خەرجکرنی بڕی ٤٠٠ ملیۆن دینار دا وەک هاوکاریی بەپەلە بۆ کەرتی تەندروستیی دەڤەری راپەرین".  وەک لە راگەیێندراوەکە ئاماژەی پێدراوە "بڕی ٢٥٠ ملیۆن دینار بۆ مەبەستی دانانی سیستەم و تۆڕی ئۆکسجین و گازی پزیشکی بۆ نەخۆشخانەی ١٠٠ قەرەوێڵەیی ژیان خەرجدەکرێت و بڕی ١٥٠ ملیۆن دیناریش بە مەبەستی دابینکرنی پێداویستی پزیشکی بۆ دەڤەرەکە خەرج دەکرێت".  بەپێی دوایین ئاماری وەزارەتی تەندروستیی هەرێمی کوردستان، کە رۆژانە ئاماری تایبەت بە ڤایرۆسی کۆرۆنای بڵاودەکاتەوە، رۆژی چوارشەممە ٢٠ - ١٠ - ٢٠٢١،  ١١٥٤ تووشبووی نوێ و ١٧ گیانلەدەستدان تۆمارکراون.  تاوەکو ئێستا لە هەرێمی کوردستان سێ ملیۆن و ٢٦٦ هەزار و ٩٧٩ پشکنینی تایبەت بە ڤایرۆسی کۆرۆنا کراون، ئەنجامی پشکنینی ٣٥٢ هەزار و ١٤١ کەسیان پۆزەتیڤ بوون، ٣٢٧ هەزار و ٩٦٠ تووشبوویان چاکبوونەتەوە و شەش هەزار و ١٧٦ تووشبووش گیانیان لەدەستداوە، ١٨ هەزار و پێنج تووشبووش لەژێر چارەسەردان.