ساڵح ئازادبەخت، جێگری زانکۆی زانستی پزیشکیی پارێزگای لۆڕستان لە رۆژهەڵاتی کوردستان رایگەیاند لەم پارێزگایەدا تاوەکوو ئێستا دوو توشبووی کەڕووی رەش تۆمار کراون، کە هەر دوو تووشبووەکەش گیانیان لەدەستداوە.  بەگوتەی ساڵح ئازاد بەخت، جگە لەو دوو کەسە هیچ تووشبوویەکی دیکەی کەڕووی رەش لە لۆڕستان تۆمار نەکراوە.  بەرپرسانی تەندروستیی ئێران زانیارییەکی ئەوتۆیان لەسەر تەشەنەسەندنی کەڕووی رەش لە ئێران و رۆژهەڵاتی کوردستان بڵاونەکردووەتەوە.  هومایون سامەیەح، پەرلەمانتار چەند رۆژ لەمەوبەر گوتی: بەهۆی کۆرۆنا و بەکارهێنانی زۆری دەرمانی چارەسەری کۆرۆنا، ژمارەی تووشبووان بە کەڕووی رەش زیادی کردووە و ئێستا ٥٠٠ کەس ئەم نەخۆشیەیان هەیە.  ئەم نەخۆشییە لانیکەم لە پارێزگاکانی ورمێ، کرماشان و سنەی رۆژهەڵاتی کوردستانیشدا تۆمار کراوە. دوو هەفتە لەمەوبەر ئاژانسی تەسنیم بڵاوی کردەوە ژمارەیەک تووشبووی کەڕووی رەش تۆمارکراون و تەنانەت لە شاری سەڵماس کەسێک بەم هۆیەوە گیانی لە دەستداوە.  پێشتریش لە کرماشان پسپۆڕێکی نەخۆشییە گوازراوەکان پشتڕاستی کردەوە ئەم نەخۆشییە لەم پارێزگایەشدا تۆمارکراوە. بەڵام بەرپرسان تاوەکوو ئێستا بێدەنگییان لێکردووە.  سدیق جەدیدولئیسلامی، جێگری زانکۆی زانستی پزیشکی سنە بۆ کاروباری دەرمان هەفتەی رابردوو گوتی: ٩ تووشبووی کەڕووی رەش لەم پارێزگایەدا تۆمارکراون و لە نەخۆشخانە خەوێنراون.  کەڕووی رەش زیاتر بەهۆی کۆرۆناوە ناوبانگی دەکرد، هۆکاری ئەوەش بەکارهێنانی ئەو چارەسەرانەیە کە بە تووشبووانی کۆرۆنا دەدرێ، کە جەستە بەرگریی جەستە بەرامبەر میکرۆبەکان وەک کەڕووی رەش لاواز دەکات.