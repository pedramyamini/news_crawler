محەممەد مەهدی شەهریاری، پارێزگاری ورمێ دەڵێت، کێشەی دابینکردنی ڤاکسین لەم پارێزگایەدا چارەسەر بووە و ئێستا ئەوانەی تەمەنیان لە سەرووی ٧٥ ساڵییەوەیە ڤاکسینیان پێدەدرێ، تاوەکو ئێستاش ٧٥ هەزار کەس ڤاکسینیان وەرگرتووە و ئەم ژمارەیە رۆژانە بەرزدەبێتەوە.  عەلی سدقیانی فەر، بەرپرسی تەندروستیی ورمێ دەڵێت، ١٤٠ ناوەندی تەندروستی لە پارێزگای ورمێدا تایبەتکراون بە کوتانی کۆرۆنا کە هەردوو جۆرەکانی ئەسترازینیکا و سینۆفارم بەکاردەبەن.  جەواد ئاقازادە، سەرۆکی زانکۆی زانستی پزیشکیی ورمێ ئاماژە بەوە دەدات، لە شەقامێکی شاری ورمێش شوێنێک دابینکراوە کە هەر لەنێو ئۆتۆمبێلەوە ئەو کەسانەی مەرجەکانی ڤاکسینکردن دەیانگرێتەوە، دەکوتن.  لە پارێزگای کرماشان، حوسێن بیگلەری، بەرپرسی ئەنجوومەنی نەخۆشە درێژخایەنەکان دەڵێت، نزیکەی ٣٦ هەزار نەخۆشی درێژخایەن لەم پارێزگایەدا هەن، تاوەکو ئێستا نزیکەی ٧٤٧ کەسیان ڤاکسینیان وەرگرتووە. دەشڵێت، دەبێت ئەم نەخۆشانە هەرچی زووتر پێکوتە وەربگرن بۆ ئەوەی لە بەرامبەر کۆرۆنادا پارێزراو بن.  حوسێن بیگلەری دەڵێت، وەزیری تەندروستی لە کاتی سەردانەکەیدا بۆ کرماشان، بەڵێنیدا کە ڤاکسین بۆ نەخۆشە درێژخایەنەکان دابین بکرێ و بکوترێن، بەڵام بەڵێنەکەی جێبەجێ نەکرد.  سەعید نمەکی، وەزیری تەندروستیی ئێران رۆژی ١٥ - ٠٤ - ٢٠٢١، زیاتر لە یەک مانگ لەمەوبەر سەردانی پارێزگای کرماشانی کرد.