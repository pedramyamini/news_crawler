ئەنجوومەنی لێکۆڵینەوە پزیشکییەکانی ئەفریقای باشوور بەراوردکاریی کردووە لەنێوان ٦٩ هەزار کارمەندی تەندروستیی کە قورچکی دووەمی ئەو ڤاکسینە ئەمریکییەیان وەرگرتووە لەگەڵ ئەو کەسانەی کە ڤاکسینیان وەرنەگرتووە؛ لێکۆڵینەوەکە لەنێوان ١٥ی تشرینی دووەم و ٢٠ی کانوونی یەکەم ئەنجامدراوە کە لەو ماوەیەدا گۆڕاوی جۆری ئۆمیکرۆن ژمارەی تووشبووانی لەو وڵاتەدا بە رێژەی ٨٢ % تاوەکو ٩٨ % زیادکرد.  ڤاکسینی جۆنسن ئەند جۆنسن وا دروستکرابوو کە بە یەک قورچک بەرگری لە دژی جۆری یەکەمی کۆرۆنا کە سەرەتا لە شاری ووهانی چین دۆزرابوویەوە، دروستبکات. بە وەرگرتنی قورچکی دووەمی ڤاکسینەکە، بە تێپەڕبوونی کات، کاریگەرییەکەی لە رێگەگرتن لە نەخۆشکەوتنی سەخت زیاتر دەبێت: لە رۆژی یەکەم تاوەکو رۆژی ١٣ یەم، کاریگەرییەکەی ٦٣ % دەبێت، مانگێک تاوەکو دوو مانگ دوای وەرگرتنی قورچکە بەهێزکەرەکە (قورچکی دووەم) کاریگەرییەکەی بۆ ٨٥ % بەرزدەبێتەوە.  لێکۆڵەرەکان بە ئاماژەکردن بە ناوە زانستییەکەی ڤاکسینەکە، نووسیویانە، "ئەم داتایانە گرنگن، بە لەبەرچاوگرتنی ئەوەی کە پشتبەستن بە ڤاکسینی Ad ٢٦. COV. ٢ لە ئەفریقا زیادیکردووە".  ئەنجامەکان لەلایەن کۆمپانیا دەرمانسازە ئەمریکییەکەش پێشوازییان لێ کرا. لە راگەیێندراوێکدا، ماتای مامێن، زانای کۆمپانیای جۆنسن ئاند جۆنسن گوتی، ئەو لێکۆڵینەوەیە نیشانیدەدات کە ڤاکسینەکەیان "بە تێپەڕبوونی کات، بە بەهێزی و خۆڕاگری دەمێنێتەوە، لەنێویشیاندا دژی بڵاوبوونەوەی گۆڕاوەکانی وەکو ئۆمیکرۆن و دەلتایە".  نزیکەی نیو ملیۆن کارمەندی تەندروستیی کیشوەری ئەفریقا ڤاکسینی جۆنسن ئاند جۆنسنیان وەرگرتووە، ئەوەش وەکو بەشێک لە تاقیکردنەوەی ڤاکسینەکە لەسەر مرۆڤ.  لە ئەفریقای باشوور، زیانمەندترین وڵاتی کیشوەرەکە بە کۆرۆنا، تاوەکو ئێستا زیاتر لە ٣.٤ ملیۆن تووشبووی کۆرۆنا تۆمارکراون و لەو ژمارەیەش ٩٠ هەزار کەس گیانیان لەدەستداوە.