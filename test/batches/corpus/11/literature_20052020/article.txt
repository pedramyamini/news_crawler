فەرهاد شاکەلی نووسەر و وەرگێڕ بە تۆڕی میدیایی رووداوی راگەیاند، کتێبەکە ناوی (بەنێو مەرگدا دەڕۆم بەرەو پاییز)ـە لە دووتوێی ١٣٨ لاپەڕەدا و لە نووسینی بوو گوستاڤسۆن وەرگێڕاوە و وەشانخانەی باڵندە چاپ و بڵاوی دەکاتەوە.  کتێبەکە بریتییە لە هەڵبژاردەیەک لە شیعرەکانی شاعیری ناوداری سوێدی بوو گوستاڤسۆن، شاعیر و نووسەر، فەرهاد شاکەلی، سەبارەت بە ئاشنایەتیی خۆی و شاعیرە سوێدییەکە دەڵێت: "ئاشنایه‌تیی راسته‌وخۆم له‌گه‌ڵ بوو گوستاڤسۆنی شاعیری سوێدیدا دە دوانزدە ساڵێک له‌مه‌وبه‌ر ده‌ستی پێکرد. پێشتر ناویم بیستبوو، هه‌ندێک شیعریم خوێندبووه‌وه، ده‌یشمزانی پەیوه‌ندییه‌کی باشی له‌گه‌ڵ فه‌رهه‌نگی رۆژهه‌ڵاتی، ئیسلامی، عه‌ره‌بی و فارسیدا هه‌یه. دواتر، کە لە نزیکەوە یەکمان ناسی، هه‌ندێ له کتێبه‌کانی خۆی پێشکه‌ش کردم و جاروباریش ده‌هات بۆ ژووره‌که‌م له زانستگه‌ی ئوپسالا، یان پێکه‌وه ده‌چووین بۆ ناو شاری ئوپسالا و له قاوه‌خانه‌یه‌ک داده‌نیشتین. هه‌ر له سه‌ره‌تاوه بیرمان له‌وه کرده‌وه که بۆچی پێکه‌وه هه‌ندێ کاری فه‌رهه‌نگی و ئه‌ده‌بی نه‌که‌ین. "  هەروەها سەبارەت بە گرنگی و بەهای شیعرەکانی گوستاڤسۆن، شاکەلی ئاماژە بەوە دەکات: "شیعره‌کانی ئاسان نین، ناتوانیت به یه‌که‌م خوێندنه‌وه ده‌ست به‌سه‌ر هه‌موو لایه‌نه‌کانیدا بگریت. ده‌بێت چه‌ند جارێک بیانخوێنیته‌وه. "  وەرگێڕ لە پێشەکییەکدا کە بۆ کتێبەکەی نووسیوە، زیاتر جەخت لە بەهای شیعرەکانی شاعیرە سوێدییەکە دەکاتەوە و دەڵێت: "بوو زۆر جار میتافۆرەکانی، وێنە شیعرییەکانی، لە سرووشتەوە، یا لە میتۆڵۆگیی رۆژئاواوە وەردەگرێت. ئەمە قورساییەک دروستدەکات، بەتایبەت بۆ خوێنەرێکی رۆژهەڵاتی کە شارەزای ئەو فەرهەنگ و ئەو سیمبۆڵانە نەبێت. گرانیی شیعری گوستاڤسۆن هەر لەمەوە پەیدا نابێت، بەڵکە هۆیەکی دیکەیشی ئەوەیە کە وێنە شیعرییەکانی، ئەو جۆرەن کە رەخنەگری ستروکتورالیستی ناودار کەمال ئەبودیب پێی دەڵێت فرەتوێژ. ئەم فرەتوێژییە، بۆ نموونە، لە شیعری مەلای جەزیری و نالی و مەحویدا بەرچاو دەکەوێت، بەڵام لە شیعری گۆران یا هێمندا نییە. فرەتوێژیی زمان لە فرەتوێژیی بیر و خەیاڵ و بینینەوە دێت و رەگێکیشی دەچێتەوە سەر فەلسەفە و ئیدیۆلۆگی. "  هەروەها بوو گوستاڤسۆنی ٧٤ ـساڵان سەبارەت بە وەرگێڕانەکەی شاکەلی دەڵێت: "مایەی دڵخۆشیمە کە ئێستا هەڵبژاردەیەکی شیعرەکانم بە زمانی کوردی و بە وەرگێڕانی فەرهاد شاکەلی بڵاودەکرێتەوە. من هیوادارم و لەو باوەڕەیشدام کە ئەم شیعرانە لە کوردستاندا خوێنەریان هەن. لەوێ ئامادەگی و پێشوازی بۆ شیعرێک بیەوێ سەرلەنوێ راستییەکەی دیکە بدۆزێتەوە، فراوانە. ئەوە راستییەکە دەبێ هەمیشە سەرلەنوێ بدۆزرێتەوە، چونکە بەردەوام دادەهێنرێت و دروست دەبێت. "  بوو گوستاڤسۆن نووسەری پەیامی باڵندەیە بۆ رۆژی جیهانیی شیعر، کە ٢١ ـی ٣ ـی ٢٠٢٠ بڵاو بووەوە.  فەرهاد شاکەلی، وەرگێڕ، شاعیر و ئەکادیمیکاری کورد، ساڵی ١٩٥١ لە باشووری کوردستان لە کفری لەدایکبووە و خۆیشی یەکێکە لە شاعیرە ناودارەکانی کورد.