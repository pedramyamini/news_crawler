رۆژی هەینی، هەرێمی کەتەلۆنیای ئیسپانیا یاسای پاسپۆرتی ڤاکسینی لە رێستورانت، قاوەخانە و هۆڵە وەرزشی و هونەرییەکان هەڵوەشاندەوە کە لە تشرینی دووەمەوە کاری پێدەکرا.   بەشێک لە خەڵکی شاری بارسێلۆنای پایتەختی ئەو هەرێمە دڵخۆشی خۆیان بەو بڕیارە دەردەبڕن.   سەلڤادۆر، دانیشتووی بارسێلۆنا دەڵێت، "حەزم لەوە نییە کاتێک دەچمە باڕێک زانیارییەکانم پێشان بدەم. کاتێک دەچمە شوێنێک، ئەوان زانیاریی خۆیان پێشانی من نادەن، بۆیە پێویستە منیش زانیارییەکانم پێشانی کەس نەدەم. "  بەشێکی دیکەی خەڵکی شارەکە دەڵێن لابردنی یاسای بەکارهێنانی پاسپۆرتی ڤاکسین باش نییە بۆ تەندروستیی گشتی.   ئەلفرێدۆ، دانیشتووی بارسێلۆنا دەڵێت، "هەر شتێک لە ناکاو هەڵوەشێندرابێتەوە، بە لای منەوە بۆ ئێمە خراپە. هەستمان بە دڵنیایی دەکرد کاتێک دەچووینە رێستورانتێک کە دەمانزانی هەموو خەڵکەکە پاسپۆرتی ڤاکسینیان هەیە و رێنوێنییەکان جێبەجێدەکەن. "  رۆژی چوارشەممە رێکارە خۆپارێزییەکان لە هۆڵەندا شلکرانەوە و پێنجشەممەش لە بەریتانیا هەڵوەشێندرانەوە.   دانیمارکیش بڕیاریداوە لە یەکی شوباتەوە هەموو رێکارەکان هەڵبوەشێنێتەوە، لە کاتێکدا رێژەی تووشبوون بە کۆرۆنا لەو وڵاتە لە ٧ رۆژی رابردوودا ٣٢ % بەراورد بە ٧ رۆژی پێشتر زیادیکردووە.   فەرەنساش بە نیازە لە چەند هەفتەی داهاتووەوە رێکارەکان شلبکاتەوە ئەگەرچی رێژەی تووشبوون بە پەتاکە لەو وڵاتە ٢ % بەرزبووەتەوە.