سامان بەرزنجی، وەزیری تەندروستیی هەرێمی کوردستان ئەمڕۆ دووشەممە ٠٦ - ١٢ - ٢٠٢١ لەمیانی بەشداریکردنی لە بوولتەنی کاژێر ١٢: ٠٠ی تۆڕی میدیایی رووداو کە سەنگەر عەبدولڕەحمان پێشکێشی دەکات، گوتی "لە وڵاتانی پێشکەوتوو لە کۆتاییەکانی ساڵی ٢٠٢٠ دەستیان بە وەرگرتنی ڤاکسین کرد، بەڵام لە هەرێمی کوردستان کۆتایی مانگی سێی ئەمساڵ و سەرەتای مانگی چوار ڤاکسینمان بەدەستگەیشت؛ سەرەتا ڤاکسین زۆر کەم بوو، دواتر رێژە و جۆرەکانیش زیاد بوون و ئێستا سێ جۆر بەردەستە".  بە گوتەی وەزیری تەندروستی، ئێستا بەشێک لە هاونیشتمانیان دژی وەرگرتنی ڤاکسینن، هەرچەندە ڤاکسینی پێویست بەردەستە و ژمارەی سەنتەرەکانی پێدانی ڤاکسین، جۆر و بڕی پێویستی ڤاکسینیش هەیە.  سامان بەرزنجی گوتیشی، پێشتر هاونیشتیمانیی سەرووی ١٨ ساڵ ڤاکسینی وەردەگرت، بەڵام ئێستا هاونیشتمانیی سەرووی ١٢ ساڵ ڤاکسین وەردەگرێت، "لە سەرانسەری هەرێمی کوردستان ١٨٠ بنکە و ٤٥ تیمی گەڕۆکی پێدانی ڤاکسین هەن؛ ژمارەی دانیشتووانی هەرێمی کوردستان شەش ملیۆن و ١٧١ هەزار و ٧٣ کەسە؛ لەو ژمارەیە چوار ملیۆن و ٣٦٦ هەزار و ٥٠٠ کەس لە سەرووی ١٢ ساڵییەوەیە کە ئامانجی وەزارەتە ڤاکسین وەربگرن؛ لەو ژمارەیە ٢٢ % ی قورچکی یەکەمی ڤاکسینیان وەرگرتووە و ١٦ % ش قورچکی دووەمی ڤاکسینیان وەرگرتووە".  لەبارەی ژمارەی ئەو کەسانەی کە سەرووی ١٨ ساڵین، وەزیری تەندروستی گوتی، "ژمارەی ئەو کەسانە سێ ملیۆن و ٢٥٥ هەزار و ٩٨٠ کەسە؛ ٣٠ % یان قورچکی یەکەمی ڤاکسینیان وەرگرتووە و ٢١ % یشیان قورچکی دووەمیان وەرگرتووە".  پارێزگای دهۆک بە پلەی یەکەم دێت لە وەرگرتنی ڤاکسین، هەولێر لە پلەی دووەم و دواتریش سلێمانی و هەڵەبجە و ئیدارە سەربەخۆکان دێن.  وەزیری تەندروستی هۆشداری دەداتە هاونیشتمانیان لە ئەگەری هاتنی شەپۆلی دیکەی کۆرۆنا و دەڵێت، "ئەگەری هەیە لە ماوەی چوار تاوەکو پێنج هەفتەی داهاتوودا بەرەو شەپۆلێکی دیکە بڕۆین" و داوایشی کرد، زووتر هاونیشتمانیان روو لە سەنتەرەکانی پێدانی ڤاکسین بکەن و ڤاکسین وەربگرن.  لە وەڵامی پرسیاری ئەوەی ئایا لە پلانی حکومەتدایە وەرگرتنی ڤاکسین بکاتە ناچاری؟ وەزیری تەندروستی گوتی، "ئێمە پێی دەڵێین مەرجدار نەک ناچاری، نەک لە پلانی حکومەتە، بەڵکو بڕیاری حکومەتی هەرێمی کوردستانە لە رێگەی لیژنەی باڵاوە و دوو رێککەوت دیاریکراوە؛ بۆ پەروەردە و کەرتی گشتی و تایبەت".  سامان بەرزنجی باسی جۆری نوێی کۆرۆنای بەناوی ئۆمیکرۆن کرد و گوتی، ئەو ڤایرۆسە لە دوو ساڵی رابردوودا هەبووە؛ ئێستا رێکاری پێویست لە فڕۆکەخانەکان گیراوەتەبەر، چاودێریی دۆخ و گومانلێکراوەکان دەکەن، تاوەکو ئێستاش هیچ تووشبوو و گومانلێکراوێکی ئۆمیکرۆن لە عێراق و هەرێمی کوردستان بوونی نییە.  تاوەکو ئێستا دوو ملیۆن و ٥٣٦ هەزار و ١٩٩ قورچکی ڤاکسین گەیشتوونەتە هەرێمی کوردستان؛ لەو ژمارەیە ملیۆنێک و ٥٧٥ هەزار و ١٨١ قورچکی ڤاکسین بەکارهاتوون و ئێستاش ڤاکسین لە سەنتەر و کۆگانی ڤاکسین بەردەستە.