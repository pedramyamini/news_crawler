ئەمڕۆ سێشەممە، ١٨ - ١ - ٢٠٢٢، فیراس عەلی شاکر، نەقیبی سەندیکای پەرستارانی عێراق بە تۆڕی میدیایی رووداوی راگەیاند، لە ماوەی چەند رۆژی رابردوودا ژمارەیەک سەردانیان بۆ نەخۆشخانە و بنکە تەندروستییەکان کردووە، ژمارەی تووشبووان بە ڤایرۆسی کۆرۆنا زۆر زیادبوون و "ئەگەر وا بڕوات تووشبوونی رۆژانە بۆ زیاتر لە ١٠ هەزار کەس هەڵدەکشێت، کە ئەمە ئێستا پێشینەکەی دەرکەوتووە و ئێستا ژمارەی تووشبووانی رۆژانە بۆ سەروو شەش هەزار تووشبوو زیادیکردووە".  نەقیبی سەندیکای پەرستارانی عێراق گوتیشی: "تەنیا لە دوو رۆژی رابردوودا بەپێی سەردانە مەیدانییەکانی ئێمە بە تایبەت لە بەغدا، ژمارەی تووشبووان بە ڤایرۆسی کۆرۆنا لە جۆری گۆڕاوە نوێیەکە کە بە ئۆمیکرۆن دەناسرێت، زیادبووە و لە یەک نەخۆشخانە لە دوو رۆژدا ١٠٠ پەرستار تووشبوون".  فیراس عەلی شاکر داوای لە حکومەتی عێراقیش کرد رێوشوێنی پێویست بگرێتەبەر بۆ پاراستنی کارمەندانی تەندروستی و دابینکردنی ژینگەی پێویست و ئاسایش بۆ ئەوەی کارەکانیان بە باشی بکەن.  نەقیبی سەندیکای پەرستارانی عێراق گوتیشی: "ئەگەر کارمەندانی تەندروستی بەو شێوە زۆرە تووشی کۆرۆنا ببن، ئەوان زەنگەکە زۆر مەترسیدارە و ئەگەری هەیە بەشێک لە نەخۆشخانەکان لەکاربکەون".  ئەمڕۆ سێشەممە، ١٨ - ١ - ٢٠٢٢، وەزارەتی تەندروستی عێراق رایگەیاند ژمارەی تووشبووان بە ڤایرۆسی کۆرۆنا زۆر زیادیکردووە و تەنیا لە ٢٤ کاژیری رابردوودا ٦ هەزار و ٤٨٧ تووشنوون تۆمارکراوە و ١٠ کەسیش بەو هۆیەوە گیانیان لەدەستداوە، پارێزگای کەرکووک و بەری کەرخی بەغدا دوو بەرزترین ئاستی تووشبوونیان لەنێو پارێزگاکانی عێراق تۆمارکردووە.  ئەوە لەکاتێکدایە ژمارەی تووشبووان بە ڤایرۆسی کۆرۆنا لە عێراق لە رۆژی ١٥ی ئەم مانگە ٢ هەزار و ٤٧٧ کەس بوون و بەهۆیەوە ٥ گیان لەدەستدان تۆمارکرابوو، ئەوە بەپێی ئامارەکانی وەزارەتی تەندروستی  عێراق.