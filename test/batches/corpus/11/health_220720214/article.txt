د. بژار موسا، گوتەبێژی بەڕێوەبەرایەتیی گشتیی تەندروستیی هەولێر بە رادیۆی رووداوی راگەیاند، بەهۆی زیادبوونی ژمارەی تووشبووان لە بەڕێوەبەرایەتییەکەیان لە هەوڵدان قەرەوێڵەی زیاتر بۆ تووشبووانی کۆرۆنا لە نەخۆشخانەکان دابین بکەن، دەشڵێت "لە چەند هەفتەی رابردوودا و لە رۆژانی جەژنیش ژمارەی تووشبووان لە زیادبوونە، ئەمەش بەهۆی تێکەڵاویی زیاتری هاونیشتمانیان، بەتایبەت بەهۆی بڵاوبوونەوەی گۆڕاوی نوێی دەلتا مەترسیی زۆرمان هەیە، کە بە خێرایی بڵاوببێتەوە، چونکە ئەو جۆرە نوێیە خێراییەکەی ئێجگار زۆرە و سەختی و نیشانەکانیشی تووندترن، رۆژانە ئەو کەسانەی تۆماردەکرێن ژمارەیەکی زۆریان تووشبووی گۆڕاوی دەلتان".  لەبارەی پڕبوونی نەخۆشخانەکان و نەمانی شوێن بۆ تووشبووان، گوتەبێژی تەندروستیی هەولێر ئەوەی خستەڕوو "هێشتا نەخۆشخانەکان پڕنەبوون، بەڵام ئێمە ترسمان لە بڵاوبوونەوەی خێراترە، نەخۆشخانەی فریاکەوتنی رۆژئاوای هەولێر بۆ تووشبووانی کۆرۆنا تەرخانکراوە، ئەگەر ژمارەکە زیاد ببێت، ئەوە ناچاردەبین رزگارییش تایبەت بکەین بە کۆرۆنا، بۆیە تکا لە هاونیشتمانیان دەکەین خۆیان بپارێزن و دووربکەونەوە لە تێکەڵبوونی زۆر".  هەروەها سەبارەت بە پرۆسەی دابەشکردنی ڤاکسین د. بژار موسا باسی لەوە کرد "بەردەوامین لە دابەشکردنی ڤاکسین لە ناوەندەکانی پێدانی ڤاکسین لە پارێزگای هەولێر، ئەو ڤاکسینانەی ئێستا لە هەرێمی کوردستان هەن، فایزەر، ئەسترازینکا و سینۆفارمە، ئەو ڤاکسینانە لەڕێگەی حکومەتی عێراقەوە وەکو پشکی هەرێمی کوردستان دابین دەکرێن، حکومەتی هەرێمی کوردستان خۆیشی لەگەڵ ژمارەیەک کۆمپانیا لە هەوڵدایە بۆئەوەی بتوانێت ڤاکسین دابین بکات".  بە گوتەی گوتەبێژی تەندروستیی هەولێر، تاوەکو ئێستا نزیکەی ٤.٦ % هاونیشتمانیان ڤاکسینیان وەرگرتووە، بەپێی پلان دەبێت تاوەکو کۆتایی ساڵ بگاتە ٢٠ %، داوا لە هاونیشتمانیان دەکات، ناوی خۆیان بنووسن و ڤاکسین وەربگرن، بۆئەوەی بتوانن بگەنە ئەو رێژەیە.  تاوەکو ئێستا لە هەرێمی کوردستان ٢٠٨ هەزار کەس تووشی کۆرۆنا بوون، لەو ژمارەیە ١٨٨ هەزار و ٧٨٠ تووشبوویان چاکبوونەتەوە و چوار هەزار و ٦٢٦ تووشبوویان گیانیان لەدەستداوە، هاوکات ١٤ هەزار و ٥٩٤ تووشبووش چارەسەر وەردەگرن.