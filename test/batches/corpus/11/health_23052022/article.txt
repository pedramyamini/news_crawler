گەردەکانی خۆڵ دەتوانن هەزاران کیلۆمەتر ببڕن؛ ئەم گەردانەی خۆڵ بەکتریا و ڤایرۆس و گەردیلەی زیانبەخش لەگەڵ خۆیان هەڵدەگرن کە دەبنە هۆی دروستبوونی کێشەی درێژخایەنی هەناسەدان.   بەگوێرەی کۆمەڵەی ژینگەیی نەتەوەیەکگرتووەکان، خۆڵبارین ئەگەرێکی سەرەکیی بەبیابوونبوون، وشکەساڵی، زیادبوونی خوێی خاک، کەمبوونەوەی سەرچاوە ئاوییەکانە و کاریگەری دەخاتە سەر سەرچاوەکانی وزەی نوێبووەوەی وەکو ئەو دەزگایانەی بە وزەی با و خۆر کاردەکەن. کۆمەڵەی ژینگەیی نەتەوە یەکگرتووەکان دەڵێت، خۆڵبارین بەهۆی گۆڕانی کەشوهەوا، وشکەساڵی، بێپیتبوونی خاک و ئیدارەدانی ناجێگیری سەرچاوە ئاوی و خاکییەکان دروستدەبێت.   کۆمەڵەی ژینگەیی نەتەوە یەکگرتووەکان لە دوایین راپۆرتیدا ئاماژە بەوەدەکات، لە رۆژهەڵاتی نێوەڕاست و باکووری ئەفریقا، ساڵانە ١٣ ملیار دۆلار بەهۆی خۆڵبارینەوە زیان بەر کۆی بەرهەمی نیشتمانی GDP دەکەوێت. رێکخراوی تەندروستیی جیهانی دەشڵێت، ساڵانە ٧ ملیۆن کەس بەهۆی خۆڵبارین و خراپیی کوالێتیی هەواوە گیانلەدەستدەدەن.   گەردەلوولی خۆڵبارین دانەوێڵە لەنێودەبات و پەینی سەر رووی خاک لادەبات؛ بەوەش بەرهەمی کشتوکاڵی لاواز دەبێت. بەگوێرەی کەشناسیی عێراق، تاوەکو ساڵی ٢٠٣٥ لە ساڵێکدا ٣٠٠ جار خۆڵبارین روودەدات. بەگوێرەی نەتەوە یەکگرتووەکان، لە ئەفریقا، ساڵانە ٢ بۆ ٣ ملیار تۆن گەردی خۆڵ بەهۆی گەردەلوولەوە کیشوەرەکە جێدێڵن کە دەبێتە هۆی بێپیتبوونی خاکەکەی. هاوکات، لە ئەفریقای نێوەڕاست، ساڵانە ٢٥٠ هەزار کەس بەهۆی خۆڵبارینەوە تووشی نەخۆشی مەترسیدار دەبن. نەتەوە یەکگرتووەکان دەڵێت، لە ساڵی ١٩٠٠ ـەوە تائێستا ١٧ جار خۆڵبارین رووی لە بەریتانیا کردووە.  کۆمەڵەی ژینگەیی نەتەوەیەکگرتووەکان دەڵێت، بە کەمکردنەوەی ئاستی پیسبوونی ژینگە، مەترسیی جەڵتە و نەخۆشیی دڵ، شێرپەنجەی سییەکان و هەناسەتووندی کەمتردەبێتەوە. داواش دەکات سیستمی ئاگادارکردنەوەی تۆکمە بەکاربهێندرێت بۆ ئەوەی پێشوەختە خەڵکی خۆیان بۆ خۆڵبارینەکە ئامادە بکەن. بە ئاگادارکردنەوەی پێشوەختە، جووتیاران دەتوانن بەرهەمەکانیان بچننەوە بۆ ئەوەی زیانیان بەرنەکەوێت. دەشڵێت، دەبێت هاوئاهەنگیی لەنێوان وڵاتاندا بکرێت بۆ ئەوەی هۆکاری سەرەکیی خۆڵبارین کەمبکرێتەوە.  بەگوێرەی نەتەوە یەکگرتووەکان، زۆرترین خۆڵبارین لەم شوێنانەدا روودەدات: بیابانی سەهارا لە ئەفریقا، رۆژهەڵاتی نێوەڕاست، بیابانی تەکلەمەکان لە باکووری رۆژئاوای چین، ناوەڕاستی ئوسترالیا، باشووری ئەفریقا، بۆلیڤیا و باکووری ویلایەتی نێڤادای ئەمریکا.