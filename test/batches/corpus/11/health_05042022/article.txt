بەپێی نوسراوێکی لقی هەولێری سەندیکای پزیشکانی کوردستان کە بە ژمارە ٧٦٣ لە رۆژی دووشەممە ٤ی نیسانی ٢٠٢٢ دەرچووە، تایبەتە بە رێکخستنەوەی کاری پزیشکی لە سەنتەرەکانی جوانکاری لەکاتی چاندنی پرچ، ئەویش بۆ سەلامەتی تەندروستی ئەو کەسانەی کاری چاندنەوەی قژ دەکەن.  سەندیکاکە داوا دەکات ئەو سەنتەرانە پێویستە ژمارەیەک رێنمایی هەیە جێبەجێیان بکەن، لەوانەش:   ١ - پاش بڕیاردان لە دەستپێکردنی کاری چاندنەکە کە لەلایەن پسپۆڕی پێست یان نەشتەرگەریی جوانکاری بڕیاری لێدەدرێت، دەکرێت لە جیاتی ئامادەبوونی پسپۆڕەکە خۆی لەماوەی تەواوەتی چاندنەکە پزیشکێکی نیشتەجێی خوولاو یان نیشتەجێی دێرین یان شارەزای گشتی ئامادەبێت، تاوەکو کاری چاندنەکە تەواو دەبێت.  ٢ - پێویستە ئەو پزیشکانەی کە لە خاڵی یەکدا ئاماژەیان پێکراوە بڕوانامەی خولی (ALS) یان (Emergency)یان هەبێت و ماوەی بەسەرچوونی بڕوانامەکەش لە دوو ساڵ زیاتر نەبێت.  ٣ - پێویستە لە سەرجەم سەنتەرەکانی (Emergency Trolley) لەگەڵ ئامێری (DC Shock) هەبێت بۆ حاڵەتی پێویست، بۆ هەر حاڵەتێکی نەخوازراو پێویستە ئەو پزیشکانە کاری پێویست بۆ کەسەکە بکەن و بەخێرایی  بە ئۆتۆمبێلی فریاکەوتن بگوازرێتەوە بۆ نزیکترین نەخۆشخانە ئەگەر پێویستی کرد.  ٤ - ئەو پزیشکانەی لە خاڵی یەکدا ئاماژەیان پێکراوە نابێت بەهیچ شێوەیەک کاری جوانکاری وەکو (Filler , Butox) بکەن، بەڵام دەتوانن لەسەر ئامێری لەیزەر وەکو تەکنیککار کار بکەن لەژێر سەرپەرشتی پزیشکی پسپۆڕی پێست و نەشتەرگەیی جوانکاری.  ٥ - ئەو پزیشکانەی لە خاڵی یەک باسکران، دەتوانن فایلی نەخۆش پڕبکەنەوە.  د. ئامانج وەفایی رەشید، گوتەبێژی لقی هەولێری سەندیکای پزیشکانی هەرێمی کوردستان ئەمڕۆ سێشەممە، ٥ی نیسانی ٢٠٢٢ بەتۆڕی میدیایی رووداوی راگەیاند"ئەو رێنماییانە بۆ رێکخستنەوەی کاری ئەو سەنتەرانەیە کە قژ دەچێننەوە و دوای ئەوەی هەستمان کردووە لە چەند شوێن و سەنتەرێکدا پێشێلکردنی رێنماییەکان هەیە".  د. ئامانج وەفایی، گوتیشی: "هەرکەسێک یان سەنتەرێک لەوانەی کاری چاندنەوەی قژ دەکەن، ئەو رێنماییانە پێشێل بکەن، سزا دەدرێن و سزاکانیش لە پێبژاردنەوە دەستپێدەکات تاوەکو راگرتنی کارەکان و داخستنیش".