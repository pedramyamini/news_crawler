دوایین ئامارەکانی وەزارەتی تەندروستی باس لەوە دەکات تا لە رۆژێکدا نزیکەی ٦٠ % ی خەڵکی ئەو وڵاتە واتە ٥١ ملیۆن و ٥٨٨ هەزار و ٨٥٨ کەس، قورچکی یەکەم و نزیکەی ٣٠ % یش واتە ٣٠ ملیۆن و ١٣٩ هەزار و ٤٠٠ کەسیش، هەردوو قورچکی پێکوتەی کۆرۆنایان وەرگرتووە.   ٦٢ هەزار و ٥١٤ کەسیش قورچکی سێیەم یان بۆستەریان وەرگرتووە. تا ئێستا زیاتر لە ١٢٠ ملیۆن و ٤٦٨ هەزار قورچک ڤاکسینی کۆرۆنا هاوردەکراوە کە زۆرترینیان سینۆفارمی چینییە بە ١٠٥ ملیۆن و ٧٢٦ هەزار قورچکەوە.   چەند رۆژە وەزارەتی تەندروستیی ئێران هۆشداری دەستپێکی شەپۆلی شەشەمی کۆرۆنا دەدات و گلەیی لە دابەزینی ئاستی کوتران لەنێو خەڵکدا دەکات. لە زۆر بابەتی وەک گەڕانەوەی فەرمانبەران بۆ سەر کارەکانییان، دەستپێکردنەوەی چالاکیی وەرزشڤانان و قوتابخانە و زانکۆکان، بڕیاری کوتانی ناچاریی داوە.   بەگوتەی وەزیری تەندروستیی ئێران "ژمارەیەکی زۆری خەڵک بەهۆی بڵاوبوونەوەی دەنگۆی نازانستی لەبارەی جۆری ڤاکسینی بەکارهاتووەوە، ئامادەنەبوون بکوترێن. بەهرام عەینوڵڵاهی دەشڵیت؛ تاوەکو ٨٥ % خەڵکی ئەو وڵاتە بە ڤاکسینی کۆرۆنا نەکوترێن، هیچ گەرەنتییەک بۆ کەمکردنی شەپۆلی شەشەمی کۆرۆنا نییە. "  لە لایەکی دیکەشەوە جێگری وەزیری تەندروستیی ئێران هۆشداری دەدات کە لە زۆربەی پارێزگاکانی ئێران و رۆژهەڵاتی کوردستان، دەنگۆی ئەوە بڵاوبووەتەوە هەندێک لە ڤاکسینەکان، کاریگەریی خراپی لەسەر خەڵک هەبووە، لە کاتێکدا ٨٥ % ی ئەو کەسانەی لەم رۆژانەدا بە کۆرۆنا گیانییان لەدەستدەدەن، ئەوانەن کە ڤاکسینیان وەرنەگرتووە.   پسپۆڕانی بواری پزیشکی پێیان وایە کوتران بە هەرجۆرە ڤاکسینێکی پەسندکراوەی رێکخراوی تەندروستیی جیهانی، باشترە لە دەردیسەرییەکانی تووشبوون و خەوێندران لە نەخۆشخانە و گیانلەدەستدان.  وەزارەتی تەندروستیی ئێران پێشتر پێشبینی کردبوو رێژەی تووشبوون و گیانلەدەستدان بە کۆرۆنا لە دووەم مانگی پاییزدا کەمبێتەوە، لە کاتێکدا ئێستا رێژەی تووشبوون ٣٠ % و رێژەی گیانلەدەستدانیش ٣٧ % بەراورد بەو پێشبینییانە هەڵکشاوە.