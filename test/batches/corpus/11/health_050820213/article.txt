د. سەگڤان سلێمان، بەڕێوەبەری نەخۆشخانەی ئازادی لە دهۆک بە رادیۆی رووداوی راگەیاند، "ئەو بڕیارە لە ناچاری درا، چونکە شوێنی خەواندنی نەخۆش لە نەخۆشخانەکانی تایبەت بە کۆرۆنا نەمابوو. ئێمە وەکو قۆناخی یەکەم نهۆمی یەکەمی نەخۆشخانەی ئازادیمان بۆ چارەسەری تووشبووانی کۆرۆنا تەرخان کردووە. ئێمە ٨٠ تەختمان دابین کردووە کە بۆ ٢٠ ـیان ئامێری هەناسەی دەستکردمان داناوە و ئەوانی دیکەیش دەتوانین ئۆکسجینی ئاساییان بۆ دابنێین".  د. هەکار مستەفا، سەرپەرشتیاری نەخۆشخانەکانی کۆرۆنا لە دهۆک ئاماژەی بەوە کرد "زۆر هەوڵمان دا کە نەگەڕێینەوە بۆ نەخۆشخانەی ئازادی، بەڵام بە ناچاری ئەو بڕیارەمان دا کە لەوێیش نەخۆشانی تووشبووی کۆرۆنا وەربگرین".  بە گوێرەی ئامارەکانی وەزارەتی تەندروستیی حکومەتی هەرێمی کوردستان، رۆژانە لە پارێزگای دهۆک هەزار بۆ هەزار و ٦٠٠ تووشبووی ڤایرۆسی کۆرۆنا تۆمار دەکرێن.  سەرپەرشتیاری نەخۆشخانەکانی کۆرۆنا لە دهۆک رایگەیاند، "ئێستا لە دهۆک نزیکەی ٤٢ تووشبووی ڤایرۆسی کۆرۆنا ئامێری هەناسەدانی دەستکردیان بۆ دانراوە. ئەوەیش شتێکی مەترسیدارە کە پێشتر شتی وا نەبووە. ئەو دوو نەخۆشخانەکەی دیکەی تایبەت بە تووشبووانی ڤایرۆسی کۆرۆنا بە هەردووکیانەوە نزیکەی ١٧٥ تەختیان هەیە".  د. سەگڤان سلێمانیش دەڵێت "ئێستا ٣٩ تووشبووی ڤایرۆسی کۆرۆنامان هەیە لەناو نەخۆشخانەی ئازادی، ٣٢ نەخۆش ئۆکسجینی ئاساییان بۆ دانراوە و حەوتیش ئامێری هەناسەدانی دەستکرد".  تاوەکو ئێستا لە پارێزگای دهۆک ٩٠ هەزار و ٣٢٠ تووشبووی ڤایرۆسی کۆرۆنا تۆمارکراون، لەو ژمارەیە ٧٦ هەزار و ٤٣١ کەس چاکبوونەتەوە و هەزار و ٢٠١ تووشبوویش مردوون.