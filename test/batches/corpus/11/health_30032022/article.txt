سەید جەلیل موسەوی، بەڕێوەبەری ناوەندی بەرەنگاربوونەوەی کۆرۆنای پارێزگای ورمێ، رۆژی چوارشەممە ٣٠ - ٠٣ - ٢٠٢٢ رایگەیاند، تاوەکو ئێستا دوو ملیۆن و ٤١١ کەس قورچکی سێیەمی ڤاکسینی کۆرۆنایان وەرگرتووە.  ئەو بەرپرسە ئاماژەی بەوەش کردووە، نزیکەی ٩٢ % ی دانیشتووانی پارێزگاکە قورچکی یەکەم و زیاتر لە ٨٤ % یش قورچکی دووەمی ڤاکسینی کۆرۆنایان وەرگرتووە.  بەپێی راپۆرتی زانکۆی زانستی پزیشکیی ورمێ، تاوەکو ئێستا  ٩٤ هەزار و ٣٢٨ تووشبووی کۆرۆنا کە باری تەندروستییان ناجێگیر بووە، لە نەخۆشخانەکان خەوێندراون و هەر ئێستاش لانیکەم ٢٦٩ تووشبووی کۆرۆنا لە نەخۆشخانەکاندا لەژێر چاودێری پزیشکیدان.  ناوەندی بەرەنگاربوونەوەی کۆرۆنای ورمێ بڵاویکردووەتەوە، لە کۆی ئەو کەسانەی لەو پارێزگایەدا کۆرۆنایان گرتووە، ٢.١٢ % یان گیانیان لەدەستداوە، کە دەکاتە حەوت هەزار و ٥٢٥ کەس، هەروەها ٣٧٨ هەزار و ٣٣٣ تووشبووی کۆرۆناش چاکبوونەتەوە.  بە گوتەی موسەوی، لە ٢٤ کاژێری رابردوودا سێ کەسی دیکەی تووشبووی کۆرۆنا گیانیان لەدەستداوە.