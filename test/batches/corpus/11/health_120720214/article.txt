ئەمە چوارەمین جارە کە هەڵکشانی تووشبووانی کۆرۆنا، حکومەتی ژاپۆن ناچار بە راگەیاندنی باری نائاسایی دەکات و لەمڕۆوە باری نائاسایی لە هەردوو شاری تۆکیۆ و ئۆکیناوا دەچێتەبواری جێبەجێکردنەوە.  راگەیاندنی باری نائاسایی هاوکاتە لەگەڵ نزیکبوونەوەی دەستپێکردنی ئۆڵمپیاتی ٢٠٢٠ی تۆکیۆ کە بڕیارە لە ٢٣ی ئەم مانگەدا بەڕێوەبچێت و تاوەکو رۆژی ٨ی ئاب بەردەوام دەبێت.  بڕیاری باری نائاسایی تاوەکو ٢٢ی ئاب بەردەوام بێت و تێیدا سەرجەم باڕ و رێستورانتەکان و هەر شوێنێک کە خواردنەوە کحولییەکان بفرۆشن دەبێت لەکاتی دیاریکراودا دابخرێن.  حکومەتی ژاپۆن خواردنەوە کحولییەکان بە هۆکاری سەرەکی گردبوونەوەی خەڵکی تەماشا دەکات کە دواجار دەبێتەهۆی زیاتر بڵاوبوونەوە و تووشبوونی خەڵک بە کۆرۆنا.  بەگوێرەی رێنماییەکانی تایبەت بە باری نائاسایی، سەرجەم یارییەکانی ئۆلەمپی ٢٠٢٠ی تۆکیۆ بەبێ هاندەر بەڕێوەدەچن و خەڵکی دەبێت لە تەلەڤزیۆن و سۆشیال میدیا تەماشای یارییەکان بکات.  تاوەکو ئێستا لە ژاپۆن زیاتر لە ٨٠٠ هەزار کەس تووشی کۆرۆنا بووە لەنێویاندا نزیکەی ١٥ هەزار کەس گیانیان لەدەستداوە.  لە ٢٤ کاژێری رابردوودا، نزیکەی ٩٠٠ کەس لە تۆکیۆ تووشی کۆرۆنای جۆری دەلتا بوون و بەرپرسانی تەندروستیی هۆشداری لە ئەگەری زیاتر بڵاوبوونەوەی ڤایرۆسەکە دەدەن.