رۆژی پێنجشەممە ٤ - ١١ - ٢٠٢١ رێکخراوی تەندروستیی جیهانی لە ژنێفی سویسڕا کۆبووەوە. دکتۆر مایکل رایان، سەرۆکی بەشی فریاکەوتنی رێکخراوەکە رایگەیاند کە هەرچەندە ڤاکسینی پێویست هەن: "بەڵام ڤاکسین بە یەکسانی دابەشنەکراوە".   هاوکات تێدرۆس ئەدهانۆم، بەڕێوبەری گشتیی تەندروستیی جیهانیش دەڵێت ئەو وڵاتانەی ٤٠ % ی خەڵکەکەی ڤاکسینی وەرگرتووە، پێویستە چیدی ڤاکسینیان نەدرێتێ. داواشی لە کۆمپانیاکانی بەرهەمهێنانی ڤاکسین کرد، ڤاکسین ببەخشنە میکانیزمی کۆڤاکس - ی سەر بە نەتەوەیەکگرتووەکان بۆ ئەوەی ڤاکسین بۆ تەواوی وڵاتانی جیهان بە یەکسانی دابەشبکرێت.  ئەمەش لەکاتێکدایە کە تەندروستیی جیهانی رایدەگەیێنێت کۆمپانیای فایزەر تەنیا ١ % ـی بەرهەمەکانی بە کۆڤاکس فرۆشتووە و مۆدێرناش "تەنیا یەک ملیۆن قورچکی تا کۆتایی مانگی تشرینی یەکەم دابینکردووە".   لەلایەکی دیکەوە، بەگوێرەی تەندروستیی جیهانی، زیاتر لە ٦٠ وڵات دەستیان بە دابەشکردنی قورچکی سێیەم کردووە بۆ ئەوەی پێش هاتنی وەرزی سەرما و سۆڵە بەرگریی پەیدابکەن، کە پێشبینی دەکرێت شەپۆڵێکی دیکەی پەتاکە دەستپێبکات.  هاوکات هەر رۆژی پێنجشەممە ٤ - ١١ - ٢٠٢١ هانس کلوج سەرۆکی رێکخراوی تەندرووستیی جیهانیی لە لقی ئەوروپا لە کۆنفڕانسێکی رۆژنامەڤانیدا رایگەیاند تاوەکو مانگی شوباتی ساڵی داهاتوو چاوەڕوان دەکرێت ٥٠٠ هەزار کەیسی مردن بەهۆی کۆڕۆناوە لەو کیشوەرە تۆمارەبکرێن و ئەمەشی بۆ رێژەی نزمی وەرگرتنی ڤاکسین گەڕاندەوە.   بەگوێرەی ئامارەکانی رێکخراوی تەندروستیی جیهانی، لە سەرەتای سەرهەڵدانی ڤایرۆسی کۆڕۆناوە تاوەکو ئێستا ٢٤٧ ملیۆن و ٩٦٨ هەزار و ٢٢٧ کەس تووشی پەتاکە بوون و لەو ژمارەیەش ٥ ملیۆن و ٢٠ هەزار و ٢٠٤ کەس گیانیان لەدەستداوە. لە بەرامبەریشدا ٧ ملیار و ٢٧ ملیۆن و ٣٧٧ هەزار و ٢٣٨ قورچکی ڤاکسین بەسەر وڵاتاندا دابەشکراون، لەو ژمارەیەش نزیکەی ٣ ملیار کەس بە تەواوەتیی ڤاکسینیان وەرگرتووە کە دەکاتە ٣٩.٥ % کۆی دانیشتووانی گۆی زەوی.   هەرچی دەربارەی عێراقیشە، بەگوێرەی ئامارەکانی رێکخراوی تەندروستیی جیهانی لە سەرەتای کانوونی دووەمی ساڵی ٢٠٢٠ تاوەکو ئێستا ٢ ملیۆن و ٥٨ هەزار و ٩١٤ کەیسی تووشبوون بە پەتاکە تۆمارکراون و لەو ژمارەیەش ٢٣ هەزار و ٢٤٨ کەس گیانیان لەدەستداوە. هاوکات، تاوەکو ئێستا، عێراق  ٩ ملیۆن و ٣٧٠ هەزار قورچکی ڤاکسینی وەرگرتووە. لەو ژمارەیەش ٣ ملیۆن و ٤٧٠ هەزار کەس بە تەواوەتی ڤاکسینیان وەگرتووە کە دەکاتە رێژەی ٨.٦ % ـی کۆی دانیشتووانی عێراق.