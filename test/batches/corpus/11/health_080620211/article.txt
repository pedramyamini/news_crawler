تالیب حەسوننە، بەڕێوەبەری شارەدێی سەفوان لە پارێزگای بەسرە لە باشووری عێراق بە تۆڕی میدیایی رووداوی راگەیاند: " تاوەکو ئێستا نزیکەی ٣٥٠ هەزار مریشک لە پارێزگای بەسرە تووشی ئەو نەخۆشییە بوون کە یەکەمجار لە ناوچەی خۆر زوبێر لە بەسرە سەریهەڵدا، بۆیە رێکارەکان گیرانەبەر و ئەو کێڵگەیەی کە نەخۆشییەکە تێیدا سەریهەڵداوە کەرەنتین کرا بە مەبەستی لەنێوبردنی مریشکە تووشبووەکانی".  سەبارەت بە هۆکاری سەرهەڵدانی نەخۆشی ئەنفلوەنزای باڵندە لە بەسرە، حەمید نایف، گوتەبێژی وەزارەتی کشتوکاڵی عێراق لە ٥ی حوزەیرانی ٢٠٢١ دا بە تۆڕی میدیایی رووداوی راگەیاندبوو "هۆکاری سەرهەڵدانی ئەو نەخۆشییە لە بەسرە بە قاچاخ هێنانی مریشکی تووشبووە لە تورکیاوە، چونکە ژمارەیەکی زۆری خاوەن کێڵگەکانی پەلەوەر لە عێراق مریشک بەخێو ناکەن بەڵکو بە قاچاخ لە تورکیاوە هاوردەی دەکەن بەهۆی ئەوەی ئامادەیە بۆ هێلکەکردن".  گوتەبێژی وەزارەتی کشتوکاڵیی عێراق گوتیشی: "تاوەکو ئێستا بەهۆی ئەنفلوەنزای باڵندە هەزاران مریشک لە بەسرە و فەللوجە و واستیش مرداربوونە".  سەرەتای ئەمساڵ ٢٠٢١ لە پارێزگاکانی سەلاحەدین لە باکووری عێراق چەندین کێڵگەی پەلەوەر داخران و لە رۆژێکدا زیاتر لە ٦٠ هەزار مریشک بەهۆی تووشبوون بە ئەنفلوەنزای باڵندە لە نێوبران.  ئەنفلوەنزای باڵندە نەخۆشییەکە لەنێوان باڵندەکان و لە باڵندەکانەوە بۆ مرۆڤ دەگوازرێتەوە، هۆکاری تووشبوون بەو نەخۆشییە ڤایرۆسی ئەنفلوەنزای باڵندەیە و باڵندەی کێوی هۆکارێکی سەرەکی بڵاوبوونەوەی نەخۆشییەکەیە.