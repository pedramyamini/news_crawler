ئەمڕۆ سێشەممە، ٢ - ١١ - ٢٠٢١، د. رەهێڵ فەرەیدوون، بریکاری وەزارەتی تەندروستیی هەرێمی کوردستان بە تۆڕی میدیایی رووداوی راگەیاند"رێککەوتننەکە بەوشێوەیەیە ٤ بۆ ٥ هەزار کەسێک دابمەزرێن و سەدان تیمییان لێدروست بکرێت و هەر تیمێک ٨ بۆ ١٠ کەس بێت، تیمەکان دەچنە هەندێک شوێن و ڤاکسین دەدەنە خەڵک، ئەوەش لەپێناو زیاتر ئاسانکردنی پڕۆسەی وەرگرتنی ڤاکسین و لەکۆتاییدا پاراستنی تەندروستیی خەڵک".  بریکاری وەزارەتی تەندروستیی هەرێمی کوردستان ئاماژەی بەوەدا رێککەوتنەکەیان لەگەڵ رێکخراوی تەندروستی جیهانی (WHO) بەوشێوەیە بوو کە لە مانگی ئۆکتۆبەری ٢٠٢١ ئەو پڕۆژەیە جێبەجێ بکرێت، بەڵام دواکەوتووە، چاوەڕوانن بەمنزیکانە پڕۆژەکە جێبەجێ بکرێت، پڕۆژەکەش بۆ چەند مانگێک دەبێت.  سەبارەت بە وردەکاریی پڕۆژەکەش د. رەهێڵ گوتی: "بڕیارە ئەو تیمانە چەند شوێنێک دیاری بکەن وەکو قوتابخانەکان، زانکۆکان، یان مۆڵەکان و بچن و لەو شوێنانە ڤاکسین بدەنە خەڵک، واتە وەکو تیمەکانی دیکەی پێدانی ڤاکسینەکانی دیکە گەڕۆکی تەواو نین".  ئەمڕۆ سێشەممە، ٢ - ١١ - ٢٠٢١، بەڕێوەبەرایەتی تەندروستیی پارێزگای هەڵەبجە رایگەیاند بە ئاڕاستەی زیاتر ئاسانکاری بۆ پێدانی ڤاکسین بە هاونیشتیمانیان، بە هاوکاری رێکخراوی تەندروستیی جیهانی WHO بڕیاری دا بە پێکهێنانی دوو تیم لە سنووری بەڕێوەرایەتییەکە، تیمێکی جێگیر لە بەڕێوبەرایەتی خۆپاراستنی تەندروستی کە لە هەموو رۆژەکانی هەفتە و لە بەیانیان و ئێواران بە پشتیوانی خۆبەخشەکان ڤاکسین بە سەرجەم توێژەکان بدات، لەگەڵ پێکهێنانی تیمێکی گەڕۆک بۆ ناوچە دوورە دەستەکان و پێدانی ژەمە ڤاکسین بە هاونیشتیمانیان.  بەپێی ئاماری وەزارەتی تەندروستی عێراق تاوەکو ئێستا  پێنج ملیۆن و ٩٥٣ هەزار و ٧١٨ کەس لە عێراق و هەرێمی کوردستان بە ڤاکسینی کۆرۆنا کوتراون.