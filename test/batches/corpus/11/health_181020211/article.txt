رۆژی دووشەممە ١٨ - ١٠ - ٢٠٢١ د. دیار ئیبراهیم، بەڕێوەبەری گشتیی تەندروستیی راپەڕین بە تۆڕی میدیایی رووداوی راگەیاند، ئیدارەی راپەڕین ٩٠ قەرەوێڵەی بۆ وەرگرتنی تووشبووی کۆرۆنا هەیە، ئێستا سەرجەم قەرەوێڵەکان نەخۆشیان لەسەرە و ئەمڕۆ بە ناچاری تووشبووانمان رەوانەی هەولێر و سلێمانی کردووە.  بەڕێوەبەری گشتیی تەندروستیی راپەڕین دەڵیت، "دۆخی راپەڕین مەترسیدارە و زۆربەی ئەوانەی پشکنین دەکەن، ئەنجامەکەیان پۆزەتیڤ دەردەچێت، داوا لە سەرۆکایەتیی ئەنجوومەنی وەزیران دەکەین بەپەلە هاوکارییەکان بگەیێنێتە هەردوو نەخۆشخانەی ژیان و نەخۆشخانەی قەڵادزێ کە تایبەتن بە تووشبووانی کۆرۆنا".  ئەمڕۆ دووشەممە بەڕێوەبەرایەتیی تەندروستیی هەولێر، ٣٠٠ بوتڵ ئۆکسجینی وەکو هاوکاری نارد بۆ ئیدارەی راپەڕین.  د. دیار ئیبراهیم داوا لە هاونیشتمانیان دەکات پێکوتەی کۆرۆنا وەربگرن و ئەگەر دۆخەکە بەم شێوەیە بێت "ناچارن لە کۆبوونەوەی رۆژی سێشەممەی داهاتوو پێشنیاز بکەین هەڵمەتێکی خۆپارێزی رابگەیێندرێت، هەروەها داخستنی شوێنە گشتییەکان و هۆڵی بۆنە و ئاهەنگەکان و راگرتنی دەوام لە پلاندا دەبێت".  بەڕێوەبەری گشتیی تەندروستیی راپەڕین ئاماژەی بەوەش کردووە، داوای قەدەخەی هاتووچۆ دەکەن لە کاژێر ٠٦: ٠٠ی بەیانی بۆ کاژێر ٠٦: ٠٠ی ئێوارە، "هەروەها داوای کەرەنتینی گشتی دەکەین، بۆئەوەی ژمارەی تووشبووان لەوە زیاتر نەبێت".  بەڕێوەبەرایەتیی پۆلیسی راپەڕین رۆژی یەکشەممە بڵاویکردەوە، سێ بڕیاریان دەرکردووە بۆ کۆنترۆڵکردنی دۆخی کۆرۆنا لە سنووری ئیدارەکە، کە بڕیارەکان بریتی بوون لە:  ١ - سەردانیکردنی نەخۆش بە هەموو شێوەیەک قەدەخەیە.  ٢ - نەخۆش تەنها یەک هاوەڵی لەگەڵ دەبێت و رێگە تەنها بە یەک کەس دەدرێت بۆ داخڵبوون لەگەڵ نەخۆش لەناو نەخۆشخانەدا.  ٣ - پێویستە هەموو ئەوانەی داخڵی ناو ناوەندە تەندروستییەکان دەبن، پابەندی بەکارهێنانی پێداویستییە خۆپارێزییەکان بن.  دوێنێ یەکشەممە ١٧ - ١٠ - ٢٠٢١، وەزارەتی تەندروستیی حکومەتی هەرێمی کوردستان ئاماری ٢٤ کاژێری کۆرۆنای بڵاوکردەوە و رایگەیاند، ١١٤٧ تووشبووی دیکەی ڤایرۆسەکە تۆمارکراون و ١٢ تووشبووی دیکەش گیانیان لەدەستداوە.  هەر بەپێی ئامارەکەی وەزارەتی تەندروستی، لە ٢٧٢ پشکنیندا لە راپەڕین، دەرکەوتووە کە ٦٠ کەس تووشی کۆرۆنا بوون.