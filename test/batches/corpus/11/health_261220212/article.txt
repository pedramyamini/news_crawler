دکتۆر سامان بەرزنجی، وەزیری تەندروستی حکومەتی هەرێمی کوردستان ئەمڕۆ یەکشەممە ٢٦ - ١٢ - ٢٠٢١ بە تۆڕی میدیایی رووداوی راگەیاند، چەند کەیسێکی گومانلێکراوی ئۆمیکرۆنیان دەستنیشانکردوون و ماوەیەکە لەژێر تاقیگەدان بەڵام تاوەکو ئێستا پشتڕاست نەبووەتەوە کە تووشبووی ڤایرۆسەکەن یاخود نا، دەشڵێت، "ئەو کەسانەی لەو وڵاتانە دەگەڕێنەوە کە ئۆمیکرۆنیان تێدایە، ئێمە لە وەزارەتی تەندروستی وەک گومانلێکراو مامەڵەیان لەگەڵ دەکەین. "  دکتۆر سامان بەرزنجی گوتی، "لە تاقیگەکان کیتی تایبەت و پێداویستیی تایبەت بە ئۆمیکرۆنمان هەن و شارەزای تاقیگەکانیش لەو بوارەدا هەن، چونکە ئەمە پرۆسەیەکی جیاوازە و تایبەتمەندی هەیە، وەک پێشتریش لە گۆڕاوی دەلتا تیمەکانمان کاریان لەسەر ئەو جۆرە کەیسانە کردووە. "  سەبارەت رێکارەکانی خۆپارێزی و رێنوێنیی نوێی وەزارەتی تەندروستی، دکتۆر سامان بەرزنجی گوتیشی، " لە سەری ساڵدا ئاهەنگی فەرمی بەو بۆنەیەوە ئەنجام نادرێت، رێکارەکانی خۆپارێزیش بەشێکی لەسەر حکومەتە بەشێکیشی پەیوەستە بە هاونیشتمانییان خۆیان، ئێمە رێنوێنیی و رێکاری تایبەتمان هەن، بەڵام ئەوە دەوەستێتە سەر ئەو کەسانەی جێبەجێی دەکەن، بەتایبەت لە دانەنانی پرسە و قەرەباڵخی هۆڵەکان، هەروەها وەرگرتنی ڤاکسین یەکێکە لە رێکارەکانی خۆپارێزی کە پێویستە هاونیشتمانییان وەریبگرن. "  لەبارەی پرۆژەیاسای بیمەی تەندروستییەوە وەزیری تەندروستی رایدەگەیێنێت، شەش مانگە رەشنووسێکی یاسای بیمەی تەندروستییان لەبەردەستە کە لەگەڵ تیمێکی راوێژکار کاری لەسەر دەکەن، رەشنووسەکە خەریکە ئامادە دەبێت، هەر کاتێک تەواوببێت دەینێرنە پەرلەمان، ئەوەش سوودی زۆری بۆ هاونیشتمانیان دەبێت، بەتایبەتی لە رووی جۆر و کواڵێتی خزمەتگوزارییە تەندروستییەکان، لە هەمووی گرنگتر یەکسانییە لە پێشکێشکردنی خزمەتگوزارییە تەندروستییەکان، بۆ حکومەتیش کارئاسانییەکی باش دەبێت.  دکتۆر سامان بەرزنجی، باسی لەوەشکرد، "لە زۆربەی وڵاتان کار بە بیمەی تەندروستی دەکرێت، ئەوەش یەکێکە لە چاکسازییەکانی کابینەی نۆیەمی حکومەتی هەرێمی کوردستان. "  لەبارەی داخستنی ئەو نۆڕینگانەی تایبەتن بە کەسوکاری شەهیدان وەزیری تەندروستیی حکومەتی هەرێمی کوردستان ئەوەی خستەڕوو، نۆڕینگەکان سەر بە وەزارەتی شەهیدانن، ئەوان لەگەڵ ئەوە نەبوون ئەو نۆڕینگانە دابخرێن، بە فەرمیش داوایان لە وەزارەتی شەهیدان کردووە ئەو نۆڕینگانە دانەخرێن و بەردەوام بن لە خزمەتکردنی هاونیشتمانییان.