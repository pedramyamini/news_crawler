ئەمڕۆ دووشەممە ٢٣ - ٨ - ٢٠٢١، ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی گوت، وەزارەتەکەیان بڕیاری بۆ سەرجەم بەڕێوەبەرایەتییەکانی تەندرووستی دەرکردووە کە شوێن ئامادەبکەن بۆ پێدانی ڤاکسین بە هاونیشتمانیان.  ئاسۆ حەوێزی روونیشیکردەوە، لە بەڕێوەبەرایەتییەکان شوێنێک دیاری دەکرێت و هاونیشتمانیان مامەڵەکەیان دەبەنە ئەوێ و لەوێش کارتەکە وەردەگرن.  تاوەکو ئێستا کارت دابەشنەکراوە. بە گوتەی ئاسۆ حەوێزی، بەڕێوەبەرایەتییەکان دەتوانن لەو شوێنە کە هاونیشتمانیان ڤاکسین وەردەگرن شوێنی پێدانەوەی کارتیش بکەنەوە یان لە هەر شوێنێکی دیکە بیانەوێت، سەرپشکن. حەوت بەڕێوەبەرایەتیی گشتی تەندروستی لە هەرێمی کوردستاندا هەن.   کارتی وەرگرتنی ڤاکسین یان ڤیزای ڤاکسین بۆ ئەو هاونیشتمانیانە پێویستە سەردانی وڵاتانی دەرەوە دەکەن. وەزارەتی تەندروستی رایگەیاندووە، ئەو کارتە لە داهاتوودا دەبێتە مەرجی زۆر لە بوارەکانی ژیان.  لە هەرێمی کوردستان ٢٧٨ هەزار و ٨٣٦ کەس تووشی کۆرۆنا بوون؛ لە نێویاندا ٥ هەزار و ٢٢٠ تووشبوو گیانیان لەدەستداوە. هەروەها ٢٢٩ هەزار و ٩٣١ نەخۆش چاکبوونەتەوە.  رۆژی هەینی ٢٠ - ٨ - ٢٠٢١ مەسرور بارزانی، سەرۆكی حكومەتی هەرێمی کوردستان لە هەژماری خۆی لە تۆڕی كۆمەڵایەتیی تویتەر رایگەیاند، تاوەکو ئێستا زیاتر لە "یەك ملیۆن" ڤاکسینی كۆرۆنایان دابینکردووە و داواشیکرد، هاونیشمانیان ڤاکسین وەربگرن.