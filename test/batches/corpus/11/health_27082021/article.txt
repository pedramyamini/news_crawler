ئەمڕۆ هەینی ٢٧ - ٠٨ - ٢٠٢١ د. فەرهاد محەممەد، بەڕێوەبەری تەندروستیی چەمچەماڵ بە تۆڕی میدیایی رووداوی راگەیاند ئەو هەواڵانە راست نین کە باس لە نەمانی ئۆکسجین لە چەمچەماڵ بۆ تووشبووانی کۆرۆنا دەکەن، گوتیشی، "تاوەکو ئێستا لە قەزای چەمچەماڵ کێشەی نەمانی ئۆکسجینمان نەبووە و ئەو دواکەوتنەشی روویدا کاریگەریی لەسەر تووشبووانی کۆرۆنا نەبووە".  ئەو قسانەی بەڕێوەبەری تەندروستیی چەمچەماڵ دوای ئەوە هات دوێنێ چەند هاونیشتمانییەکی دانیشتووی چەمچەماڵ لە تۆڕی کۆمەڵایەتیی فەیسبووک داوای بەهاناوەچوونی بنکەی تەندروستیی ئاسوودەیان دەکرد، "چونکە ئۆکسجینی تێدا نەماوە و دۆخی نەخۆشانی کۆرۆنا خراپە".  د. فەرهاد محەممەد سەبارەت بە وەرگرتنی ڤاکسین لە قەزای چەمچەماڵ گوتی، "تاوەکو ئێستا نزیکەی ٦ هەزار کەس ڤاکسینیان وەرگرتووە و زۆرینەشیان لە مانگی رابردووەوە دەستیان بە وەرگرتنی ڤاکسین کردووە دوای ئەوەی خەڵک بۆی روونبووەتەوە ڤاکسین وەرگرتن باشە و هەروەها زۆربوونی ژمارەی تووشبووانیش هۆکارێکی دیکەیە".  بەپێی ئاماری بەڕێوەبەرایەتیی تەندروستیی چەمچەماڵ لە ماوەی سێ رۆژی رابردوو هەزار و ٣٤١ کەس ڤاکسینیان لەو قەزایەی سەر بە پارێزگای سلێمانی وەرگرتووە و لەو ژمارەیە ٩٠٣ کەسیان قوڕچکی یەکەم و ٤٣٨ کەسیشیان قوڕچکی دووەمیان وەرگرتووە.