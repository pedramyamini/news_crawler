د. پشدەر عەبدوڵڵا، بەڕێوەبەری نەخۆشخانەی د. جەمال ئەحمەدی منداڵان لە سلێمانی بە رادیۆی رووداوی راگەیاند: "ئەم پەتای سکچوون و رشانەوەیە تای لەگەڵدایە و نزیکەی ١٢ رۆژە لەناو منداڵاندا بڵاوبووەتەوە و چوار - پێنج رۆژە زۆر زیادی کردووە. ئێستا لە نەخۆشخانەکان ئەوانەی بۆ چارەسەر سەردان دەکەن رەنگە ٦٠ % ـیان سکچوون و رشانەوە بن. ئەگەر پێشتر سێ نهۆممان نەخۆشیان تێدا بووبێت، ئێستا پێنج نهۆممان نەخۆشیان تێدایە. "  بە گوتەی بەڕێوەبەری نەخۆشخانەی د. جەمال ئەحمەدی منداڵان لە سلێمانی، ئەو پەتایە لە هەموو هەرێمی کوردستاندا بڵاوبووەتەوە و تەنیا هەر لە سلێمانی نییە.  د. پشدەر عەبدوڵڵا ئەوەی خستەڕوو کە نەخۆشخانەکەیان کێشە و گرفتی گەورەیان نەبوونی کارمەندی پێویستە و داوای کرد ژمارەیەکی زۆر کارمەندیان بۆ دابمەزرێنن تا ئەو کێشەیەیان چارەسەر ببێت. دەشڵێت: "بە لایەنی کەمەوە پێویستمان بە ٧٠ - ١٠٠ کارمەندی دیکە هەیە بۆ ئەوەی بە ریکوپێکی کاروبارەکان بەڕێوەببەین. "  سکچوون و رشانەوە نەخۆشییەکە زیاتر لە وەرزی گەرمادا نیشانەکانی دەردەکەون و زۆرتریش لەناو مندالاندا بڵاودەبێتەوە.  د. پشدەر عەبدوڵڵا گوتی: "هۆکارەکان بۆ ئەم نەخۆشییە زۆرن و تەنیا بە هۆکارێکی دیاریکراوەوە پەیوەست نین. رەنگە بەشێکی بەهۆی پیسبوونی سەرچاوەی ئاوەوە بێت. هۆکارەکان زیاتر پەیوەستن بە خواردنی خراپ، باش نەشۆردنەوەی سەوزە و میوە و پیسبوونی سەرچاوەی ئاو کە دەکرێت بەکتریا، ڤایرۆس، زیندەوەری بەرایی و میکرۆب بن. ئەوەندەی سەرنجمان داوە لەناو گەورانیشدا ئەم نەخۆشییە زۆر بووە. "  بەڕێوەبەری نەخۆشخانەی د. جەمال ئەحمەدی منداڵان لە سلێمانی باسی لەوە کرد، پار لەبەر ئەوەی کەرەنتینە هەبوو، تێکەڵاوبوون زۆر کەم بوو، بۆیە گواستەنەوەی ئەم نەخۆشییە کەم بوو. ئەم نەخۆشییە لە رێگەی کەوچک، خاولی و دەستلێدانەوە دەگوازرێتەوە، بۆیە دەکرێت منداڵی تووشبوو بۆ کەسێکی دیکەی بگوازێتەوە.   سکچوون و رشانەوە لەناو منداڵاندا زۆرترە، لەبەر ئەوەی ئەوان کەمتر بەرگەی وشکبوونەوە و زیادبوونی پلەی گەرما دەگرن و کەمتر دەتوانن خۆیان بپارێزن. بۆیە کاریگەرییەکانی لەسەر منداڵان زیاتر دەردەکەوێت.