د. بڵند بەیار، پزیشکی پسپۆڕی نەخۆشیی شەکرە و گورچیلە لە دهۆک بە رادیۆی رووداوی راگەیاند: "تووشبوون بە نەخۆشیی شەکرە لە جیهاندا لە زیادبووندایە. لە ساڵی ١٩٨٠ دا ١٠٠ ملیۆن کەس تووشبووی نەخۆشیی شەکرە بوون، بەڵام ساڵی ٢٠١٥ ژمارەکە زیاد بوو بۆ ٤٠٠ ملیۆن کەس و، پێشبینییش دەکرێت لە ساڵی ٢٠٣٠ ـدا بگاتە ٦٠٠ ملیۆن کەس. ئێمەیش پێمانوایە کە رێژەی ١٢ % ی دانیشتووانی دهۆک هەڵگری نەخۆشیی شەکرەن کە نزیکەی ١٢٠ هەزار کەسن و تەنیا نزیکەی ٣٠ هەزار کەسیان تۆمار کراون. ٥ % ـی هەڵگرانی نەخۆشیی شەکرە نیشانەیان لێ دەرناکەویت و پێینازانن. "  بۆ هۆشیارکردنەوەی هاووڵاتییان و خۆپارێزی لە تووشبوون بە نەخۆشیی شەکرە لقی هەرێمی کوردستانی فیدراسیۆنی جیهانیی قوتابییانی پزیشکی لە رۆژی جیهانیی شەکرەدا کە ١١/١٤ یە کۆمەڵێک چالاکی لە پێنج شاری هەرێمی کوردستان ساز دەکات.  شیلان ئەحمەد، سەرۆکی بنکەی جەماوەریی فیدراسیۆنی جیهانیی قوتابییانی پزیشکی لە هەرێمی کوردستان بە رادیۆی رووداوی راگەیاند: "رۆژی ١١/١٤ی بە بۆنەی رۆژی جیهانیی شەکرەوە هەوڵمان داوە لە سەرتاسەری هەرێمی کوردستاندا چالاکی ساز بکەین کە ئەوانیش لە زاخۆ، دهۆک، هەولێر، کۆیە و سلێمانی دەکرێن و هەموویشیان لە هەمان کاتدا دەبن. ئەوەیش بۆ هۆشیارییە لەبارەی ئەو نەخۆشییەوە. "  بە گوتەی شیلان ئەحمەد، لەو رۆژەدا ماراسۆنێک رێکدەخەن کە هەموو جۆرە کەسێک دەتوانێت تێیدا بەشدار بێت و جلی تایبەتیان بۆ ئامادە کراوە. هاوکات لە هەر پێنج شارەکە پشکنینی دیاریکردنی شەکرە بۆ هاونیشتمانییان دەکرێت.  د. بڵند بەیار، پزیشکی پسپۆڕی نەخۆشیی شەکرە و گورچیلە جەختی لەوە کردەوە کە دەبێت هاووڵاتی هۆشیار بن و هەوڵ بدەن و خۆیان لە تووشبوون بە نەخۆشیی شەکرە بپارێزن و، پێویستە لە ناوەندەکانی خوێندنیشدا هۆشیاری لەبارەیەوە بڵاوبکرێتەوە.  سێ جۆر نەخۆشیی شەکرە هەن: شەکرەی منداڵان، شەکرەی کەسانی گەورەی سەروو ٣٥ ساڵان و شەکرەی ئافرەتانی دووگیان. تووشبوون بە نەخۆشیی شەکرە چەند هۆکارێکی هەیە کە بۆماوەیی، قەڵەوی و خواردنی خێرا دیارترینیانن.