رۆژی چوارشەممە ٢٧ - ٤ - ٢٠٢٢ د. ئارام رۆستەم، راوێژکاری وەزارەتی تەندروستیی حکومەتی هەرێمی کوردستان میوانی بوولتەنی کاژێر ١٣ی رووداو بوو، کە شەهیان تەحسین پێشکەشی دەکات و رایگەیاند: "تائێستا نەخۆشیی تای خوێنبەربوون نە بە نیشانە و نە بە تووشبوو لە هەرێمی کوردستان تۆمارنەکراوە".  بەگوتەی د. ئارام لە عێراق نزیکەی ٥٣ حاڵەت تۆمارکراون، کە ٣٤ حاڵەتیان لە زیقار بووە و ١٨ یان بە پشکنین پشتڕاست کراونەتەوە، لە هەریەک لە بەغدا، دیوانیە و نەجەف سێ حاڵەتیان تێدا تۆمارکراوە، لە دیالە، تکریت و واستیش لە هەر یەکێکیان کەیسێک تۆمارکراوە.  هەر بەپێی زانیارییەکانی راوێژکارەکەی وەزارەتی تەندروستی، لە کۆی ٥٣ تووشبوو، هەشتیان گیانیان لەدەستداوە، کە چواریان بە پشکنین پشکنین پشتڕاستکراوەتەوە بە تای خوێنبەربوون گیانیان لەدەستداوە.  راوێژکاری وەزارەتی تەندروستی دەڵێت لە پارێزگاکانی دراوسێی هەرێمی کوردستان هیچ حاڵەتێک تۆمارنەکراوە و وەک ئاماژەی پێدەکات: "تائێستا ئەو نەخۆشییە لە ١٠ پارێزگای عێراق بڵاوبووەتەوە، کەرکووک و نەینەوایان تێدانییە، بەڵام دەکرێ لای خۆشمان بڵاوببێتەوە، لەبەر ئەوەی نەخۆشییەکە چەند ساڵێکە هەر هەبووە، بەڵام ئەمساڵ نیشانەکانی زیاترن و رەنگە هۆکارەکەی وشکەساڵی بووبێت".  د. ئارام رۆستەم ئاماژەی بەوەدا رێنماییان هەیە، کە چۆن رێگە لە تەشەنەکردنی ئەو نەخۆشییە بگرن، هەردوو بەڕێوەبەری گشتیی کاروباری تەندروستی و خۆپاراستن، پەیوەندییان بە وەزارەتی کشتوکاڵەوە کردووە بۆ ئەوەی زیاتر ئاگاداری ئەو شوێنانە بن کە ئاژەڵیان لێیە.  لەبارەی ئەو کەسانەش زیاترین مەترسیی تووشبوونیان لەسەرە گوتی: "کرێکارانی مەیدانی فرۆشتنی ئاژەڵ و شوانەکان و بەگشتی ئەو کەسانەی راستەوخۆ بەریەککەوتنیان لەگەڵ ئاژەڵ هەیە، مەترسیی زیاتریان لەسەرە، پەتاکە لەڕێی پەلەوەر ناگوازرێتەوە، تەنیا وشترمل نەبێ".  سەبارەت بە چۆنیەتی خۆپاراستن لەو نەخۆشییە. د. ئارام دەڵێت: "پێویستە وەک خۆپارێزی لەو پەتایە، گەنە لەناو ببرێت و مانگی جارێک ئاژەڵەکان بشۆرێن و گەوڕ و هەوێز و ئەو شوێنانەی ئاژەڵی لێ بەخێودەکرێت بە مادەی پاککەرەوە پاک بکرێنەوە".  راوێژکاری وەزارەتی تەندروستی داوا لە هاووڵاتییان دەکات، ئێستا لە جەژنی رەمەزان نزیکدەبینەوە و خەڵک دەیەوێ گۆشت بکرێت، رەنگە لەبەر بەرزبوونەوەی نرخەکەی هەوڵبدەن لە شوێنیتر بە هەرزان بیکڕن، رێنمایی ئەوان ئەوەیە تەنیا لەو شوێنانە گۆشت بکڕن، کە شوێنی فەرمین".  بەگوێرەی رێنماییەکان پێویستە گۆشتفرۆشەکان دەستکێش و ماسک بەکاربهێنن و چاویلکەی تایبەت لەچاو بکەن بۆ ئەوەی دەردراوەکان و خوێنی ئاژەڵەکە نەگاتە لەشیان و تووشنەبن. هەروەها کابانەکانیش گۆشت بە باشی بکوڵێنن.  راوێژکاری وەزارەتی تەندروستی گوتی: "کەسێک لەڕێی گەنەوە تووشی تای خوێنبەربوون بێت، لە نێوان یەک بۆ سێ رۆژ نەخۆشییەکەی لێ دەردەکەوێت، بەڵام لە مرۆڤەوە بۆ مرۆڤ چوار رۆژ دەخایێنێت تا نیشانەکانی دەردەکەوێت و لەڕێی سێکس و ئاوی لووت و خوێن و پیساییەوە دەگوازرێتەوە".  سەبارەت بە پلانی وەزارەت بۆ رووبەرووبوونەوەی ئەو نەخۆشییە. د. ئارام رۆستەم گوتی: "تائێستا لە وەزارەتی تەندروستی بودجەیەک دیارینەکراوە بۆ رووبەڕووبوونەوەی تای خوێنبەربوون، بەڵام پلانمان هەیە چۆن رووبەڕووی ببینەوە، ئێستا لە کوردستان ئامێری پشکنینی تای خوێنبەربوونمان هەیە و تەنیا کیتەکانمان پێویستە و ئەویش لە کاتێکی نزیکدا دەتوانین دابینی بکەین".