ئازاد مستەفا، بەڕێوەبەری تەندروستیی پارێزگای هەڵەبجە رۆژی یەکشەممە ١٩ - ٠٩ - ٢٠٢١ بە تۆڕی میدیایی رووداوی راگەیاند، "دوای چەندین جار داواکاری لە لایەنە پەیوەندیدارەکان، بەتایبەتی حکومەتی عێراق و وەزارەتی تەندروستیی عێراق بۆ مامەڵەکردن لەگەڵ هەڵەبجە وەکو پارێزگا، بە خۆشحاڵییەوە وەزارەتی تەندروستیی عێراق رۆژی شەممە ١٨ - ٠٩ - ٢٠٢١ ساردکەرەوەیەکی تایبەت بە هەڵگرتنی ڤاکسینی فایزەر و بڕی هەزار و ١٧٠ ژەمە ڤاکسینی نارد بۆ هەڵەبجە و گەیشتە دەستمان".  بەڕێوەبەری تەندروستیی هەڵەبجە ئاماژەی بەوەش کرد، "ئەوەی گرنگ بوو بۆ ئێمە، ئەو مامەڵەیەی حکومەتی عێراق بوو کە ئاماژەیەکە بە مامەڵەکردن لەگەڵ هەڵەبجە وەکو پارێزگا".  ئازاد مستەفا سوپاسی هاونیشتمانیانی سنووری پارێزگای هەڵەبجەی کرد بۆ وەرگرتنی ڤاکسین و گوتی، تاوەکو ئێستا نزیکەی ٢٠ هەزار هاونیشتمانی ڤاکسینیان وەرگرتووە.  لە پارێزگای هەڵەبجە حەوت بنکەی وەرگرتنی ڤاکسین بۆ هاونیشتمانیان کراونەتەوە. بەڕێوەبەری تەندروستیی هەڵەبجە رایگەیاند، پێشتر لە لایەن بەڕێوەبەرایەتیی تەندروستیی سلێمانییەوە لەسەر بنچینەی ژمارەی دانیشتووانی پارێزگاکە ڤاکسینیان بۆ دەنێردرا.