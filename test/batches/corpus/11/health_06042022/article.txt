كۆمیسیۆنی تەندروستیی نیشتمانیی چین بڵاویكردەوە، رۆژی چوارشەممە ٢٠ هەزار و ٤٧٢ تووشبووی دیكەی كۆرۆنا لە چین تۆماركراون و ئەوەش بەرزترین ژمارەی تووشبووی رۆژانەیە لەو وڵاتە لەو كاتەوەی ڤایرۆسەكە بڵاوبووەتەوە.   بەرپرسانی چین دەڵێن، زیاتر لە ٨٠ % ی تووشبووەكان لە شاری شانگهای وڵاتن و حكومەتیش قەدەخەی هاتووچۆی لەو شارە راگەیاندووە و دەستی بە هەڵمەتێكی بەرفراوانی پشكنینیش كردووە بە مەبەستی كۆنترۆڵكردنی دۆخەكە و رێگەگرتن لە بڵاوبوونەوەی زیاتری ڤایرۆسەكە.   لە كۆتاییەكانی ساڵی ٢٠١٩ دا كۆرۆنا لە شاری وهانی چین بڵاوبووەوە و دواتریش گەیشتە شارەكانی دیكەی چین و وڵاتانی دیكەی جیهان.   تاوەكو ئاداری ٢٠٢٢ حكومەتی چین تا رادەیەكی زۆر بڵاوبوونەوەی كۆرۆنای راگرتبوو، بەڵام چەند هەفتەیەكە بڵاوبوونەوەی كۆرۆنا لە شانگهای زیادبووە.