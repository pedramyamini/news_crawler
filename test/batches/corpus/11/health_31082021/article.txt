نەخۆشخانەی ئاسا لە ساڵی ٢٠٢٠ تایبەتکرا بە تووشبووانی کۆرۆنا، بەڵام دوای چەند مانگێک بەهۆی دابیننەکردنی بودجە بۆ نەخۆشخانەکە داخرا.   شەماڵ جەبار یاوەر، بەڕێوەبەری گشتیی دەزگای تەندروستیی پێشمەرگە بە تۆڕی میدیایی رووداوی راگەیاند، بڕیارە رۆژی یەکشەممەی داهاتوو نەخۆشخانەکە بەڕووی تووشبووانی کۆرۆنادا بکرێتەوە، بۆ دابینکردنی بودجەکەش بافڵ تاڵەبانی، هاوسەرۆکی یەکێتیی نیشتمانیی کوردستان بڕیاریداوە لە دارایی یەکێتیی نیشتمانی کوردستانەوە بدرێت.  پزیشک و کارمەندانی نەخۆشخانەی ئاسا سەرجەمیان خۆبەخشبوون، بە گوتەی شەماڵ جەبار یاوەر، لەمەودواش ئەو خۆبەخشانە کاری تێدا دەکەنەوە، بەڵام لە بەرامبەردا بڕە پارەیەکی "زۆر سنووردار"یان پێدەدرێت.  نەخۆشخانەی ئاسا، ساڵی ٢٠٢٠ دەست بە دروستکردنی کراوە و هەمان ساڵ کرایەوە، ٧٠ قەرەوێڵەی بۆ نەخۆش هەیە و ١٠ ئامێری هەناسەی دەستکردیشی تێدایە.  لە نەخۆشخانە حکومییەکانی شاری سلێمانیدا، تەنیا ٢٤ ئامێری هەناسەی دەستکرد هەن، بە کردنەوەی نەخۆشخانەی ئاسا، ژمارەی ئامێرەکان دەبنە ٣٤ دانە.  لەبارەی هۆکاری کردنەوەی نەخۆشخانەکەش، بەڕێوەبەری گشتیی دەزگای تەندروستیی پێشمەرگە رایگەیاند، "هێشتا کۆرۆنا هەڕەشەیەکی جیددییە و دۆخەکە مەترسیی تێنەپەڕاندووە، هەروەها شوێنی چاودێریی چڕ لە زۆربەی نەخۆشخانەکان نەماون، بۆیە کردنەوەی نەخۆشخانەکە زۆر پێویستە. "  دوێنێ دووشەممە، وەزارەتی تەندروستیی هەرێمی کوردستان ئاماری رۆژانەی تایبەت بە ڤایرۆسی کۆرۆنای بڵاوکردەوە و رایگەیاند، ٢٠١٠ تووشبووی دیکە تۆمارکراون و ١٦ تووشبووی دیکەش گیانیان لەدەستداوە.  بەپێی ئامارەکە، لە سلێمانی ١٩٠٠ پشکنین کراوە و دەرکەوتووە کە ٦٣٦ کەس تووشی کۆرۆنا بوون، هەروەها چوار تووشبووش گیانیان لەدەستداوە، لە بەرامبەریشدا ٩٨١ تووشبوو چاکبوونەتەوە.