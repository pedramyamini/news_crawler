دەرمانەکە بە ناوی ئەدوکانومابە و لەلایەن کۆمپانیای دەرمانسازیی بایۆجێنی ئەمریکییەوە دروستکراوە. دەرمانەکە لە قۆناخەکانی سەرەتای تووشبوون بە نەخۆشیی ئەلزەهایمەر، کە بە نەخۆشی لەبیرچوونەوە ناسراوە، نیشتووی پڕۆتینێک بە ناوی ئەمیلۆید بێتا لە مێشکی مرۆڤ لادەبات بۆ ئەوەی زیانەکانی کەمبکاتەوە کە یەکێکیان بریتییە لە لەدەستدانی بیرەوەری.   فەرمانگەی خۆراک و دەرمانی ئەمریکا دەڵێت، تاقیکردنەوەکانی ئەو دەرمانە دەریخستووە کە دەتوانێت ئەو پەڵە پڕۆتینانە کەمبکاتەوە.   بڕیارە دەرمانەکە لەژێر ناوی ئەدوهێڵم بفرۆشرێت. فەرمانگە ئەمریکییەکە لەبارەی ئەنجامەکانیەوە دەڵێت، "ئەگەرچی داتاکانی ئەدوهێڵم لە رووی سوودەکانیەوە ئاڵۆزن، فەرمانگەی خۆراک و دەرمان بەو ئەنجامە گەیشتووە کە ئەدوهێڵم پەڵەکانی پرۆتینی ئەمیلۆید بێتا لە مێشکی نەخۆشەکاندا کەمدەکاتەوە و کەمبوونەوەی ئەو پەڵانەش چاوەڕوانیی زۆری لێدەکرێت سوودی گرنگی بۆ نەخۆش هەبێت. "  چارەسەرەکە لەلایەن ژمارەیەک پسپۆڕانی نەخۆشیی ئەلزەیهامەر و پزیشکەکانی دەمارەوە پەسندکراوە، بەڵام بەشێکی دیکەی پزیشکەکان دەڵێن، ئەنجامەکانی تاقیکردنەوەکە وەکو پێویست باش نین و پێویستیان بە بەڵگەی زیاترە.   هاوکات فەرمانگەی خۆراک و دەرمانی ئەمریکا دەڵێت، پێویستە دوای ئەم پەسندکردنە، بایۆجین تاقیکردنەوەیەکی دیکە لەسەر دەرمانەکەی ئەنجامبدات.   فەرمانگەکە دەڵێت، "ئەگەر دەرمانەکە وەکو ئەوەی لێی چاوەڕواندەکرێت کاری خۆی نەکات، ئەوا دەتوانین هەنگاو بنێین بۆئەوەی لە بازاڕ دووری بخەینەوە. "  ئەدوکانوماب لەسەر ئەو نەخۆشانە تاقیکرابوویەوە کە لە قۆناخی سەرەتای تووشبوون بە نەخۆشی ئەلزەهایمەر بوون و پەڵەی نیشتووی پرۆتینی ئەمیلۆید بێتا لە مێشکیاندا دۆزرابووەوە.   هەندێ لەوانەی کە دەرمانەکەیان لەسەر تاقیکرایەوە، تووشی هەڵئاوسانی مەترسیداری مێشک بوون. بایۆجین مەزەندەی دەکات کە نزیکەی ملیۆنێک و ٥٠٠ هەزار ئەمریکی پێویستیان بە دەرمانەکە بێت کە وەکو بۆی دانراوە، مانگانە بە نەخۆش دەدرێت.