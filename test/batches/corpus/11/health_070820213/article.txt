د. ئارام رۆستەم، سەرپەرشتیاری کڕینی ڤاکسین لە وەزارەتی تەندروستیی هەرێمی کوردستان بە رادیۆی رووداوی راگەیاند: "تاوەکو ئێستا نزیکەی ٦٠٠ هەزار ڤاکسین هاتووەتە هەرێمی کوردستان، نزیکەی ٤٥٠ هەزار ڤاکسین بەکارهاتوون. لە ١٣٥ شوێن ڤاکسین لێدەدرێت. ئەو کەسانەی ئامانج بوون کە ڤاکسینیان لێبدرێت، تاوەکو ئێستا ٧.٨ % ـیان بۆ جارێک ڤاکسینیان لێدراوە و ٤.٨ % ـیان لێیاندراوە. بە هەردوو جارەکەیش ١٢.٦ % ی خەڵکیش کوتراون. "  ژمارەی دانیشتووانی هەرێمی کوردستان نزیکەی شەش ملیۆن و ١٧٤ هەزار کەسە. ئەو کەسانەی لە سەروو ١٨ ساڵەوەن سێ ملیۆن و ٢٥٠ هەزار کەسن. بەشی تەکنەلۆژیای زانیاری لە وەزارەتی تەندروستی، رۆژانە لە رێگەی ئەو سیستمەی لە بەردەستیانە، ریزبەندی دەدەنە ئەو کەسانەی کە داوای وەرگرتنی ڤاکسین دەکەن.  سەرپەرشتیاری کڕینی ڤاکسین لە وەزارەتی تەندروستی گوتی: "ڤاکسین بۆ کەسانی سەروو تەمەنی ١٨ ساڵە. باشترین ڤاکسین کوتان نییە، بەڵکو بەستنی دەمامک و خۆپارێزییە. مەرج نییە هەرکەس ناوی بۆ کوتان تۆمار کرد، ناوی بێتەوە، چونکە بۆ ئەو کەسانەیە کە تەمەنیان زۆرە و نەخۆشیی درێژخایەنیان هەیە یان پزیشک و کارمەندی تەندروستین. "  لە هەرێمی کوردستان ڤاکسینەکانی فایزەر، ئەسترازێنیکا و سینۆفارم هەن. د. ئارام رۆستەم گوتی: "فایزەر لە دووانەکەی دیکە زیاترە. جاران هەشت بنکەی فایزەرمان هەبوو، بەڵام ئێستا ٢٥ بنکەی هەیە. هاوکات هەفتەی رۆژێک کوتانمان بۆ مامۆستایان داناوە کە سێشەممانە بۆ ئەوەی خوێندنی ساڵی داهاتوو دوانەکەوێت و لەو رۆژەدا تەنیا مامۆستایان دەکوترێن. "  وەزارەتی تەندروستی بڕیاری داوە کارتێک بۆ ئەو کەسانە دروست بکات کە ڤاکسینی کۆرۆنا لە خۆیان دەدەن تا وەک بەڵگەی کوتان بە کاری بهێنن.  د. ئارام رۆستەم گوتی: "ئەم کارتی ڤاکسینە بچووکە و لە گیرفاندا هەڵدەگیردرێت و باڕکۆدی نێودەوڵەتیی لەسەرە. لە فڕۆکەخانەی وڵاتاندا بەهۆی ئەو باڕکۆدەوە دەتوانێت بزانرێت کە دوو جار بە ڤاکسینی کۆرۆنا کوتراویت و چ جۆرێکت لێدراوە. بەڵام تاوەکو ئێستا دابەش نەکراوە. "  تاوەکو ئێستا لە هەرێمی کوردستان ٢٥٠ هەزار و ٢٦ تووشبووی ڤایرۆسی کۆرۆنا تۆمار کراون، لەو ژمارەیە ٢٠٤ هەزار و ٢٦١ کەس چاکبوونەتەوە و چوار هەزار و ٩٠٠ تووشبوویش مردوون.