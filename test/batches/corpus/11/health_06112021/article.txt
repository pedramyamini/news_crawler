ژمارەی تووشبووانی رۆژانەی کۆرۆنا لەو کیشوەرە، بەراورد بە هەفتەی رابردوو، ٧ % زیادیکردووە. ئەوە لەکاتێکدایە لە رۆژهەڵاتی نێوەڕاست ٢ %، ئاسیا ٦ %، ئەمریکای لاتین و ناوچەی کاریبی ١٨ %، ویلایەتە یەکگرتووەکان و کەنەدا ٣ % ژمارەی تووشبووانی رۆژانە کەمبووەتەوە.   رێکخراوی تەندروستیی جیهانی دەڵێت، ئەوروپا لەگەڵ ئاسیای نێوەڕاست دەبنە چەقی تووشبوون و مردن بە کۆرۆنا و نیو ملیۆن کەس تاوەکو شووباتی داهاتوو گیان لەدەستدەدەن.   هانس کلوج، بەڕێوەبەری لقی ئەوروپای  رێكخراوی تەندروستیی جیهانی دەڵێت، "خێرایی ئێستای بڵاوبوونەوەی کۆرۆنا بەنێو ٥٣ وڵاتەکەی ناوچەی ئەوروپا، جێگەی نیگەرانیی گەورەیە. ژمارەی تووشبووانی کۆرۆنا دووبارە لە ئاستی پێوانەیی نزیکدەبێتەوە و گۆڕاوی جۆری دەلتا کە خێراتر دەگوازرێتەوە، باوترین جۆرە کە لە ئەوروپا و ئاسیای نێوەڕاست بڵاوبووەتەوە. "  رێکخراوی تەندروستیی جیهانی هۆکاری بەرزبوونەوەی ژمارەی تووشبووان لە ئەوروپا دەگەڕێنێتەوە بۆ کەمیی ڤاکسین وەرگرتن و هەڵوەشاندنەوەی رێکارە خۆپارێزییەکان.   لێرە لە ئەڵمانیا، رۆژی هەینی، ژمارەی تووشبووانی رۆژانە گەیشتە ئاستێکی پێوانەیی و ٣٧ هەزار و ١٢٠ تووشبووی نوێ تۆمارکران، ئەوە وێڕای ئەوەی کە لە کۆی ٨٣ ملیۆن دانیشتوو، ٥٥.٦ ملیۆن کەس لەو وڵاتە دوو قورچکە ڤاکسینیان وەرگرتووە.   ستێفن زایبێرت، گوتەبێژی راوێژکاری ئەڵمانیا دەڵێت، "ئێمە ١٦ تاوەکو ١٧ ملیۆن پێگەیشتوومان هەیە کە ڤاکسینیان وەرنەگرتووە؛ سێ ملیۆن کەسی تەمەن سەرووی ٦٠ ساڵمان هەیە ڤاکسینیان وەرنەگرتووە. ئەوە وێڕای ئەوەی کە راستییەکان هەمووی دیارن و مەترسی وەرنەگرتنی ڤاکسین راستەقینەیە. ئەمە جێگەی نیگەرانییە. "  تێکڕای ٤٧ % ی خەڵکی ئەوروپا ڤاکسینیان وەرگرتووە، بەڵام هێشتا زۆر لە ٧٠ % یە کەمترە کە رێکخراوی تەندروستیی جیهانی دەڵێت بۆ کۆتاییهێنان بە پەتاکە پێویستە.   رێکخراوە تەندروستییە جیهانییەکە، خێراکردنی هەڵمەتی وەرگرتنی ڤاکسین و جێبەجێکردنی رێکارە خۆپارێزییەکان بە چارەسەر بۆ دەربازبوون لە شەپۆلی نوێ کۆرۆنا دادەنێت.