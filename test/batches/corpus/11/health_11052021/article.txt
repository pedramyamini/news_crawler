ئێوارەی رۆژی دووشەممە بەکاتی ئەمریکا و بەرەبەیانی ئەمڕۆ سێشەممە بەکاتی هەرێمی کوردستان، پاش توێژینەوەی ئیدارەی خۆراک و دەرمانی ئەمریکا لەسەر ئەو ڤاکسینە و دەرکەوتنی کاریگەرییەکەی، ئیدارەکە بە فەرمی مۆڵەتی بەکارهێنانی  ئەو ڤاکسینەی بۆ ئەو تەمەنەش پەسند کرد.  ئیدارەی خۆراک و دەرمانی ئەمریکا ئاماژەی بەوە کردووە، ڤاکسینی فایزەر بۆ گەنجان و نەوجەوانانیش ڤاکسینێکی سەلامەت و کاریگەرە و دەستپێکردنی کوتانی ئەو چینەی کۆمەڵگە وا دەکات بۆشایی نێوان ئەوانەی ڤاکسینیان وەرگرتووە لەگەڵ ئەوانەدا کەمتر ببێتەوە کە ڤاکسینیان وەرنەگرتووە.   توێژینەوەکانی ئەو ئیدارەیە کە پشكنینی بۆ ٢٠٠٠ خۆبەخش کردووە، دەریان خستووە تەنانەت کاریگەریی ئەو ڤاکسینە لەسەر نەوجەوانانی تەمەن ١٢ بۆ ١٥ ساڵان زۆر باشترە لە کاریگەریی بۆ سەر گەنجانی ١٨ تاوەکو ٢٥ ساڵان.   هەروەها پەسندکردنی ئەو ڤاکسینەش دەبێتە هۆکارێکی باش بۆ پاراستنی سەلامەتیی قوتابخانەکان و وا دەکات خوێندنی نێو پۆل لە قوتابخانەکانی ئەمریکا ئاسانتر بکات.  چاوەڕێش دەکرێت لە رۆژی پێنجشەممەوە یەکەم ڤاکسین لە باڵی کەسانی سەر بەو تەمەنە بدرێت.   د. جانێت ودکۆک، کۆمیسیاری ئیدارەی خۆراک و دەرمانی ئەمریکا:  "ئەمڕۆ رۆژێکی گرنگە کە تێیدا ئیدارەی خۆراک و دەرمانی ئەمریکا دەسەڵاتی بەکارهێنانی ڤاکسینی فایزەر - بایۆنتێکی فراوانتر کرد و بەمەش دەتوانێت رێگری بکات لە بڵاوبوونەوەی کۆڤید - ١٩ بۆ کەسانی تەمەن ١٢ ساڵان. ئەمە هەنگاوێکی گەورەیە بۆ وڵاتەکەمان. ڤاکسین لێدان لەنێو گەنجاندا وا دەکات زۆر نزیکتر بین لەوەی کۆتایی بە پەتاکە بهێنین. ئێستا دایکان و باوکان دەتوانن دڵنیابن لەوەی لەکاتی ئەم بڕیارەدا، توێژینەوەی گرنگ کراوە و داتای زانستی لەبەردەستدان، لەسەر ئەو بنەمایەش  دەسەڵاتی بەکارهێنانمان بەو ڤاکسینە داوە. "