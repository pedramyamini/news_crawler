مۆدێرنا، فایزەر، ئەسترازێنیکا، جۆنسن ئەند جۆنسن، سپوتنیک ڤی و سینۆفارم ئەو شەش ڤاکسینەن کە لە زۆربەی وڵاتانی جیهان مۆڵەتی بەکارهێنانیان وەرگرتووە.   کۆمپانیای دروستکەری ئەو ڤاکسینانە وەکو هەر کۆمپانیایەکی دیکەی داهێنانکار، خاوەنی هزری داهێنانی ڤاکسینەکەیانن، واتە هیچ وڵات یان کۆمپانیایەکی دیکە ناتوانێت بێ مۆڵەتی ئەوان ڤاکسینەکەیان کۆپی بکات و لای خۆی بەرهەم بهێنێت.   کەم دەستکەوتنی ڤاکسین لەلایەن وڵاتە هەژارەکانەوە وایکردووە، وڵاتانی وەکو هیندستان و ئەفریقیای باشوور داوا بکەن مافی خاوەندارێتیی هزریی لەسەر ڤاکسینەکان لاببردرێت.   ستیفان دوجاریک، گوتەبێژی سکرتێری گشتیی نەتەوە یەکگرتووەکان: "ئەمە دەبێتە دەرفەتێک بۆ ئەوەی بەرهەمهێنەرانی ڤاکسین زانیاری و تەکنەلۆژیای خۆیان هاوبەشی پێبکەن کە ئەوەش وادەکات بەرهەمهێنانی ڤاکسین لە نێوخۆی وڵاتان بەرفراوانتر بێت. "  سەرۆکی رووسیاش پشتیوانیی خۆی بۆ لابردنی مافی خاوەندارێتیی هزری لەسەر ڤاکسینەکان دەردەبڕێت، ئەمە لەکاتێکدایە کە وڵاتەکەی توانیی سپوتنیک ڤیی وەکو یەکەمین ڤاکسینی دژی کۆرۆنا لەسەر ئاستی جیهان دروستبکات و ئێستاش خەریکی دروستکردنی ڤاکسینێکی دیکەیە دژی کۆرۆنای گۆڕاو.  ڤیلادیمیر پووتین، سەرۆکی رووسیا دەڵێت، "بێگومان رووسیا پاڵپشتی لەم هەنگاوە دەکات. لەم بارودۆخەدا هەر وەکو پێشتریش چەندین جار گوتوومە، نابێت ئێمە بیر لە کۆکردنەوەی زۆرترین قازانج بکەینەوە، بەڵکو دەبێت بیر لە مسۆگەرکردنی سەلامەتیی خەڵک بکەینەوە. "  هەرچی ئەوروپییەکانن پێیان وایە، لابردنی مافی خاوەندارێتیی هزریی لەسەر ڤاکسینەکان بە تەنیا بەس نییە بۆ ئەوەی ڤاکسین بە هەموو وڵاتان بگات.   ئیمانوێل ماکرۆن، سەرۆکی فەرەنساش لەو بارەوە دەڵێت، "کێشەکە لە مافی خاوەندارێتیی هزرییدا نییە. دەکرێت مافی خاوەندارێتیی هزری بە هەندێک تاقیگە بدەیت کە رەنگە هەر نەزانن بەرهەمی بهێنن. پرسە سەرەکییەکە لە دابەشکردنی ڤاکسینەکاندایە، پێویستە لە رێگەی کۆڤاکسەوە دابەشبکرێت. ئەوروپییەکان کاریان لەسەر ئەم شتە کردووە".   لە بەشێکی دیکەی قسەکانیدا ماکرۆن ئاماژە بەوە دەدات، "پرسێکی دیکە ئەوەیە کە نابێت هەناردەکردنی پێکهاتەکانی ڤاکسین و خودی ڤاکسینەکانیش قەدەخەبکرێت. ئێستا ئەمریکا و بەریتانیا هەناردەکردنی بەشێکی زۆری ئەو پێکهاتانەیان قەدەخەکردووە. ئێستا ١٠٠ % ی ئەو ڤاکسینانەی لە ئەمریکا بەرهەمدەهێنرێن، بە ئەمریکییەکان دەدرێن. لە ئەوروپا، ئێمە ١١٠ ملیۆن ڤاکسینمان بەرهەمهێناوە. ٤٥ ملیۆنمان هەناردە کردووە و ٦٥ ملیۆنەکەی دیکەشی بۆ خۆمان هێشتوونەتەوە. ئێمە بەخشندەترینی جیهانین. "  یێنس شپان، وەزیری تەندروستیی ئەڵمانیا دەڵێت، "کێشەی سەرەکیی مافی خاوەندارێتیی هزریی نییە، بەڵکو توانای بەرهەمهێنانەکەیە. بەتایبەتیش بەرهەمهێنانی ڤاکسینەکان لە رێگەی تەکنەلۆجیای mRNA ئەمە شتێک نییە بتوانی تەنیا بە هەبوونی مۆڵەت، بەئاسانی لە هەر شوێنێک یان لە هەر کارگەیەک بتەوێت دروستی بکەیت، چ لە ئەڵمانیا بێت، یان چین بێت یانیش لە چیلی. ئەمە هەمووی پەیوەندیی بە گواستەنەوەی تەکنەلۆژیاوە هەیە. "  کۆمپانیا دەرمانسازەکان دژی ئەوەن مافی خاوەندارێتیی هزریی ڤاکسینەکانیان لێ بسەندرێتەوە. هەروەها بۆ ئەوەی پێشنیازەکەی ئەمریکا بکرێتە یاسا و جێبەجێبکرێت، پێویستە هەر ١٦٤ وڵاتە ئەندامەکەی رێکخراوی بازرگانیی جیهانیی پەسندی بکەن. ئەوەش وادەکات سەرکەوتنی پێشنیازەکە ئاسان نەبێت.