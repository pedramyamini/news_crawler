د. بژار مووسا، گوتەبێژی بەڕێوەبەرایەتیی تەندروستیی هەولێر بە رادیۆی رووداوی راگەیاند: "ئێمە رێکارەکانی خۆمان بۆ رووبەڕووبوونەوەی شەپۆلی نوێی ڤایرۆسی کۆرۆنا گرتووەتە بەر. ئومێدەوارین هاووڵاتییان پابەندی رێنماییەکان بن بۆ ئەوەی بتوانین پێکەوە رێگری لە بڵاوبوونەوەی بکەین. پێمان وایە ئەم جۆرە نوێیە مەترسیدارە و خۆپارێزی تاکە چارەسەرە. ئەم جۆرەیان خێرایی بڵاوبوونەوەی گەلێک زۆرە. "  ئەگەرچی ژمارەی تووشبووانی کۆرۆنا بەراورد بە پێشووتر کەم بووەتەوە، بەڵام هێشتا مەترسییەکانی کۆرۆنا ماون و وەزارەتی تەندروستیی عێراق و هەرێمی کوردستانیش هۆشداری هاتنی شەپۆلێکی دیکەی کۆرۆنا دەدەن.  وەزارەتی تەندروستیی عێراق دەڵێت، شەپۆلێکی نوێی کۆرۆنا رووی لە عێراق کردووە کە تووند و مەترسیدارترە به‌راورد به شەپۆلەکانی یەکەم و دووەم، تەندروستیی هەرێمی کوردستانیش ئاماژە بەوە دەکات کە ئامادەکارییان بۆ ئەو شەپۆلە نوێیە کردووە.  دەلتا کۆرۆنا جۆرێکی گۆڕاوی کۆڤید ١٩ یە و لە ناوچەکەدا بڵاوبووەتەوە و سێیەمین شەپۆلی ئەو ڤایرۆسەیە. رێکخراوی تەندروستیی جیهانییش مەترسییەکانی ئەم ڤایرۆسە ناشارێتەوە و دەڵێت: بە لایەنی کەمەوە لە ٩٢ وڵاتدا تۆمارکراوە.  نیشانەکانی دەلتا زۆر تووندتر دیارە، لەوانە ئازاری گەدە، هێڵنج، رشانەوە، کەمبوونەوەی ئارەزووی خواردن، گرفتی بیستن و ئازاری جوومگەکان.  ئێستا کە لە عێراق و هەرێمی کوردستاندا جۆرە جیاوازەکانی ڤایرۆسی کۆرۆنا لە هاووڵاتییان دەدرێن. هاوکات هەندێک کەسیش گلەیی ئەوە دەکەن کە ماوەیەکی زۆرە ناویان بۆ کوتان تۆمارکردووە و هێشتا ناویان نەگەڕاوەتەوە.  گوتەبێژی بەڕێوەبەرایەتیی تەندروستیی هەولێر دەڵێت: "ئەم ڤاکسینانەی کە هەن بە گوێرەی توێژینەوەکانی رێکخراوی تەندروستی زۆر باشن و دەبنە مایەی رزگارکردنی مرۆڤایەتی، بەڵام ئەوەیشیان نەشاردووەتەوە کە رێژەی پارێزەرییەکەی ١٠٠ % نییە و لەنێوان ٩٢ % بۆ ٩٤ % دایە. بۆیە داوا لە هاووڵاتییان دەکەین بچن ڤاکسین لە خۆیان بدەن، چونکە بە لایەنی کەمەوە ٩٠ % پارێزراو دەبن. نەهاتنەوەی ناوی هەندێک کەس بۆ کوتان بە ڤاکسینی کۆرۆنا رەنگە پەیوەندیی بەوەوە هەبێت کە کەسی لەوانە شیاوتر بۆ کوتان هەبێت و ئەوان گەنج بن. سیستمی ناوهاتنەوەکە خۆکار و دیجیتاڵییە و بە دەست کەس نییە کە ناو بۆ کوتان بێتەوە یان نا. "  ڤایرۆسی کۆڤید ١٩ لە سەرەتای بڵاوبوونەوەیەوە بە وڵاتانی جیهاندا چەند جارێک گۆڕانکاریی بەسەردا هاتووە. هەر کاتێک ڤایرۆسەکە خۆی دەگۆڕێت، گۆڕانکاری بەسەر نیشانەکانی تووشبوواندا دێت.  لە هەرێمی کوردستان لە ١ ـی ئاداری ٢٠٢٠ ـدا تووشبوونی چوار کەس بە کۆرۆنا لە سلێمانی راگەیێندرا. لەو کاتەوە تا ئێستا بە گشتی ١٨٥ هەزار و ٧١٦ کەس تووشی کۆرۆنا بوون. لەو ژمارەیە چوار هەزار و ٤٧٧ کەسیان مردوون و ١٧٣ هەزار و ٦٩٠ کەسیان چاک بوونەتەوە کە رێژەی  ٩٣.٥ % ی تووشبووەکان چاک بوونەتەوە، ٢.٤ % مردوون و ٤.١ % ـیش لەژێر چاودێریدان، ٣٨.٤ % یان لە رەگەزی مێ و ٦١.٦ % ـی تووشبووانیش لە رەگەزی نێرن.