ئەمڕۆ سێشەممە ٠٤ - ٠١ - ٢٠٢٢ بەڕێوەبەرایەتیی تەندروستیی هەولێر راگەیێندراوێکی بڵاوکردەوە و ئاماژەی بەوەکرد، لە ٠١ - ٠٢ - ٢٠٢٢ ئەوەی ڤاکسینی کۆرۆنا یاخود پشکنینی هەفتانەی (PCR) نەبێت ناتوانێت سەردانی دەزگاکانی تەندروستی بکات و " لەمبارەوە ئاگاداری گشت دەزگاکانی تەندروستیی سنووری بەڕێوەبەرایەتیی گشتیمان دەکەینەوە، لەبەر بەرژەوەندیی گشتی و پاراستنی گیانی هاووڵاتییان" پابەندی بڕیارەکە بن.  د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە رووداوی راگەیاند، ئەمڕۆ سێشەممە لیژنەی باڵای بەرەنگاربوونەوەی کۆرۆنا کۆبووەتەوە و چەند بڕیارێکی نوێی لەبارەی خۆپارێزی و رێگریکردن لە تەشەنەکردنی ڤایرۆسی گۆڕاوی ئۆمیکرۆن دەرکردووە و ئەمڕۆ لە راگەیێندراوێکدا بڵاودەکرێتەوە.  لە راگەیێندراوەکەی بەڕێوەبەرایەتیی تەندروستیی هەولێردا هاتووە، "ئاگاداری دەستەی کارگێڕیی دەزگاکانی تەندروستی دەکەینەوە هەر فەرمانبەرێک یاخود هاووڵاتییەک لە رێککەوتی ٠١ - ٠٢ - ٢٠٢٢ ڤاکسینی کۆرۆنا یاخود پشکنینی هەفتانەی (PCR)ی نەبێت ناتوانێ سەردانی سەرجەم دەزگاکانی تەندروستی سەر بە بەڕێوەبەرایەتیمان بکات".  بەڕێوەبەرایەتیی تەندروستیی هەولێر جەختی لەوە کردووەتەوە، ئەو بڕیارە نەخۆشخانە فریاکەوتنەکان ناگرێتەوە.