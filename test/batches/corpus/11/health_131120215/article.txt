وەزارەتی تەندروستی و ژینگەی عێراق، ئەمڕۆ شەممە، لە راگەیێندراوێکدا سەبارەت بە دۆخی تەشەنەکردنی پەتای کۆرۆنا رایگەیاند، "لە ٢٤ کاژێری رابردوودا ٥٩١ کەسی دیکە لە عێراق و هەرێمی کوردستان تووشی ڤایرۆسی کۆرۆنا بوون، هەروەها  هەزار و ٣٧٥ تووشبووی دیکەی کۆرۆنا چاکبوونەوە، بەڵام ١٢ تووشبووی دیکەی کۆرۆنا لە هەولێر و سلێمانی و دهۆک گیانیان لەدەستدا. "  بەپێی وەزارەتی تەندروستیی عێراق، لە ٢٤ کاژێری رابردوودا زۆرترین تووشبوون بە کۆرۆنا لە ئاستی عێراق و هەرێمی کوردستان لە پارێزگای دهۆک تۆمارکراوە، زۆرترین چاکبوونەوەش لە پارێزگای هەولێر بووە.  بەپێی ئامارەکانی وەزارەتی تەندروستیی عێراق تاوەکو ئێستا شەش ملیۆن و ٥٤٧ هەزار و ٧٧٩ کەس لە عێراق و هەرێمی کوردستان بە پێکوتە دژی ڤایرۆسی کۆرۆنا کوتراون.  ئامارەکانی وەزارەتی تەندروستی دەری دەخەن کە رۆژی هەینی ٨٩٢ تووشبوو تۆمارکراون، بەوپێیەبێت ژمارەی تووشبوون ئەمڕۆ شەممە ١٣ - ١١ - ٢٠٢١ نزیکەی ٣٠٠ کەس کەمیکردووە.   وەزارەتی تەندروستیی عێراق تاوەکو ئێستا ٢ ملیۆن و ٦٨ هەزار و ٣٨٨ کەس لە عێراق و هەرێمی کوردستان تووشی کۆرۆنا بوون، ٢ ملیۆن و ٢٣ هەزار و ٦٨٣ لەو تووشبووانە چاکبوونەتەوە، واتا ٩٧.٨ % ی تێکڕای تووشبووان، هەروەها ٢١ هەزار و ٢٢٢ تووشبووی کۆرۆنا هێشتا چارەسەر وەردەگرن و ١٤٨ یان لەژێر چاودێری چڕدان، بەڵام تاوەکو ئێستاش ٢٣ هەزار و ٤٨٣ تووشبووی کۆرۆنا لە عێراق و هەرێمی کوردستان گیانیان لەدەستداوە.