بەرزبوونەوەی خواست بۆ نەوت، کرانەوەی ئابووریی ئەوروپا، ئەمریکا و چین لە لایەک هاوکات ناڕوونی لە گەڕانەوەی ئەمریکا بۆ نێو رێککەوتنی ئەتۆمیی ئێران کە بووەتە هۆی ئەوەی دیارنەبێت کەی نەوتی ئێران دەگەڕێتەوە نێو بازاڕەکان هەموو ئەو هۆکارانە پاڵنەری بەرزبوونەوەی نرخی نەوتن.   ئەمساڵ نەوت بە سوودوەرگرتن لە دابەشکردنی پێکوتەکانی کۆرۆنا لە هەر یەک لە وڵاتانی ئەوروپا، ئەمریکا و چین کە بەکاربەری سەرەکیی نەوتن نرخەکەی بەرزبووەتەوە. وڵاتانی رێکخراوی هەناردەکاری نەوت و رووسیاش کە سەرکردایەتیی وڵاتانی دەرەوەی رێکخراوەکە دەکات بۆ گەڕانەوەی هاوسەنگی بۆ نرخەکانی نەوت ئاستی بەرهەمهێنانیان کەمکردەوە. لە ١٣ مانگی رابردوودا هاودەنگییەکی باش لەنێوان وڵاتانی هاوپەیمانییەتیی ئۆپێک پڵەسدا هەبووە کە ٢٣ وڵاتی بەرهەمهێنەری نەوت لەخۆ دەگرێت.   ئەو نرخەی ئێستا مامەڵەی پێوەدەکرێت هاوتای مانگی نیسانی ساڵی ٢٠١٩ ـە کە هەر بەرمیلێک نەوت لە دەوروبەری ٧٣ دۆلار مامەڵەی پێوەدەکرا. نرخی نەوت ئێستا گەڕاوەتەوە پێش سەردەمی کۆرۆنا، بەڵام گەڕانەوەی خواست پێشبینیدەکرێت تاوەکو کۆتاییەکانی ٢٠٢٢ بخایێنێت.   جگە لە کاریگەریی پەتای کۆرۆنا کە لە ماوەی زیاتر لە ساڵێك یاری بە نرخی نەوت کردووە ئێستا مژاری گەڕانەوەی نەوتی ئێرانیش بووەتە جێگەی مشتومڕ. ئەوەی جێگەی هاوڕابوونی شرۆڤەکارانی نەوتە ئەوەیە ئێران کە ئێستا ئاستی هەناردەی نەوتی بۆ خوار ملیۆنێک بەرمیلی رۆژانە دابەزیوە و پێشتریش بەهۆی سزا قورسەکان واشنتن رۆژانە کەمتر لە ٢٠٠ هەزار بەرمیل نەوتی هەناردە دەکرد، بە گەڕانەوەی ئەمریکا بۆ نێو رێککەوتنی ئەتۆمی و پابەندبوونی ئێران بە بڕگەکانی رێککەوتنەکە، واشنتن سزاکانی سەری سووک دەکات ئەمەش راستەوخۆ رێگە بە ئێران دەدات ملیۆنان بەرمیل نەوت بخاتە بازاڕەوە کە وەک باسدەکرێت تاران لە دۆخی ئێستا بەلابردنی سزاکانی سەری توانای هەیە چوار ملیۆن بەرمیل هەناردە بکات.   ئێستا کە گفتوگۆ لەنێوان ئێران و وڵاتانی ئەندام لە رێککەوتنی ئەتۆمی دەکرێت، بازرگانانی نەوت چاودێریی گەڕانەوەی نەوتی ئێران دەکەن بۆ نێو بازاڕەکان دەکەن. بەڵام عەباس عێراقچی، جێگری وەزیری دەرەوەی ئێران پرسیار دەخاتەوە سەر ئەو چانسەی پێش هەڵبژاردنی سەرۆکایەتیی ئێران کە لە ١٨ی ئەم بەڕێوەدەچێت ئەمریکا بگەڕێتەوە نێو رێککەوتنی ئەتۆمی.   بابەتێکی دیکە کە کاریگەریی بەسەر نرخی نەوت هەیە و بازرگانانی نەوت گرنگی پێدەدەن، کۆبوونەوەی ئەمڕۆی بانکی ناوەندی ئەمریکایە. بانکی ناوەندی ئەمریکا لە کۆبوونەوەی ئەمڕۆ سێشەممەیدا تاوتوێی کەمکردنەوەی هاوکارییە داراییەکانی بۆ کۆمپانیاکان دەکات. لە ئەمریکا زۆر لە کۆمپانیا و بازرگانییەکان لەدوای تەشەنەکردنی ڤایرۆسی کۆرۆنا پشت بە هاوکاری حکومەتی فیدڕاڵی و بانکی ناوەندی دەبەستن. کەمکردنەوەی هاوکارییە داراییەکان کاریگەریی راستەوخۆی لەسەر چالاکیی کۆمپانیاکان دەبێت.