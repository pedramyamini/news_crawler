سالار ساڵح، خاوەنی ئۆتۆمبێلی کارەباییە و لەبارەی بارگاویکردنەوەکەی دەڵێت، "بەم شاحینەیە شەحنی دەکەیتەوە، نزیکەی هەشت کاژێر پێویستە بۆ بارگاویکردنەوە و دەکرێت نزیکەی ٤٠٠ کیلۆمەتریش پێی بڕۆیت. "  لە گەشتێکدا جیاوازیی و تایبەتمەندییەکانم لە خاوەنەکەی پرسی. سالار ساڵح، ئاماژەی بەوە کرد، تێچووی ئۆتۆمبێلەکە لە هەموولایەکەوە کەمترە. خێراترە و هێزی بزوێنەریشی زیاترە. مانگانە ئەگەر بە پارە حیسابی بکەی من ١٢ هەزار دینار کارەبام پێویستە و دەتوانم زیاتر لە هەزار کیلۆمەتر پێی بڕۆم.  ئۆتۆمبێلە تەواو کارەباییەکان هێشتا لە هەرێمی کوردستان و عێراق نەهاتوونەتە بازاڕ، بەڵام ئۆتۆمبێلە هایبریدەکان تا رادەیەک خەریکن جێی خۆیان دەکەنەوە. هایبرید واتە ئەو ئۆتۆمبێلانەی کە بەشێک لە هێزی بزوێنەرەکە دەکەوێتە سەر باترییەکی تایبەتی کارەبایی کە خۆی خۆی بارگاوی دەکاتەوە.  نینەب شەمعون، بەرپرسی راهێنانە لە کۆمپانیای ئۆتۆمبێل، دەڵێت، ئەم ئۆتۆمبێلانە نزیکەی ٢٠ % بۆ ٢٢ % بەنزین کەمتر دەسووتێنن و لەگەڵ ئەوەشدا بزوێنەرەکەیان بۆ ژینگە و کەشوهەوای گونجاوی خۆمان دروستکراوە.  چیا ئیسماعیل، بەرپرسی فرۆش لە کۆمپانیای ئۆتۆمبێلە، دەڵێت، هێزی مەکینەیان زیاترە، بەنزین کەمتر دەسووتێنن و خێراتریشن و بە دۆستی ژینگەش ناسراون.   ئۆتۆمبێلە هایبریدەکان بەپێی ژینگەی و کەشوهەوای ئەو وڵاتانە دروستدەکرێن کە بۆی دەنرێدرێن.  سەرەکیترن هەنگاو بۆ هێنانی ئۆتۆمبێلی کارەبایی دانانی وێستگەی بارگاویکردنە. بارگاویکردنی هەر ئۆتۆمبێلێکی کارەبایی لە وێستگەی نزیکەی نیو کاژێر و لە ماڵەوەش نزیکەی هەشت کاژێری پێویستە.   بەپێی ئامارەکانی رێکخراوی ستاتیستا بۆ ئامارە جیهانییەکان زیاتر لە ١١ ملیۆن ئۆتۆمبێلی تەواو کارەبایی لە جیهاندا هەن کە پێشبینی دەکرێت تاوەکو ساڵی ٢٠٣٠ ئەو ژمارەیە بگاتە زیاتر ١٤٥ ملیۆن ئۆتۆمبێل.