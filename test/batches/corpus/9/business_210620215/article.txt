خزر دێوەلی، بەڕێوەبەری پلاندانان و بەدواداچوون لە بەڕێوەبەرایەتیی گشتیی کشتوکاڵی دهۆک بە رادیۆی رووداوی راگەیاند: "ئەمساڵ زیاتر لە ٩٠٠ هەزار دۆنم زەوی لە سنووری پارێزگاکەماندا کرابوونە گەنم و پێشبینیمان دەکرد ٥٠٠ هەزار تۆن گەنم بەرهەممان هەبێت، بەڵام بەهۆی وشکەساڵی و کەمبارانییەوە رێژەی گەنممان کەم بووەتەوە و لەوانەیە ٢٩٧ هەزار تۆن گەنممان هەبێت. بۆیە ئەمساڵ جووتیاران دووهێندەی پار گەنمیان لێ وەردەگیردرێت. "  کشتوکاڵی دهۆک لە مانگی دووەوە ناوی جووتیارانی تۆمار کردووە و رادەستی وەزارەتی کشتوکاڵی کردووە ئەویش رادەستی بەغدای کرووە بۆ دیاریکردنی پشکی هەرێمی کوردستانی. پارێزگای دهۆک لە پشکی هەرێمی کوردستان ١١١ هەزار تۆنی بۆ وەرگرتنی گەنم بەر دەکەوێت.   رۆژ سێشەممە سایلۆکانی سنووری پارێزگای دهۆک دەکرێنەوە کە سایلۆکانی زاخۆ، فەیدی و شێخانن. پێشتریش هەردوو کۆمپانیای قەیوان و خۆشناو لە سەرەتای مانگی حوزەیراندا دەستیان بە وەرگرتنی گەنم کرد.  خزر دێوەلی گوتی: "بۆ ئەوەی ئاسانکاری بۆ جووتیارانی پارێزگای دهۆک بکەین تا تووشی بارگرانی نەبن کە گەنم بەرنە هەولێر بۆ کۆمپانیای خۆشناو، لە سێ رۆژی ئایندەدا لە گۆڕەپانی روڤیا گەنم لەلایەن کۆمپانیاکانی قەیوان و خۆشناوەوە وەردەگیردرێت. "   ئەمساڵ لە چاو ساڵانی پێشوودا وەرگرتنی گەنم دوا کەوت و نازم کۆچەر، سەرپەرشتیاریی سایلۆکانی پارێزگای دهۆک گوتی: "بەغدا هۆکارێکی سەرەکی بوو بۆ ئەوەی وەرگرتنی گەنم دوا بکەوێت. ئەوەیش بەهۆی ئەوەی کە وشکەساڵی رێژەی بەرهەمی گەنمی گۆڕی و وەزارەتی بازرگانیی عێراق پێویستی بەەو بوو بە پلانەکەیدا بچێتەوە. "  نزیکەی ١٥ رۆژە دەیان جووتیار لە زاخۆ نۆرەیان گرتووە بۆ ئەوەی گەنمەکەیان رادەستی سایلۆی زاخۆ بکەن.  نازم کۆچەر گوتی: "نۆرەگرتنی جووتیاران تەنیا بۆ ئەوەیە زوو گەنمەکەیان وەربگیردرێت بۆ ئەوەی دوایی زووتر پارە وەربگرن. "  ئەحمەد سامی، بەڕێوەبەری کشتوکاڵی قەزای زاخۆیش گوتی: "سایلۆی زاخۆ رۆژانە لە کاژێر ٠٨: ٠٠ ـی بەیانی تا ٠٦: ٠٠ ـی ئێوارە گەنم وەردەگرێت. "  وەزارەتی بازرگانی و پیشەسازیی هەرێمی کوردستان لە روونکردنەوەیەکدا رایگەیاند کە لەلایەن وەزارەتی بازرگانیی حکومەتی عێراقەوە بۆ وەرگرتنی گەنمی ئەمساڵی جووتیاران ئاگادارکراونەتەوە و هەر بەوهۆیەوە داوا لە سایلۆکان کراوە رۆژی سێشەممە ٢٢/٦/٢٠٢١ یەکەم رۆژی دەستپێکی وەرگرتنی گەنم بێت لە سەرجەم سایلۆکانی هەرێمی کوردستان، داواش لە جووتیاران دەکات پابەندی رێکارەکانی دیاریکراوبن بۆ گەیاندنی گەنمەکانیان بە سایلۆکان.  رۆژی پێنجشه‌ممه ٢٠ی ئایاری ٢٠٢١ پاش چەند کۆبوونەوەیەک بە ئامادەبوونی وەزیری بازرگانی و پیشه‌سازیی حكومه‌تی هه‌رێمی كوردستان له‌گه‌ڵ بەڕێوەبەری بازرگانی دانەوێڵە و دانانی پلانی بەبازاڕکردن لەلایەن وەزارەتی بازرگانی حکومەتی فیدراڵ و کۆبوونەوەی ئەو بەڕێوەبەرایەتییانە لەگەڵ پارێزگاکانی هەرێمی کوردستان بۆ دیاریکردنی نوێنەرەکانیان لە پرۆسەی بە بازاڕکردنی گەنمی جووتیاران بۆ ساڵی ٢٠٢١، بڕیار لەسەر نرخی تۆنێك گه‌نم به‌م شێوه‌یه‌ی خواره‌وه درا:  ١ - گەنمی نمرە یەک بە ٦١٠ دینار  ٢ - گەنمی نمرە دوو بە ٥٣٠ دینار  ٣ - گەنمی نمرە سێ بە ٤٧٠ دینار