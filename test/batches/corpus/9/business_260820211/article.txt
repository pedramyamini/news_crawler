لە دوو هەفتەی رابردوودا نرخی تەبەقەیەک هێلکە بۆ سەرووی پێنج هەزار دینار بەرزبووەوە. موزەفەر سابیر، بەڕێوەبەری چاودێریی بازرگانیی پارێزگای هەولێر هۆکارەکەی بۆ زۆریی تێچووی بەرهەمهێنانی هێلکە و وشکەساڵی گەڕاندەوە.  موزەفەر سابیر بە (رووداو)ی گوت: "دوای گلەیی و سکاڵای هاووڵاتیان لە بەرامبەر گرانبوونی هێلکە ١٠ رۆژ لەمەوبەر بە فەرمانی پارێزگاری هەولێر و بە هەماهەنگی لەگەڵ وەزارەتی بازرگانی و وەزارەتی کشتوکاڵ، لێژنەیەکی باڵامان پێکهێنا بۆ بەدواداچوونی ئەم کێشەیە".  ئەو لیژنەیە پێکهاتبوو لە بەڕێوبەرایەتیی چاودێریی بازرگانیی پارێزگای هەولێر، بەڕێوەبەرایەتیی ڤێتێرنەری، بەڕێوەبەرایەتیی سامانی ئاژەڵ، بەڕێوەبەرایەتیی ئاسایشی بازگەکان و بەڕێوەبەرایەتیی ئاسایشی ئابووری.  موزەفەر سابیر گوتی: "لێژنەکە سەردانی سەرجەم پەلەوەرخانەکانی هەولێری کرد، بۆ ئەوەی بزانین بەرهەمهێنانی هێلکە ئێستا چەندە و پێشتر چەند بووە. هەروەها سەردانی مارکێت و دووکانەکانیشمان کرد، لەگەڵ خاوەن پەرلەوەرخانەکان و کۆگاکانیش کۆبووینەوە. دوای دیراسەیەکی ورد بڕیارماندا بەشێک لە قازانجی پەلەوەرخانەکان و کۆگاکان کەمبکرێتەوە بۆ ئەوەی نرخی هێلکە دابەزێت، بە جۆرێک یەک تەبەقە هێلکە بە پێنج هەزار دینار بگاتە دەستی کڕیار".  مزەفەر سابیر ئاماژەی بەوەشدا بۆ ئەوەی قەیرانی هێلکە دروست نەبێت، لێژنەکە بڕیاری داوە هەناردەکردنی هێلکە بۆ دەرەوەی سنووری پارێزگای هەولێر رابگیرێت.  بەپێی ئاماری بەڕێوەبەرایەتیی چاودێریی بازرگانیی هەولێر لە پارێزگای هەولێر هەشت پرۆژەی هێلکە هەن، بەرهەمی ئەو پرۆژانە رۆژانە سێ هەزار و ٥٠٠ کارتۆن هێلکەیە. ناوەندی هەولێر و دەوروبەری پێویستی بە دوو هەزار و ٥٠٠ کارتۆن هێلکەیە.      بەپێی ئاماری بەڕێوەبەرایەتیی چاودێریی بازرگانیی هەولێر لە پارێزگای هەولێر هەشت پرۆژەی هێلکە هەن، بەرهەمی ئەو پرۆژانە رۆژانە سێ هەزار و ٥٠٠ کارتۆن هێلکەیە. ناوەندی هەولێر و دەوروبەری پێویستی بە دوو هەزار و ٥٠٠ کارتۆن هێلکەیە.