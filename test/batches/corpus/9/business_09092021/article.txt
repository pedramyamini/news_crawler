ئاوات شێخ جەناب، وەزیری دارایی و ئابووریی هەرێمی کوردستان لە هەڤپەیڤینێکدا لەگەڵ سەنگەر عەبدولڕەحمان ئاماژەی بەوە کرد، حەوت ساڵە بە بیانووی جیاوازەوە گەمارۆ خراوەتە سەر هەرێمی کوردستان، ئەو دۆخەش هەرێمی کوردستانی تووشی قەرزێکی زۆر کردووە کە ٢٨ ملیارە.     بە گوتەی ئاوات شێخ جەناب، ئەو سیاسەتەی لەلایەن عێراقەوە بەرامبەر هەرێمی کوردستان جێبەجێ دەکرێت "زاڵمانەیە".    لەبارەی راگرتنی مووچەوە، گوتی زیاتر لە ٢٠ هەزار مووچەمان راگرتووە کە بەشێکیان پێداچوونەوەیان بۆ دەکرێت و بەشێکیشیان دەبڕدرێن.     پرۆسەی چاکسازی وەکو ئاوات شێخ جەناب گوتی، ئێستا بووەتە یاسا و هەموو کەسێک دەگرێتەوە، "لەبەر ئەوە بەبێ جیاوازی مامەڵە لەگەڵ هەموو دۆسێکاندا دەکرێت. " نموونەی بە راگرتنی مووچەی پلە تایبەتەکان هێنایەوە و گوتی، "بەرپرسی زۆر باڵای تێدایە. " دەشڵێت، "یاسای چاکسازی ١٠٠ % وەکو خۆی جێبەجێ دەکرێت.  ئاوات شێخ جەناب رایگەیاند، دەرکەوتنی ئەنجامەکانی چاکسازیش لە شەو و رۆژێکدا نابێت و لانی کەم چوار ساڵی پێویستە. لەبارەی کێشە ناوخۆییەکانی یەکێتی و کاریگەرییان لەسەر پرۆسەی چاکسازیش قسەی کرد و گوتی، "هیوادارم بەخێر بشکێتەوە بۆ چاکسازی. "  لەبارەی داهاتی نێوخۆی هەرێمی کوردستان و کۆی داهاتەکانیشی، ئاوات شێخ جەناب گوتی، داهاتی نێوخۆ پێش کۆرۆنا گەیشتبووە "ژمارەیەکی گەورە"، بەڵام دوای کۆرۆنا گۆڕا. گوتیشی "بەهۆی ئەو بەرەڵاییەی هەیە بەتایبەتی لە سنووری سلێمانی کەمیکردووە.. مانگانە لە سنووری ٢٠٠ بۆ ٢٤٠ ملیارە. "   وەزیری دارایی باسی رێکخستنەوەی باج و گومرگی کرد، گوتی، ئێستا لێخۆشبوونی گومرگییان نەهێشتووە. دەشڵێت، رێژەی باجیان دەستکاری نەکردووە، لەسەر کاسبکاران ٢ % ـە. ئەو کەسەی دەبێت باجیش بدات، دەبێت داهاتی هەبێت. باسی لەوەشکرد کە هەموو ئەو کۆمپانیایانەی لەلای ئەوان تۆمارکراون، باج دەدەن.   کاری حکومەت و وەزارەتی دارایی بە گوتەی ئاوات شێخ جەناب ئەوەیە کە مووچە بەبێ لێبڕین بدات، دەڵێت، ئەگەر عێراق پابەندیی خۆی بەرامبەر هەرێمی کوردستان جێبەجێ بکات دۆخەکە ئاسایی دەبێتەوە. "ئەگەر جێبەجێیشی نەکات ئێستا ناتوانین مووچەی تەواو بدەین و پێدانی مووچە بە لێبڕینی ٢١ % دەبێت. "       یەکێکی دیکە لە پرسیارەکانی سەنگەر عەبدولڕەحمان لەبارەی کردنەوەی دەرگای دامەزراندن بوو بۆ دەرچوانی زانکۆ و پەیمانگەکان، ئاوات شێخ جەناب گوتی، "لە بەرنامەماندایە، بەڵام ئێستا ناتوانین" دەرگای دامەزراندن بکەینەوە.     وەزیری دارایی و ئابووری باسی لەوەشکرد، کە ئێستا ناتوانن پاشەکەوتی مووچە بگێڕنەوە لەبەر ئەوەی حکومەت توانای نییە.