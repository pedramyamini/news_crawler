ئەو پێشهاتە بووەتە هۆکاری ئەوەی سووتەمەنی لە پاڵاوگەکانی ئەمریکا لە کەنارەکانی کەنداوی مەکسیک و لە ویلایەتەکانی وەک تێکساس نەگاتە وێستگەکانی دابەشکردنی بەنزین لە واشنتن و شارەکانی دیکەی ئەمریکا.  جنیفێر گرانهۆڵم، وەزیری وزەی ئەمریکا داوا لە خەڵک دەکات نەشڵەژێن و بەنزینی زیاتر لە پێویستی خۆیان بەکارنەهێنن.  گرانهۆڵم لە کۆنگرەیەکی رۆژنامەڤانیدا رایگەیاند، "هەواڵە خۆشەکە ئەوەیە کە دەتوانم پێتان بڵێم، ئێستا ژمارەی ئەو وێستگانەی کە داخراون کەمبوونەتەوە بۆ ١٢ %  و لە هەر کاژێرێکدا ٢٠٠ وێستگەی بەنزین دەکەونەوە کار. کەواتە هێشتا چەند رۆژێکی پێویستە کە رەوش ئاسایی ببێتەوە و سیستمەکان وەک خۆیان بکەونەوەکار. "   ئەو کەسانەی کە سیستمی بۆری کۆلۆنیاڵیان هاککردووە لە لایەن تۆڕێکی هاککەرانەوە رێکخراون کە نازناوی "بلاک ساید"یان لەخۆیان ناوە.   لە پەیامێکی کورتدا رایانگەیاندووە ئامانجیان ئەوە نییە کە پشێوی دروستبکەن و تەنیا ئامانجیان بەدەستهێنانی پارەیە.  وەزیری وزەی ئەمریکا داوا لە کۆمپانیا و بازرگانییەکان دەکات سیستمەکانیان زیاتر لە هێرشە سایبەرییەکان بپارێزن.  وەزیری وزەی ئەمریکا رایگەیاند، "ئەم جۆرە هێرشانە لە زۆر شوێن روودەدەن. هەموو ئەو تاوانبارانە هەلیان قۆستووەتەوە و لە کلاود و لە سیستمی پەیوەندییەکانی ئێمە. دەبێت زۆر وریا بین. ئەمە بەو مانایەیە کە بازرگانییەکان دەبێت باشترین سیستمی چاودێریی تۆڕەکان دابنێن. نابێت کلیک لەسەر ئیمەیڵێک بکەی کە نازانی کێ بۆتی ناردووە. "  نەگەیشتنی بەنزین بۆ چەندین ویلایەتی ئەمریکا لە باکوور و باکووری رۆژئاوای ئەمریکا بووەتە هۆکاری بەرزبوونەوەی نرخی بەنزین لە ئەمریکا. نرخی هەر گاڵۆن بەنزین لە ئەمریکا بەرزبوەتەوە بۆ سەرووی سێ دۆلار کە بەرزترین ئاستییەتی لە ساڵی ٢٠١٤ بەدواوە.   بڕیارە وەزیری وزەی ئەمریکا ئەم هەفتەیە ئامادەی دانیشتنێکی کۆنگرێسی ئەمریکا بێت و روونکردنەوەی پێویست سەبارەت بە قەیرانی نەمانی بەنزین لە ئەمریکا بدات. کەمبوونەوەی بەنزین لە ئەمریکا هەروەها نرخی نەوتی خاوی لە ئاستی نزیکە لە ٦٨ دۆلار جێگیرکرد و بووەتە هۆکار بۆ بەرزبوونەوەی خواست بۆ نەوتی خاو.  ئەمڕۆ شەممە نرخی بەرمیلێک نەوتی خاوی برێنت بە ٦٨ دۆلار و ٧١ سەنتە و بەرمیلێک نەوتی خاوی رۆژئاوای تێکساس بە ٦٥ دۆلار و ٣٧ سەنتە.