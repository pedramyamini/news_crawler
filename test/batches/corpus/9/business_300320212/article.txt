رەجەب تەیب ئەردۆغان، سەرۆککۆماری تورکیا لە رێگەی پەیامێکی نووسراو کردنەوەی کارگەکەی بەرز نرخاند و ئاماژەی بەوەدا، "تورکیا کە خاڵی یەککگرتنەوەی بازاڕەکانی ئەوروپا، رووسیا و رۆژهەڵاتی ناوەڕاستە کە ساڵانە زیاتر لە ١٠ ملیۆن مۆبایلی لێ دەفرۆشرێ، بە متمانە بەخۆبوون بە ئاراستەی بوون بە بنکەی وەبەرهێنەرانی مۆبایلی زیرەک هەنگاو دەنێین".     ئەم کارگەیە لە دوای کارگەکانی چین، هیندستان و ئیندەنوسیا دەبێت بە چوارەمین وێستگەی بەرهەمهێنانی هاوبەشی کۆمپانیای شائۆمی و سالکۆمپی.   مستەفا ڤارانک، وەزیری پیشەسازی و تەکنەلۆژیی تورکیا لەو بارەوە دەڵێت: "شائۆمی نزیکەی دوو ساڵ بەر لە ئێستا بە رووی بازاڕەکانی تورکیادا کرایەوە، بەم سەرمایەگوزارییەی لە وڵاتەکەماندا ئەنجامیداوە، تاجی خستووەتە سەر کارە سەرکەوتووەکانی. تورکیا دەبێتە چوارەمین وڵات لەسەر ئاستی جیهان کە ئەم براندە بەرهەمهێنانی لێ دەکات. سەرمایەگوزاریی شائۆمی، یەکێکە لە کۆڵەکەکان کە لە بەرهەمهێنانی مۆبایلی زیرەکدا وا دەکات تورکیا ببێتە پێگەیەکی جیهانی".   ئەم کارگەیە لەسەر رووبەری ١٤ هەزار مەتر چوارگۆشە و لە رێگەی بەگەڕخستنی سەرمایەی ٣٠ ملیۆن دۆلار لە ناوچەی ئاڤیلاری ئیستەنبووڵ دروستکراوە. ساڵانە توانای بەرهەمهێنانی ٥ ملیۆن مۆبایلی زیرەکی هەیە و لە هەنگاوی یەکەمدا هەلی کاری بۆ دوو هەزار کەس رەخساندووە.  هەروەها روهسار پەکجان، وەزیری بازرگانیی تورکیا: "هەناردەی تورکیا بەشی هەرە زۆری بەرهەمی تەکنەلۆژی ئاستی مامناوەندە کە ٣٥.٧ % پێکدەهێنێ. لەگەڵ بەرهەمی تەکنۆلۆژی ئاست بەرزدا هەڵسەنگاندنی بۆ بکەین، رێژەکە بۆ ٣٩.١ % بەرز دەبێتەوە. لەم ساڵانەی رابردوودا ئەو مەودایەی لە بواری تەکنۆلۆژیا بڕیومانە، باشتری دەکەین و لەسەر رێگەی خۆمان بەردەوام دەبین".    سەرمایەگوزاریکردنی ئەم کۆمپانیا چینییە لە تورکیا لە کاتێکدایە ژمارەیەک کۆمپانیای ئەوروپی و سەرمایەگوزارانی بیانی، وەبەرهێنانەکانیان لە تورکیا کشاندووەتەوە. لەوانەش پاشگەزبوونەوەی کۆمپانیای ڤۆڵکسڤاگنی ئەڵمانی لە دروستکردنی کارگەیەکی بەرهەمهێنانی ئۆتۆمبیل لە تورکیا بەهۆی دۆخی سیاسی و سیاسەتی ئابووریی ئەو وڵاتە.   هەرچەندە حکومەتی تورکیا پاکێجێکی بۆ ئەنجامدانی چاکسازیی ئابووری راگەیاندووە و کار بۆ رزگاربوون لەو قەیرانە ئابوورییە دەکات کە بەهۆی پەتای کۆرۆناوە تا دێت قووڵتر دەبێتەوە، بەڵام ئۆپۆزیسیۆن پێیوایە دەسەڵاتی ئاکپارتی و شێوازی بەڕێوەبردنی وڵات، سەرچاوەی کێشە ئابوورییەکانی تورکیان و تا دەسەڵات و سیستەمی بەڕێوەبردن نەگۆڕێ، سەرمایەگوزاری بیانی لە تورکیا پێشناکەوێت و تورکیا لە قەیران رزگاری نابێت.