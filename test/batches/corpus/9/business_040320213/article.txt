د. عەلی عەللاوی، وەزیری دارایی عێراق بە نووسراوی فەرمی وەڵامی دوو پرسیاری پەرلەمانتار فالح حەسەن خەزعەلی، پەرلەمانتاری هاوپەیمانی فەتح و ئەندامی لیژنەی نەوت و وزەی داوەتەوە لەبارەی داهاتی نەوت و رادەستکردنی داهاتەکانی هەرێمی کوردستان.   لە وەڵامی پرسیارەکانی ئەو پەرلەمانتارەدا، وەزیری دارایی عێراق ئاماژەی بەوەکردووە:  یەکەم: هەرێمی کوردستان هیچ داهاتێکی نەوتی هەناردەکراوی رادەست نەکردووە. دەکرێت لەوبارەوە لە کۆمپانیای بە بازاڕکردنی نەوت (سۆمۆ) پرسن.  دووەم: لە ٢٠١٤ وە تاوەکو ٢٠٢٠ هەرێمی کوردستان هیچ خشتەیەکی داهاتەکانی بۆ نەناردوون.  رۆژی سێشەممەی رابردوو د. عەلی عەللاوی، وەزیری دارایی عێراق لە هەڤپەیڤینێکدا لەگەڵ ئاژانسی هەواڵیی عێراقی راگەیاندووە، هیچ بابەتێکی تەکنیکی نییە ئاستەنگ لەبەردەم دەنگدان بە پرۆژەیاسای بودجە دروستبکات، بەڵکو بابەتەکە پەیوەندیی بە پشکی هەرێمی کوردستانەوە هەیە.  وەزیری دارایی عێراق داوایکردووە بودجە لەلایەن پەرلەمانەوە پەسند بکرێت تاوەکو نەخشەڕێگەی کۆتایی وڵات بزانێت، گوتیشی ئەوەی تاوەکو ئێستا لەوبارەیەوە هەیە: "تەنیا هەڵوێستی حکومەت و رای حکومەتە لە بودجەدا و خستوومانەتە بەردەم پەرلەمان. وەزارەتی داراییش بەشێک نییە لەو دانوستاندنەی، کە ئێستا لەئارادایە".  سەبارەت بە دوایین پەرەسەندنەکانی پرۆژەیاسای بودجە و پشکی هەرێمی کوردستان لە بودجەدا، د. جەمال کۆچەر، ئەندامی لیژنەی دارایی لە پەرلەمانی عێراق رایگەیاند: "لایەنە شیعەکان دەقێکیان لەبارەی پشکی هەرێمی کوردستان لە بودجەدا ئامادەکردووە، ئێستا بە دوای دەرچەیەکدا دەگەڕێن بۆ ئەوەی لەبەرامبەر شەقامی خۆیان دەرباز بکەن و چارەسەری ئەو هەڵوێستەی پێشوویان بکەن، کە راگەیاندبوو بە رادەستکردنی ٢٥٠ هەزار بەرمیل نەوتی رۆژانەی هەرێمی کوردستان رازی نین، بەڵام ئێستا ئەوان پێویستیان بە هەرێمی کوردستانە بەتایبەتی وادەی هەڵبژاردن نزیکە، بۆیە دەقێکیان بەشێوەیەک داڕشتووە، کە لەکۆتاییدا هەر دەکاتەوە رادەستکردنی ٢٥٠ هەزار بەرمیل نەوتەکە، تەنانەت قسەشیان لەگەڵ سەرۆکایەتی پەرلەمانیش کردووە".