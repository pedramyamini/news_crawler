بەپێی راگەیێندراوەکەی فەرمانگەی میدیا و زانیاری، گەیشتنی بەنزینەکە دوای راسپاردەی سەرۆکی حکومەتی هەرێمی کوردستان و هەوڵەکانی وەزارەتی سامانە سرووشتییەکان بۆ چارەسەرى کێشەى کەمى بەنزینە.     ئێستا گرفتی سووتەمەنی لە بەشێکی وڵاتانی جیهان سەریهەڵداوە، بەشێکی زۆریشی پەیوەندی بە گرانبوونی نرخی نەوتەوە هەیە کە ئێستا هەر بەرمیلێک نەوتی خاوی برێنت بە زیاتر لە ٨٥ دۆلارە.    حکومەتى هەرێمى کوردستان دەڵێت، درێخی نەکردووە و هاووڵاتییانی دڵنیا دەکاتەوە "هەموو هەوڵێکی داوە و بەردەوامە لە چارەسەرکردنی ئەم گرفتە. "    هەر ئەمڕۆ یەکشەممە، ئومێد خۆشناو، پارێزگاری هەولێر بە رۆژنامەڤانانی راگەیاند، مەسرور بارزانی، سەرۆکوەزیرانی هەرێمی کوردستان "هەموو دەزگاکانی راسپاردووە کە دەبێت نرخی بەنزین و سووتەمەنی دابەزێت. " پارێزگاری هەولێر گوتیشی "نرخی بەنزین دادەبەزێت و هەوڵەکانی حکومەت بەردەوامن" بۆ ئەو مەبەستە.   لە بەنزینخانەکانی هەرێمی کوردستاندا چەند جۆرێک بەنزین هەن، دیارترینیان سوپەر، موحەسەن و نۆرماڵن. نرخی هەموویان جیاوازە و ئێستا لە ٦٦٠ دینارەوە دەستپێدەکات تاوەکو هەزار و ٣٠٠ دینار.     هاوکات بڕیارە رۆژی سێشەممە، ٢٦.١٠.٢٠٢١ پەرلەمانی کوردستان کۆببێتەوە، بەهمەن کاکە عەبدوڵڵا، پەرلەمانتاری کورستان لە فراکسیۆنی پارتی بە تۆڕی میدیایی رووداوی راگەیاند، بەدواداچوون و کارەکانی پەیوەست بە دۆخی سووتەمەنی و چارەسەرییەکان لەگەڵ لایەنی پەیوەندیدار لەلایەن لیژنەی وزە و سامانە سرووشتییەکان و پیشەسازی و بازرگانی دەخرێنەڕوو.