ئیخلاس سەباح دلێمی، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "پێشبینی دەکەین تاوەکو دوو رۆژی داهاتوو ماددەی تایبەت بە بەشە بودجەی هەرێمی کوردستان لە پرۆژە یاسای بودجەی فیدراڵی ٢٠٢١ دا یەکلاییبکرێتەوە، هەر ئەمڕۆش بڕیارە لیژنەی دارایی لەگەڵ شاندی دانوستاندکاری هەرێمی کوردستان کۆببێتەوە بۆ تاوتوێکردنی ئەو بابەتە، چاوەڕوانیشین فراکسیۆنە شیعەکان دیدی خۆیان سەبارەت بە بەشە بودجەی هەرێمی کوردستان بۆ لیژنەی دارایی ئاشکرا بکەن".  بەپێی پرۆژەیاسای بودجەی ٢٠٢١، دەبێت حکومەتی عێراق ٣٥٠ هەزار فەرمانبەر دابمەزرێنێت، بەڵام ئیخلاس دلێمی دەڵێت: "بەهۆی نەبوونی بودجە بۆ پێدانی مووچەی ئەو ژمارە زۆرە، بڕگەکە لە پرۆژەکەدا لادەبرێت".  ئەندامەکەی لیژنەی دارایی لە پەرلەمانی عێراق ئاشکراشی کرد: "بڕگەیەکی دیکەی پرۆژە یاسای بودجەی فیدراڵی ساڵی ٢٠٢١ بریتییە لە گەڕاندنەوەی ئەو کارمەندانەی پۆلیس و هێزە ئەمنییەکان، کە پێشتر گرێبەستەکانیان هەڵوەشێندراونەتەوە، چونکە گەڕاندنەوەی ئەوان بۆ سەر کارەکانیان ساڵانە پێویستی بە ١٠ تریلیۆن دینار دەبێت، بۆیە ئەستەمە ئەو بڕگەی پرۆژە یاسای بودجەی ٢٠٢١ پەسەند بکرێت".  سەبارەت بە گۆڕانکارییەکان، کە لیژنەی دارایی لە پرۆژە یاسای بودجەی فیدراڵی ئەمساڵی عێراقدا کردوویەتی، د. ئەحمەد سەفار، بڕیاردەری لیژنەی دارایی لە پەرلەمانی عێراق، ئەمڕۆ، بە تۆڕی میدیایی رووداوی راگەیاند: "قەبارەی پرۆژە یاسای بودجەی فیدراڵی ساڵی ٢٠٢١ ـی عێراق لە زیاتر لە ١٦٤ تریلیۆن دینارەوە کەمکرایەوە بۆ نزیکەی ١٢٧ تریلیۆن و ٥٠٠ ملیار دینار، نرخی خەمڵێندراوی نەوتی خاو لە ٤٢ دۆلارەوە زیادکرا بۆ ٤٥ دۆلار، بەو هۆیەوە داهاتی پرۆژە بودجەی فیدراڵی ساڵی ٢٠٢١ لە زیاتر لە ٩٣ تریلیۆن دینارەوە زیادکرا بۆ ٩٨ تریلیۆن و ٥٠٠ ملیار دینار، کورتهێنانی بودجەکە لە زیاتر لە ٧١ تریلیۆن دینارەوە کەمکرایەوە بۆ نزیکەی ٢٩ تریلیۆن دینار".  سەبارەت بە بەشەبودجەی هەرێمی کوردستانیش، د. ئەحمەد گوتی: "بەشە بودجەی هەرێمی کوردستان، کە پێشتر حکومەتی عێراق بە زیاتر ١٣ تریلیۆن و ٩٠٠ ملیار دینار دیاری کردبوو، کەمدەبێتەوە، بە رێژەش ١٢.٦٧ % ـی بودجەی فیدراڵی خەرجکراوی ساڵی ٢٠٢١ دەبێت، بەڵام بڕی بەشە بودجەکە هێشتا بە دینار دیاری نەکراوە".