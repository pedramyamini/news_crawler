تەواوکردنی پڕۆژەکە دەبێتەهۆی ئەوەی ساڵانە ١١٠ ملیار مەتر سێجا گازی سرووشتی لە رووسیاوە بگاتە ئەوروپا و ئەو نزیکبوونەوەیەش جێگەی نیگەرانیی ئەمریکایە؛ تەنانەت واشنتن سزای بەسەر ئەو کۆمپانیایانەدا سەپاندووە کار لە پڕۆژەکەدا دەکەن.  ١٥ی تەممووزی ئەمساڵ، ئەنگێلا مێرکل، راوێژکاری ئەڵمانیا چووە واشنتن بۆ ئەوەی دڵنیایی بداتە جۆ بایدن، سەرۆکی ئەمریکا، کە پڕۆژەی نۆرد ستریم دوو دژی بەرژەوەندییەکانی ئەمریکا و هاوپەیمانەکانی نابێت.  راوێژکاری ئەڵمانیا ئەوکات رایگەیاند: "بە روونی پێتان بڵێم هەڵوێستی ئێمە ئەوەیە و هەر ئەوەش دەبێت کە ئۆکراینا وەکو رێڕەوی گواستنەوەی گازی سرووشتی دەمێنێتەوە. ئۆکراینا وەکو هەموو وڵاتێکی دیکە خاوەن مافی سەروەریی خۆیەتی. هەر بۆیە ئێمە رۆڵمان لە پرۆسەی مینسک هەیە و بەردەوامیش دەبین. "  رۆژی هەینی رابردوو، راوێژکاری ئەڵمانیا لە سەروبەندی تەواوبوونی پڕۆژەی نۆرد ستریم دوو سەردانی مۆسکۆی کرد. ئەنگێلا مێرکل بە چەپکەگوڵێک لەلایەن ڤیلادیمیر پووتینەوە پێشوازی لێکرا، بەڵام ئەو چەپکە گوڵە مانای ئەوە نییە ئەڵمانیا و رووسیا کێشەیان نییە.  مێرکل نایەوێت تەواوبوونی پڕۆژەکە ببێتە هۆی ئەوەی گواستنەوەی گازی سرووشتیی رووسیا لە رێگەی ئۆکراینەوە بوەستێت؛ خاڵێک کە پووتین دڵنیایی تەواوی پێنەدا.   ڤلادیمیر پووتین، سەرۆکی رووسیا گوتی: "ئێمە ئامادەین بەردەوامبین لە گواستنەوەی گاز لە رێگەی ئۆکرایناوە تەنانەت دوای ساڵی ٢٠٢٤ یش، بەڵام دەبێت لەوە تێبگەین تاوەکو کەی و بە چ قەبارەیەک. بۆ ئەمە دەبێت ئێمە وەڵامێکمان لەلایەن هاوبەشە ئەورووپییەکانمانەوە پێبگات کە تاوەکو کەی ئامادەن گاز لە ئێمە بکڕن. ئەمە شتێکی روونە. ئێمە ناتوانین واژۆ لەسەر گرێبەستی گواستنەوە بکەین ئەگەر گرێبەستێکمان نەبێت بۆ گواستنەوەی گاز بە کڕیارانمان لە ئەوروپا. "  ئەمە بیستەم سەردانی ئەنگێلا مێرکلە بۆ مۆسکۆ لەو کاتەوەی لە ساڵی ٢٠٠٥ دا بووەتە راوێژکاری ئەڵمانیا و لەوانەشە دوایینی بێت بەو پێیەی لە هەڵبژاردنی مانگی ئەیلوولدا خۆی بەربژێر ناکاتەوە.  سەرەڕای جیاوازییەکان لە بابەتی مافەکانی مرۆڤ و فرۆشتنی سیستمی مووشەکی ئێس ٤٠٠ بە تورکیا و ژەهرخواردکردنی ئەلێکسی ناڤالنی، ڤلادیمیر پووتین دەڵێت، ئەڵمانیا دووەم گەورەترین وڵاتە لە پەیوەندی ئابووریی لەگەڵ رووسیا لە دوای چین.