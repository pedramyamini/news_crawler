ئەمڕۆ سێشەممە ٢٧ - ٠٤ - ٢٠٢١ وەزارەتی دارایی و ئابووریی هەرێمی کوردستان رایگەیاند، دوو مووچەییەکان لە گەنجینەکان دەمێننەوە تاوەکو ئەو کاتەی بڕیار لە یاسایی بوون و یاسایی نەبوونیان دەدرێت.  لەبارەی شێوازی لێکۆڵینەوە لە یاسایی نەبوونیان، لە راگەیێندراوەکەدا سی رێکار خراوەتە روو کە ئەمانەن:   ١. پێكهێنانی لیژنه‌ی تایبه‌ت له سه‌رجه‌م وه‌زاره‌ت و ده‌سته‌كان.  ٢. پشتڕاستکردنەوەی یاسایی بوون بۆ دوو مووچه‌ی راگیراو.   ٣. ئاراسته‌كردنی نووسراوێك له وه‌زاره‌ت و ئەو فه‌رمانگه‌ی مووچەکەی تێدا راگیراوە بۆ گه‌نجینه‌ی په‌یوه‌ندیدار به‌مه‌به‌ستی خه‌رجكردنی مووچه راگیراوه‌كان له دوای ته‌واوبوونی رێكاره‌كانی سه‌ره‌وه راستەوخۆ خه‌رجده‌كرێت لەلایەن گەنجینەکانەوە.  لە بەشێکی دیکەی راگەیێندراوەکەدا هاتووە، "وه‌زاره‌تی دارایی و ئابووری هۆكار نییه بۆ دواكه‌وتن و راستاندن و وه‌رگرتنه‌وه‌ی مووچه‌كان. به‌ڵكو وه‌زاره‌ت و فه‌رمانگه په‌یوه‌ندیداره‌كان خۆیان سه‌رپشكن له جێبه‌جێكردنی رێكاره‌كان و وه‌رگرتنه‌وه‌ی مووچه‌كانیان له گه‌نجینه‌كان".  هاوکات ئەمڕۆ لە کۆبوونەوەی پەرلەمانی کوردستان، ئەندامێکی پەرلەمان ئاماژەی بەوە دا، "بەرپرسی دۆسیەی بایۆمەتری ئامادە نییە کە واژۆ لەسەر بڕینی دوو مووچە، سێ مووچە و بندیوار بکات"، لیژنەی باڵای بایۆمەتری لەو بارەوە روونکردنەوەیەکی بڵاوکردەوە و رایگەیاند، "گوتەکانی ئەو پەرلەمانتارە رەتدەکەینەوە؛ بەهیچ شێوەیەک شتی لەو جۆرە نییە".  بەهمەن عەبدوڵڵا، ئەندامێکی پەرلەمانی کوردستان رایگەیاند: "دەبێت خەڵکی کوردستان بپرسن کە بەرپرسی دۆسیەی بایۆمەتری کێیە و بۆچی واژۆ لەسەر بڕینی دوو مووچە، سێ مووچە و بندیوار ناکات، دۆسیەکەش لای قوباد تاڵەبانی، جێگری سەرۆکی حکومەتە".   لیژنەی باڵای بایۆمەتری لەو بارەوە رایگەیاند: "دوا بڕیاری لیژنەی بایۆمەتری ئەوە بوو كە مووچەی ١٦٥٠٥ كەس كە فرە مووچەی نایاساییان ھەبوو راگیراوە و لەھەمانكاتدا ئێستا لێكۆڵینەوە دەكرێت لە مووچەی زیاتر لە ٣٦ هەزار مووچەخۆری دیکە و دواتریش بڕیار لەسەر ئەوانیش دەدرێت".