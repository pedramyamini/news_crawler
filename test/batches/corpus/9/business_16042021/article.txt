عەبدوڵڵا مەنیع، ئەندامی دەستەی باڵای زانایانی سعودیە رایگەیاند "مامەڵەکردن بەدراوە ئەلیکترۆنییەکان حەرامە، چونکە مانای نرخ نادات و هەروەها لایەنێکی دیار نییە مافەکان گەرنتی بکات".  مەنیع گوتیشی. هەر دراوێک پێویستە ٣ سیفەتی هەبێت، "پێوەرێکی هەبێت بۆ هەڵسەنگاندن، سامانێکی پاشەکەوت بێت. دەبێت لەسەر بنەمایەک بێت لایەنێک مافەکان مسۆگەر بگات".  بەبڕوای ئەو ئەندامەی دەستەی زانایانی سعودیە ئەو ٣ سیفەتە نایەنە دی تاوەکو لایەنێک یا دەوڵەتێک لەپشتی دراوەکەوە نەبێت، چونکە پێیوایە"دەبێت لایەنێک مافەکان مسۆگەر بکات و خەڵکی مافخوراو نەبن".  مەنیع دەپرسێت ئایا هیچ کەس و لایەنێک لە پشت "بیتکۆین"ە؟ هەر خۆی وەڵامدەداتەوە و دەڵێت "نەخێر، ئەمەش وەک هۆڵی قومارخانەیە کە سامانی خەڵکی بەناحەقی دەخۆن. بۆیە مامەڵەکردن بە دراوە ئەلیکترۆنییەکان حەرامە".   لە سەرەتای ئەمساڵ نرخی بیتکۆین نزیکەی ٢٧ هەزار دۆلار بوو، لەو کاتەوە بەڕێژەی ١١٦ % نرخەکەی زیادیکردووە. بەشێک لە ئابووریناسان پێیانوایە کە هۆکاری بەرزبوونەوەی نرخەکەی بۆ پەسندکردنی یاسای هاندانی ١.٩ تریلیۆن دۆلاری ئەمریکایە.  ئەمساڵ نرخی بیتکۆین بەشێوەیەکی سەرسووڕهێنەر بەرزبووەوە، ئەوەش دوای ئەوەی لەلایەن بەشێک لە کۆمپانیاکانەوە وەکو دراوێکی دانپێدانراو مامەڵەی پێوەکرا.  ساتوشی ناکامۆتۆ لە ساڵی ٢٠٠٨ یەکەم دراوی دیجیتاڵی دروستکرد بە ناوی بیتکۆین، بەڵام کەس تاوەکو ئێستا نازانێت ساتوشی کێیە، تەنانەت دیار نییە کە یەک کەسە یان ناوی گرووپێکە. لە سەرەتای دروستکردنی دراوەکە، ١٠ هەزار بیتکۆین بە هەشت دۆلار بوو. بەڵام لە کاتی نووسینی ئەم راپۆرتە ئەو ١٠ هەزار بیتکۆینە دەکاتە نزیکەی ٣٢٦ ملیۆن دۆلار.  بەرزبوونەوەی نرخی بیتکۆین دەنگدانەوەی زۆری دروستکرد، ئەوەش وایکرد خەڵکی زیاتر روو لە کڕینی ئەو دراوانە بکەن و خواستی زیاتریان لەسەر دروست بێت، چونکە هەر کاڵایەک خواستی زیاتری لەسەر بێت نرخی بەرزدەبێتەوە. لە هەرێمی کوردستانیش چەندین کەس هەن کە دەستیانکردووە بە کڕین و بازرگانی کردن بەو دراوانە.  دروستکردنی دراوێک کە بەرجەستە نەبێت و تەنیا کۆد و زانیاریی ئەلیکترۆنی بێت، پێویستی بەوە هەیە کە سیستەمێکی ئاسایشی بەهێزی هەبێت. یەکێک لە هۆکارەکانی سەرکەوتنی بیتکۆین ئەوەی کە تاوەکو ئێستا کەس نەتوانیوە سیستەمەکە هاک بکات. زانیارییەکانی بیتکۆین لەسەر کۆمەڵێک بلۆک هەڵدەگیرێن کە پێیان دەگوترێت "بلۆکچەین" واتە زنجیرەیەکی بلۆکی.  هەر بلۆکێک کۆمەڵێک زانیاری لەسەر هەڵدەگیرێت کە بریتین لە:   ١. هاش: پێکهاتووە لە ٦٤ ژمارە، وەکو پەنجەمۆری بلۆکە، هاشی هیچ بلۆکێکی لە یەکێکی دیکە ناچێت.  ٢. هاشی پێشوو: ئەم بەشە بۆ بەستنەوەی بلۆکەکانە بەیەکدی، واتە هەر بلۆکێک جگە لە هاشەکەی خۆی، هاشی بلۆکەکەی پێش خۆی هەڵدەگرێت، لەبەر ئەوە هەر کەسێک بیەوێت بلۆکەکە بکات بە هی خۆی دەبێت هەموو زنجیرەکان بگۆڕێت کە ئەوەش کارێکی ئەستەمە.  ٣. ناوی خاوەنی بلۆکەکە و خاوەنەکانی پێشتر.  لە ساڵانی سەرەتای دروستکردنی بیتکۆین بەشداربووان دەیانتوانی لەڕێگەی کۆمپیوتەرێکی سادەوە بلۆک دروستبکەن، بەڵام ئێستا ژمارەی هاشەکان هێندە ئاڵۆز بوون کە دەبێت بە ئامێرێکی تایبەت پرۆسەی ماینینگ بکرێت. ماینینگ پرۆسەیەکە بۆ دروستکردنی بلۆکچەین بەبێ ئەوەی پێویست بکات راستەوخۆ بکڕدرێت، ئێستا ژمارەیەکی زۆر ئامێری ماینینگ لە جیهاندا بڵاوبوونەتەوە کە تاوەکو ئێستا ئامارێکی فەرمی لەو بارەیەوە لە بەردەست نییە.   هەر ئامێرێک بتوانێت خێراتر بگاتە ژمارەی هاشێکی دیاریکراو، ئەوا بلۆکچەینەکە بۆ ئەو ئامێرە دەبێت. پاشان زانیارییەکە دەگوازرێتەوە بۆ هەموو ئەو کۆمپیتەرانەی کە ماینینگ دەکەن، بەو شێوەیەش ئاسایشی بلۆکچەینەکە پارێزراو دەبێت.