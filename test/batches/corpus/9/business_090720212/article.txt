وەزارەتی بازرگانیی ئەمریکا بڵاویکردەوە، ئەو کۆمپانیا و دامەزراوانە بەهۆی "تێوەگلانیان یانیش هەوڵدان بۆ تێوەگلان لە کارکردن دژی سیاسەتی دەرەوە و ئاسایشی نیشتمانیی ئەمریکا" سزایان خراوەتە سەر.   بە گوێرەی راگەیێندراوی وەزارەتی بازرگانیی ئەمریکا، هەشت لەو کۆمپانیا و دامەزراوانە ئاسانکارییان بۆ هەناردەکردنی کەلوپەلی ئەمریکی بۆ ئێران کردووە، کە ئەوەش دژی یاساکانی وەزارەتەکەیە؛ ٧ی دیکەیان بەهۆی فرۆشتنی تەکنەلۆژیای ئەمریکی بە رووسیا کە ئەمریکا گوماندەکات بۆ بەهێزکردنی سوپای رووسی بەکارهاتبێت، سزادراون.   ١٩ کۆمپانیاکەی دیکەش لە چینن و وەزارەتی بازرگانیی ئەمریکا لەبارەیانەوە دەڵێت، "هاوکاریی کەمپەینی پەکینیان کردووە بۆ چەوساندنەوە، گرتنی بەکۆمەڵ، بەکارهێنانی تەکنەلۆژیای ئاستبەرز بۆ چاودێریکردنی ئیگۆرەکان، کازاخەکان و کەمینە موسڵمانەکانی دیکەی هەرێمی شینجیانی چین".   ویلایەتە یەکگرتووەکانی ئەمریکا پەیوەندییەکی باشی لەگەڵ رووسیا و چین نییە و زیاد لە ٤٠ ساڵیشە پەیوەندی لەگەڵ ئێراندا نییە.