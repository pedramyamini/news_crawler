بە گوتەی عەلیرەزا موقەدەسی، جێگری وەزیری ئابووریی ئێران و بەڕێوەبەری گومرگی ئەو وڵاتە، لە ماوەی ١٠ مانگی رابردوودا لە کۆی ٨٠ ملیار و ٢٣٦ ملیۆن دۆلار بازرگانیی دەرەکیی ئەو وڵاتە، نزیکەی ٤١ ملیار دۆلاری لەگەڵ وڵاتانی دراوسێی ئێران بووە، کە یەکسانە بە ٥١ % ی کۆی هەموو بازرگانیی ئێران لەگەڵ وڵاتانی جیهان.  جێگری وەزیری ئابووریی ئێران و بەڕێوەبەری گومرگی ئەو وڵاتە ئاماژەی بەوەش کردووە، لە ١٠ مانگی رابردوودا عێراق پلەی یەکەمی بۆ خۆی گرتووە و بە یەکەم هاوبەشی بازرگانیی ئێران هەژماردەکرێت بەو پێیەی لەو ماوەیەدا بە بڕی ٧ ملیار و ٢٩٥ ملیۆن دۆلار کاڵای هەناردەی عێراق کراوە و دوای ئەویش تورکیا پلەی دووەمی هەیە کە ئێران بە بەهای ٤ ملیار و ٥٣٠ ملیۆن دۆلار کاڵای بۆ هەناردە کردووە.  هەناردەکاریی ئێران بۆ ئیمارات، ئەفغانستان و پاکستان بەدوای یەکدا ٣.٨ ملیار دۆلار، ١.٥٣٩ ملیار دۆلار و ١.٠١٨ ملیار دۆلار بووە.  سەبارەت بە هاوردەکاریی کاڵا و شتومەک لە وڵاتانی دراوسێ بۆ ئێران، موقەدەستی ئەوەی خستووەتەڕوو، ئیمارات، تورکیا، رووسیا، عێراق و عومان بەدوای یەکدا پێنج وڵاتی دراوسێن کە زیاترین کاڵا لەو وڵاتانەوە هەناردەی ئێران کراوە.  بەڕێوەبەری گومرگی ئێران ئاماژە بەوەش دەکات، زیاتر لە ١٣ ملیار دۆلار کاڵا لە تورکیا لە ١٠ مانگی رابردوودا هەناردەی ئێران کراوە. لە تورکیا چوار ملیار و ٢٣١ ملیۆن دۆلار، لە رووسیا ١ ملیار و ٣٢٩ ملیۆن دۆلار و لە عێراق ٩٢٠ ملیۆن دۆلار کاڵا هەناردەی ئێران کراون.