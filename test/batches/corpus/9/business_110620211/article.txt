بانکی ناوەندیی عێراق، ئەمڕۆ هەینی لە راگەیێندراوێکدا رایگەیاند: "نرخی فرۆشتنی دۆلار نەگۆڕە و هیچ نیازێک بۆ گۆڕینی نییە، ئەوەشی باس دەکرێت راست نییە، چونکە ئەو نرخەی کە لە کۆتایی ساڵی ٢٠٢٠ دا بۆ دۆلار دیاریکرا بە پشتبەستن بە توێژینەوەی قووڵ و پێویستیی دۆخی ئابووری و دارایی دیاریکرا بۆ ئامانجەکانی سیاسەتی نەختینەیی".  بانکی ناوەندی راشیگەیاند: "زیادکردنی فرۆشتنی دراوی بیانی لە بانکەکەمان بەهۆی زیادبوونی یەدەگی دراوی بیانیمانە بۆ دابینکردنی دراو بۆ هەموو ئەو داواکارییە یاساییانەی پێشکێشمان دەکرێن، بۆیە لە ئەنجامی رێکارەکانی ئەم دواییەی بانکی ناوەندی و رێکارەکانی لە ئایندەدا نرخی دۆلار جێگیر دەبێتەوە".  بانکی ناوەندیی عێراق ئاماژەی بەوەشکرد: "لێدوانەکان سەبارەت نرخی فرۆشتنی دۆلار بۆ ئەوە بڵاودەکرێنەوە کە کەسانێک سوودمەندبن، چونکە بانکی ناوەندی ئامرازی پەیوەندیی تایبەت بە خۆی هەیە؛ کە سەرچاوەی زانیاریی فەرمین".  هاوکات ئیحسان یاسری، جێگری پارێزگاری بانکی ناوەندیی عێراق، ئەمڕۆ لە راگەیێندراوێکدا رایگەیاند: "ئەو هەواڵەی کە لە زاری منەوە بڵاوکراوەتەوە سەبارەت بەوەی کە گوایە بەهای راستەقینەی دینار بەرامبەر یەک دۆلار ٢٤٠٠ دینارە راست نییە و دروستکراوی سوپا ئەلیکترۆنییەکانە کە دووژمنی گەلی عێراقن و باشبوونی ئابووریی عێراق ناوێ".  ئەمە لە کاتێکدایە وەزارەتی دارایی عێراق، دوێنێ پێنجشەممە لە راگەیێندراوێکدا ئەو هەواڵانەی رەتکردەوە کە لە چەند دەزگایەکی راگەیاندن بڵاوکراونەتەوە کە گوایە عەلی عەللاوی، وەزیری دارایی عێراق گوتوویەتی: "بەهای راستەقینەی دیناری عێراقی بەرامبەر ١٠٠ دۆلاری ئەمریکی ٣٠٠ هەزار دینارە، ئەو جۆرە هەواڵە نابەرپرسانە کە بێ بنەمان ئامانجیان شڵەژاندنی دۆخی ئابوورییە؛ لەگەڵ سەرلێشێواندنی رای گشتی؛ بۆیە داوا دەکەین هەواڵ و زانیارییەکان لە رێگەی نووسینگەی راگەیاندنی وەزارەتی داراییەوە وەربگرن یان لە ماڵپەڕ و هەژماری فەرمیمان لە تۆڕەکانی کۆمەڵایەتیی فەیسبووک و تویتەر".  ئێستا لە بازاڕەکانی هەرێمی کوردستان و عێراق ١٠٠ دۆلاری ئەمریکی بە زیاتر لە ١٥٠ هەزار دیناری عێراقی دەفرۆشرێت. بانکی ناوەندیی عێراق، لە ١٩ی کانوونی یەکەمی ٢٠٢٠ دا بڕیاری دا، نرخی فرۆشتنی هەر دۆلارێکی ئەمریکی لە ١١٨٠ دینارەوە بۆ ١٤٦٠ دینار زیاد بکات.