ئەندازیاری راوێژکار زیاد بابان، سەرپەرشتیار و دیزاینەری ئۆتۆمبێلەکە بە تۆڕی میدیایی رووداوی راگەیاند "ئۆتۆمبێلەکە تایبەتە بە ئاگرکوژێنەوە و لە ١٥ی نیسانی ٢٠٢١ دەست بە دروستکردنی کراوە و ١ی ئەیلوولی ٢٠٢١ تەواوبووە، ١٣ کەس لە دروستکردنەکەی بەشداربوون کە سەرجەمیان هاونیشتمانیی هەرێمی کوردستان بوون".  سەبارەت بە تێچووەکەی نرخەکەی ئاشکرا نەکرد بەڵام گوتی: "نزیکەی سێ هێندە کەمترە لەو ئۆتۆمبێلانەی کە هاوردە دەکرێن".  ئەو ئەندازیارە گوتی: "ئۆتۆمبێلەکە شاسییەکەی ٢٠١١ یە، تانکی ئاوی ئۆتۆمبێلەکە کە لە پلێتی دژە ژەنگ و دژە خووران دروستکراوە، توانای هەڵگرتنی ١٢ هەزار لیتر ئاو و ٢,٠٠٠ لیتر فوومی هەیە، هەروەها تانکییەکە بە بۆیەیەکی تایبەت کە توانای بەرگریی هەیە بۆیە کراوە، جگە لەوە ٥٠٠ کیلۆگرام پاودەری بۆ زۆرینەی جۆرەکانی ئاگر تێدایە".  ئەندازیاری راوێژکار زیاد بابان، سەبارەت بە بیرۆکەی دروستکردنی ئۆتۆمبێلەکەش دەڵێت پڕۆژەکە لەلایەن کۆمپانیای  دووسەرە فایەر پڕۆتێکشنی خۆماڵییەوە هەموو خەرجییەکانی دابینکراوە و ئەو کۆمپانیایە تایبەتە بە خزمەتگوزارییەکانی ئاگرکوژێنەوە، دەشڵێت: "چەند جارێک ئۆتۆمبێلی ئاگرکوژێنەوەمان هێناوە و بیرمان لەوەکردەوە کە خۆمان ئۆتۆمبێلێک دروستبکەین، بۆیە دەستمانپێکرد و سەرکەوتوو بووین".  سەرپەرشتیار و دیزاینەری ئۆتۆمبێلەکە، باس لەوەشدەکات ئەو ئۆتۆمبێلەی دروستیانکردووە هەمان کواڵێتی ئەو ئۆتۆمبێلەی هەیە کە وڵاتان دروستیدەکەن.  کێشی ئۆتۆمبێلەکە ٢٥ تۆن دەبێت، ٥ کەس هەڵدەگرێت. زیاد بابان دەڵێت: "توانایەکی باشی لە کوژاندنەوەی ئاگر هەیە و تێست کراوە".  سەبارەت بە دابینکردنی ئۆتۆمبێلی لەو شێوەیە باسی لەوەکرد ئەوان دەتوانن لە کۆمپانیاکەیان ئۆتۆمبێلی دیکە دروستبکەن، ئەگەر داوایان لێبکرێت.