بەشیر حەداد، جێگری سەرۆکی پەرلەمانی عێراق بە تۆڕی میدیایی رووداوی راگەیاند، ئەوەی لە عێراق دەگوزەرێ، رێکاری نایاسایی و ناکارگێڕییە، ئەوەی کە دەستوور دیاریکردووە و یاساییە بە رێچکەی خۆیدا ناڕوات و هەموو شتێک بە سیاسیی کراوە، هەموو چارەسەرێکیش دەبێ بە موزایەدەی سیاسیی بکرێ.  لەبارەی هۆکاری نەناردنی پشکی هەرێمی کوردستان کە پێشتر رێککەوتنی لەسەر کراوە، بەشیر حەداد گوتی: " کێشەی جێبەجێکردنی بودجە و ناردنی پشکی هەرێمی کوردستانیش کەوتە کاتێکەوە کە بانگەشەی هەڵبژاردنە، لەبەر بانگەشە هەموو لایەنەکان بیر لە زیادکردنی دەنگەکانیان دەکەنەوە، ئەو گوشارەی سەر حکومەتی عێراق بۆ نەناردنی پشکی هەرێمی کوردستانیش، سیاسییە نەک یاسایی، ئەگەر مەسەلە یاسایی بێت، ئەوە بووە بە یاسا و رەزامەندی لەسەر دراوە".  جێگری سەرۆکی پەرلەمانی عێراق ئاماژە بەوە دەکات، بەپێی بەدواداچوونی ئێمە، وردبینییەکە گەیشتوونەتە قۆناخی کۆتایی و حکومەتی هەرێمی کوردستان بە زیادەوە داواکارییەکانی جێبەجێکردووە، بەڵام گوشاری سیاسیی هەندێ لایەن لە بەغدا بۆ رازیکردنی جەماوەری خۆیان ئەم گرفتانە دروستدەکەن، بۆیە پێویستە شاندێکی سیاسیی نەک حکومی بچێتە بەغدا، چونکە شاندەکەی حکومەتی هەرێمی کوردستان هەموو کارەکانی خۆیان کردووە.  سەبارەت بەو لایەنانەی بەربەست لە بەردەم ناردنی پشکی هەرێمی کوردستاندا دروستدەکەن و حەداد گوتی: " ئەو لایەنانەن کە درۆن و رۆکێت دەنێرنە سەر هەرێمی کوردستان، هەر ئەوانەن گوشار دروستدەکەن بۆ ئەوەی پشکی هەرێمی کوردستان نەنێردرێت، بۆیە من پێموایە لەسەر ئەو پرسە رێککەوتن ناکرێ، دەکرێ لەگەڵ ئەو لایەنانە گفتوگۆ بکرێ کە دەتوانن گوشار دروستبکەن".  لەبارەی هەڵوێستی وەزارەتی داراییشەوە گوتی: "هەڵوێستی وەزارەتی دارایی دیارە کە گوشاریان لەسەرە و ناشڵێن ناینێرین، بەڵام بیانوو دەهێننەوە".  بەشیر حەداد جەختی لەوەش کردەوە، کە تائێستا دیارنییە پشکەکەی هەرێمی کوردستان دەنێردرێ یان نا "پێویستە گوشار بخەینەوە سەر بەغدا بۆ ئەوەی بزانین مەبەستیان چییە و بۆچی وادەکەن".  بەگوتەی جێگرە کوردەکەی سەرۆکی پەرلەمانی عێراق، لە هەشت مانگی رابردوودا دەبوو بەغدا بڕی ١ ترلیۆن و ٦٠٠ ملیار دیناری بۆ هەرێمی کوردستان ناردبا، بەڵام تەنیا ٢٠٠ ملیاری ناردووە، بەپێی یاسای بودجە و بڕیاری حکومەتی عێراق خۆی، بەغدا  ١ ترلیۆن و  ٤٠٠ ملیار دینار قەرزاری هەرێمی کوردستانە.  لەبارەی نەبوونی پارەش لە خەزێنەی حکومەتی عێراق بەشیر حەداد گوتی: "هیچ کاتێک بەغدا کێشەی کەمی پارەی نەبووە، ئەوەی هەیە کێشەی ئیدارەدان و گەندەڵییە، هیچ کاتێک عێراق بێپارە نەبووە و نابێ، بەڵام ئەو هەموو گەندەڵییە لە نەوت و دەروازە سنوورییەکاندا دەکرێ، وایکردووە خەزێنەی دەوڵەت بەتاڵبێ، داهاتی خاڵە سنوورییەکان ئەگەر لە داهاتی نەوت زیاتر نەبێ، کەمتر نییە، بەڵام سەرەڕای ئەو هەموو گوشارەی مستەفا کازمی، داهاتەکەی دەچێتە گیرفانی لابەلا".  شاندی حکومەتی ھەرێمی کوردستان پێش پەسندکردنی بودجە زیاتر لە ٢٠ جار سەردانی بەغدایان کرد، دوای پەسندکردنی بودجە چەند جارێکی دیکەش گەڕانەوە بەغدا بۆ جێبەجێکردنی یاساکانی نێو بودجەی ٢٠٢١ ـی عێراق، کەچی نزیکەی پێنج مانگە بودجە پەسندکراوە، حکومەتی عێراق نە ماددەکانی پەیوەست بە ھەرێمی کوردستانی جێبەجێکردووە و نە رێککەوتنی نێوان ھەولێر و بەغداش. بەڵام بڕیاریداوە کە مانگانە ٢٠٠ ملیار دینار وەک پێشینە بۆ ھەرێمی کوردستان بنێرێت.  بەپێی یاسای بودجەی ٢٠٢١، ١٢.٦٧ % ـی زیاتر لە ١٣٠ تریلیۆن دینارەکەی بودجەی عێراق، پشکی هەرێمی کوردستانە. هەولێر و بەغدا سەرەڕای پابەندییان بە جێبەجێکردنی یاسای بودجە، لەسەر ناردنی مانگانە ٢٠٠ ملیار دیناری بڕیارلێدراو کۆک بوون.  رۆژی چوارشەممە ٣١ ـی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەر بوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  لە ٢٤ ـی حوزەیران، لە هەڤپەیڤینێکدا لەگەڵ تەلەڤزیۆنی فەرمیی عێراق مستەفا کازمی، سەرۆکوەزیرانی عێراق رایگەیاند، ئەو بڕە پارەیەی بۆ هەرێمی کوردستان دەنێردرێت، سولفەیە نەک بودجە و مەبەستەکە ئەوەیە هەرێمی کوردستان بتوانێت مووچەی فەرمانبەرانی بدات.