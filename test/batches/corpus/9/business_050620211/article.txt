فرانسیس ساورێز، سەرۆکی شارەوانی مایامی لەو بارەوە دەڵێت، "روانگەی ئێمە ئەوەیە کە ئێرە بکەینە پایتەختی سەرمایە. بیکەینە شوێنێک بۆ ئەوەی بتوانیت بازرگانی خۆتی تێدا دامەزرێنی. ئەگەر بیرۆکەیەکت هەیە و دەتەوێ گۆڕانکاری لە جیهاندا بکەی، دەبێت لە مایامییەوە دەستپێبکەی. تۆ سەرمایەکی زۆرت پێشتر لە نیویۆرک و سیلیکۆن ڤالی هەیە. بەم سەرمایەشە کە لێرە هەیە دەمانەوێت شتێک دروستکەین کە پێشتر لە مێژوودا رووینەداوە. "     راپۆرتێک لەبارەی دراوی دیجیتاڵی لە هەرێمی کوردستان     بەڕێوەچوونی کۆنفرانسی بیتکۆین لە مایامی لە کاتێکدایە کە دوای بەرزبوونەوەیەکی سەیروسەرمەرە لە نرخەکانی بیتکۆین، ئێستا بەهاکەی داڕماوە. لە ناوەراستی مانگی چواری ئەمساڵ بەهای بیتکۆین نزیکبووەوە لە ٧٠ هەزار دۆلار، بەڵام ئێستا بەهاکەی کەمترە لە ٤٠ هەزار دۆلار.  دەیڤید ئابنەر، گەشەپێدەری بازرگانی دەڵێت، "مایامی لە ناوەندی کیشوەری ئەمریکا هەڵکەوتووە. لەڕووی سیاسیشەوە پاڵپشتی زۆر هەیە بۆ ئەوە کە ئەم بزووتنەوەیە دروستببێت. پێموایە کاتیان تەرخانکردووە بۆ ئەوەی لەمە تێبگەن و پاڵپشتی لەوەش دەکەن کە کارکردن بە بیتکۆین پەسندبکەن".  بڕیارە لە کۆنفرانسی بیتکۆین چەندین کەسایەتیی ناودار بەشداری بکەن و وتاری خۆیان پێشکەشبکەن. لە نێوانیشیاندا جاک دۆرسی، دامەزرێنەری تۆڕی کۆمەڵایەتیی تویتەر، هەروەها کامێرۆن و تایلۆر وینکلیۆس، کە دوو کەسایەتیی بەناوبانگی دراوە دیجیتیاڵییەکانن و بە کۆنترین وەبەرهێنەری بیتکۆین هەژماردەکرێن. ئێستا ئەو دوو برایە زیاتر لە ٣ ملیار دۆلار سەرمایەیان هەیە کە لە رێگەی وەبەرهێنان لە بیتکۆین کۆیان کردووەتەوە.  خەدیجە ویلیامز، پەرەپێدەری بلۆکچەین دەڵێت، "من لە لۆس ئەنجڵسەوە هاتوومەتە ئێرە بەشداریی کۆنفرانسی بیتکۆین بکەم. ئێمە دەزانین کە دراوی ئاسایی تازە کۆتایی پێهاتووە و هەمووی پەیوەستە بە بیتکۆین. ئێمە لەرێگەی دراوی دیجیتاڵەوە کاری میوزیک دەکەین. من کاری بلۆکچەین دەکەم و هاتوون چاوم بە کەسانی وەک خۆم بکەوێ. "  بەرێوەچوونی کۆنفرانسی بیتکۆین لەبەر ئەوە گرنگە کە هێشتا هیچ بانکێکی ناوەندی لە جیهاندا دانی پێدا نەناوە. هەروەها بەم دواییانە کۆمەڵێک هێرشی تووند لەلایەن حکومەتی چینەوە کراوەتە سەر ئەو بانکانەی کە مامەڵەی دراوە دیجیتاڵییەکان دەکەن و رەخنەی زۆریشی لێدەگیرێت کە دژی ژینگەیە بەوپێیەی کارەبایەکی زۆر پێویستە بۆ دەرهێنانی بیتکۆین. کۆنفرانسەکە دەتوانێت وەڵامی هەندێ لەو رەخنانە بداتەوە.