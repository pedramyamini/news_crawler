کاوە ئەحمەد، شۆفێری تانکەری سووتەمەنییە و دەڵێت، "بە مەنەفێستی ئێرانی گەیشتوومەتە ئێرە، ئەگەر بەنزینەکەم باشە مۆڵەتمان بدەن بچین بارەکەمان دابگرین، ئەگەریش ناتانەوێ، رێگەی گەڕانەوەمان بدەن، من نزیکەی ٤٥ رۆژە بەو بارەوە کارەکانم وەستاوە".   شەهریار عەلیش شۆفێرێکی دیکەیە، دەڵێت، کێشەکەیان گەیاندووەتە بەرپرسانی ئێران، ئەوان پێیان گوتوون لەلای هەرێمی کوردستانە، "هەرێمی کوردستانیش دەڵێت، گومرگی لەسەر دادەنێین، خاوەنی بارەکانیش ئامادەنین ئەو گومرگە بدەن".   لە بابەتی سووتەمەنی لایەنی ئێرانی حکومەتی هەرێمی کوردستان بەهۆکار دەزانێت، گازوایل و نەوت رێگەی هاتنیان پێدەدرێت، بەڵام هەر شۆفێرێک بەنزینی هێنابێت لە سنوور ماوەتەوە.  فەیسەڵ کەریم شۆفێرێکی دیکەیە و باس لەوە دەکات، "لێرە پێمان دەڵێن بارەکەمان قبووڵ نییە و نامانەوێت، ئێ باشە بمان گەڕێننەوە، خۆ ئێمە هەر لێرە نابین بەم باروودۆخەوە". شۆفێرێکی دیکەش بەناوی تۆفیق حاجی زادە دەڵێت، "ئەوە من هەفتەیێکم تێپەڕاند و تاوەکو ئێستا کەسێک نەهاتووە بپرسێت ئەرێ تۆ بۆ لێرەی و دەردت چییە؟ ئەوە چۆن ئاوا دەبێت ئاخر؟ ".  ساماڵ عەبدولڕەحمان، بەڕێوەبەری گومرکی هەرێمی کوردستان بە تۆڕی میدیایی رووداوی راگەیاند، "ئەو کۆمپانیایانەی کە سووتەمەنی لە ئێرانەوە هاوردە دەکەن، سەرەڕای چەندین جار ئاگادارکردنەوە، تاوەکو ئێستا بۆ نوێکردنەوەی مۆڵەتەکانیان نەچوونەتە وەزارەتی سامانە سرووشتییەکانی هەرێمی کوردستان، تاوەکو مۆڵەت نوێنەکەنەوە رێگەیان پێنادرێت.  سەبارەت بەوەی کە بۆچی تەنیا رێگە بە هاوردەکردنی بەنزین نادەن، ساماڵ عەبدولڕەحمان دەڵێت "پەیوەندیی بە جۆری بارەکەیانەوە نییە، نەوت، گازوایل و بەنزین، بە یەک میکانیزم داخیل دەبن بەبێ جیاوازی. "