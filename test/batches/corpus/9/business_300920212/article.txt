رۆژ بە رۆژ بەهای کەلوپەل، سەوزە، میوە و خۆراک لە تورکیا زیاد دەبێت، ئەمەش نیگەرانی لای هاووڵاتیان دروستکردووە. دووکانداران و هاووڵاتیان لە بەرزبوونەوەی نرخی کاڵا و کەلوپەلەکان بێزاری خۆیان دەردەبڕن و لە چاوەڕوانی ئەوەدان حکومەت کێشەکانیان بۆ چارەسەر بکات.  رەزوان دووکاندارە و لەبارە بەرزبوونەوەی نرخی سەوزە دەڵێت، نرخی سەوزە و میوە بەرزبووەوە، خەڵک چاوەڕێ دەکات حکومەت شتێک بکات، ئەگەر بەمشێوەیە بێت ناتوانن کار بکەن.  روقیا لەنێو بازاڕی سەوزە و میوە بە رووداوی راگەیاند، نرخی هەمووشتێک بەرزبووەتەوە، مارکێت، بازاڕ و دووکانەکانیش هەموویان وەکو یەک نرخەکانیان بەرزکردووەتەوە، "ئێمە گلەییمان لە بەرزبوونەوەی نرخەکان هەیە. "  ئایشە ژنێکی دیکە و پێیوایە دەبێ ئەو پرسیارە لە حکومەتی ئەو وڵاتە بکرێت کە بۆچی نرخی کاڵا و خۆراکیان بەرزکردووەتەوە و دەڵێت "باوکی منیش کاری ئاژەڵداری دەکرد، بەڵام ئێستا تووشی مایەپووچ بوون هاتووە. "  کلسووم یەکێکی دیکەیە لەو ژنانەی هاتووەتە بازاڕ بۆ ئەوەی پێداویستییەکانی بکڕێت، ئەو دەڵێت، "پێشتر بە ١٠٠ لیرە پێداویستییەکانی خۆمان دەکڕین، بەڵام ئێستا بە زەحمەت دەتوانین شت بکڕین. "  رێکخراوی هاوکاریی و گەشەپێدانی ئابووری (OECD) رایگەیاند، پێشبینی دەکەن بۆ ساڵی ٢٠٢١ رێژەی هەڵاوسان لە ١٦ % ـەوە بۆ ١٧.٠٨ % بەرزبێتەوە، هەروەها پێشبینی خۆی بۆ ساڵی ٢٠٢٢ لە ١٢.٨ % ـەوە بۆ ١٥.٧ % راگەیاندووە. بانکی ناوەندیی تورکیاش پێشبینی خۆی بۆ هەڵاوسان لە ١٢.٢ % بۆ ١٤.٢ % بۆ کۆتایی ئەمساڵ راگەیاندووە.  ئابووریناسێک بەناوی نەزیر کاپوزوز بە رووداوی راگەیاند، هەر شتێک بەتایبەت کە پەیوەندیدار بێت بە نرخی دۆلار بەرزبووەتەوە، دەزگای ئاماری تورکیاش لە ئامارەکانی خۆیدا راگەیاند کە هەڵاوسانی خۆراک لە ٣٠ % زیادبووە، بەڵام لە ئامارە گشتییەکەیدا ئاماژەی بەوە نەداوە.  لە تورکیا دوای ئەوەی بانکی ناوەندی رێژەی سووی بانکی زیادکرد، بەرزبوونەوەی نرخی دۆلاری ئەمریکی بەرامبەر لیرەی تورکی بەردەوام بوو، دۆلار ریکۆردێکی نوێی لەبەرامبەر لیرەی تورکی تۆمارکرد و ١ دۆلار گەیشتە ٨ لیرە و ٩٨ قوڕشی تورکی.