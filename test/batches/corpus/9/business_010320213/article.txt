شێروان میرزا، ئەندامی لیژنەی دارایی پەرلەمانی عێراق لە کاتی بەشداربوونی لە هەواڵەکانی کاژێر ١٢: ٠٠ی رادیۆی رووداو رایگەیاند: "ئێستایش ئەگەری رێککەوتن هەیە و لەو بارەیەوە گەشبینین. دۆخەکە ئەرێنی و باشە. گرفتی بەردەم رێککەوتنەکەیش تەنیا کورد نییە، بەڵکو پەیوەندیی بە ناوچەی دیکەیشەوە هەیە. "  ئەو ئەندامەی لیژنەی دارایی ئاماژەی بەوە دا کە تاوەکو ئێستا لایەنە شیعەکان هیچ پێشنیاز و داواکارییەکی هاوبەشیان نییە و ئەوان چاوەڕێن لایەنە شیعەکان داواکارییە هاوبەشەکەیانیان بدەنێ.  شێروان میرزا گوتیشی: "ئەمڕۆ پەرلەمانی عێراق دادەنیشێت، بەڵام باسی پرۆژەیاسای بودجە ناکرێت. رەنگە لیژنەی داراییش کۆ ببێتەوە. چاوەڕێ دەکەین ئەمڕۆ و سبەی حیزبە سیاسییەکان، بە تایبەتی لایەنە شیعەکان، دوا پێشنیازی خۆیان لەبارەی پرۆژەیاسای بودجە و پشکی هەرێمی کوردستانەوە بدەنە ئێمە. "   بەپێی رەشنووسی پرۆژەیاسای بودجەی گشتیی ساڵی ٢٠٢١، کە حکومەتی عێراق رەوانەی پەرلەمانی کردووە، دەبێت هەرێمی کوردستان ٢٥٠ هەزار بەرمیل نەوتی خاو بە نرخی کۆمپانیای سۆمۆ و ٥٠ % ـی داهاتە فیدراڵییەکان رادەستی حکومەتی عێراق بکات، ئەوکات حکومەتی عێراق بەشە بودجەی هەرێمی کوردستان دەنێرێت، کە ١٢.٦٧ % ـی بودجەی گشتی عێراقە.  ئەو ئەندامەی لیژنەی دارایی گوتی: "تاوەکو ئێستا ئێمە پابەندین بەو دەقەوەی کە لە حکومەتەوە هاتووە و دەبێت ٢٥٠ هەزار بەرمیل نەوت رادەست بکرێت.   ناکۆکییەکان لەبارەی پشکی هەرێمی کوردستانەوە لەسەر ئەو بڕە نەوتە بوو کە رادەستی دەکات و چۆنیەتیی رادەستکردنەکەیشی بوو. تاوەکو ئێستا لەسەر ئەو بابەتانە نەگەیشتووینەتە رێککەوتنی کۆتایی. "  رۆژی هەینی ٢٠٢١/٠٢/٠٥ حەسەن کەعبی، جێگری یەکەمی سەرۆکی پەرلەمانی عێراق رایگەیاند، بودجەی ٢٠٢١ مافی هاووڵاتییان لە زاخۆوە تاوەکو بەسرە مسۆگەر دەکات و ناکۆکییەکان لەبارەی بەشە بودجەی هەرێمی کوردستانەوە تەکنیکین.  لە ساڵی ٢٠١٤ وە حکومەتی عێراق بودجەی ھەرێمی کوردستانی نەناردووە، ساڵانە پشکی هەرێمی کوردستان پڕباسترین و پڕکێشەترین بەشی بودجەی عێراقە. بۆ بودجەی ساڵی ٢٠٢١ هەرێمی کوردستان دەیان شاندی لە ئاستی باڵادا ناردووەتە بەغدا، تەنیا لە ساڵی ٢٠٢٠ ـدا شاندی هەرێمی کوردستان زیاتر لە ١٠ جار سەردانی بەغدایان کردووە.