بەرەبەیانی رۆژی چوارشەممە نرخەکانی نەوت دوای دوو رۆژ لە دابەزین بەهۆی کەمبوونەوەی قەبارەی نەوتی کۆگاکراو لە ئەمریکا بەرزبوونەوە و بەرزبوونەوەکەش تاوەکو سەرلەبەیانیی رۆژی پێنجشەممە ١٠ - ٢ - ٢٠٢٢ بەردەوام بووە.  هەرچەندە لە سێ رۆژی رابردوو بەهۆی ئەگەری رێککەوتنی نێوان ئێران و وڵاتانی رۆژئاوایی بۆ زیندووکردنەوەی رێککەوتنی ئەتۆمی ساڵی ٢٠١٥ نرخی نەوت دابەزیبوو، بەڵام بەهۆی دابەزینی قەبارەی نەوتی کۆگاکراوی ئەمریکا بە بڕی ٢ ملیۆن بەرمیل رۆژی چوارشەممە نرخەکانی نەوت بە بەرزبوونەوە کرانەوە و رۆژی پێنجشەممەش زیاتر بەرزبووەوە.  نرخی نەوتی برێنت بەرەبەیانی ئەمرۆ پێنجشەممە ١٠ - ٢ - ٢٠٢٢ لە بازاڕەکانی جیهان بە ٩١ دۆلار و ٦٠ سەنت مامەڵەی پێوەدەکرێت.  هەروەها هەر بەرمیل نەوتی سووکی تەکساسی ئەمریکاش بە ٨٩ دۆلار و ٧٢ سەنت مامەڵەی پێوەکرا.  پەیمانگای نەوتی ئەمریکا رایگەیاند قەبارەی نەوتی کۆگاکراو لەو وڵاتە ٢ ملیۆن بەرمیل کەمیکردووە لەکاتێکدا پێشبینی دەکرا قەبارەی کەمبوونەوەی نەوتی کۆگاکراو تەنیا ٤٠٠ هەزار بەرمیل بێت، ئەمە بووەتە هۆکار بۆ بەرزبوونەوەی نرخەکانی نەوت.  تینا تێنگ، شرۆڤەکارای کۆمپانیای راوێژکاری CMC لەو بارەیەوە رایگەیاند، " کەمتر خستنەڕووی نەوت هۆکاری سەرەکیی بەرزبوونەوەی نرخەکانی نەوتە. "  ئێران و وڵاتانی رۆژئاوایی زیاتر لە جاران نزیکبوونەتەوە لە رێککەوتن و ئەگەری رێککەوتنەکە بووەتە هۆکار بۆ ئەوەی وەبەرهێنان و بازرگانانی نەوت چاوەڕوانی گەڕانەوەی ٢ ملیۆن بەرمیل نەوتی رۆژانەی ئێران لە بازاڕەکاندا بکەن.  لە بازاڕی ئاڵوگۆڕی دراو بەهای دۆلار بە جێگیری مایەوە و ئێستا هەر یۆرۆیەک بە ١.١٤٢ دۆلار مامەڵەی پێوەدەکرێت.  بەهای لیرەی تورکیا گۆڕانکارییەکی کەمی بەسەردا هاتووە کەمێک بەرزبووەتەوە. ئێستا یەک دۆلار بەرامبەر بە ١٣.٥٥ لیرەیە، هەروەها بەهای تمەنیش بەرامبەر دۆلار جێگیرە و هەر دۆلارێک بە ٢٦ هەزار و ٦٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٤٢ EUR / USD  پاوەند - دۆلار ١.٣٥٣ GBP / USD  دۆلار - یەن ١١٥.٦٢٢ USD / JPY  دۆلار - لیرە ١٣.٥٥ USD / TRY  یەک دۆلار - ریاڵ (تمەن) ٢٦ هەزار و ٦٠٠ تمەن USD / IRR  نرخی زێڕ بەراورد بە کاتی داخستنی بازاڕ لە رۆژی چوارشەممە زیاتر بەرزبووەتەوە و ئێستا هەر ئۆنسەیەک زێڕ بە ١٨٣٥ دۆلار مامەڵەی پێوەدەکرێت، کە بەراورد بە دوێنێ نزیکەی ٧ دۆلار بۆ هەر ئۆنسەیەک زیادبووە. هەر ئۆنسەیەک زیویش بە ٢٣ دۆلار و ٢٨ سەنت مامەڵەی پێوەدەکرێت.