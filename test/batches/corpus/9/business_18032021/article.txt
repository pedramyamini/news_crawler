هیوا حوسامەدین، پەیامنێری رووداو لە موسڵ رایگەیاند، لە موسڵ ژمارەیەکی زۆری خانوو بەهۆی شەڕی داعشەوە وێرانبووە، هەندێک لە خانووەکان مێژووەکەیان بۆ ١٨٠٠ - ٢٠٠٠ ساڵ دەگەڕێتەوە.  ئەو خانووانە لە کۆڵانە تەسکەکانن کە داعش لە کۆتایی ساتەکانی شەڕکردنی وەکو ناوچەیەک بۆ بەرگریکردنی خۆی بەکاریدەهێنا، هەربۆیە زۆرترین زیان بەر ئەو ناوچانە کەوتن و قورسترین چەکیش بەکارهێندران، ئەمەش وایکرد وێرانکارییەکی یەکجار گەورە بەسەر ئەوشارەدا بێنێت.  ئێستا چەند کۆمپانیایەک هەن، کە دەگوترێت کۆمپانیای ئێرانین لە رێگەی شیعەکانەوە دەستیانکردووە بە کڕینەوەی ئەو خانووانە، بە گوتەی قایمقامی قەزای ناوەندی موسڵ "جموجۆڵێکی یەکجار گەورە لە کڕین و فرۆشتنی زەوی و خانووبەرە لە سنووری موسڵ زیادیکردووە، بەڵام تاوەکو ئێستا ئەوەیان تۆمار نەکردووە، ئەو کەسانەی ئەو خانووانە دەکڕن ئێرانی بن، چونکە کڕین و زەوی و خانووبەرە لە رێگەی خەڵکی عێراقەوە دەکرێت، بەڵام ئەو هەڵکشانە لە کڕین و فرۆشتنی زەوی و خانووبەرە جێگەی سەرنجی ئەوانە کە ئەمە بابەتێکی لە پشتەوەیە".  بەپێی ئەو بڵاوکراوانەی لە میدیا جیهانییەکانەوە ئاماژەی بۆ دەکرێت، زۆرینەی ئەو خانووانەی کە لە موسڵ دەکڕدرێنەوە، کۆمپانیا ئێرانییەکانن لە رێگەی شیعە مەزهەبەکانەوە. ئەگەر خودی موسڵاوییەکان بیانەوێت خانوو بکڕن دەچن لە بەری چەپی شارەکە خانوو دەکڕن نەک بەری راستی شارەکە کە وێران بووە، بەڵام خەڵکانێک لە دەشتی نەینەواوە دێن لە بەری راست کە شوێنێکی وێرانبووە و خانووەکانی داڕووخاوە لەوێ دەستیانکردووە بە کڕینی خانوو، هەر ئەمەشە لە وایکردووە سەرنج و تێبینی لەسەر ئەو شێوازی کڕین و فرۆشتنە هەبێت کە لەو سنوورە روودەدات.  لەدوای کۆنترۆڵکردنەوەی پارێزگای موسڵ لە دەستی داعش، شیعە لەو شارە باڵا دەست بووە هەژموونێکی بەهێزی خۆی لەو سنوورە سەپاندووە، ئەگەرچی لایەنی ئەمنی و ئیداری سوننەن، بەڵام شیعە لە نزیکەوە چاودێری دۆخەکە دەکات.