نەوزاد شێخ کامیل، بەڕێوەبەری گشتیی بازرگانی لە وەزارەتی بازرگانی بە تۆڕی میدیایی رووداوی راگەیاند، ئاگادارکراینەوە کە لەم رۆژانەدا بەشی چوارەمی شایستە داراییەکانی جوتیاران بۆ ساڵی ٢٠٢١ دەگاتە هەرێمی کوردستان و لەگەڵ گەیشتنی دەستبەجێ دەست بە دابەشکردنی دەکرێت.  نەوزاد شێخ کامیل گوتی: "پارەی گەنمی جووتیاران بەمشێوەیە بەسەر پارێزگاکاندا دابەشدەکرێت، سلێمانی یەک ملیار و ٤٥٠ ملیۆن دینار، هەولێر ٩٥٠ ملیۆن دینار، دهۆک ١٥٠ ملیۆن دینار، کە کۆی گشتیی دەکاتە دوو ملیار و ٥٥٠ ملیۆن دینار. "  دوای دابەشکردنی بڕە پارەی بەشی چوارەم، نزیکەی ٤٨ ملیار دینار دەمێنێت تاوەکو هەموو جووتیارەکان پارەکانیان وەربگرن. کۆی گشتیی ئەو پارەیەی تائێستا لەلایەن عێراقەوە نێردراوە نزیکەی ١٧ ملیار دینارە. ئەو گەنمەی کە جووتیارانی هەرێمی کوردستان رادەستی حکومەتی عێراقیان کردووە، بایی نزیکەی ٦٥ ملیار دیناربووە.