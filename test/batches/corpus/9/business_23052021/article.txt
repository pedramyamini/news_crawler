رێڕەوی دەریای باکوور کۆریدۆرێکی سەختی سەهۆڵبەندانە، بەڵام ئەو بەفرەی کە ئێستا لەسەر رێگەکەیە، بە بەراورد بە ساڵانی ١٩٨٠، بە رێژەی ٤٠ % کەمبووەتەوە.  ئەگەر جاران تەنیا دوو مانگی ساڵی رێگەی گواستنەوە هەبووبێت، ئێستا بە یارمەتی کەشتییە ئەتۆمییە سەهۆڵشکێنەکان چوار وەرزی ساڵ رێگەکە کراوەیە.  ڤلادمیر پووتین، سەرۆکی رووسیا رایگەیاند، "بەدڵنیاییەوە بەردەوام دەبین لە کارکردن لەسەر دروستکردنی رێڕەوێکی گواستنەوەی جیهانی لەوانە پەرەدان بە رێگەی دەریایی باکوور، کە هەرچوار وەرزی ساڵ بێ کێشە کارەکانی دەڕوات. ئامانجمان ئەوەیە تاوەکو ساڵی ٢٠٢٥ قەبارەی ئەو کاڵایەی لەرێگەی ئەو رێڕەوەوە دەیگوازینەوە، بیگەنێینینە ٨٠ ملیۆن تۆن. "  ساڵی رابردوو، ٣٣ ملیۆن تۆن کاڵا بەو رێگەیەدا گوازرابووەوە.  زۆربەی کاڵاکان، ئەو ماددە خاوانە بوون کە لە رووسیاوە بەرهەمدەهێنرێن.. گازی سرووشتیی رووسیا ٩٠ % ـی ئەو کاڵانایانەی پێکهێنابوو. هاوکات ئەو کاڵایانەی کە لە دەرەوەی رووسیا بەو رێگەیە گوێزرابوونەوە، کەمتر لە ٢ % ـی کەلوپەلە گوازراوەکان بوون.   ئەلێکسی لیخاچیۆڤ، بەڕێوەبەری گشتیی کۆمپانیای رۆس ئەتۆم دەڵێت، "بەکارهێنانی رێڕەوی دەریایی باکوور لەڕووی ئابوورییەوە سوودی هەیە و ژیرانەیە. ئەو توانایەش بە رووسیا دەدات سەرنجی کەشتییەکان رابکێشێت، هەندێکیان نۆکەندی سوێس بەکاردەهێنن. پارەیەکی زۆرە. ئەمە کارێکی ئێجگار جیددی و گەورەیە. "   گەیشتن بە ئەوروپا لە رێگەی نۆکەندی سوێسەوە لە ئاسیای رۆژهەڵاتەوە ٢١ هەزار کیلۆمەترە، شارەزایان دەڵێن رێگەی دەریای باکوور ئەو رێگەیە بۆ ١٢ هەزار و ٨٠٠ کیلۆمەتر کورتدەکاتەوە، ئەمەش وادەکات گواستنەوەی کەلوپەل لە رێگەی کەشییەوە هەرزانتر و خێراتربێت.