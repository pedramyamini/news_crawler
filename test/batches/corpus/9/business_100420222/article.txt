ئێریک ژێنگ، بەڕێوەبەری ژووری بازرگانیی ئەمریکا لە شانگهای دەڵێت، "ئەگەر ئەم داخرانەی ئێستا لە شانگهای بەردەوام بێت، نیوەی کۆمپانیاکانمان وەبەرهێنانیان کەم دەکەنەوە. هەرچەندە ئێستا زۆر زووە، بەڵام کۆمپانیاکان چاوەڕوانی رێوشوێنەکانی دیکەن و دەیانەوێت بزانن داخرانەکە چەندە بەردەوام دەبێت. ئەگەر ئەم رەوشە بەردەوام بێت، کۆمپانیاکان چاوخشاندنەوە بە وەبەرهێنانیان دەکەنەوە".  هەرچەندە بەندەری شانگهای کراوەیە، بەڵام ئەم رۆژانە تەنیا چەند کەشتییەکی کەم لەوێ لەنگەریان گرتووە. بەپێی دەسەڵاتدارانی چین، گواستنەوەی کەلوپەل و پێداویستییەکان لە شانگهای بە رێژەی ٤٠ % کەمبووەتەوە.  بێتینا شوێن، جێگری سەرۆکی ژووری بازرگانیی یەکێتیی ئەوروپا لە شانگهای ئاماژە بەوە دەکات، "کێشە و ئاستەنگی زۆر هەیە، بۆ نموونە زۆربەی کۆمپانیاکان لێرە ناچارن نووسینگەکانیان دابخەن و کارەکانیان بوەستێنن. ئێستا ئەو کۆمپانیایانەی کە زۆر تایبەتن، مۆڵەتی کارکردنیان پێدەدرێت، بەڵام ئەوانیش دەبێت کرێکاران لە کارگە دەرنەچن و بە تەنیا لە ژوورەوە کار بکەن. "  بەندەری شانگهای قەرەباڵخترین بەندەری چینە و ١٧ % ی کۆی بازرگانیی بەندەرەکانی چین لەڕێگەیەوە ئەنجام دەدرێت؛ لە بەندەری شانگهایەوە ساڵانە بە بەهای ٤٧ ملیۆن تۆن کاڵا دەگوازرێتەوە.  حکومەتی چین پێشبینیی کردووە لە ساڵی ٢٠٢٢ بە رێژەی ٥.٥ % گەشەی ئابووری هەبێت، بەڵام بەردەوامیی داخرانی شانگهای، بەپێی شرۆڤەکاران، گەشەی ئابووریی ئەو وڵاتە دادەبەزێنێت.