کۆمپانیای کار لە روونکردنەوەیەکدا کە بۆ تۆڕی میدیایی رووداویان ناردووە، روونی دەکاتەوە کە کۆمپانیاکە نەوتەکە دەپاڵێوێت و هەموو بەرهەمە نەوتییەکان دەگەڕێنەوە بۆ وەزارەتی سامانە سرووشتییەکان و دەشڵێت، وەزارتی سامانە سرووشتییەکان بڕ و نرخی بەرهەمە نەوتییەکان دەستنیشان دەکات و کۆمپانیای کار بە هیچ شێوازێک رۆڵی لە پرۆسەی دەستنیشانکردنی نرخ و بڕی بەرهەمی بەنزین و بەرهەمەکانی دیکەی نییە.  حکومەتی هەرێمی کوردستان رۆژانە ٢٥ هەزار بەرمیل نەوتی خاو دەداتە کۆمپانیای کار گرووپ و زۆربەی بەرهەمی نەوتی هەرێمی کوردستان کە رۆژانە نزیکەی ٤٥٠ هەزار بەرمیلە لە رێگەی بۆرییەوە هەناردەی بازاڕەکانی جیهان دەکرێت.  بەپێی کۆمپانیای بەبازاڕکردنی نەوتی عێراق - سۆمۆ، قەبارەی بەرهەمی نەوتی هەناردەکراو لەلایەن هەرێمی کوردستانەوە لە مانگی رابردوودا رۆژانە ٤٢٥ هەزار بەرمیل نەوت بووە.