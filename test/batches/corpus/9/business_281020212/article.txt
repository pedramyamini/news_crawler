لە رێوڕەسمی کردنەوەی پڕۆژەکەدا ئەندازیار کەمال محەممەد، وەزیری کارەبای حکومەتی هەرێمی کوردستان رایگەیاند: "ئەو پرۆژەیە کاریگەرییەکی گەورەی لەسەر رەوشی کارەبا لە سەنتەری هەولێری پایتەخت دەبێت".  بە گوتەی کەمال محەممەد، ئەوان کارنامەی حکومەتیان کردووەتە پلان بۆ کارەکانی وەزارەتەکەیان، کە کارکردن بووە لەسەر زیادکردنی ئاستی بەرهەمهێنانی کارەبا و گوتی: "لە ماوەی ئەو دوو ساڵەدا توانیومانە ٦١٥ مێگاوات بەرهەمهێنانی کارەبا زیاد بکەین، هەروەها لە بواری گواستنەوەدا ٣٢ پرۆژە لە سەرانسەری هەرێم بە گوژمەی ٢١٤ ملیۆن دۆلار جێبەجێ دەکرێن، دەتوانم بڵێم ٨٠ % ی ئەو پرۆژانە جێبەجێکراون و کەوتوونە خزمەتی خەڵک. ئەو پرۆژەیەی ئەمڕۆش لە شاری هەولێر کرایەوە ١٤ یەمین وێستگەیە تەنیا لە پارێزگای هەولێر کەوتووەتە خزمەتی خەڵک".  وەزیری کارەبای حکومەتی هەرێمی کوردستان ئاماژە بەوە دەدات "زیاتر لە ٧٥٠ پرۆژە لە بواری دابەشکردنی کارەبا بە گوژمەی ١٠٠ ملیار دینار لە سەرانسەری هەرێم جێبەجێکراون، ئەمەش دەبێتە رێگەخۆشکەرێکی دیکە بۆ ئەوەی بتوانین کارەبایەکی باشتر بۆ هاووڵاتیانی خۆمان دابەش بکەین".  سەبارەت بە پرۆژەی پێوەری زیرەکیش، کەمال محەممەد گوتی: "تاوەکو ئێستا ملیۆنێک و هەشت هەزار پێوەر بەستراون، ئەمەش بووەتە ئەگەرێکی دیکە کە رەوشی کارەبا گەشەی پێبدرێت و بەرەو باشتر بچێت".  بە گوتەی کەمال محەممەد لە ماوەی دوو ساڵی رابردوودا توانیویانە: "زیاتر کە ٢٢ هەزار حاڵەتی سەرپێچی لەسەر تۆڕی کارەبای هەرێم لابدەین، کە ئەمەش بووەتە هۆکارێکی دیکە تاوەکو بتوانین رەوشی کارەبا بەرەو باشتر ببەین".  وەزیری کارەبای حکومەتی هەرێمی کوردستان ئاماژە بەوەش دەدات "بەهۆی ئەنجامدانی ئەو پرۆژانە لە ماوەی ئەو دوو ساڵەدا توانیومانە ٣ کاژێر کارەبا زیاتر بۆ هاووڵاتیان دابین بکەین".