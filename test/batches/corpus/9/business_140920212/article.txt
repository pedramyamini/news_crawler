ئەحمەد هوشیار، بەڕێوەبەری فڕۆکەخانەی نێودەوڵەتیی هەولێر، بە تۆڕی میدیایی رووداوی راگەیاند: "بڕیارە رۆژی سێشەممە ٢١ی ئەیلوولی ٢٠٢١ یەکەم گەشتی ئاسمانی کۆمپانیای لۆفتانزا لەنێوان فرانکفۆرت بۆ هەولێر دەستپێبکات و رۆژی شەممەی دوای ئەوەش گەشتێکی دیکە لە هەولێرەوە بۆ فرانکفۆرت دەبێت".  هەروەها کرێکار گەردی، بەڕێوەبەری لۆفتانزا گرووپ لە عێراق بە رووداوی گوت: "لە گەشتی یەکەمدا فڕۆکەکە ١٢٠ کەسی تێدایە و گەشتی دووەمیش ١١٣ کەس دەبێت". گوتیشی: "لە مانگی ئاداری ساڵی ٢٠٢٠ و بەهۆی بڵابوونەوەی ڤایرۆسی کۆرۆنا کۆمپانیای لۆفتانزای ئەڵمانی بڕیاری راگرتنی گەشتە ئاسمانییەکانی بۆ هەولێر دەرکرد و رۆژی یەکشەممە یەکەم گەشت دەستپێدەکاتەوە".