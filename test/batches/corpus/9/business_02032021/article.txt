شاندەکە رۆژی سێشەممە ٢٠٢١ - ٠٣ - ٠٢ سەردانی بەغدای کردووە، فەتحی محەممەد، راوێژکار و گوتەبێژی وەزارەتی بازرگانیی هەرێمی کوردستان لە کاتی بەشداریکردنی لە هەواڵەکانی رادیۆی رووداو رایگەیاند: "چوارشەممە یەکەم کۆبوونەوە لەگەڵ وەزارەتی پیشەسازیی عێراق دەکرێت، پاشان لەگەڵ وەزارەتی بازرگانیی عێراق دەبێت. "  گوتەبێژی وەزارەتی بازرگانیی هەرێمی کوردستان ئاماژەی بەوە دا کە ئامانج لە سەردانەکە بەهێزکردنی پەیوەندیی نێوان حکومەتی هەرێمی کوردستان و عێراقە لە بواری بازرگانی و پیشەسازیدا و گوتی: "دەمانەوێت چارەسەر بۆ کێشەی بازگەکان و مۆڵەتی بازرگانی بدۆزرێتەوە. باس لە چارەسەری شایستە داراییەکانی جووتیارانی هەرێمی کوردستانیش دەکەین. "  بڕیارە سەردانەکە دوو رۆژ بخایێنێت و لەسەر ئاستی باڵا کۆبوونەوە بکرێت. فەتحی محەممەد ئەوەی خستەڕوو کە هەوڵ دەدەن بگەنە نەخشەڕێگەیەکی چارەسەر کە رێگرییەکانی بەردەم بەرهەمی هەرێمی کوردستان لاببرێن بۆ ئەوەی بازاڕێکی فراوانیان بۆ بدۆزرێتەوە.  گوتەبێژی وەزارەتی بازرگانیی هەرێمی کوردستان ئاشکرای کرد، بڕیار وایە کڵێشەیەکی هاوبەش لەنێوان هەولێر و بەغدا دروست بکرێت بۆ ئەوەی بازرگانانی هەرێمی کوردستان و عێراق بتوانن لە هەموو شارەکانی عێراقدا بازرگانی بکەن.  رۆژی ٢٠٢١ - ٠٢ - ٢٢ حکومەتی عێراق ٢٦٨ ملیار دیناری پارەی گەنمی جووتیارانی هەرێمی کوردستان نارد و کەمال موسلیم، وەزیری بازرگانی و پیشەسازیی حکومەتی هەرێمی کوردستانیش ئەو کات گوتی: "هەر جووتیارێک ٥٠ % ی پارەکەی وەردەگرێت. "  فەتحی محەممەد لەو بارەیەوە گوتی: "ئەو پارەیەی شایستەی جووتیارانی هەرێمی کوردستان کە عێراق نیوەی ناردووە، دابەشی دەکەین. هەوڵی ئێمە بۆ ئەوەیە کە نیوەکەی دیکەیشیان بۆ وەربگرینەوە. "  حکومەتی عێراق ٥٥٧ ملیار دیناری جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ قەرزار بوو کە ئێستا  ٢٦٨ ملیار دیناری ناردووە.