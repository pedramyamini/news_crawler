لوبنان بە تووندترین قەیرانی ئابووری لە مێژووی خۆیدا تێدەپەرێت، کە چەندین قەیرانی وەک سووتەمەنی و کارەبا و بەرزبوونەوەی نرخی کاڵا و شتومەکی لێکەوتووەتەوە. ئێران لە چەند مانگی رابردوودا رایگەیاندووە ئامادەیە هاوکاریی لوبنان بکات لە پێدانی سووتەمەنی.  بڕیاربوو کەشتیی سووتەمەنیی ئێرانی لە کەنارە ئاوییەکانی سووریاوە بارەکەی بەتاڵ بکات و پاشان لە رێگەی وشکانییەوە بگوازرێتەوە بۆ لوبنان. بەڵام بڕیارە ئەمڕۆ یەکەم کەشتیی سووتەمەنیی ئێرانی راستەوخۆ بگاتە کەنارە ئاوییەکانی لوبنان لە بەندەری بەعەلبەک.  حەسەن نەسرۆڵڵا، رێبەری حیزبوڵڵای لوبنان هۆشداریداوە بەهەر وڵاتێک ئەگەر بیەوێت تەگەرە لەبەردەم کەشتییە سووتەمەنییەکەی ئێران دروستبکات.  نەسرۆڵڵا پێشتر رایگەیاندووە ئێران ئامادەیە باری سووتەمەنیی زیاتر لە رێگەی کەشتییەوە بۆ لوبنان بنێرێت.  بەرپرسانی لوبنان نیگەرانن ئەگەر هاتوو ئەو وڵاتە راستەوخۆ سووتەمەنی یان نەوتی ئێران هاوردەبکات، ویلایەتە یەکگرتووەکانی ئەمریکا گەماڕۆ بخاتەسەر ئەو وڵاتە، لەبەر ئەوەش هەوڵیانداوە لەرێگەی وشکانی و لە خاکی سووریا سووتەمەنیی ئێران هاوردەی لوبنان بکرێت.