بازرگانانی نەوت چاوەڕێی بەڕێوەچوونی کۆبوونەوەی ئۆپێک پڵەس دەکەن لە رۆژی ٤ی ئەم مانگە و گەشبینن بەوەی کە وڵاتانی بەرهەمهێنەری نەوت بڕی خستنەڕووی نەوت زیادبکەن بە مەبەستی دابەزینی نرخەکەی.  لەگەڵ ئەوەشدا بەهۆی کەمبوونەوەی نەوتی خاو و بەرهەمە نەوتییەکان لە چین کە بە گەورەترین بازاڕی نەوتی جیهان ئەژمار دەکرێت، حکومەتی چین بڕیاریدا یەدەگی ستراتیژیی بەنزین و گازوایل بکاتەوە و لە بازاڕدا بیخاتەڕوو.   بەرەبەیانی رۆژی دووشەممە نرخی هەر بەرمیل نەوتی برێنت ٢٩ سەنت دابەزی و هەر بەرمیل بە ٨٣ دۆلار و ٤٣ سەنت مامەڵەی پێوەکرا.  هەروەها نرخی نەوتی سووکی تەکساسی ئەمریکا ٤٠ سەنت دابەزی و هەر بەرمیل بە ٨٣ دۆلار و ١٧ سەنت مامەڵەی پێوەکرا.  حکومەتی چین رایگەیاندووە بۆ هاوسەنگکردنی نرخەکانی سووتەمەنی بڕیاریداوە کۆگاکانی بەنزین و گازوایلی خۆی بکاتەوە.  چیۆکی چێن، شرۆڤەکاری کۆمپانیای راوێژکاریی "سان وارد" سەبارەت بە بازاڕی نەوت رایگەیاند، "دابەزینی نرخی نەوت بەهۆی بڕیاری چین روویداوە لەسەر کردنەوەی یەدەگی ستراتیژیی خۆی".  چیۆکی چێن دەڵێت، ئەو هەنگاوەی حکومەتی چین بەو مانایەیە کە بەرپرسانی ئەو وڵاتە جیدین لە سەقامگیرکردنی نرخی نەوت و بەرهەمە نەوتییەکان هاوچەشنی نرخی خەڵووز.  بریارە ٤ی ئەم مانگە کۆبوونەوەی هاوپەیمانیی ئۆپێک پڵەس بەڕێوەبچێت و بازرگانان پێشبینیدەکەن بەرهەمهێنەرانی نەوت پابەندبن بە پلانی بەرزکردنەوەی ئاستی بەرهەمهێنانی نەوت بە بڕی رۆژانە ٤٠٠ هەزار بەرمیل نەوت.  بەڕێوەبەری کۆمپانیای سۆمۆ، کۆمپانیای بەبازاڕکردنی نەوتی عێراق، سەرەتای ئەم هەفتەیە رایگەیاند، پێویست ناکات نەوتی زیاتر لەو بڕەی کە بەرهەمهێنەرانی نەوت پێشتر لەسەری رێککەوتوون بخرێتەڕوو.  هیرۆکی کیکیکاوا، شرۆڤەکاری نەوتی سەر بەر ناوەندی لێکۆڵینەوەی نیسان لەو بارەیەوە دەڵێت، بە ئەگەری زۆرەوە دوای بەڕێوەچوونی کۆبوونەوەی ئۆپێک پڵەس و راگەیاندنی پابەندبوونی بەرهەمهێنەرانی نەوت بە رێککەوتنەکانی پێشووتریان، نرخی نەوت دووبارە روو لە بەرزبوونەوە دەکات.  بەپێی راپرسییەکان، نرخی نەوت لە کۆتایی ئەمساڵدا لە نزیکەی ٨٠ دۆلار بە جێگری دەمێنێتەوە.