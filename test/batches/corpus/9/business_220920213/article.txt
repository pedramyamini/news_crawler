عەلی تەتەر، پارێزگاری دهۆک رۆژی چوارشەممە ٢٢ی ئەیلوولی ٢٠٢١ سەردانی بارەگای لقی دهۆکی یەکێتی بەڵێندەرانی کرد و پشتیوانی پارێزگای دهۆکی بۆ بەڵێندەران لە ئەنجامدانی کار و پرۆژەکان بە شێوەیەکی باش دەربڕی.  بەپێی راگەیێندراوێکی پارێزگای دهۆک لە کۆبوونەوەکەدا عەلی تەتەر ئاماژەی بەوە کردووە، کە بەهۆی شەڕی داعش و قەیرانی دارایی و پەتای کۆڕۆناوە پارەی بەڵێندەران لای حکومەت ماوەتەوە، ئەوان چاوەڕێن ئەو بابەتە لەگەڵ ئەنجوومەنی وەزیران لەکاتێکی گونجاودا چارەسەربکەن.  پارێزگاری دهۆک ئەوەشیخستووەتەڕوو کە بەهۆی ئەو پرۆژانەی کە کابینەی نۆیەمی حکومەتی هەرێمی کوردستان ئەنجامیداون کەرتی وەبەرهێنان بوژاوەتەوە و بەڵێندەرانیش سوودمەندی یەکەمن، هەروەها بەشێکی ئەو قەرزانەی بەڵێندەران هەیان بووە لای حکومەت گەڕێندراونەتەوەو کار بۆ ئەوە دەکەن هەموو قەرزەکانی بەڵێندەران بدرێنەوە.  لەبەشێکی دیکەی راگەیێندراوەکەی پارێزگای دهۆک جەخت لەوەکراوەتەوە، کە کۆبوونەوە تەکنیکییەکان بۆ چارەسەرکردنی کێشەکانی بەڵێندەران بەردەوام دەبن.