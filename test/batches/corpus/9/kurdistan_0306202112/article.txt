سەرچاوەیەک لە وەزارەتی دارایی حکومەتی هەرێمی کوردستان بە تۆڕی میدیایی رووداوی گوت، دوای ئەوەی بە چەند قۆناخێک تەواوی بڕی ئەو ٣٠٠ ملیار دینارەی داهاتی فرۆشی نەوتی هەرێمی کوردستانە، لە وەزارەتی سامانە سرووشتییەکانەوە گەیشتە وەزارەتی دارایی کە مانگانە دەدرێت، چاوەڕوان دەکرێت هەفتەی داهاتوو مووچەی سەرجەم وەزارەتەکان دابەشبکرێت، چونکە ئەو بڕە پارەیە بەشی ٦٠ % ی مووچەی مووچەخۆران بە لێبڕینی ٢١ % دەکات.  ئەو سەرچاوەیە لە وەزارەتی دارایی گوتیشی، "داهاتەکانی نێوخۆی هەرێمی کوردستانیش ٢٧٠ ملیار دیناری عێراقییە و ئەوانیش بەتەواوی گەیشتوونەتە وەزارەتی دارایی".  بڕیاربوو حکومەتی هەرێمی کوردستان لە ٢٥ ـی هەموو مانگێک مووچە دابەش بکات، ئەو لیستە بۆ چەند مانگێک بەو شێوەیە بەردەوام بوو، بەڵام بۆ مانگی ئایار دابەشکردنی مووچە دواکەوت.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، واتە ساڵانە پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  لە کۆتایی مانگی رابردوودا رێباز حەملان، یاریدەدەری سەرۆكی حكومەتی هەرێمی كوردستان بۆ كاروباری وەبەرهێنان و راژەی گشتی بە رووداوی راگەیاند، "دواکەوتنی مووچە چەند هۆکارێکی هەیە. یەکەمیان: هاتنەوەی داهاتی نەوت لە دەرەوەی هەرێمی کوردستان چەند کێشەیەکی تێکەوتبوو؛ بۆ نموونە لە دەرەوەی عێراق لە رۆژی دووشەممەوە دەوام دەستپێدەکات و ئەوەش هەندێکجار ناردنی پارە دوادەخات، هەروەها گۆڕینی دۆلار بۆ دیناریش کاتی دەوێت".  لەبارەی هۆکارەکانی دیکەی دواکەوتنی مووچە رێباز حەملان ئاماژەی بەوە کرد، "سیولەی بانکەکانی هەرێمی کوردستان کەم بوو، دڵنیایی دەدەمە خەڵکی هەرێمی کوردستان دابەشکردنی مووچە بەردەوام دەبێت و ٣٠ رۆژ جارێک مووچە دەدرێت".