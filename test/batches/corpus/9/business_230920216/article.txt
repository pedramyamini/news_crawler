کوردۆ عومەر، گوتەبێژی وەزاره‌تی شاره‌وانی و گه‌شتوگوزار بە تۆڕی میدیایی رووداوی راگەیاند، بە مەبەستی پەرەپێدان و بووژانەوەی کەرتی گەشتیاری، ئێستا له هه‌رێمی كوردستان بە گوژمەی نزیكەی ٣٩ ملیار دینار، ٥٧ پرۆژە له قۆناخی جێبه‌جێكردندان كە هەندێ لەو پرۆژانە هی پێشوون و كاركردن تێیاندا وەستابوو، بەڵام ئێستا دەست بە تەواوكردنیان كراوە، بەشێكیشیان لە كابینەی نۆیەمدا بڕیاری جێبەجێكردنیان دراوە و ئێستا لە قۆناخی جێبەجێكردندان.  پرۆژەكان لەسەر ئاستی هەرێمی كوردستان:  هه‌ولێر: ٣٦٤ پرۆژه به گوژمه‌ى زیاتر له ١١ ملیار دینار.  سلێمانی: ١٥٦ پرۆژه به گوژمه‌ی زیاتر له ٩ ملیار دینار.  دهۆك: ١٣٨ پرۆژه به گوژمه‌ی زیاتر له ٥ ملیار دینار.  هه‌ڵه‌بجه: ٣٣ پرۆژه به گوژمه‌ی زیاتر له ٦٢٠ ملیۆن دینار.  گه‌رمیان: ٤٤ پرۆژه به گوژمه‌ی زیاتر له ٣ ملیار دینار.  ڕاپه‌ڕین: ٣٦ پرۆژه  به گوژمه‌ی زیاتر له ٣ ملیار دینار.  ناوچەکانی دیکە: ٥٢ پرۆژه به گوژمه‌ی ٦ ملیار دينار.  بەپێی ئامارێکی ساڵی ٢٠٢٠ی دەستەی گەشتوگوزار، لە هەرێمی کوردستان سێ هەزار و ١١٨ ناوچەی گەشتیاری تۆمارکراو هەن. بریتین لە: ٦٢٥ هوتێل، ٣٦٠ موتێل، ١٨٥٣ چێشتخانە و کافێ و ٢٨٠ گوند و کۆمەڵگەی گەشتیاری.  ساڵی ٢٠١٩ هەرێمی کوردستان ریکۆردی سێ ملیۆن و ٧٠٠ هەزار گەشتیاری تۆمارکرد. بەڵام ئەم ژمارەیە لە ساڵانی ٢٠٢٠ و ٢٠٢١ دا بەهۆی بڵاوبوونەوەی کۆرۆناوە کەمیکرد.  لە هەرێمی کوردستان، وەبەرهێنان لە کەرتی گەشتیاری لەدوای کەرتی نیشتەجێبوون و پیشەسازی بە پلەی سێیەم دێت، کە قەبارەکەی ساڵانە بە ٧٠٠ ملیۆن دۆلار دەخەمڵێندرێت.