رۆژی سێشەممە نرخی هەر ئۆنسە زێڕ بەڕێژەی ٠.١٤ % دابەزی و بە ١٨٢٥ دۆلار مامەڵەی پێوەکرا.  هەفتەی رابردوو بانکە ناوەندییەکانی جیهان رایانگەیاند کە دیاردەی بەرزبوونەوەی رێژەی هەڵاوسان کاتییەوە پێویست بە بەرزکردنەوەی سوودی بانکی ناکات بۆ رێگریکردن لە بەرزبوونەوەی نرخەکان بووە هۆکاری بەرزبوونەوەی نرخی زێڕ.  خۆ بەدوورگرتنی بانکە ناوەندییەکان بۆ جێگریکردنی سوودی بانکی بووەتە هۆکاری دابەزینی بەهای دۆلاری ئەمریکی و دابەزینی بەهای دۆلار بە شێوازی گشتی بەرزبوونەوەی نرخی زێڕی لێدەکەوێتەوە.  لەلایەکی دیکەوە داهاتووی نرخی زێڕ ئەستەمە پێشبینی بکرێت. بەڕێوەبەری بانکی ناوەندیی ئەمریکا لقی شیکاگۆ رایگەیاندووە زیاتر لە جاران نیگەرانی بەرزبوونەوەی رێژەی هەڵاوسانە.   ئەو لێدوانانە ئەگەر گڵۆپێکی سەوز بێت بۆ ئامادەکاری بۆ بەرزکردنەوەی رێژەی سوودی بانکی ئەوا پێشبینی ناکرێت بەرزبوونەوەی نرخی زێڕ بۆ کاتێکی درێژخایەن بەردەوام بێت.