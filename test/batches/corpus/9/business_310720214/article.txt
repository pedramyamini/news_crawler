جەهانبەخش سەنجابی، سەرۆکی ژووری هاوبەشی بازرگانیی ئێران - عێراق رایگەیاند، "هەناردەکردنی کاڵا لە ئێرانەوە بۆ عێراق ٩٥ % ـی قەبارەی گشتیی ئاڵوگۆڕی بازرگانیی نێوان ئەو دوو وڵاتە پێکدەهێنێت. "  سەرۆکی ژوورە بازرگانییەکە دەشڵێت، لە ٢١ - ٠٣ - ٢٠٢٠ تاوەکو ٢١ - ٠٣ - ٢٠٢١ بە بەهای ٧ ملیار و ٤٠٠ ملیۆن دۆلار کاڵا و شتومەک لە ئێرانەوە هەناردەی عێراق و هەرێمی کوردستان کراوە. جەهانبەخش سەنجابی ئەوەشی ئاشکراکرد کە لەو ماوەیەدا بە بەهای ١٣١ ملیۆن دۆلار کاڵا لە عێراق و هەرێمی کوردستانەوە هەناردەی ئێران.  لە ٢١ - ٠٣ - ٢٠٢٠ تاوەکو ٢١ - ٠٣ - ٢٠٢١ بە بەهای ٢ ملیار و ٧٠٠ ملیۆن دۆلار بەرهەمی پێترۆکیمیایی و بەرهەمە نەوتییەکان لە ئێرانەوە هەناردەی عێراق و هەرێمی کوردستان کراون.  دوای بەرهەمی نەوتی، زۆرترین کاڵا کە لە ئێرانەوە هەناردەی عێراق و هەرێمی کوردستان کرابێت، بەرهەمە پیشەسازییەکان بووە کە بە بەهای ملیارێک و ٧٥٠ ملیۆن دۆلار بووە. بەهای هەناردەکردنی بەرهەمە کانزاییەکانیش بۆ عێراق ملیارێک و ٢٠٠ ملیۆن دۆلار بووە.  بەرپرسانی ئێرانی پلانیان هەیە قەبارەی ئاڵوگۆڕی بازرگانی لەگەڵ عێراق بۆ ٢٠ ملیار دۆلار لە ساڵێکدا بەرزبکەنەوە.  سەنجابی دەڵێت، قەبارەی ئاڵوگۆڕی بازرگانی لە بازاڕی عێراق و هەرێمی کوردستان نزیکەی ٤٠ تاوەکو ٦٤ ملیار دۆلارە، "حکومەتی ئێران هیوادارە زۆرترین پشکی لەو بازاڕەدا هەبێت". هەروەها دەشڵێت، ٤٧ % ـی هەناردەی ئێران بۆ عێراق و هەرێمی کوردستان لە رێگەی دەروازە بازرگانییەکانی پارێزگای کرماشانەوەیە.