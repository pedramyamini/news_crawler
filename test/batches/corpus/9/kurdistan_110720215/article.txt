رۆژی سێشەممەش، خانەنشینیی شارستانی مووچە وەردەگرن.   لە رۆژانی ٢٥ و ٢٦ ـی حوزەیران دەست بە دابەشکردنی مووچەی مانگی حوزەیرانی وەزارەتی تەندروستی کرا، پاشان وەزارەتەکانی پێشمەرگە و ناوخۆ تاوەکو ٣٠ ـی حوزەیرانی کێشا و دابەشکردنی مووچە راگیرا، لەماوەی ١٢ رۆژی رابردوودا شەش وەزارەت و دەزگا مووچەکانیان وەرگرت.     ئەگەرچی پێشتر حکومەتی هەرێمی کوردستان لەسەر زاری گوتەبێژەکەیەوە رایگەیاند، هەوڵ دەدەن مووچە لەکاتی خۆی و لەماوەی یەک هەفتەدا دابەشبکرێت، بەڵام دابەشکردنی مووچەی مانگی حوزەیران ١٩ رۆژی خایاندووە، ئەگەر سێشەممە دابەشکردنی مووچە کۆتایی پێبێت و زیاتر دوانەکەوێت.      دوێنێ شەممە ١٠ - ٧ - ٢٠٢١ مەسرور بارزانی، سەرۆکوەزیرانی هەرێمی کوردستان لە دووەمین ساڵڕۆژی دەستبەکاربوونی کابینەکەی ئاماژەی بەوە کرد، چاکسازی لە چەندین بواردا کراون، بۆ نموونە لە رێکخستنەوەی داهاتەکان، لە کەمکردنەوەی خەرجییەکانی حکومەت کە بە شێوەیەکی بەرچاو دیارە، حکومەت توانیویەتی پشت ببەستێت بەو داهاتانەی کە لەبەردەستی بووە، هەرچەندە وەکو پێویست نەبووە، لە ئاست داخوازییەکانی خەڵکی کوردستان و ئەو بودجەیەی کە پێویستە بۆ ئیدارەدانی وڵات و دابەشکردنی مووچە بەشێوەیەکی گشتی، بەشی ئەوەی نەکردووە، بەڵام توانیویەتی خۆی بگونجێنێت لەگەڵ ئەوەی کە لەبەردەستی بووە.    سەرۆکوەزیرانی هەرێمی کوردستان گوتیشی، "ئێمە تووشی قەیرانێکی دارایی بووین، خەڵک هەمووی چاوەڕێی ئەوەیە کە مووچە لە سەری مانگەوە بدرێت. من دەتوانم ئەوە بڵێم کە حکومەت بەڵێنی ئەوەی داوە بەو بودجەیەی بەردەستە مووچەکە بدات، پێمانخۆشبوو مووچە هەموو بدرابووایە، بەڵام ئەو بودجەی بەردەستە بەشی مووچە و پرۆژە هەمووی ناکات. لەبەر ئەوە ئێمە پێویستە بڕیار لەسەر ئەوە بدەین کە چۆن دەتوانین بە باشترین شێوە سوود لەو بودجەیەی بەردەست وەربگرین، چەندی بۆ مووچە بگەڕێتەوە؟ چەندی بۆ پرۆژەکان خەرج بکرێت؟ ئێمە لەسەر ئەوە نەوەستاوین لەگەڵ زۆر لایەنی بیانیش قسەمان کردووە لەگەڵ وڵاتانی دەرەوە قسەمان کردووە، لەگەڵ کەرتی تایبەت قسەمان کردووە. "