ئەوەی زیاتر وایکردووە هەرێمی کوردستان بۆ وڵاتی چین هاوبەشێکی بازرگانیی گرنگ بێت، شوێنی جوگرافیای هەرێمی کوردستانە کە پرۆژەی گەورەی رێگەی ئاوریشمی چینی پێدا دەڕوات.  لی چنگ شنگ، کۆنسوڵی بازرگانیی چین لەمیانی بەشداریکردن لە بوولتەنی ئابووریی تۆڕی میدیایی رووداو جەختی لەوە کردەوە، "هەرێمی کوردستان بەشێک بووە لە رێگەی مێژوویی بازرگانیی ئاوریشمی". هەروەها رایگەیاند، عێراق و هەرێمی کوردستان بەشێکن لە "دەستپێشخەریی یەک پشتێنە یەک رێگە"ی چین کە بە "رێگەی ئاوریشمیی نوێ" ناسراوە.  ساڵانە نزیکەی دوو ملیار و ٥٠٠ ملیۆن دۆلار کاڵا لە چینەوە هاوردەی هەرێمی کوردستان دەکرێت. هەروەها چین بەم دواییانە وەبەرهێنانەکانی خۆی لە هەرێمی کوردستان زیادکردووە، دیارترینیان وەبەرهێنانی پێنج ملیار دۆلاری ئەو وڵاتەیە لە هەولێر کە کۆمەڵەیەکی بازرگانی، نیشتەجێبوون و گەشتوگوزارییە.  کۆنسوڵی بازرگانیی چین لە هەرێمی کوردستان روونیکردەوە، "لە شەش مانگی سەرەتای ئەمساڵدا قەبارەی بازرگانیی نێوان چین و عێراق گەیشتووەتە ١٦.٣٨ ملیار دۆلار. هەناردەی چین بۆ عێراق  ٤.٩٣ ملیار دۆلار و هاوردەشی لە عێراق ١١.٤٥ ملیار دۆلارە"، گوتیشی "هەرێمی کورستان وەکو کانێکی زێڕە بۆ وەبەرهێنەرە بیانییەکان".  لە هەولێر رۆژی سێشەممە، پێشانگەیەک بە شێوەی ڤێرچواڵ لەنێوان لقی هەولێری یەکێتیی هاوردە و ناردنکاران و بازرگانانی چین بە بەشداریی ١٨٨ کۆمپانیا بەڕێوەچوو، باس لە بەرەوپێشبردنی پەیوەندییە بازرگانییەکانی نێوان هەردوولا کرا.  گەیلان حاجی سەعید، سەرۆکی لقی هەولێری یەکێتیی هاوردە و ناردنکارانی هەرێمی کوردستان بە تۆڕی میدیایی رووداوی راگەیاند، لەبەر ڤایرۆسی کۆرۆنا ناکرێت پێشانگەی فیزیکی لەنێوان هەرێمی کوردستان و چین بە ئاسانی بەڕێوەبچێت لەبەر ئەوە لە رێگەی ئۆنلاینەوە بەردەوام دەبن لە بەڕێوەبردنی پێشانگەی زیاتری ئۆنلاین لە هەرێمی کوردستان.  سەرۆکی لقی هەولێری یەکێتیی هاوردە و ناردنکارانی هەرێمی کوردستان ئاماژەی بەوەش کرد، پەرە بە کاری بازرگانی لە نێوان دوو وڵات دەدەن و دەبنە پردێکی پەیوەندیی نێوان بازرگانانی هەردوو وڵات.  نەوزاد شێخ کامیل، بەڕێوەبەری بازرگانی لە وەزارەتی بازرگانی و پیشەسازیی هەرێمی کوردستان بە روودای گوت، ٧٠ تاوەکو ٨٠ کۆمپانیای چینی لە هەرێمی کوردستان کاری بازرگانی دەکەن و وەبەرهێنانیشیان لە هەرێمی کوردستان کردووە. باسی لەوەش کرد، "پەیوەندییەکانی نێوان چین و هەرێمی کوردستان پەیوەندیی مێژوویین و بەردەوام حکومەتی چین هاوکاریی هەرێمی کوردستانی کردووە".  بە گوتەی کۆنسوڵی بازرگانیی چین لە هەرێمی کوردستان، لە ساڵی ٢٠٢٠ دا عێراق سێیەم هاوبەشی بازرگانیی چین بووە لە نێوان وڵاتانی رۆژهەڵاتی نێوەڕاست و باکووری ئەفریقا و قەبارەی ئاڵوگۆڕی بازرگانیی نێوان دوو وڵات لەو ساڵەدا ٣٠ ملیار و ١٧٧ ملیۆن دۆلار بووە، لەو ژمارەیەوە ١٠.٩ ملیار دۆلاری هەناردەی چین بووە بۆ عێراق و ١٩.٢٥ ملیار دۆلاریشی هەناردەی عێراق بووە بۆ چین کە بە زۆری پەیوەست بووە بە هەناردەکردنی نەوتی خاو. لە ساڵی ٢٠٢٠ دا چین زیاتر لە ٦٠ ملیۆن تۆن نەوتی خاوی لە عێراقەوە بردووەتە وڵاتەکەی.  چین بووەتە بازاڕێکی گەورەی نەوتی عێراق و هەرێمی کوردستان، بە شێوەیەک کە زیاتر لە ٤٠ % ی نەوتی بەرهەمهێندراوی رۆژانەی عێراق هەناردەی چین دەکرێت. ساڵی ٢٠٢٠، عێراق سێیەم گەورەترین هاوبەشی بازرگانیی چین بوو لە رۆژهەڵاتی نێوەڕاست و باکووری ئەفریقا و قەبارەی بازرگانیی نێوانیان زیاتر لە ٣٠ ملیار دۆلار بوو.