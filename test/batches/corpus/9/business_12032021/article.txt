لەدوای چەندین رۆژ لە گفتوگۆی گەرمی نێو ئەنجوومەنی نوێنەران و پیرانی ئەمریکا لەنێوان کۆمارییەکان، کە دژی پاکێجەکە بوون و دیموکراتەکان، کە پاڵپشتییان دەکرد، رۆژی پێنجشەممە جۆ بایدن، سەرۆکی ئەمریکا واژۆی لەسەر پاکێجەکە کرد و چووە بواری جێبەجێکردنەوە.  بایدن لە گوتاری کاتی واژۆکردنەکەیدا گوتی، روون و ئاشکرایە کە دیموکرات و کۆماری و هاووڵاتییانی ئەمریکاش پاڵپشتی لە پلانی رزگارکردنی ئەمریکا دەکەن، گوتیشی، پلانەکە ژیان بۆ ئەمریکییەکان دەگەڕێنێتەوە و دەرفەتیش دەداتە کرێکارە ئەمریکییەکان کە ئەم وڵاتەیان بنیاتناوە رووبەڕووی ئاڵنگارییەکانی ژیان ببنەوە.  پاکێجی دارایی ئیدارەی بایدن کە بە پلانی رزگارکردنی ئەمریکا ناسراوە، بە بڕی ١.٩ ترلیۆن دۆلارە و لە ئەنجوومەنی نوێنەران بە زۆرینەی دەنگی دیموکراتەکان بۆ ئەنجوومەنی پیران بەرزکرایەوە لەوێ بە ٥٠ کۆ ١ی  دیموکراتەکان گەڕێندرایەوە نوێنەران و جارێكی دیکە بە زۆرینەی دیموکراتەکان پەسەندکرا، شەوی چوارشەممە رەوانەی کۆشکی سپی کرا بۆ واژۆکردن لەسەری.  رۆژی حەوتی ئەم مانگە، ئەنجوومەنی پیرانی ئەمریکا بە زۆرینەی دەنگ پاکێجی دارایی پەسند کرد، لەکۆی ١٠٠ ئەندامەکەی ئەنجوومەنی پیران، ٥٠ کۆماری لە دژی پاکێجەکە و ٥٠ دیموکرات بە سوودیی دەنگیان دا و بە دەنگی کامالا هاریس، جێگری سەرۆکی ئەمریکا و سەرۆکی ئەنجوومەنی پیران خاوەن دەنگی یەکلاییکەرەوە، پاکێجەکە پەسندکرا.  لەو کاتەی کە کۆرۆنا بڵاوبووەتەوە، ئەمە سێیەمین پاکێجی داراییە لە ئەمریکا پەسند دەکرێت، کە تێیدا بڕیارە هەموو ئەمریکییەک بۆ یەکجار ١٤٠٠ دۆلاری بدرێتێ.  کۆمارییەکان رەخنەی تووندیان لە پاکێجەکە گرتووە و بە گران و قورس ناوی دەبەن و هاوکات بەشێک لە دیموکراتەکان گوشاریان خستەسەر سەرکردایەتیی پارتەکەیان لە ئەنجوومەنەکە بۆ کەمکردنەوەی بڕی ئەو هاوکارییانەی کە هەفتانە دەدرێتە بێکاران لە ٤٠٠ دۆلارەوە بۆ ٣٠٠ دۆلار.  پاکێجە داراییەکە بە ناوی پلانی رزگارکردنی ئەمریکییەکان دانراوە و تێیدا ٣٥٠ ملیار دۆلار بۆ حکومەتی فیدراڵ و حکومەتەکانی ویلایەتەکان تەرخانکراوە و ١٣٠ ملیار دۆلاریش بۆ قوتابخانەکان.  هەروەها لە پاکێجەکەدا ٤٩ ملیار دۆلار بۆ فراوانکردنی پلانی پشکنینی کۆرۆنا و ١٤ ملیاریش بۆ دابەشکردنی ڤاکسین تەرخانکراوە.  بایدن بەڵێنیدابوو لە ١٠٠ رۆژی یەکەمی سەرۆکایەتیدا ١٠٠ ملیۆن ئەمریکی بە ڤاکسین بکوترێت، ئەو بەڵێنەی بایدن لە ٦٠ مین رۆژی سەرۆکایەتیدا بە ئەنجام گەیشت. تاوەکو ئێستا زیاتر لە ٩٨ ملیۆن ژەمە ڤاکسین دابەشکراون، رۆژانەش زیاتر لە ٢ ملیۆن ژەمە ڤاکسین بە خەڵک دەدرێت.  ئەمریکا لەسەر ئاستی جیهاندا زۆرترین تووشبووی کۆرۆنای هەیە، تاوەکو ئێستا ٢٩,٩٢٥,٩٠٢ کەس لەو وڵاتە تووشی کۆرۆنا بوون، ٢٠,٧٩٧,٢٩٨ تووشبوو چاکبوونەتەوە و ٥٤٣,٧٢١ تووشبووش گیانیان لەدەستداوە.