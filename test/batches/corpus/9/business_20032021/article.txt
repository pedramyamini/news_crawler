دەیڤ وۆڵس، سەرۆکی دامەزراوەی فێیەر بۆ وزە و سەرچاوەکانی نەوت و گاز لە میانی بەشداریکردنی لە بوولتەنی ئابووریی تۆڕی میدیایی رووداودا پێشبینییەکانی بۆ نرخی نەوت خستەڕوو، وۆڵس پێیوایە لە قۆناخی دوای پەتای کۆرۆنادا کە ئێستا دەستیپێکردووە، بازاڕی نەوت جووڵەی تێدەکەوێت و لەم ساڵی ٢٠٢١ ەدا نرخی نەوت لانیکەم ١٠٠ دۆلار دەبێت و ئەگەریشی هەیە بگاتە ١٣٠ دۆلار.  سەرۆکی دامەزراوەی فێیەر ئاماژەی بەوەشدا، ساڵی ٢٠٢١ بۆ ناوچەی رۆژهەڵاتی نێوەڕاست و هەموو عێراق سەبارەت بە نرخی نەوت و گاز ساڵێکی سەرنجڕاکێش دەبێت و "پێشبینی دەکەم لە داهاتوویەکی نزیکدا نرخی یەک بەرمیل نەوت بگاتە ١٣٠ دۆلار".  لە بەشێکی دیکەی قسەکانیدا دەیڤ وۆڵس ئاماژەی بەوە دا: بەرزبووەنەوەی نرخی نەوت بەهۆی سیاسەتەکانی وزەی تایبەت بە ئیدارەی بایدنە، "لە مەودایەکی کورتدا من پێشبینی لە پڕ هەڵکشانی نرخی نەوت بەشێوەیەکی بەرچاو دەکەم لەناوچەی رۆژهەڵاتی نێوەڕاست".  لە ساڵی ٢٠٢٠ خواست لەسەر نەوتی خاو بە رێژەی ٣٠ % دابەزی، ئەوەش بەهۆی کاریگەرییەکانی بڵاوبوونەوەی ڤایرۆسی کۆرۆنا بە جیهاندا، بەڵام لەگەڵ پەسندکردنی ڤاکسینەکانی کۆرۆنا، نرخی نەوت کەم کەم بەرزدەبێتەوە. لە مانگی نیسانی ساڵی ٢٠٢٠ یشدا بەهۆی لێکەوتەکانی ڤایرۆسی کۆرۆنا، نرخی بەرمیلێک نەوتی رۆژئاوای تەکساس بۆ - ٣٧ دۆلار دابەزی.  لە چەند هەفتەی رابردوودا نرخی نەوت بەرزترین ئاستی ١٥ مانگی رابردووی تۆمارکرد و لە ٧٠ دۆلار نزیکبووەوە بەشێک لە ئابووریناسان هۆکاری سەرەکیی بەرزبوونەوەی نرخی نەوت بۆ رێککەوتنی وڵاتانی ئۆپێک پڵەس دەگەڕێننەوە. بەپێی رێککەوتنەکە وڵاتانی بەرهەمهێنەری نەوت بڕێکی کەمتر نەوت هەناردە دەکەن کە دەبێتە هۆی کەمبوونەوەی نەوت لە بازاڕە جیهانییەکان و بەرزبوونەوەی نرخەکەی.