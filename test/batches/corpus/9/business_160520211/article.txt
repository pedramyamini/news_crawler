رۆژی ٥ی ئایاری ٢٠٢١ كۆمپانیای كارادەنیز پاوەر شیپ - ی توركی بۆ بەرهەمهێنانی تەزووی كارەبا لە لوبنان، مۆڵەتی ١٠ رۆژی بە حکومەتی لوبنان دابوو لە ئەگەری نەدانی قەرزە کەڵەکەبووەکان و دابیننەکردنی بەشە سووتەمەنیی پێویست، تەزووی كارەبا لە لوبنان دەبڕێت. کۆمپانیاکە رۆژی شەممە ١٦ی ئایاری ٢٠٢١ بەرهەمهێنانی کارەبای لە لوبنان راگرت.   نزیكەی ساڵێكە سەرۆكایەتیی دەستەی چاودێری دارایی لوبنان پێدانی شایستە داراییەكانی كۆمپانیای كارادەنیز پاوەر شیپ - ی توركی بۆ بەرهەمهێنانی تەزووی كارەبا راگرتووە، بەهۆی بوونی گەندەڵی سەبارەت بەدۆسیەی كارەبای لوبنان.   لە بەرامبەردا كۆمپانیا توركییەكە لە راگەیێندراوێكیدا هەڕەشەی لە حكومەتی لوبنان کردبوو بە بڕینی تەزووی كارەبا، كە یەك لەسەر سێی كارەبای ئەم وڵاتە دابین دەكات لە ئەگەری پێنەدانی شایستە داراییەكان و قەرزە كەڵەكەبووەكانی كە وەك لە راگەیێندراوەكەدا دەڵێت، تەنیا لە ساڵی ٢٠٢٠ دا قەرزەكان گەیشتنە ١٠٠ ملیۆن دۆلار، ناچار دەبێت بەرهەمی کارەبا رابگرێت.   كۆمپانیا كارادەنیز پاوەر شیپ ئەوەشی راگەیاندووە، قەرزەكان تادێت زیاتر دەبن و پێویستە سەرۆكایەتیی دەستەی چاودێری دارایی بەزووترین كات ئەم كێشەیە چارەسەر بكات، بەپێچەوانەوە ناچار دەبن كارەبا لە تەواوی لوبنان ببڕن.   سەرۆکایەتیی چاودێری دارایی لوبنانیش دەستەوسان نەبووە لە بەرامبەر هەڕەشەکانی کۆمپانیا تورکییەکەدا و بڕیاریدا کۆمپانیاکە بە ٢٥ ملیۆن دۆلار سزا بدات.   كۆمپانیا توركییەكە ساڵی ٢٠١٣ لەسەر دوو كەشتیی لە كەنار دەریای لوبنان لەنێو سنوورە ئاوییەكانی ئەم وڵاتە لە دەریای ناوەڕاست وێستگەیەکی گەورەی بەرهەمهێنانی تەزووی كارەبای دامەزراندووە.   بەگوێرەی گرێبەستەكەی لەگەڵ حكومەتی لوبنان، كۆمپانیاكە ٤٠٠ مێگاوات تەزووی كارەبا بەرهەم دەهێنێت و دەیداتە بەیرووت و چەند ناوچەیەكی دیكە. بەڵام بەهۆی نەدانی شایستە داراییەكانی كۆمپانیاكە و دابیننەكردنی سووتەمەنی پێویست، چەند یەکەیەكی بەرهەمهێنانی تەزووی كارەبا راگیراون و نزیكەی ١٨٠ مێگاوات كارەبا بەرهەم دەهێنێت. ئەمەش بووەتە هۆكارێك بۆ پچڕانی بەردەوامی كارەبا و كەمبوونی پێدانی كاتەكانی كارەبا بە لوبنانییەكان لەكاتێكدا بەهۆی نزیكبوونەوەی وەرزی هاوین كەشوهەوا گەرم دەبێت و دەرگایەكی نوێی قەیران بەڕووی خەڵكی ئەم وڵاتە دەكرێتەوە.  کۆمپانیای کار پاوەر شیپ کۆمپانیایەکی هاوبەشی کەرتی تایبەت و گشتییە لە تورکیا. لە ساڵی ١٩٩٢ دامەزراوە. تاکە کۆمپانیای جیهانە تەزووی کارەبا لە رێگەی وێستگەی سەر کەشتیی بەرهەمدەهێنێت و دابەشی دەکات. ماوەی ١٠ ساڵە زیاتر لە هەشت هەزار و ٥٠٠ مێگاوات کارەبا لەسەر ٢٥ کەشتیی بۆ ١١ ناوچە دابین دەکات.   ئەم کۆمپانیایە ٢٥ % ی کارەبای لوبنان، ٢٦ % ی کارەبای غانا، ١٠ % ی کارەبای مۆزەمبیق، ٣٠ % ی کارەبای دوورگەکانی سولاوێس - ی ئەندەنووسیا، ٥٥ % ی کارەبای نوسا تێنگارا (ئەفریقا)، ٨٠ % ی کارەبای ئامبۆن (ئەفریقیا)، ١٠ % ی کارەبای مەدان (ئەفریقیا)، ١٠ % ی کارەبای سودان، ٦٠ % ی کارەبای گامبیا، ٨٠ % ی کارەبای سیرالیۆن، ١٠٠ % ی کارەبای گینابیساو (ئەفریقیا)، ١٥ % ی کارەبای سەنیگال، ١٠ % ی کارەبای گیناکۆناکری (ئەفریقیا)، ١٠ % ی کارەبای کوبا دابین دەکات. هەروەها لە ساڵی ٢٠٠٣ - ٢٠١٨ نزیکەی ١٥ % ی کارەبای عێراق و لە ساڵانی ٢٠٠٨ - ٢٠١٨ نزیکەی ١٦ % ی کارەبای زامبیای دابین دەکرد.