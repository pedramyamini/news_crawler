لە مانگی نیسانی ئەمساڵ قەبارەی خەرجکردن لەلایەن هاووڵاتیانی چینەوە کەمبووەتەوە ئەوەش بووەتە هۆکاری پاشەکشەی کەرتی وردەفرۆشی.  نووسینگەی فەرمی ئاماری چین رایگەیاند، قەبارەی وردەفرۆشی لە مانگی رابردوودا بەرێژەی ١٧.٧ % گەشەی کردووە کە کەمترە لە چاوەڕوانییەکان بۆ گەشەی کەرتی وردەفرۆشی ئەو وڵاتە.  پێشبینیدەکرا کەرتی وردەفرۆشی چین لە مانگی نیسانی ئەمساڵ بەرێژەی ٢٤.٩ % گەشەبکات، بەڵام ئەو وڵاتە نەیتوانیوە ئەو ئامانجە بپێکێت.  هەروەها گەشەی کەرتی چێشتخانەکان لە چین لە مانگی رابردوو ٤٦.٤ % بووە، لە کاتێکدا لە مانگی ئادار گەشەی ئەو کەرتە زیاتر بووە لە ٩١ %.  تەنانەت فرۆشی ئۆنلاین لە چین لە مانگی نیسان کەمتر گەشەی کردووە. لەو ماوەیە فرۆشی ئۆنلاین تەنیا بەرێژەی ٢٣ % گەشەی کردووە لە کاتێکدا لە سێ مانگی یەکەمی ئەمساڵ فرۆشی ئۆنلاین لە چین بە رێژەی ٢٥ % گەشەی کردبوو.  بڵابوونەوەی ئامارەکانی چین کاریگەریی لەسەر بازاڕەکانی بۆرسەی ئاسیا کرد و زۆربەی بازاڕەکانی ئاسیای دابەزاند.