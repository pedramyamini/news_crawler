کۆبوونەوەی ئەمڕۆ دووشەممە ١٩ - ٤ - ٢٠٢١ی حەسەن کەعبی، جێگری سەرۆکی پەرلەمان لەگەڵ وەزیرانی دارایی و پلاندانان و پارێزگارەکان لە پەرلەمانی عێراق، بە ئامانجی چۆنیەتی جێبەجێکردنی یاسای بودجەی ٢٠٢١ی عێراقە کە تاوەکو ئێستا نەچووەتەوە بواری جێبەجێکردنەوە، کە بڕیارە لەو هەفتەیەدا حکومەتی عێراق رێنوێنییەکان بۆ جێبەجێکردنی ئەو یاسایە دەربکات.  هەڵکەوت عەزیز، پەیامنێری رووداو لە بەغدا رایگەیاند: کۆبوونەوەکەی ئەمڕۆ پەیوەندی بەو پرسەوە هەیە، بە تایبەتیش دوای ئەوەی وەزیری دارایی داوایەکی پێشکەشکردووە بۆ دانانی باج لەسەر مووچەی فەرمانبەرانی عێراق، کە ئەمەش کاردانەوەی زۆری بەدوای خۆیدا هێنا.  میکانزمی جێبەجێکردنی رێککەوتنی هەولێر و بەغداش یەکێکە لە خاڵەکانی جێبەجێکردنی یاسای بودجەی ٢٠٢١، ئەوەی پەیوەندی بە پشکی هەرێمی کوردستانەوە هەیە، بۆ ئەو مەبەستە لیژنەیەک لەنێوان هەردوو حکومەت پێکدەهێندرێت، بەپێی زانیارییەکانی رووداو "ئەستەمە ئەم مانگە پشکی هەرێمی کوردستان بنێردرێت" چونکە لیژنەکان هێشتا دەستبەکار نەبوونە، لیژنەکە بۆ ئەوەیە حیساباتی نێوان هەولێر و بەغدا بکات.  رۆژی ١٦ - ٠٤ - ٢٠٢١ وەزارەتی دارایی عێراق لە راگەیێندراوێکدا ئەوەی رایگەیاند بوو، کە کار بۆ جێبەجێکردنی هەموو بڕیارەکان و دەقەکانی یاسای بودجەی گشتیی ساڵی ٢٠٢١ دەکەن کە پەرلەمان پەسندی کردووە، بەڵام ئەو نووسراوەی کە واژۆی دکتۆر عەلی عەللاوی، وەزیری دارایی لەسەرە تایبەتە بە بڕینی باج بەپێی بڕگەی "ج" لە ماددەی ٣٤ ـی یاسای بودجەی گشتی کە تێیدا پەرلەمان هەموو لێخۆشبوونەکانی ئەنجوومەنی وەزیرانی لە دانی باج و گومرگ هەڵوەشاندەوە، جگە لەو باج و گومرگەی کە بەپێی یاسا وەردەگیرێن.