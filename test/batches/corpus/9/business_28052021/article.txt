ساڵی دارایی لە ئەمریکا لە ١ی مانگی ١٠ هەموو ساڵێک دەستپێدەکات و لە ٣٠ی مانگی ئەیلوولی ساڵی داهاتوو کۆتایی دێت.  پرۆژەیاسای بایدن بۆ بودجەی ساڵی ٢٠٢٢ کە بە ٦ ترلیۆن دۆلار دانراوە، گەورەترین بودجەی ئەمریکایە لەدوای جەنگی جیهانی دووەمەوە.  ئەمە یەکەمین بودجەیە کە ئیدارەی بایدن ئامادەی دەکات و بڕیارە ئەمڕۆ هەینی پێشکەشی کۆنگرێسی بکات، کە لە هەردوو ئەنجوومەنەکانیدا (پیران و نوێنەران) دیموکراتەکان زۆرینەن.  بودجە ٦ ترلیۆنییەکەی ئیدارەی بایدن ٢ ترلیۆن دۆلاری بۆ بنیاتنانەوە و نۆژەنکردنەوەی ژێرخانی ئابووری و ١.٦ ترلیۆن دۆلار بۆ پەرەپێدانی پرۆسەی خوێندن و هێزی کار تەرخانکراوە.  پرۆژەیاسای بودجەی بایدن پشتی بە زیادکردنی باج لەسەر سامانداران و خاوەن کارگەکان بەستووە؛ بەگوێرەی زانیارییەکانی نێو کۆشکی سپی بایدن پلانی هەیە بۆ زیادکردنی بڕی بودجەی ساڵانەی ئەمریکا بە جۆرێک کە تاوەکو ساڵی ٢٠٣٠ بگاتە ٨ ترلیۆن و ٢٠٠ ملیار دۆلار.  پێشنیازکردنی بودجەی ساڵی ٢٠٢٢ بە ٦ ترلیۆن دۆلار رەخنەی بەشێك لە ئەندامانی کۆنگرێسی لێکەوتووەتەوە کە پێشبینی دەکەن قەرزی گشتیی وڵات بە بەراورد لەگەڵ بودجەکانی دوو ساڵی رابردوو زیاتر دەکات، بەڵام ئیدارەی بایدن پێشبینی دەکات قەرزی گشتی وڵات تاوەکو ٢٠٣٠ بەرەو هەڵکشان دەڕوات و لەدوای ئەو ساڵە دەست بە داکشان دەکات تاوەکو دەگاتە ئاستی باڵانس، واتە کۆی داهات و خەرجییەکان یەکسان دەبنەوە.  ئەمریکا ساڵانە کورتهێنانی بودجە تۆماردەکات و لە ساڵی ٢٠٢٠ بەهۆی سەرهەڵدانی پەتای کۆڤید - ١٩ زیاتر لە ٣.١ ترلیۆن دۆلار کورتهێنانی تۆمارکرد، کە سێ هێندەی کورتهێنانی ساڵی ٢٠١٩ بوو، لەمساڵیشدا تاوەکو ئێستا زیاتر لە ١.٩ ترلیۆن دۆلار کورتهێنان تۆمارکراوە.