هێمن قادر، جێگری پارێزگاری هەولێر لە لێدوانێکدا بە تۆڕی میدیایی رووداوی راگەیاند "پرۆژەکان لەسەر راسپاردەی سەرۆکی حکومەتی هەرێمی کوردستانە و قەزا و ناحییەکانی سنووری پارێزگای هەولێر بە کۆمەڵگە و گوندەکانەوە دەگرێتەوە، نزیکەی ٣٠ ملیار دینارییان بۆ تەرخانکراوە، هەرچەندە بڕی پارەکە کەمە، بەڵام هەوڵدەدەین بەپێی پێویستیی شوێنەکان کارەکان جێبەجێبکرێن. "  لەبارەی پرۆژەکانیشەوە، جێگری پارێزگاری هەولێر ئاماژەی بەوە کردووە، "سێکتەرە خزمەتگوزارییەکان دەگرێتەوە لەوانە، ئاو و ئاوەڕۆ و نۆژەنکردنەوە و دروستکردن و قیرتاوکردنی شەقامەکان و کارەبا. "  ئەمڕۆ شەممە ٢٢ ـی ئایاری ٢٠٢١، ئومێد خۆشناو، پارێزگاری هەولێر لە دیوانی پارێزگا سەرپەرشتی کۆبوونەوەیەکی لەگەڵ فەرمانگە خزمەتگوزارییەکان و بەڕێوەبەرایەتی شارەوانیەکانی سەر بەسەرۆکایەتی شارەوانی هەولێر کرد.  لەکۆبوونەوەکەدا سەرۆک و جێگرانی سەرۆکایەتیی شارەوانیی هەولێر و بەڕێوەبەری گشتیی شارەوانییەکان ئامادەی بوون. بەپێی راگەیێندراوی کۆبوونەوەکە، پارێزگاری هەولێر تیشکی خستووەتەسەر میکانیزمی دەستکردنەوە بە پرۆژە خزمەتگوزارییەکان لە سنووری پارێزگای هەولێر لە سەرجەم سێکتەرەکانی (ئاو، ئاوەڕۆ، کارەبا، نۆژەنکردنەوە و دروستکردن و قیرتاوکردنی شەقامەکان).  هێمن قادر باسی لەوەشکرد، بەشێک لەو پرۆژانە ئەوانەن کە بەهۆی قەیرانی دارایی و بڵاوبوونەوەی کۆرۆناوە کارکردن تێیاندا راوەستابوو، باسی لەوەشکرد ئەو پرۆژانەی بڕیارە جێبەجێبکرێن بە هەماهەنگی لەگەڵ قایمقام و بەڕێوەبەرانی ناحییەکان و پێویستییەکانی خەڵک خراونەتە بەرنامەی کارەوە.  هەر لە راگەیێندراوی کۆبوونەوەکەدا هاتووە، ئومێد خۆشناو سەرجەم فەرمانگە خزمەتگوزارییەکان و شارەوانییەکانی راسپاردووە کە لە نزیکترین کاتدا بەپێی ئەو بەرنامەڕێژی و پلانەی لەلایەن پارێزگای هەولێر ئامادەکراوە، لیژنەی تایبەت دەستنیشانبکرێت و دەست بکرێت بە تەواوکردنی پرۆژە تەوانەکراوەکان، بە تایبەتی ئەوانەی کە بەهۆی دۆخی دارایی و کۆرۆنا راگیرابوون، لەگەڵ ئەو پرۆژە خزمەتگوزارییانەیشی کە بەپێی ریزبەندی لە بەرنامەی کار دیاریکراون.