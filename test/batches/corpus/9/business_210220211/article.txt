نووسینگەی راگەیاندنی وەزارەتی دارایی عێراق، ئەمڕۆ یەکشەممە، لە راگەیێندراوێکدا رایگەیاند: "وەزارەتی دارایی فەرمانی بە فەرمانگەی ژمێریاری لە وەزارەت کرد، لە سبەیەوە دووشەممە دەست بە دابەشکردنی مووچەی مانگی شوباتی ساڵی ٢٠٢١ ـی وەزارەتەکان و دەزگاکانی دیکە بکات".  سەبارەت بە چۆنێتی دابینکردنی مووچەی مانگەکانی ئەمساڵ، دکتۆر جەمال کۆچەر پێشتر بە تۆڕی میدیایی رووداوی راگەیاندبوو: "وەزارەتی دارایی عێراق، سەرەتای ئەمساڵ نووسراوی فەرمی بۆ هەموو وەزارەتەکانی حکومەتی عێراق کردووە و بڕیاری داوە لەسەر بنەمای یەک لەسەر دوازدەی یاسای بودجەی ساڵی ٢٠١٩، مووچەی ئەمساڵی فەرمانبەران بدرێت، تاوەکو پرۆژە یاسای بودجەی فیدراڵی ساڵی ٢٠٢١ ـی عێراق پەسند دەکرێت".  بەپێی خشتەی ئاسایی وەزارەتەکانی عێراق، دەبێ لە ١٥ ـی هەموو مانگێک دەست بە دابەشکردنی مووچە بکرێت، بەو پێیەش پێدانی مووچەی ئەم مانگە لە عێراق ٧ رۆژ لە وادەی خۆی دواکەوتووە.  لە هەرێمی کوردستانیش چاوەڕوان دەکرێت لە ٢٥ی ئەم مانگە دەست بە دابەشکردنی مووچەی مانگی شوبات بکرێت.