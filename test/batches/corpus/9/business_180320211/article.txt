کۆمپانیای سۆمۆ لە راگەیێندراوێکدا ئاماژەی بەوەکردووە، بە هەموو شێوەیەک رەتیدەکەینەوە ئەو بارە نەوتە، کە بەهاکەی نزیکەی ١٣٠ ملیۆن دۆلارە بارێکی عێراقی بێت، هەر بەڵگەنامەیەکیش لەبارەی بارەکە هەبێت بەناوی سۆمۆوە ساختەیە و راست نییە.   ئەمریکا لە چوارچێوەی سیاسەتی سەپاندنی سزاکانی سەر ئێران دەستی بەسەر ئەو کەشتییە نەوتەدا گرتووە. داوای لە دامەزراوەی فوجەیرەی نێودەوڵەتی بۆ نەوت و گاز کردووە، لەبەردەم دادگای ئەمریکا ئامادەبێت، کە خاوەنەکەی شێخ حەمەد بن محەممەد شەرقی، حاکمی میرنشینی فوجەیرەی ئیماراتییە.   دامەزراوەی فوجەیرە باسی ئەوەی کردوە، قەبارەی ئەو بارە نەوتە دوو ملیۆن بەرمیل بووە، لە عێراقەوە هاتووە، دۆکیۆمێنتەکان دەیسەلمێنن، کە سەر بە کۆمپانیای سۆمۆیە.   بەپێی ماڵپەری بلومبێرگ، کۆمپانیا ئیماراتییەکە لەبەردەم دادگای فیدراڵی ئەمریکا رایگەیاندووە، لە مانگی حوزەیران ئەو نەوتە خاوەی لە سەرچاوەیەکی عێراقی کڕیوە کە ئاشکرای نەکردووە، بەڵگەنامەکانی بارەکەش لەلایەن کۆمپانیا سۆمۆ دەرکراوە. دواتر لە بەندەری فوجەیرە لە نێو کەشتییەک کۆگا کراوە، کە ناوەندی بازرگانیی وزەیە لەکەنارئاوییەکانی کەنداوی عومان لە ئیمارات.  کۆمپانیاکە لە تشرینی یەکەمی ساڵی ٢٠٢٠ ئەو نەوتەی بە کڕیارێکی نادیاری چینی فرۆشتووە. پاشان دەست بە گواستنەوەی کراوە بۆ چین. پێش ئەوەی دەسەڵاتدارانی ئەمریکا لە کۆتاییەکانی ساڵی رابردوو دەست بەسەر ئەو بارەدا بگرن بارەکە براوەتە ئەمریکا، ئەو مانگە لە ویلایەتی هیوستن بەتاڵ کراوە و کۆمپانیا ئیماراتییەکەش دەڵێت لەو بارەدا پشکی هەبووە.