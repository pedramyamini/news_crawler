حکومەتی هەرێمی کوردستان بۆ دانەوەی ئەو بڕە شایستە داراییە دواخراوانەی کە پێویستە بیانداتەوە، رێوشوێنی نوێی بۆ کۆمپانیا نەوتییەکان پێشنیازکردووە، ئەویش بە کەمکردنەوەی ئەو بڕەی لەسەری رێککەوتبوون کە بە نووسراوێکی فەرمی ئاراستەی کۆمپانیاکانی کردووە.   یادگار سدیق، ئەندامی دەستەی بەڕێوەبردنی رێکخراوی روونبین بۆ شەفافییەت لە پڕۆسەکانی نەوت بە تۆڕی میدیایی رووداوی راگەیاند، بەپێی رێککەوتنی پێشووی نێوان حکومەتی هەرێمی کوردستان و کۆمپانیاکانی نەوت، حکومەت رێژەی ٥٠ % ی سەروو ٥٠ دۆلاری هەر بەرمیلێک نەوتی وەک شایستەی دواخراو دەدایەوە کۆمپانیاکان، واتە ئەگەر نرخی بەرمیلێک ٦٠ دۆلار بووایە، ئەوا هەرێمی کوردستان جگە لە ٥٠ دۆلارەکە، پابەندبوو لەو ١٠ دۆلارەی دیکە رێژەی ٥٠ % ی  بداتەوە بە شایستەی دواخراوی کۆمپانیاکان، بەڵام بەپێی پێشنیازە نوێیەکە ئەو رێژەیە بۆ ٢٠ % کەمکراوەتەوە.  جگە لەوە، پێشنیازکراوە ٦٠ رۆژ دوای پێشکێشکردنی راپۆرتی بڕی هەناردەکردنی نەوت لەلایەن کۆمپانیاکانەوە، حکومەت شایستە داراییەکانیان بدات، پێچەوانەی ئێستا کە دوای ٣٠ رۆژە.   پێشنیازێکی دیکەیان بریتییە لە وەستاندنی کارکردن بە مەقاسە لەگەڵ کۆمپانیاکانی نەوت، واتە پێشتر کۆمپانیا نەوتییەکان ئەگەر پارەیەکیان لای حکومەت بوایە دەیانخستە بری قەرزەکانیان و پێشنیازەکە بەو جۆرەیە ئێستا ئەوە رابگیرێت. بۆنموونە لە کانوونی دووەمدا کۆمپانیای ئێچ کەی ئێن بڕی ١٦، ٣ ملیۆن دۆلار کە دەبوایە بیدایەتە حکومەتی هەرێمی کوردستان، خستوویەتیە بەر قەرزی ئەو چوار مانگە.  بەپێی زانیارییەکان، حکومەتی هەرێمی کوردستان داوایکردووە شایستەی مانگی ئادار کە دەبێت بەوزووانە بیدات بەو میکانیزمە نوێیە بێت.  کۆمپانیاکانی نەوتیش پێشنیازەکانی حکومەتی هەرێمی کوردستانیان لەلا نوێیە و گوتوویانە پێشتر لەگەڵیاندا باسنەکراوە، بۆیە پێویستە لەبارەی ئەو رێکارە نوێیانەی وەرگرتنەوەی شایستەکانیان لەگەڵ حکومەت گفتوگۆ بکەن.  بڵاوبوونەوەی پەتای کۆڤید ١٩ نرخی نەوتی لە چارەکی یەکەمی ساڵی ٢٠٢٠ دا تەواو دابەزاند و گورزی کەمەرشکێنی بە رادەی خواست لەسەر نەوت وەشاند، بەمەش ئابووریی هەرێمی کوردستان کە بە پلەی یەکەم پشت بە نەوت دەبەستێت، تەواو تێکشکاند، کە وای لە حکومەتی هەرێمی کوردستان کرد شایستە داراییەکانی چوار مانگی کۆمپانیاکانی نەوت بۆ ٩ مانگ یان تاوەکو ئەوکاتەی نرخی نەوت دەگاتە ٥٠ دۆلار دوابخات، کە شایستەی مانگەکانی تشرینی دووەم، کانوونی یەکەمی ساڵی ٢٠١٩،  کانوونی دووەم و شوباتی ساڵی ٢٠٢٠ ن.  بەپێی زانیارییەکانی رێکخراوی روونبیین بۆ شەفافییەت لە پرۆسەکانی نەوت، مانگەکانی کانوونی دووەم و شوباتی ٢٠٢١ دا  ١٠ کۆمپانیا بڕێک لە قەرزەکانیان بەپێی میکانیزمە کۆنەکەی حکومەتی هەرێمی کوردستان وەرگرتووەتەوە کە بە نزیکەی ١٠٠ ملیۆن دۆلار مەزەندە دەکرێت، بە گشتی پێشبینییەکانی کۆمپانیاکان بەو جۆرە بووە، کە ئەگەر نرخی نەوت لەم ئاستەی ئێستای بمێنێتەوە، ئەوا تاوەکو کۆتایی ٢٠٢١ هەموو شایستەکانیان وەردەگرنەوە، بەڵام بەپێی ئەم میکانیزمە نوێیە، پێشبینی دەکەن ئەگەر نرخی نەوت لە ئاستی ئێستادا بێت، لە چارەکی سێیەمی ٢٠٢٢ هەموو شایستە دواکەوتووەکانیان وەربگرنەوە، واتە ٩ مانگ زیاتری پێویستە بۆ وەرگرتنەوەی.  یادگار سدیق لەبارەی پێشنیازەکانی حکومەتی هەرێمی کوردستان بۆ کۆمپانیاکانی نەوت گوتی، " هەنگاوێکی باشە لەپێناو زیادکردنی داهاتەکان کە بە پێشبینی ئێمە مانگانە لەنێوان ٤٠ بۆ ٥٠ ملیۆن دۆلار دەگەڕێنێتەوە بۆ داهاتەکانی حکومەت و دەتوانێت بۆ پێدانی مووچەی مووچەخۆران سوودیان لێوەربگرێت بۆئەوەی لەکاتی خۆی و بێ لێبڕین دابەشی بکات، بەتایبەت کاتێک ئەو شایستە دواخراوانە سوودیان ناچێتە سەر".