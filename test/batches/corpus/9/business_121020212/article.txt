لێکۆڵینەوەی ئەو سێ ئابووریناسە لەسەر بازاڕی کار و کاریگەریی بەرزکردنەوەی لانیکەمی مووچەی کرێکارانە لەسەر بازاڕی کار.  یەکێکی دیکە لەو باباتانەی کە ئابووریناسانی براوەی خەڵاتی نۆبڵ لێکۆڵینەوەیان لەسەر کردووە کاریگەری دیاردەی کۆچبەرییە لەسەر بازاڕی کار.  بەپێی سەرۆکی کۆمیتەی زانستی ئابووری خەڵاتی نۆبڵ، لێکۆڵینەوەی ئەو ئابووریناسانە تێگەیشتنی مرۆڤیان لەسەر بازاڕی کار و دیاردەی کۆچبەری و پرسی هەژاری گۆڕیوە و هەندێ گریمانە و بیردۆزی پێشوویان کە هەڵە بووە لەو بوارەدا راستکردووەتەوە.  کارەکانی ئەو ئابووریناسانە دەیسەلمێنن کە بەرزکردنەوەی لانیکەمی مووچەی کرێکاران نابێتە هۆکار بۆ زیادبوونی رێژەی بێکاری کە هەندێکجار خاوەن کارەکان بەهۆی ئەوەی حکومەتەکان لەسەریانی دەسەپێنن مووچەی کرێکار بەرزبکەنەوە، ترسیان لە دامەزراندنی کرێکاران هەیە. هەروەها دیاردەی کۆچ و کۆچکردنی کرێکاران بۆ وڵاتێکی دیکە نابێتە هۆکار بۆ زیانگەیاندن بە کرێکارانی نێوخۆیی وڵاتی میوان.  خەڵاتی نۆبڵی ئابووری وەک خەڵاتەکانی دیکەی نۆبڵ بەهاکەی ١٠ ملیۆن کرۆنە کە یەکسانە بە ١.١ ملیۆن دۆلار.  دەیڤید کارد، ئابووریناسی بە بنەچە کەنەدی کە لە زانکۆی کالیفۆرنیا وانە دەڵێتەوە، نیوەی خەڵاتی نۆبڵی بەتەنیا بردووەتەوە و دوو ئابووریناسی دیکە کە جۆشوا ئانگریستی بە بنەچە ئیسرائیلی و گۆیدۆ ئێمبێنزی، ئەڵمانین، نیوەی دیکەی خەڵاتەکەیان بردووەتەوە. جۆشوا لە زانکۆی ماساچوسێت و گۆیدۆ لە زانکۆی ستاندفۆرد وانە دەڵێنەوە.