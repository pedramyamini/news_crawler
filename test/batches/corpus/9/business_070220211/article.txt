فازڵ فەتلاوی، پەرلەمانتاری فراكسیۆنی سادیقونی هاوپەیمانی فەتح، كە هادی عامری سەرۆكایەتی دەكات بە (تۆڕی میدیایی رووداو)ی راگەیاند: "رۆژی دووشەممە ٨/٢/٢٠٢١ هاوپەیمانی فەتح، بۆ تاوتوێكردنی پڕۆژەیاسای بودجەی ٢٠٢١ و كۆمەڵێك پرسی دیكەی گرنگ كۆدەبێتەوە، پێش كۆتایی ئەم هەفتەیەش پڕۆژەیاسای بودجە لە پەرلەمان دەنگی لەسەر دەدرێت".  سەبارەت بە دانوستاندنەكانی نێوان هەرێمی كوردستان و بەغدا ئەو پەرلەمانتارەی فراكسیۆنی سادیقون گوتی: "دانوستاندن لە نێوان هەرێمی كوردستان و بەغدا بەردەوامە و پێشبینی دەكەم لە دوو رۆژی داهاتوودا بگەنە رێككەوتنی كۆتایی، هەمووشیان كۆكن لەسەر ئەوەی بودجە بە كۆدەنگی نیشتمانی لە پەرلەمان پەسند بكرێت".  شیعەکان لەبارەی پشکی هەرێمی کوردستان بەسەر دوو بەرەدا دابەشبوون، بەرەیەکیان داوای کۆی داهاتی نەوتی کوردستان دەکات، کە رۆژانە ٤٦٠ هەزار بەرمیلە، بەرەیەکیشیان داوای داهاتی ٢٥٠ هەزار بەرمیل نەوتی هەرێمی کوردستان دەکات بەو نرخەی کۆمپانیای سۆمۆ دەیفرۆشێت.  فەتلاوی دەڵێت: "داوا دەكرێت هەرێمی كوردستان داهاتی نەوت، ناوخۆ، خاڵە سنوورییەكان و باج رادەستی ناوەند بكات، ژمارەیەكی زۆری پەرلەمانتارانیش دەیانەوێ هەرێمی كوردستان دۆسیەی نەوت رادەستی سۆمۆ بكات، پێموایە برایانی هەرێمی كوردستانیش رەزامەندیان نیشانداوە لەسەر رادەستكردنی داهاتی نەوتی و نانەوتی، بۆ ئەوەی بەشێوەیەكی دادپەروەرانە بەسەر سەرجەم پارێزگاكان دابەشبكرێت. "  سەبارەت بە كۆبوونەوەی هاوبەشی لایەنەکانی شیعە، فەتلاوی گوتی: "هیچ زانیارییەكم نییە لەبارەی ئەو کۆبوونەوەیە، بەڵام ئەمڕۆ لێژنەی دارایی و وەزیرانی نەوت و دارایی لەگەڵ سەرۆكوەزیران كۆدەبنەوە بۆ تاوتوێكردنی رەشنووسی كۆتایی لێژنەی دارایی لەبارەی بودجەی ٢٠٢١ ".  پێشتر محەممەد بەلداوی، پەرلەمانتاری فراكسیۆنی سادیقونی هاوپەیمانی فەتح گوتبووی: "شیعەكان لەبارەی دابەشكردنی داهاتی دەوڵەت كۆبوونەوەیەكیان کرد و تێڕوانینەكانیشیان پێشكەشی لێژنەی دارایی كرد، بڕیاریشە بەمزووانە جارێكی دیكە بۆ تاوتوێكردنی كۆمەڵێك پرسی گرنگ و سەرەكی بەتایبەتیش رەوشی سیاسی، بودجە و هەڵبژاردنەكان كۆببنەوە".  بەشێک لە لایەنە شیعەکان ھەڕەشەی تێپەڕاندنی پرۆژە یاسای بودجە دەکەن بە زۆرینە، وەکو ھەمیشەش پێداگری لە رادەستکردنی مەلەفی نەوتی ھەرێمی کوردستان دەکەن، بەڵام سوننەکان دەڵێن ھێشتا کات ماوە و لەنێو خۆیان و شیعەکانیش رێککەوتن ھەیە بەبێ کورد بودجە پەسند نەکرێت.  ئیحسان عەبدولجەبار، وەزیری نەوتی عێراق کە هەفتەی رابردوو لەگەڵ لێژنەی دارایی کۆببووەوە بە لێژنەکەی راگەیاندبوو پشتیوانی لەو دەقە دەکەن، کە لە پرۆژەی بودجەدا لەبارەی پشکی هەرێمی کوردستان هاتووە و لەو قۆناخەدا دەیانەوێت ٢٥٠ هەزار بەرمیل نەوت یاخود بەهای ٢٥٠ هەزار بەرمیل نەوت لە هەرێمی کوردستان وەربگرن.