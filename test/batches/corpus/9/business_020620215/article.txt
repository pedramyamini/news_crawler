لە کۆبوونەوەی دوێنێ ٠١ - ٠٦ - ٢٠٢١ی ئەنجوومەنی وەزیرانی عێراق، وەزارەتی نەوت راسپێردرا بە ئەنجامدانی لێکۆڵینەوە لە پێداچوونەوە بە گرێبەستە نەوتییەکانی بەشێک لە کۆمپانیاکانی نەوت کە لە بواری بەدواداگەڕان و گواستنەوەی کەرتی نەوتی عێراق کار دەکەن.   ماوەی چەندین ساڵە لەنێو ئەندامانی پەرلەمان، سیاسەتڤان و شارەزایانی بواری نەوت لە عێراق نیگەرانی لە هەندێ گرێبەستی نەوتی لەگەڵ کۆمپانیا نێودەوڵەتییەکانی بواری وزە دروستبووە کە پێیانوایە گرێبەستەکان دادپەروەرییان لە دابەشکردنی داهات لەنێوان حکومەت و کۆمپانیاکاندا تێدا نییە و سوودێکی ئەوتۆیان بۆ وڵات نییە.   گەرمبوونی ئەو مژارە ئێستا هاوکاتە لەگەڵ پلانی جێهێشتنی گەورە کێڵگەی نەوتی قورنەی رۆژئاوا ١ لەلایەن کۆمپانیای ئێکسۆن مۆبیلی ئەمریکی.  رۆژی ٣ی ئایار، ئیحسان عەبدولجەبار، وەزیری نەوتی عێراق رایگەیاند، وڵاتەکەی بیر لە کڕینی ٣٢.٧ % ی پشکی کۆمپانیای ئێکسۆن مۆبیلی ئەمریکی دەکاتەوە لە کێڵگەی قورنەی رۆژئاوا ١ لە پارێزگای بەسرە کە پێشبینیدەکرێت ٢٠ ملیار بەرمیل نەوتی تێدابێت کە دەکرێت بەرهەمبهێنرێت.   هەرچەندە پێشتر باس لەوە دەکرا کە کۆمپانیایەکی چینی زیاتریش ناوی پێترۆچاینا دەهات لەوەی پشکەکانی ئێسکۆن مۆبیل لە کێڵگەی قورنەی رۆژئاوا ١ دەکڕێتەوە، بەڵام لێدوانەکانی وەزیری نەوتی عێراق دەریخست کە عێراق خۆی دەیەوێت پشکەکانی کۆمپانیاکە بکڕێتەوە و لەڕووی داراییشەوە ئەو توانایەی هەیە.   کێڵگەی قورنەی رۆژئاوا ١ دەکەوێتە پارێزگای بەسرە لە باشووری عێراق کە سێیەم گەورەترین کێڵگەی نەوتە لە عێراقدا. ئێکسۆن مۆبیلی ئەمریکا وەبەرهێنەری سەرەکییە لە کێڵگەکەدا، هاوکات کۆمپانیای پێترۆچاینا بە رێژەی ٣٢.٧ % خاوەنی وەبەرهێنانی کێڵگەکەیە، کۆمپانیای ئیتۆچووی ژاپۆنی بە رێژەی ١٩.٦، کۆمپانیای پێرتامیای ئیندۆنیزی بە رێژەی ١٠ % و کۆمپانیای بەدواگەڕانی نەوتی عێراقیش خاوەنی ٥ % ی وەبەرهێنانی کێڵگەکەیە.   لە ساڵی ٢٠١٠، حکومەتی عێراق گرێبەستی وەبەرهێنانی کێڵگەی قورنەی رۆژئاوا ١ی دایە هەر یەک لە کۆمپانیاکانی ئێکسۆن مۆبیل، شێڵ و کۆمپانیای بەدواداگەڕانی نەوتی عێراق. بەڵام لە ساڵی ٢٠١٨ کۆمپانیای شێڵ ١٩.٦ % ی پشکەکانی خۆی فرۆشتە کۆمپانیای ئیتۆچووی ژاپۆنی و دواترین لە کێڵگەی مەجنوون کە لە دوای کێڵگەی روومەیڵە دووەم گەورەترین کێڵگەی نەوتی عێراقە چووەدەرەوە.  عێراق دوای سعودیە دووەم گەورەترین بەرهەمێنەری نەوتی نێو رێکخراوی ئۆپێکە، خاوەنی زیاتر لە ١٤٣ ملیار بەرمیل نەوتی سەلمێندراوە، ئەو بڕە نەوتەش یەکسانە بە ٨.٧ % ی کۆی یەدەگی نەوت سەلمێندراو لە جیهاند.   لەڕووی گازیشەوە، یەدەگی گازی سرووشتی سەلمێندراوی عێراق سێ تریلیۆن و ٧١١ ملیار مەتر سێجایە. بەڵام بەگوێرەی راپۆرتێکی بانکی جیهانی عێراق ساڵانە بایی ٢.٥ ملیار دۆلار گازی هاوەڵی نەوت ئەوەش وایکردووە ببێتە دووەم وڵاتە لەڕووی بەفیڕۆدانی گاز. بانکی جیهانی ئاماژە بۆ ئەوە دەکات عێراق لە ساڵی ٢٠١٦ زیاتر لە ١٧.٥ ملیار مەتر سێجا و لە ساڵی ٢٠١٩ ش ١٨ ملیار مەتر سێجا گازی سووتاندووە بێ ئەوەی سوود لە گازەکە وەربگیرێت.