ئەو بەرپرسەی وەزارەتی وزەی توونس ئاماژەی بەوە داوە دوای ئەوەی کۆمپانیاکە کێڵگە نەوتییەکان لە باشووری شاری غابس جێدەهێڵێت، راستەوخۆ پشکەکان لەلایەن حکومەتەوە دەکڕدرێنەوە.   هەروەها کۆمپانیای ئێنی ئیتاڵی بەهۆی ناسەقامگیریی کۆمەڵایەتیی چالاکییەکانی لەبواری بەرهەمهێنانی نەوت لە توونس رادەگرێت، بەڵام لە وەبەرهێنان لە وزە نوێبووەوەکان لەو وڵاتە بەردەوام دەبێت.  حکومەتی توونس ئەو هەواڵەی پشتڕاستکردەوە، بەڵام باسی لەو وادەیە نەکرد کە تێیدا کۆمپانیا ئیتاڵییەکە بڕیارە کارکردن لە کێڵگە نەوتییەکان رابگرێت.  کۆمپانیای ئێنی ئیتاڵی لە ساڵی ١٩٦٠ ـەوە لە توونس لە بواری وزە کاردەکات و لە نۆ کێڵگەی نەوت مۆڵەتی هەیە کە بە هاوبەشی لەگەڵ حکومەت کێڵگەکان بەڕێوە دەبات، کێڵگەکانیش دەکەونە ناوچە بیابانەکان لە باشوور و کەنارەوەکانی رۆژهەڵاتی وڵات. لەو کێڵگانەدا هەر یەک لە کۆمپانیای شێڵ و "ئۆ ئێم ڤی"یش سەرقاڵی وەبەرهێنانن. ئێستاش کە هەر شێڵ و ئێن ئەو وڵاتە جێدەهێڵن، حکومەت بەدوای وەبەرهێنەری نوێیە بۆ جێگرەوەی هەر دوو کۆمپانیاکە.   بەگوێرەی پێگەی کۆمپانیا ئێنی ئیتاڵی، کۆمپانیاکە لە ساڵی ٢٠١٩، دوو ملیۆن بەرمیل نەوتی لە توونس بەرهەمهێناوە کە دەکاتە نزیکەی یەک لەسەر پێنجی کۆی بەرهەمهێنانی نەوت لەو وڵاتەدا.  بڕیارەکەی کۆمپانیای ئێن دوای شەپۆلێکی نوێی ناڕەزایەتی دێت لە توونس کە داوای هەلی کار دەکەن هاوکات لە نوێترین پێشهاتیشدا خۆپێشاندەران کۆگایەکی نەوتیان لە بەندەری سخیرە لە رۆژهەڵاتی توونس داخست.  ماوەیەکە شەپۆلێکی نوێی ناڕەزایەتی لەلایەن بزووتنەوەی "ئەلکاموور" لە پارێزگای تەتاوین سەریهەڵداوە. گەنجە بێکارەکان رۆژانە دەڕژێنە سەر شەقامەکان و داوای کار و باشبوونی گوزەرانیان دەکەن. دانیشتووانی ئەو پارێزگایە لە ساڵی رابردووش بەربەستیان بۆ هەناردەکردنی نزیکەی نیوەی بەرهەمی نەوتی توونس بۆ ماوەی چەندین هەفتە دروستکرد.