ساماڵ عەبدولڕەحمان، بەڕێوەبەری گشتیی گومرگی ھەرێمی کوردستان بە تۆڕی میدیایی رووداوی راگەیاند، بەهۆی سەرهەڵدانی کۆرۆنا لە ساڵی ٢٠٢٠ ەوە تاوەکو ئێستا، داهاتی دەروازە سنوورییەکانی هەرێمی کوردستان بە رێژەیەکی بەرچاو دابەزیوە، بەڵام لە سەردەمی کۆرۆنادا ئەم مانگە دەروازە سنوورییەکان زۆرترین داهاتیان هەبووە.  بەپێی ئامارەکانی بەڕێوەبەرایەتیی گشتیی گومرگی هەرێمی کوردستان، پێش سەرهەڵدانی کۆرۆنا، مانگانە داهاتی دەروازە سنوورییەکان لەنێوان ٧٠ بۆ ١٢٠ ملیار دیناربوو، بەڵام ئەو داهاتە زۆر کەمیکرد. ساماڵ عەبدولڕەحمان دەڵێت "بەراورد بە سەرەتای سەرهەڵدانی کۆرۆنا، داهاتی دەروازە سنوورییەکان رۆژ بە رۆژ زیاد دەکات".  لەبارەی داهاتی ئێستای دەروازە سنوورییەکانیشەوە گوتی: " لەبەرئەوەی داهات بەپێی وەرز و خواست دەگۆڕێت، ناتوانین بڕەکەی دیاریبکەین، بەڵام ئەوەی کە دیارە ئەوەیە، کە بەپێی داهات، ئەم مانگە زۆرترین داهات هەبووە بەراورد بە مانگەکانی ساڵی ٢٠٢٠ و ٢٠٢١ ".