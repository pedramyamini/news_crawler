ئێستا لە جیهاندا بەهۆی بەرهەمهێنانی ڤاکسینەوە نۆ کەسی نوێ لە جیهاندا بوونەتە ملیاردێر.. ئەو نۆ کەسە سامانەکەیان هێندە زۆرە، بەگوێرەی داتاکانی هاوپەیمانی ڤاکسینی خەڵک کە بە PVA ناسراوە سامانەکەیان زۆر لەو پارەیە زیاترە کە جیهان پێویستی پێیەتی لەپێناو دابینکردنی ڤاکسین بۆ وڵاتانی هەژاری جیهان.  ستیفن بانسل، بەڕێوەبەری جێبەجێکاری کۆمپانیای مۆدێرنا بەهۆی ڤاکسینەوە بووەتە خاوەنی ٤.٣ ملیار، هەروەها   ئوگور شاهین، بەڕێوەبەر و دامەزرێنەری کۆمپانیای بایۆنتێک بووەتە خاوەنی ٤ ملیار دۆلار. سامانی هەر نۆ کەسەکەش پێکەوە ١٩.٣ ملیار دۆلارە.  لە سەرانسەری جیهاندا ژمارەی تووشبووانی کۆرۆنا بۆ سەرووی ١٦٥ ملیۆن کەس بەرزبووەتەوە، کە زیاتر لە ٣ ملیۆن و ٤٠٠ هەزاریان گیانیان لە دەستداوە. تێدرۆس ئەدهانۆم، بەڕێوەبەری گشتیی رێکخراوی تەندروستیی جیهانیش هۆشداری دەدات کە دەکرێت ئەمساڵ لە ساڵی رابردوو خراپتربێت.   بەگوێرەی ئاماری نەتەوە یەکگرتووەکان، کۆرۆنا بووەتە هۆی هەژاربوونی ١١٤ ملیۆن و ٤٠٠ هەزار کەس لە سەرانسەری جیهاندا.  تاوەکو ئێستا ملیارێک و ٦٥٠ ملیۆن قورچکە ڤاکسین لە سەرانسەری جیهان دابەشکراون، بە گوێرەی نەتەوە یەکگرتووەکان، بەشی هەرە زۆری بۆ وڵاتە دەوڵەمەندەکان بووە.  لە کاتێکدا وڵاتە دەوڵەمەندەکانی وەک بەریتانیا، چین و ئەمریکا نزیک دەبنەوە لەوەی ٧٠ % ی خەڵکەکەیان ڤاکسین وەربگرن، تاوەکو ئێستا تەنانەت ٥ % ی خەڵکی وڵاتانی ئەفریقا ڤاکسینیان وەرنەگرتووە.   سەرکردەکانی وڵاتانی ئەفریقا داوا لە وڵاتانی خاوەن ئابووریی پێشکەوتوو دەکەن هاوکارییان بکەن تاوەکو لە نێو وڵاتەکانیان ڤاکسین بەرهەمبهێنن.  لێکۆڵەرەکانی زانکۆی ئۆکسفۆرد و کۆمپانیای ئەسترازێنیکاش دەڵێن، جیهان پێویستی بە ٦٦ ملیار دۆلارە تاوەکو ڤاکسینی دژی کۆرۆنا بە هەموو دانیشتووانەکەی بگات.   ئەو لێکۆڵەرانە داوا لە ئەمریکا، بەریتانیا، کەنەدا، ئیتاڵیا، فەرەنسا، ژاپۆن و ئەڵمانیا دەکەن لە کۆبوونەوەی لووتکەیاندا کە لە مانگی حوزەیران دەکرێت، دابینکردنی ٤٣ ملیار دۆلار لەو بڕە پارەیە بگرنە ئەستۆ.   ئەو نۆ کەسەی بەهۆی ڤاکسینەوە بوونەتە ملیاردێر:  ستیفن بانسل، بەڕێوەبەری جێبەجێکاری کۆمپانیای مۆدێرنا  ئوگور شاهین، بەڕێوەبەر و دامەزرێنەری کۆمپانیای بایۆنتێک  تیمۆتی سپرینگەر، وەبەرهێنەر لە کۆمپانیای مۆدێرنا  نۆیبار ئافیان، سەرۆکی کۆمپانیای مۆدێرنا  خوان لۆپێز بێلمۆنت، سەرۆکی ROVI، کۆمپانیای گواستنەوەی ڤاکسین  رۆبەرت لانگەر، زانا و وەبەرهێن لە کۆمپانیای مۆدێرنا  ژو تاو، دامەزرێنەری کانسینۆ بایۆلۆژیک  کیو دۆنکسو، جێگری سەرۆکی کانسینۆ بایۆلۆژیک  ماو هوینوا، هاوبەشی کانسینۆ بایۆلۆژیک