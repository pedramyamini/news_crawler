حوسێن حەمەکەریم، بەڕێوەبەری گشتیی سامانی ئاژەڵ و ڤێتەرنەری بە وەکالەت لە وەزارەتی کشتوکاڵ بە رووداوی راگەیاند، ساڵانە و لەسەرەتای وەرزی بەهاردا بۆ ماوەی سێ مانگ، راوکردنی ماسی قەدەخە دەکرێت، چونکە ئەو ماوەیە وەرزی گەرادانان و زۆربوونی ماسییە.  وەزارەتی کشتوکاڵ بە نووسراوێکی بەڕێوەبەرایەتی گشتی سامانی ئاژەڵ و ڤێترنەری بە ژمارە ٦٨٩ کە لە ٧ - ٣ - ٢٠٢١ دەرچووە، بڕیاری داوە کە رۆژی ١٥ - ٣ - ٢٠٢١ تاوەکو ١٤ - ٦ - ٢٠٢١ راوکردنی ماسی قەدەخە بکرێت.  لە هەرێمی کوردستاندا، ساڵانە نزیکەی ٢ هەزار تۆن ماسی لە رووبار و دەریاچەکاندا راو دەکرێن، جگە لەوەش  بەپێی ئاماری وەزارەتی كشتوكاڵ و سەرچاوەكانی ئاو، ٣٩٦ پڕۆژەی مۆڵەتپێدراوی بەخێوكردنی ماسی لە هەرێمی كودستان هەن کە كۆی وزەی بەرهەمهێنانی ساڵانەیان دەگاتە سێ هەزار و ٦٧ تۆن ماسی. هەروەها نزیكەی ٧٠٠ پڕۆژەی حەوزی خۆڵی بێ مۆڵەتیش لە هەرێمی كوردستان هەن، زۆربەی ئەو پڕۆژانەش پەڕوانە بۆ زیادكردنی ئۆكسجینی حەوزەكان بەكاردەهێنن و بەرهەمی ساڵانەیان لە نێوان ٣٠٠٠ بۆ  ٤٠٠٠ تۆن دەبێت.  ئێستا كۆی بەرهەمی ساڵانەی ماسی لە هەرێمی كوردستان گەیشتووەتە زیاتر لە نۆ هەزار و ٥٢٢ تۆن ماسی. وەزارەتی كشتوكاڵ، پێویستی ساڵانەی هەر تاكێکی هەرێمی كوردستان بۆ گۆشتی ماسی بە ٢.٩ كیلۆگرام دیاریكردووە، بەپێی ئاماری دەستەی ئاماری هەرێمی کوردستان، کۆتایی ساڵی رابردوو ژمارەی دانیشتووانی هەرێمی كوردستان گەیشتووەتە ٦ ملیۆن و ١٧١ هەزار كەس. بەم پێوەرە بێت پێویستیی هەرێمی كوردستان بە گۆشتی ماسی گەیشتووەتە ١٧ هەزار و ٨٩٦ تۆن، بەرهەمی ناوخۆش توانای دابینكردنی ٥٣.٢ % ئەو پێویستییەی هەیە.