سەفوان ئیبراهیم حوسێن، خاوەنی تراکتۆری کۆکردنەوەی کا دەڵێت، ساڵی رابردوو لە ٣٥ بۆ ٤٠ خوولەکەدا تۆنێک کایان کۆدەکردەوە، بەڵام ئەمساڵ لە ماوەی کاژێرێک و ٣٠ خوولەکدا ئەوەندە کۆدەکەنەوە، وشکەساڵییش بە هۆکارێک دەزانێت.  بەگوێرەی ئامارەکانی بەڕێوەبەرایەتیی کشتوکاڵ لە دهۆک، ئەمساڵ لە سنووری پارێزگاکە گەنمی جووتیاران بە رێژەی ٦٠ % لەناوچووە و نەدووراوەتەوە، یەکێک لە زیانلێکەوتووەکانیش ٢٠٠ سەر مەڕ و بزنی هەیە و ١٠ تۆن کای کڕیوە.  عەلی محەممەد، کڕیاری کا، باسی لەوە کرد، ساڵی رابردوو هەر تۆنێک کای بە ٦٠ هەزار دینار کڕیوە، بەڵام ئەمساڵ نرخەکەی گەیشتووەتە ٢٠٠ هەزار دینار، کۆی گشتییش ٢٦٠ بۆ ٢٧٠ هەزار دیناریان لەسەر دەکەوێت.  ئامارەکان ئەوە دەردەخەن کە لە پارێزگای دهۆک ملیۆنێک و ٩٠٠ هەزار سەر مەڕ و بزن هەن، لە وەرزی زستاندا خاوەنەکانیان کایان پێ دەدەن.  خالید یوسف، خاوەنی مەڕ و بزن دەڵێت، لە شوێنێک لەوەڕ هەبێت قەرەباڵخییەکی زۆری لەسەر دروستبووە.  لە پارێزگای دهۆک، ئەمساڵ ٩٠٠ هەزار دۆنم زەوی بە گەنم داچێندرابوو، بەپێی ئامارەکانیش خاوەن ئاژەڵەکانی پارێزگاکە پێویستیان بە نزیکەی ٩٠ هەزار تۆن کا هەیە.