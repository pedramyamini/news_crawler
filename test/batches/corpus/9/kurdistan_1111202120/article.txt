وەزارەتی دارایی و ئابووریی حکومەتی هەرێمی کوردستان رۆژی پێنجشەممە ١١ - ١١ - ٢٠٢١ روونکردنەوەیەکی لەبارەی رێنوێنیی دارایی ژمارە ١٦ی ساڵی ٢٠٢١ بڵاوکردەوە.   "روونکردنەوەیەک لە وەزارەتی داراییەوە سەبارەت بە رێنوێنیی دارایی ژمارە (١٦)ی ٢٠٢١:  مەبەست لە ناوەرۆکی رێنوێنیی (هاوپێچ) خەرجکردنی جیاوازیی ئەو مووچە و دەرماڵە شایستانەیه بۆ ئەو مانگانەی کە لە مووچەی فەرمانبەران پاشەکەوت کراوە. ئەم رێنوێنییه ئەو کەسانە دەگرێتەوە کە جیاوازیی (مووچە و دەرماڵەکان)یان لەو مانگانەدا بەستراوە کە مووچە تێیدا پاشەکەوت کراوە لەلایەن حکومەتی هەرێمی کوردستانەوە، ئەوا ئەو جیاوازیانەیان بۆ خەرج دەکرێتەوە، بەپێی رێنوێنیی ژمارە (٢٨)ی ساڵی ٢٠٢٠ مان".  روونکردنەوەکەی وەزارەتی دارایی و ئابووری دوای ئەوە دێت، رۆژی ٠٩ - ١١ - ٢٠٢١ نووسراوێکی کردووە و واژۆی ئاوات شێخ جەناب، وەزیری دارایی لەسەرە و تێیدا هاتووە، "بڕیاردراوە کە بڕی جیاوازییەکە لە پاشەکەوتی مووچەی مووچەخۆران خەرج بکرێتەوە".  وەزارەتی دارایی و ئابووریی هەرێمی کوردستان رایدەگەیێنێت، "بە ئاماژەدان بە رێنوێنییە داراییەکان ژمارە ٣٥ لە ٣١ - ٠٨ - ٢٠٢١ بڕگەی پێنجەم، پێتان رادەگەیێنین کە سەرجەم ئەو جیاوازیی مووچانەی کە بۆ ئەو مانگانەی کە مووچەی تێدا پاشەکەوت کراوە و بەستراوە دەگەڕیتەوە بۆ فەرمانبەران و مووچەخۆران و خەرج دەکرێتەوە بەپێی رێنوێنیی ژمارە ٢٨ی ساڵی ٢٠٢٠ بە رەچاوکردنی ئەم خاڵانە:  یەکەم: بۆ دامودەزگاکانی مەڵبەندی: بڕی جیاوازییەکە لە پاشەکەوتی مووچەی مووچەخۆران خەرج بکرێتەوە کە لەلایەن گەنجینەی پەیوەندیدارەوە وەکو بارمتە تۆمارکراوە.  دووەم: بۆ دامودەزگاکانی نامەڵبەندی: بڕی جیاوازییەکە لە پاشەکەوتی مووچەی مووچەخۆران خەرج بکرێتەوە بە بارمتە دانراو بە بەڵگەنامەی خەرجکردن و بە مەرجێک لەسەر بودجەی ئەو ساڵەی پاشەکەوتی مووچەکەی لێ کراوە جێگیر کرابێت".  وەزارەتی دارایی دەڵێت، ئەم رێنوێنییە لە رۆژی دەرچوونیەوە کاری پێدەکرێت لە رۆژنامەی وەقائعی کوردستان بڵاودەکرێتەوە.