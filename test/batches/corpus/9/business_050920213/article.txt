سەرۆ دزەیی، سەرۆكی لقی هەولێر یەكێتی بەڵێندەرانی كوردستان، بە تۆڕی میدیایی رووداوی راگەیاند: "بڕی ئەو پارەیەی قەرزی بەڵێندەرانە و لەبەرامبەر ئەنجامدانی پڕۆژەکان لەلای حکومەتی هەرێمی کوردستان ماوە لەنێوان ٥٠٠ بۆ ٦٠٠ ملیۆن دۆلارە و داوامانکردووە حکومەت ئەگەر ناتوانێت هەموو بەیەکەوە بداتەوە  بەچەند بەشێک و وەکو پێشتر بیانداتەوە".  سەرۆ دزەیی گوتی: "پێشتر حکومەت بەشێک لە قەرزەکانی بەڵێندەرانی بە بەش بەش داوەتەوە و دوایینجار لە ساڵی ٢٠١٨ بوو و دوای ئەوە دیسانەوە دانەوەی پارەی بەڵێندەرانی راگرت کە داوامانکردووە بۆ ئەوەی بەڵێندەران بتوانن قەرزەکانی سەریان بدەنەوە و دەست بەکارەکانییان بکەنەوە ئەو قەرزانەیان بدرێتەوە، ئەمەمان لەگەڵ سەرۆکایەتی حکومەتی هەرێمی کوردستان باسکردووە و پێویستە حکومەت زوو بەدەم داواکاریی بەڵێندەرانەوە بێت بۆ ئەوەی هاوکارییان بێت لەکاری نوێ".  بە گوتەی سەرۆ دزەیی ئەو پارەیەی لەلای حکومەتە، پارەی نزیکەی ٧٠٠ بۆ ٨٠٠ بەڵێندەرە. نزیکەی نیوەی ئەو بڕە پارەیەی لەلای حکومەتە هی بەڵێندەرانی هەولێرە کە ٢٥٠ ملیۆن دۆلارە، لەگەڵ نزیکەی ١٥٠ ملیۆن دۆلاری بەڵێندەرانی دهۆکە، هەروەها ١٠٠ ملیۆن دۆلاری بەڵێندەرانی پارێزگای سلێمانی".  دزەیی ئاماژەی بۆ ئەوەشکرد دوای باشبوونەوەی دۆخی دارایی هەرێمی کوردستان کارکردن لە ژمارەیەک پڕۆژە دەستی پێکردووەتەوە، بەتایبەت ئەوانەی کە رێژەی تەواوکردنییان نزیک بوو لە ٨٥ % ".