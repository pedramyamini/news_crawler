لە بەرنامەی مژاری رادیۆی رووداودا کە رێبوار عەلی پێشکێشی کرد، باس لە گرفتی ساخنەبوونەوەی بەرهەمی جووتیارانی هەرێمی کوردستان کرا. هەریەکە لە ئەحمەد کامەران، بەڕێوەبەری خزمەتگوزاری لە وەزارەتی کشتوکاڵ و سەرچاوەکانی ئاو؛ شوان کەریم، جێگری سەرۆکی لیژنەی کشتوکاڵ و ئاودێری لە پەرلەمانی کوردستان و موخلیس خدر، جووتیار تێیدا بەشدار بوون.  ئەحمەد کامەران، بەڕێوەبەری خزمەتگوزاری لە وەزارەتی کشتوکاڵ و سەرچاوەکانی ئاو بە رادیۆی رووداوی راگەیاند: "لە چاو ساڵەکانی رابردوودا رێژەی باجمان لەسەر بەرهەمی هاوردە زیاد کردووە بۆ ئەوەی بەرهەمی خۆمان بە باشی ساخ ببێتەوە. بۆ هەر کیلۆیەک تەماتە ١٠٠٠ دینار باجمان داناوە کە لە ١٥ی حوزەیرانەوە تا ١٥ی تشرینی دووەم لەسەریەتی. ئێمە لە هەرێمی کوردستاندا ئەوەندە ساردکەرەوەی پێویستمان نییە کە بەرهەمی جووتیارانمانیان تێدا هەڵبگرین. "  وەزارەتی کشتوکاڵی هەرێمی کوردستان لە ٢٠٢١/٠٦/٢٨ بە مەبەستی بەبازاڕکردنی بەرهەمی جووتیارانی نووسراوێکیان ئاراستەی وەزارەتی کشتوکاڵی عێراق کردووە.   بەڕێوەبەری خزمەتگوزاری لە وەزارەتی کشتوکاڵ و سەرچاوەکانی ئاو گوتی: "ئێستا چاوەڕێی وەڵامی ئەوانین بزانین چی دەڵێن. ئێمە تەنیا ئەوەمان پێ دەکرێت. "  شوان کەریم، جێگری سەرۆکی لیژنەی کشتوکاڵ و ئاودێری لە پەرلەمانی کوردستان گوتی: "ئەو کەرتی کشتوکاڵەی کە هەیە و لەسەر پێیە، هەمووی بە توانایی و لێوەشاوەیی جووتیارەکانمانە. بە داخەوە حکومەتی هەرێمی کوردستان لە کابینەکانی رابردووەوە تا گەیشتووینەتە ئەم کابینەیە لە رووی توانایی ماددی و هەوڵدان بۆ مانەوەی هیچی بۆ ئەم کەرتە نەکردووە. "  جووتیارانی هەرێمی کوردستان گلەیی ئەوە دەکەن کە لە بازگەکانی عێراقدا رێگرییان لێ دەکرێت کە بەرهەمەکانیان بۆ شارەکانی ناوەڕاست و باشوور بنێرن.  موخلیس خدر، جووتیارە و گوتی: "ئەمساڵ ئێمە شووتی و تەماتە و بایجانمان هەبووە هیچ قازانجمان لێ نەکردوون. سندووقێک تەماتە هەر ٢٠٠٠ هەزار دینار دەکات. بۆیەیش بەو نرخە دەیفرۆشین دەمانەوێت بە هەدەر نەچێت، ئەگینا یەک ٢٥٠ دینار سوودمان لێی نەبینیوە. تەماتەمان بردووە، لە بازگەی مەخموور رێگەیان نەداوە دەربچێت و رشتوویانە. لەبەر ئەوەی لە بازگەکان تەشقەڵەیان پێ دەکرێت، کڕیارە عەرەبەکان نایەن بەرهەمەکانمان بکڕن. "  شوان کەریم، جێگری سەرۆکی لیژنەی کشتوکاڵ و ئاودێری لە پەرلەمانی کوردستان گوتی: "حەشدی شەعبی لە پردێ بازگەی داناوە و بە میزاجی خۆیان رێگە بە چوونی بەرهەمی هەرێمی کوردستان بۆ ناوەڕاست و باشووری عێراق دەدەن. ئەگەر حەزی لێ بێت دەڵێت بە ١٠٠ دۆلار بیبە، ئەگەر حەزی لێ نەبێت ١٠٠٠ دۆلار دەستێنێت. "  ئەحمەد کامەران، بەڕێوەبەری خزمەتگوزاری لە وەزارەتی کشتوکاڵ و سەرچاوەکانی ئاو لەو بارەیەوە گوتی: "ئێمە زانیاریی پێویستمان نییە کە بزانین رێگرییەکان لە چ شوێن و بازگەیەک دەکرێن. هیچ سکاڵایەکیشمان بە دەست نەگەیشتووە کە پێمان بڵێن لە کوێ رێگری دەکرێت. "  لە هەرێمی کوردستاندا کارگە تایبەتمەندەکان بە بەرهەمی کشتوکاڵی کەمن و لە ئاستی ئەو بەرهەمەدا نین کە جووتیاران پێیدەگەیەنن کە ئەوەیش بووەتە هۆی ئەوەی بەشیکی بەرهەمە کشتوکاڵییەکان لەلایەن جووتیارانەوە بەهۆی پارەنەکردنەوە بە هەدەر بدرێن.  موخلیس خدر گوتی: "لەبەر ئەوەی بەرهەمی جووتیاران هەمووی لە یەک کاتدا پێدەگات و زۆریشە، لە ساردکەرەوەکاندا جێیان نابێتەوە. رێگەچارە ئەوەیە کە هەناردە بکرێت. هەر کیلۆیەک تەماتە ٢٥٠ دینار لەسەر ئێمە دەکەوێت، کەچی لە بازاڕدا بە ٢٠٠ دینار لێمان وەردەگرن. بەرهەمەکانی دیکەیش هەر بەو جۆرەیە. ئامۆزایەکم دەستی لە تەماتە و بایجانەکەی بەردا کە نزیکەی ١٠ دۆنم دەبوو و گوتی: ' بایی ئەو ماندووبوونە و کرێی ئاو و کارەباکە ناکات بۆیە وەرن مەڕی تێبکەن.' "  شوان کەریمیش گوتی: "تاکە رێگەی ئێمە ئەوەیە کارگەی لەقوتوونانمان هەبێت و ساردکەرەوەکان زیاد بکرێن بۆ ئەوەی بەرهەمەکانمان ساخ بکەینەوە. ناکرێت هەموو ساڵێک تووشی ئەم گرفتە ببینەوە. "  لای خۆیشیەوە ئەحمەد کامەران ئاماژەی بەوە دا کە لەلایەن کەرتی تایبەتەوە چەندین پرۆژەی ساردکەوەی تایبەت بە هەڵگرتنی بەرهەمی کشتوکاڵی پێشکەشی دەستەی وەبەرهێنان کراون و لەلایەن ئەوانەوە ئاراستەی وەزارەت کراون.  بازاڕی سەوزە و میوەی هەولێر یەکێک لە سەرەکیترین بازاڕەکانی سەوزە و میوەی عێراق و هەرێمی کوردستانە. بەپێی ئامارەکانی ئەنجوومەنی بازاڕ رۆژانە زیاتر لە ٣ هەزار تۆن میوە و سەوزەی تێدا مامەڵە دەکرێت کە بەگوێرەی ئامارەکانیان لەم وەرزەشدا زیاتر لە ٦٠ % ـی بەرهەمەکان خۆماڵین.