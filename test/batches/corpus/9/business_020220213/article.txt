د. جەمال کۆچەر، بە تۆڕی میدیایی رووداوی راگەیاند: "لیژنەی دارایی راپۆرتی پێشنیازەکانی خۆی لەبارەی پرۆژە یاسای بودجەی فیدراڵی ساڵی ٢٠٢١ ـی عێراق ئامادە کردووە، ئەوەشی ماوەتەوە تەنیا پرسی یەکلاییکردنەوەی بەشە بودجەی هەرێمی کوردستانە لە بودجەکەدا، چونکە تائێستا فراکسیۆنە شیعەکان سەبارەت بە بەشە بودجەی هەرێمی کوردستان خۆیان یەکلایینەکردووەتەوە ئاخۆ چییان دەوێت؟، بۆیە چاوەڕوانین کۆتا رای خۆیان بە لیژنەکەمان رابگەیەنن".  د. جەمال کۆچەر گوتیشی: "هیچ کۆبوونەوەیەکی دیکەی نێوان لیژنەی دارایی و شاندی دانوستاندکاری هەرێمی کوردستان لە بەغدا نییە، بەڵام ئەگەر شاندەکە پێشنیازی نوێی هەبێ و بییەوێ لەگەڵ لیژنەی دارایی کۆببێتەوە بۆ تاوتوێکردنی ئەو پێشنیازە ئەوا دەکرێ هەردوولا جارێکی دیکە کۆببنەوە".  ئەندامەکەی لیژنەی دارایی لە پەرلەمانی عێراق ئاماژەی بەوەشدا ئەو گۆڕانکارییانەی کە پێشتر رایانگەیاندن لە پرۆژە یاسای بودجەی فیدراڵی ساڵی ٢٠٢١ دا جێگیرکراون".  سەبارەت بەو گۆڕانکارییانە، دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، پێشتر، بە تۆڕی میدیایی رووداوی راگەیاند: "قەبارەی پرۆژە یاسای بودجەی فیدراڵی ساڵی ٢٠٢١ ـی عێراق لە زیاتر لە ١٦٤ ترلیۆن دینارەوە کەمکرایەوە بۆ نزیکەی ١٢٧ ترلیۆن و ٥٠٠ ملیار دینار، نرخی خەمڵێندراوی نەوتی خاو لە پرۆژەکەدا لە ٤٢ دۆلارەوە زیادکرا بۆ ٤٥ دۆلار، بەو هۆیەوە داهاتی پرۆژە بودجەی فیدراڵی ساڵی ٢٠٢١ لە زیاتر لە ٩٣ ترلیۆن دینارەوە زیادکرا بۆ ٩٨ تریلیۆن و ٥٠٠ ملیار دینار، جیا لەوە کورتهێنانی بودجەکە لە زیاتر لە ٧١ ترلیۆن دینارەوە کەمکرایەوە بۆ نزیکەی ٢٩ تریلیۆن دینار.  سەبارەت پشکی هەرێمی کوردستانیش. سەفار گوتی: "بەشە بودجەی هەرێمی کوردستان، کە پێشتر حکومەتی عێراق بە زیاتر ١٣ ترلیۆن و ٩٠٠ ملیار دینار دیاری کردبوو، کەمدەبێتەوە، بە رێژەش ١٢.٦٧ % ـی بودجەی فیدراڵی خەرجکراوی ساڵی ٢٠٢١ دەبێت، بەڵام بڕی بەشە بودجەکە هێشتا بە دینار دیاری نەکراوە".  هەروەها سەبارەت بە دانوستاندنی نێوان حکومەتی عێراق و حکومەتی هەرێمی کوردستان لەبارەی هەناردەکردنی نەوتی خاوەوە، ئیحسان عەبدولجەبار، وەزیری نەوتی عێراق، دوێنێ، لە هەڤپەیڤینێک لەگەڵ کەناڵێکی عێراقی راگەیاند: "دوو گرنگترین بژاردە لەو دانوستاندنە، ئەوانیش وەزارەتی نەوت سەرپەرشتی هەموو پرۆسەی دەرهێنان و گواستنەوە و هەناردەکردنی نەوت لە هەرێمی کوردستانەوە بکات، بڕی ئەو نەوتەش دەگاتە ٤٦٠ هەزار بەرمیل، یان لە بەندەری جەیهان ٢٥٠ هەزار بەرمیل نەوت یان داهاتەکەی بە نرخی سۆمۆ رادەستی وەزارەتی نەوت بکات".  بەپێی رەشنووسی پرۆژە یاسای بودجەی گشتیی ساڵی ٢٠٢١ ـی عێراق، لە پاڵ رۆژانە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، لەگەڵ ٥٠ % ـی داهاتی نانەوتی هەرێمی کوردستان بە حکومەتی عێراق، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت، کە بە رێژە ١٢.٦٧ % ـی بودجەکەیە و بڕەکەی هێشتا دیاری نەکراوە.