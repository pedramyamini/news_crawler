ماگدالینا ئاندرشۆن، وەزیری دارایی سوید، رایگەیاند، لە بودجەی ساڵی ٢٠٢٢ دا پلانیان هەیە باج لەسەر ٧.٥ ملیۆن سویدیی کەمبکەنەوە، هەر بۆیە لە ٢٠ی ئەیلوولدا پرۆژە یاساکە پێشکێشی پەرلەمان دەکرێت.  ئەندرشۆن دەڵێت" هاوڵاتیانی ئاسایی بڕێکی زیاتر پارە لە گیرفانیان دەبێت"، هەربۆیە لە بودجەی ساڵی نوێدا بەبەهای ٧٤ ملیار کرۆن وەبەرهێنان دەکرێت.  بڕی ئەو باجەی کەمدەکرێتەوە ٢٨٢٠ کرۆنە، ئەمەش ئەوانە دەگرێتەوە کە داهاتی ساڵانەیان ٢٦٥ هەزار کرۆنە، بەو پێیەش بێت داهاتە کەم و مامناوەندەکان ساڵانە ١٣٢٠ کرۆن داهاتیان زیاد دەکات.  هەروەها باج لەسەر ئەوانە کەمدەکرێتەوە کە سوودمەند دەبن لە بیمەی بێکاریی، بە جۆرێک کە ٢٥ % داشکاندن دەکرێت و لەساڵێکدا ٤٠٠ کرۆن کەمتر باج دەدەن. سەبارەت بە کەمکردنەوەی باجەکان و کاریگەریی لەسەر زیادبوونی داهات، وەزیری دارایی سوید بە نموونە ئەم بابەتە رووندەکاتەوە.  ئەو باس لەوە دەکات ئەوانەی کە داهاتیان کەمە یان مامناوەندە، بۆ نموونە خێزانێک پەرستاریان هەن، یان دووکانێکی وردەفرۆشیی هەیە، لە ساڵێکدا ٣٤٣٢ کرۆنیان زیاتر دەستدەکەوێت، یان پۆلیسێکی خانەنشین ١٦٦٨ کرۆنی زیاتری دەستدەکەوێت لە ساڵێکدا.  لە پلانەکەدا هەیە حکومەت ١٠.٥ ملیار کرۆن وەبەرهێنانی زیاتر دەکات، ئەوەش هۆکار دەبێت بۆ ئەوەی کە خەڵک توانای کڕینیان زیاتر بێت، ئەوەش هۆکاری جووڵەپێکردنی بازاڕو رەخساندنی دەرفەتی کاری زیاترە.