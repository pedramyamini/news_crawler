عەلی حەمە ساڵح، پەرلەمانتاری کوردستان لە سەرەتای ئەم مانگە لە فەیسبووکی خۆی بابەتێکی بڵاوکردەوە کە ناونیشانەکەی بریتیبوو لە "لێکۆڵینەوە و بەدواداچوون بۆ گەورەترین دۆسیەی قۆرخکاری و وەرگرتنی پارە و گرانکردنی بەنزین و نەوت و گازوایل لە پارێزگای ھەولێر" و تێیدا باسی لەوە کردبوو، بەنزین بۆ دوو کۆمپانیا قۆرخ دەکرێت.  لە روونکردنەوەیەکیشدا کە کۆمپانیای کوردنەفت ئەمڕۆ سێشەممە، ١٤ - ١٢ - ٢٠٢١ بڵاویکردووەتەوە دەڵێت، ئەو قسانەی عەلی حەمە ساڵح کردوونی سەبارەت بە پێدانی بەنزین بە کۆمپانیاکەیان بە نرخی ٦٤٠ دینار و دواتر فرۆشتنەوەی لە بازاڕی بۆرسە بە ٨٦٠ دینار، "ناڕاستن" و تۆمەتن کە داویەتییە پاڵ کۆمپانیاکەیان.   عەلی حەمە ساڵح لە بەشێکی نووسینەکەیدا باسی لەوە کردبوو، "ئەو بەنزینەی لە عێراقەوە دێت، لە هەولێر دەدرێتە چەند بەنزینخانەیەكی دیاریكراو، بەڵام نزیكەی ٢ ملیۆن لیتری دیكە بەرهەمی ناوخۆی بەنزین هەیە، پاڵاوگەی كار رۆژانە (٢٥ هەزار) بەرمیل نەوتی خاو دەپاڵاوێت، یەك ملیۆن لیتر بەنزین بەرهەمدەهێنێت و حكومەت بە نرخی ٦٤٠ دینار دەیداتە هەردوو كۆمپانیای (سەن ئۆیڵ و كوردنەفت)، ئەوانیش بەشی هەرە زۆری ئەم بەنزینە لە بازاڕی جوملە (بۆرس)ـە بە ٨٦٠ دینار بۆ هەر لیترێك دەیفرۆشن. "  کوردنەفت لە راگەیێندراوەکەیدا ئاماژەی بەوە کردووە، عەلی حەمە ساڵح "ژمارە لێدەدات، لەبەرئەوە بێ گەڕانەوە بۆ بەڵگە و نووسراوی فەرمی لە نووسینەکەیدا ئاماژەی بەوە کردووە دوو کۆمپانیا، کە یەکێک لەو کۆمپانیایانە کۆمپانیای ئێمەیە، یەک ملیۆن لیتر بەنزین بە نرخی (٦٤٠) دینار لە حکومەتی هەرێمی کوردستان وەردەگرێت، هەر بەوەوە نەوەستاوە کە بێ بەڵگە ئاماژەی بۆ ئەو بڕە کردووە، کە گوایە بەشێکی دەدرێت بە کۆمپانیای کوردنەفت، بەڵکو چیرۆکی چەواشەکارییەکانی ئەم بابەتە زیاتر درێژ دەکاتەوە و دەڵێت ' ئەو بڕە بەنزینەی دەدرێت بەم کۆمپانیایە، لە بۆرسە بە نرخی ٨٦٠ دینار بۆ هەر لیترێک دەفرۆشرێتەوە. "  کۆمپانیاکە رایگەیاندووە، "سەرلەبەری ئەوەی عەلی [حەمە ساڵح] باسی کردووە ناڕاستە" و کوردنەفت رۆژانە بە بڕی جیاواز بەنزین لە وەزارەتی سامانە سرووشتییەکان وەردەگرێت کە هەموو رۆژێک بڕێکی یەکسان نییە، "زۆرترین بڕ کە کوردنەفت بەدەستی دەگات لە رۆژێکدا ١٠٨ هەزار لیتر بەنزینە، ئەگەر تێکڕای مانگێک وەربگرین، بۆمان دەردەکەوێت لە ماوەی مانگێکدا تەنیا سێ رۆژ ئەو بڕە دەگاتە کۆمپانیای کورد نەفت، باقیی رۆژەکانی دیکە ئەو بڕە بەنزینەی دەگاتە کۆمپانیاکە کەمترە و زۆربەی رۆژەکان ٣٦ هەزار لیتر بەنزین تێپەڕ ناکات. " باسیان لەوەشکردووە، "ئەم بڕە هێندە کەمە نەک هەر بەشی ئەوە ناکات وەکو عەلی [حەمە ساڵح] دەڵێت لە بازاڕی جوملە بفرۆشرێتەوە، بەڵکو بەشی بەنزینخانەکەکانی کۆمپانیای کوردنەفت ناکات. "  بۆ ئەو قسە و داتایانەیان، کوردنەفت دەڵێت، "دەیان نووسراوی فەرمی و بەڵگەی دیکەمان لەبەردەستە. "  کۆمپانیاکە ئاڵنگارییەکیشیان خستووەتە بەردەم پەرلەمانتارەکەی کوردستان و دەڵێن، ئامادەن رووبەڕووی ببنەوە و تەواوی بەڵگەکان بخەنەڕوو، "ئەگەر توانی بیسەلمێنێت کۆمپانیاکەمان تەنیا یەک لیتر بەنزینی لە بۆرسە فرۆشتووەتەوە، ئەوا کۆمپانیاکەمان ئامادەیە کۆی داهاتی یەک مانگی بداتە رێکخراوێکی خێرخوازی، بەڵام ئەگەر نەیتوانی بیسەلمێنێت، ئەوا وەک پابەندییەک بە مۆراڵی پەرلەمانتاری، پێویستە دەست لەکار بکێشێتەوە. "   عەلی حەمە ساڵح وەڵامی پەیوەندییەکانی رووداوی نەدایەوە بۆ لێدوان لەسەر پرسەکە، بەڵام لە بەشی کۆمێنتی پۆستەکەی رووداو لە تۆڕی کۆمەڵایەتیی فەیسبووک نووسیویەتی "وەزارەت خۆی دەڵێت، ٩٥٠ هەزار لیتر بۆ یەک ملیۆن لیتری بەنزینی (کار) مان هەیە، دەدرێتە سێ کۆمپانیای کوردنەفت، سەن ئۆیڵ و ئەدفایزەر، بۆ پارێزگای هەولێرە و لیترێکی بۆ سلێمانی نییە، دەشڵێت، دەبوو ئێستا لە ٦٠ % ـی بەنزینخانەکانی هەولێر بەنزین بە ٦٩٠ دینار بێت. "    ئەو پەرلەمانتارە دەشڵێت، "بەڵگەیەکی دیکە" ئەوەیە کە ئێستا لە بەشی هەرە زۆری بەنزینخانەکانی هەولێر، بەنزینی پاڵاوگەی کار هەر لیترێکی بە ٨٧٥ دینارە، دەپرسێت "لە کوێوە دێت؟ " لەکاتێکدا بە گوتەی ئەو "هیچ بەنزینێکی نۆرماڵیش داخڵی پارێزگای هەولێر نابێت. "       دەقی روونکردنەوەکەی کۆمپانیای کوردنەفت    ڕوونکردنەوەیەک لە کۆمپانیای کوردنەفتەوە     دوای ئەوەی عەلی حەمە سالح ئەندامی پەرلەمانی کوردستان لە ڕۆژی (٥) ئەم مانگە لە لاپەڕەی تایبەتی خۆی لە تۆڕی کۆمەڵایەتی فەیسبوک بابەتێکی لەژێر ناونیشانی (لێکۆڵینەوەو بەدواداچون بۆ گەورەترین دۆسیەی قۆرخکاری و وەرگرتنی پارەو گرانکردنی بەنزین و نەوت و گازوایل لە پارێزگای ھەولێر) نووسی، کە تیادا چەند تۆمەتێکی بێ بنەمای داوەتە پاڵ کۆمپانیاکەمان، بۆ تێپەڕنەبوونی ئەم تۆمەتە بێ بنەمایانە و بەرچاوڕوونی هاوڵاتیانی هەرێمی کوردستان و پارێزگای هەولێر، بە پێویستمان زانی ئەم ڕوونکردنەوەیە بڵاوبکەینەوە، وێنایەکی دروست لەو ڕاستیانە بخەینەڕوو، کە عەلی حەمە سالح بە چەواشە کراوی بۆخەڵکیان دەگوازێتەوە.     یەکەم:  عەلی حەمە سالح وەک حکایەتخوانێکی بەرئاگردان لە خۆیەوە چیرۆک دادەتاشێت و ژمارە لێدەدات، لەبەر ئەوە بێ گەڕانەوە بۆ بەڵگە و نووسراوی فەرمی لە نووسینەکەیدا ئاماژەوەی بەوە کردووە دوو کۆمپانیا، کە یەکێک لەو کۆمپانیایانە کۆمپانیای ئێمەیە، یەک ملیۆن لیتر بەنزین بە نرخی (٦٤٠) دینار لە حکومەتی هەرێم وەردەگرێت، عەلی هەر بەوەوە نەوەستاوە کە بێ بەڵگە ئاماژەی بۆ ئەم بڕە کردووە، کە گوایە بەشێکی دەدرێت بە کۆمپانیای کورد نەفت، بەڵکو چیرۆکی چەواشەکارییەکانی ئەم بابەتە زیاتر درێژ دەکاتەوە و دەڵێت: ئەو بڕە بەنزینەی دەدرێت بەم کۆمپانیایە، لە (بۆرس) بە نرخی (٨٦٠) دینار بۆ هەر لیترێک دەفرۆشرێتەوە.    سەرلەبەری ئەوەی عەلی باسی کردووە ناڕاستە و ئێمە بە پێویستی دەزانین ئەو بەشەی پەیوەندی بە کۆمپانیاکەی ئێمەوە هەیە وەڵامی بدەینەوە، ڕاستییەکان وەک خۆی بۆ هاوڵاتیانی خۆشەویستی هەرێمی کوردستان و بە تایبەت پارێزگای هەولێر بخینەڕوو، کومپانیا کوردنەفت ڕۆژانە بە بڕی جیاواز بەنزین لە وەزارەتی سامانە سروشتییەکانەوە وەردەگرێت، واتە بەم شێوەیە نیە کە هەموو ڕۆژێک بڕێکی یەکسان بەنزینی لە وەزارەتی سامانە سروشتیەکانەوە پێ بگات، زۆترین بڕ کە کۆمپانیای کوردنەفت بە دەستی دەگات لە ڕۆژێکدا دەگاتە (١٠٨٠٠٠) سەد و هه شت هەزار لیتر بەنزین، ئەگەر تێکڕای مانگێک وەربگرین، بۆمان دەردەکەوێت لە ماوەی مانگێدا تەنیا (٣) ڕۆژ ئەو بڕە بەنزینە دەگاتە کۆمپانیای کوردنەفت، باقی ڕۆژەکانی تر ئەو بڕە بەنزینەی دەگاتە دەستی کۆمپانیا زۆر لەو ڕێژەیە کەمترە و زۆربەی ڕۆژەکان لە (٣٦٠٠٠) سی و شەش هەزار لیتر بەنزین تێپەڕ ناکات، ئەم بڕەش هێندە کەمە نەک هەر بەشی ئەوە ناکات کە وەک عەلی دەڵێت لە بازاڕی جوملە (بۆرس) بفرۆشرێتەوە، بەڵکو بەشی بەنزینخانەکانی کومپانیای کورد نەفت ناکات، شایەنی باسە ھەندێک ڕۆژ ھیچ بڕە بەنزینێک ناگاتە دەستی کۆمپانیاکەمان، بەنزینخانەکانمان بێ بەنزین بوون تا ئەو کاتە بەنزین گەیشتۆتە دەستمان.     دووەم:    جگە لەو داتایانەی لەسەرەوە ئاماژەمان پێدان، دەیان نووسراوی فەرمی و بەڵگەی ترمان لەبەردەستە، لێرەوە ڕای دەگەیەنین دەرگان کراوەیە بۆ هەر کەس و لایەنێکی فەرمی و پەیوەندار، کە ویستی هەبێت بەدواداچوون بۆ ئەو پرسە بکات و ڕاستییەکان ببینێت.    هەروەها لێرەوە ڕای دەگەیەنێن کە ئامادەین لەبەردەم داگا ڕووبەڕووی عەلی حەمە سالح ببینەوە و تەواوی بەڵگەکان بخینەڕوو، ئەگەر توانی بە بەڵگە بیسەلمێنیت کۆمپانیاکەمان تەنیا یەک لیتر بەنزینی لە بۆرس فرۆشتۆتەوە، ئەوا کۆمپانیاکەمان ئامادەیە کۆی داهاتی یەک مانگی بدات بە ڕێکخراوێکی خێرخوازی،  بەڵام ئەگەر نەیتوانی بیسەلمێنێت، ئەوا وەک پابەندیەک بە مۆراڵی پەرلەمانتاری پێویستە دەستلەکاربکێشێتەوە.  لە کۆتایدا دەڵێن: ئەو تۆمەتانەی عەلی حەمە سالح کەخستونیەتە پاڵ کۆمپانیاکەمان، ئێمە وەک ناوزڕاندن و ئاوەژووکردنەوەی ڕاستییەکان دەیبینین و بە مافی خۆمان دەزانین لە دادگا سکاڵای لە دژ تۆمار بکەین.     کۆمپانیای کوردنەفت  ١٤ - ١٢ - ٢٠٢١