نەوزاد شێخ کامیل، بە تۆڕی میدیایی رووداوی راگەیاند، "بڕیارە سبەی سێشەممە دەست بە وەرگرتنی گەنمی ئەمساڵی جووتیارانی هەرێمی کوردستان بکەین کە لە ١٢ شوێن دەبێت لە سەرجەم پارێزگاکانی هەرێمی کوردستان، بەپێی ئەو بڕەی حکومەتی عێراق دیاریکردووە ئەمساڵ دەتوانین ٣٧٥ هەزار تۆن گەنم بۆ عێراق دابین بکەین".  نەوزاد شێخ کامیل گوتیشی، "بەشی دیکەی ئەو گەنمەی دەمێنێتەوە لە نێوخۆ و لە سایلۆکانی دیکەی هەرێمی کوردستان کە ئەمساڵ کڕدرانەوە وەردەگیرێن".  لەبارەی نرخی گەنمیشەوە گوتی: هێشتا دیارینەکراوە، بەڵام بەپێی یاسای بودجەبێت، ئەمساڵ بۆ هەر تۆنێک ٥٠ هەزار دینار زیاتر دەکرێت.  وەزارەتی بازرگانی و پیشەسازیی هەرێمی کوردستان لە روونکردنەوەیەکدا رایگەیاند کە لەلایەن وەزارەتی بازرگانیی حکومەتی عێراقەوە بۆ وەرگرتنی گەنمی ئەمساڵی جووتیاران ئاگادارکراونەتەوە و هەر بەوهۆیەوە داوا لە سایلۆکان کراوە رۆژی سێشەممە ٢٢/٦/٢٠٢١ یەکەم رۆژی دەستپێکی وەرگرتنی گەنم بێت لە سەرجەم سایلۆکانی هەرێمی کوردستان، داواش لە جووتیاران دەکات پابەندی رێکارەکانی دیاریکراوبن بۆ گەیاندنی گەنمەکانیان بە سایلۆکان.