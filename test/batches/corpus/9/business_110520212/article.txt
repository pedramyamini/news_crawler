بڕیارە تاوەکو چەند ساڵی داهاتوو بە دوو قۆناخی جیاواز، لە هەر قۆناخدا ٢٥٠ ملیۆن پێی سێجا بە بەرهەمهێنانی گازی سرووشتی هەرێمی کوردستان زیادبکرێت.  ئاستی بەرهەمهێنانی گازی سرووشتی لەلایەن کۆمپانیای دانە گاز لە کێڵگەی کۆرمۆر ئێستا رۆژانە ٤٤٠ ملیۆن پێی سێجایە. لە یەکەم قۆناخدا بڕیارە ٢٥٠ ملیۆن پێی سێجای دیکە تاوەکو ساڵی ٢٠٢٣ بە بەرهەمهێنانی گازی سرووشتی هەرێمی کوردستان زیادبکات.  کۆمپانیای دانە گاز و هاوبەشەکانی لە چوارچێوەی کۆنسێرتیۆمی پێرڵ پێترۆڵیۆم لەگەڵ حکومەتی هەرێمی کوردستان رێککەوتوون لەسەر چۆنییەتی بەکاربردنی گازی زیادبوو لە قۆناخی یەکەم، ئەوەش ئەوەیە ئەو بڕەیە کە لە قۆناخی یەکەم زیاد دەبێت بەمەبەستی بەکارهێنانی کارەبا لە ناوخۆی هەرێمی کوردستان بەکاردەهێنرێت و دوای زیادبوونی گازی سرووشتی هەرێمی کوردستان دەتوانێت کارەبای ٢٤ کاژێری بۆ هەموو ناوچەیەک دابین بکات.  ئەوەی کە رێککەوتنی لەسەر نەکراوە گازی زیادەی قۆناخی دووەمی پەرەپێدانە کە بڕەکەی ٢٥٠ ملیۆن پێی زیادەیە.  کۆمپانیای دانە گاز دەستی کراوەیە کە بازاڕ بۆ ئەو گازە زیادەیە بدۆزێتەوە.  دکتۆر پاتریک ئالمان وارد، بەڕێوەبەری جێبەجێکاری کۆمپانیای دانە گاز لەبارەی گازی زیادەی قۆناخی دووەمی پەرەپێدانی کیڵگەی کۆرمۆر دەڵێت، "دانە گاز بەردەوامە لە دانووستاندن لەگەڵ لایەنی هەرێمی کوردستان و لایەنە تورکییەکان بۆ گەیشتن بە رێککەوتنێک لەسەر فرۆشتنی گازی بەرهەمهاتوو لە قۆناخی دووەم. "  دکتۆر ئالمان وارد دەڵێت، لەگەڵ حکومەتی عێراق بە هەمان شێواز لە گفتوگۆداین.  کۆنسێرتیۆمی پێرڵ پێترۆڵیۆم هەروەها لە دانوستاندندایە لەگەڵ رێکخراوی پەرەپێدانی دارایی حکومەتی ویلایەتە یەکگرتووەکانی ئەمریکا بۆ ئەوەی بتوانێت قەرزێکی ٢٥٠ ملیۆن دۆلاری وەرگرێت بۆ پارەدارکردنی پرۆژەی پەرەپێدانی کێڵگەی گازی کۆرمۆر.  ئەگەر ئەو پرۆژەیە جێبەجێبکرێت، قەبارەی بەرهەمهێنانی گازی سرووشتی لە کێڵگەی کۆرمۆر بەرزدەبێتەوە بۆ ٩٤٠ ملیۆن پێی سێجا. بەپێی بەرپرسانی کۆمپانیای دانە گاز، پەرەپێدانی کێڵگەی کۆرمۆر لە قۆناخی یەکەمدا پێویستی بە ٦٠٠ ملیۆن دۆلار سەرمایە هەیە.  بەڕێوەبەری جێبەجێکاری کۆمپانیای دانە گاز دەشڵێت، "سەبارەت بە وەرگرتنی قەرز پێشکەوتنمان بەدەستهێناوە و هیوادارین تاوەکو ناوەڕاستی ئەمساڵ ئەو بابەتە یەکلایی بکەینەوە. "  حکومەتی عێراق ئێستا بۆ بەرهەمهێنانی کارەبا پشتی بە هاوردەکردنی گازی سرووشتی لە ئێرانەوە بەستووە. زۆربەی ئەو گازەی کە لە ناوخۆی عێراق بەرهەمدێت، گازی هاورا لەگەڵ نەوتە. لە چوارچێوەی رێککەوتنی ئۆپێک پلەس عێراق هاوشێوەی وڵاتانی دیکە، قەبارەی بەرهەمهێنانی نەوتی کەمکردووەتەوە کە بەهەمان شێواز کاریگەری هەیە لەسەر کەمکردنەوەی قەبارەی بەرهەمهێنانی گازی سرووشتیش.  بەپێی راپۆرتەکانی بانکی جیهانی، عێراق دوای رووسیا، گەورەترین وڵاتە لە رووی سووتاندن و بەفیڕۆدانی ئەو گازەی کە لەگەڵ نەوت بەرهەمدێت.  لە ساڵی ٢٠١٨ ـەوە ئیدارەی ئەمریکا بەردەوام عێراقی بەخشیوە لە هاوردەکردنی گازی ئێران.  کڕین و هاوردەکردنی نەوت و بەرهەمە نەوتییەکان و گازی ئێران دوای پاشگەزبوونەوەی ئیدارەی ترەمپ لە رێککەوتنی ئەتۆمی سزای بەسەردا دەسەپێنرێت، بەڵام وەک یارمەتی و هاوکاری، ئیدارەی ئەمریکا بەردەوام مۆڵەتی عێراقی بۆ کڕینی گازی ئێران درێژکردووەتەوە.  ویلایەتە یەکگرتووەکانی ئەمریکا بەردەوام گوشاری بۆ حکومەتی عێراق هێناوە بڕی هاوردەکردنی گازی ئێران کەمبکاتەوە بە چەشنێک کە بتوانێت دوای چەند ساڵ بە تەواوەتی بیوەستێنێت.  یەکێک لە پێشنیازەکانی حکومەتی ئەمریکا بۆ حکومەتی عێراق کڕینی گازی سرووشتی هەرێمی کوردستانە بۆ ئەوەی کە ئەو وڵاتە کەمتر گرێدراو بێت بە گازی سرووشتی هاوردەکراو لە ئێرانەوە.  بۆ ئەم مەبەستە وەزارەتی وزەی ئەمریکا لێکۆڵینەوەیەکی لەسەر سەرچاوەکانی گازی سرووشتی هەرێمی کوردستان کردووە و تێیدا پێشنیاز دەکات کە گازی هەرێمی کوردستان نەک تەنیا لەلایەن عێراقەوە دەکرێت بەکاربهێنرێت، بەڵکو هاوکات دەکرێت هەناردەی تورکیا و بازاڕەکانی ئەوروپاش بکرێت.  بەپێی راپۆرتی وەزارەتی وزەی ئەمریکا، هەرێمی کوردستان تاوەکو ساڵی ٢٠٣٥ لە توانایدایە ساڵانە ٤٠ ملیار مەتری سێجا گازی سرووشتی بەرهەمبهێنێت. وەزارەتی وزەی ئەمریکا پێشنیاز دەکات هەرێمی کوردستان دەتوانێت ١٥ ملیار پێی سێجا بۆ مەبەستی ناوخۆ بەکاربهێنێت و ٢٥ ملیار پێی سێجا هەناردەی دەرەوە بکات. لەم نێوەندەدا هەرێمی کوردستان دەتوانێت ١٠ ملیار مەتری سێجا گازی سرووشتی بفرۆشێتە عێراق.  وەزارەتی وزەی ئەمریکا لە بەشێکی دیکەی لێكۆڵینەوەکەی لەسەر گازی سرووشتی هەرێمی کوردستان دەڵێت، بازاڕێکی دیکەی گونجاو بۆ گازی سرووشتیی هەرێمی کوردستان تورکیایە.  ئەو لێکۆڵینەوەیە تیشک دەخاتە سەر ئەوەی هەرێمی کوردستان دەتوانێت ساڵانە ١٠ ملیار مەتری سێجا گاز بفرۆشێتە تورکیا بە نرخێکی هەرزانتر.  بازاڕی گازی تورکیا بازاڕێکی پڕ لە رکابەرییەوە ئەو وڵاتە لە ئێران و رووسیا و ئازەربایجان گازی سرووشتی بە بۆڕی هاوردە دەکات.  وەزارەتی وزەی ئەمریکا دەڵێت، گازی هەرێمی کوردستان لە بازاڕی تورکیاش دەتوانێت شوێنی ئێران بگرێتەوە و وادەکات کە تورکیا پێویستی بە گازی ئێران نەمێنێت.  راپۆرتەکەی وەزارەتی وزەی ئەمریکا لە لێکۆڵینەوەکەیدا کە بەشێوازی زانستی کراوە ئاشکرای کردووە:  - نرخی گازی سرووشتی هەرێمی کوردستان تاوەکو ئیستەنبووڵ ٢٣ % هەرزانتر دەوەستێت بەراورد بە گازی شلکراوی ئەمریکا.  - نرخی گازی سرووشتی هەرێمی کوردستان تاوەکو باکووری کوردستان بە رێژەی ٤٩ % هەرزانترە لە گازی سرووشتی ئێران کە هەناردەی تورکیا دەکرێت.  - گازی سرووشتیی هەرێمی کوردستان ئەگەر هەناردەی عێراق بکرێت و بگوازرێتەوە بۆ بەغدا ٤٠ % هەرزانترە لە گازی سرووشتیی ئێران کە هەناردەی دەکات بۆ عێراق.