ئاژەڵدارەکان لە بەیانییەکى زووەوە دەستپێدەکەن تاوەکو هەتاو نزیکی نیوەڕۆ مەڕەکانیان دەبڕنەوە. محەممەد حەمەد، ئاژەڵدارێکی سنوورەکەیە و دەڵێت، سەرەتا مەڕەکە دەبڕینەوە، پاشان بەرخەکەى، لە مانگى چوارەوە دەستپێدەکەین تاوەکو مانگى پێنج و کارەکەمان بە هەرەوەزییە. "  بڕینەوە یان لێکردنەوەى خوریی مەڕ بۆ دوو ئامانجە، لە وەرزى گەرما، مەڕەکە بەهۆى گەرماوە لە لاوازبوون دەپارێزێت، هاوکات بە دوورخستنەوەی بەرخەکەیشی لێی، سوود لە شیرەکەی وەردەگیرێت.  هەمزە عەلى، ئاژەڵدارە و ئاماژە بەوە دەکات، خۆی ئاژەڵداران باش نییە، بۆیە "دەبێت حکومەت هاوکاریمان بکات لە رووى ئالیک و کا و دەرمانەوە. "  ژمارەى ئاژەڵ لە هەرێمى کوردستان بەپێی ئامارە فەرمییەکانی وەزارەتی کشتوکاڵ بەمشێوەیەیە:                                                                            - مەڕ: سێ ملیۆن ١١٢ هەزار و ٨٧٦ سەر  - بزن: ملیۆنێک و ٢٢٣ هەزار و ٩٤٩ سەر  - مانگا ٢٥٦ هەزار و ٩٩٩ سەر  - گامێش سێ هەزار و ١٢٠ سەر  بە گوتەی جووتیاران، ناخۆشترین بەشی کارەکەیان نەبوونى پاڵپشتییە لە کڕینەوەى خوورییەکەیان، ساڵانى پێشوو بۆ هەناردە یان پرۆژەى بچووکى کەرتى تایبەتى ناوخۆیی لێیان دەکڕایەوە، بەڵام ١٠ ساڵ زیاترە بە ناچارى گڕى تێبەردەدەن.  پشتیوان حەمەئەمین، ئاژەڵدارە و دەڵێت، "لە پێش ساڵى ٢٠٠٣ وە حکومەت لێیدەکڕینەوە، ئێستا ئەوەى ئێمە سووتاندوومانە، خوریی ٤٠٠ مەڕە کە بۆ ئێمە دنیایەک کەلێنى پڕدەکردەوە. "  ساڵانى پێشوو، حکومەت هاوکاریی خاوەن ئاژەڵەکانى دەکرد، بە پێدانى ئالیک، کوتان و دەرمان، بەڵام دواى ٢٠٠٣، ئەو هاوکارییانەش نەمان و هەمووى کەوتەسەر ئەستۆى خۆیان، ئەوەش هۆکارى کەمبوونەوەى دەستی کارە لە کەرتى کشتوکاڵ و لاوازبوونى سامانى ئاژەڵە.