مەزهەر محەممەد ساڵح، راوێژکاری ئابووری و دارایی سەرۆکوەزیرانی عێراق رایگەیاند، لە ٢٠٠٣ ەوە چالاکییەکانی بەرهەمهێنانی کەرتی گشتی رووبەڕووی وەستان و فەرامۆشکردن بووەتەوە و گوتیشی،  لەکۆی ١٧٣ کۆمپانیای گشتی دەوڵەت ئێستا تەنیا ٢٨ % قازانجیان هەیە و ٧٢ % کەی دیکەیان هیچ سوودێکیان نییە.  راوێژکارەکەی سەرۆکوەزیرانی عێراق ئاماژەی بەوەکرد، زیاتر لە ٢٠ % ی ئەو کۆمپانیانە بەهۆی شەڕەکانەوە نەماون، بەڵام کارمەندەکانیشیان مووچە وەردەگرن. ئەو کۆمپانیایانەش کە سوودیان هەیە لە کەرتی نەوتدا کاردەکەن، بەڵام ئەوانیش دەستیان بە قۆڕخکاری لە بواری کاری خۆیاندا کردووە.  لە بەشێکی دیکەی قسەکانیدا مەزهەر محەممەد رایگەیاند، نزیکەی ٤٠٠ هەزار کرێکار لەو کۆمپانیانە پارە وەردەگرن، بێ ئەوەی لەماوەی ئەم ١٨ ساڵەی رابردوودا هیچ بەرهەمێکیان هەبووبێت.    حکومەتی عێراق، شەش ملیۆن و ٥٠٠ ھەزار مووچەخۆری ھەیە و مانگانە بۆ مووچە پێویستی بە شەش ترلیۆن و ٢٠٠ ملیار دینارە. لە ناوەڕاستی مانگی حەوتی ساڵی رابردوو، د. عەلی عەللاوی، وەزیری دارایی عێراق رایگەیاند، لە عێراق زیاتر لە ١٠ % ـی فەرمانبەران بندیوار و دوو مووچەیان هەیە.