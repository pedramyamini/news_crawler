کۆمپانیای "ئێپیک گەیم" کۆمپانیای ئەپڵی بەوە تۆمەتبارکردووە کە رێژەیەکی بەرچاو لە قازانجی فرۆشی یارییەکانی کۆمپانیاکە کە لەڕێگەی "ئەپڵ ستۆر"ەوە داونلۆد دەکرێن و دەفرۆشرێن، دەبات بۆ خۆی و ئەمەشی بە قۆرخکاری ناوبردووە.  "ئێپیک گەیم" دەڵێت، کۆمپانیای ئەپڵ لانیکەم ٣٠ % تاوەکو ٧٨ % ی داهاتی یارییەکانی و هەروەها ئەپلیکەیشنەکانی دیکە کە لە ئەپڵ ستۆر دانراون، بۆ خۆی دەبات.  تێجاس ناریچانیا، بەڕێوەبەری سەنتەری بێرکلی بۆ یاسا و تەکنۆلۆجیا رایگەیاند "کۆمپانیای ئێپیک دەڵێت بەهۆی قۆرخکارییە کۆمپانیای ئەپڵ ٣٠ % ی داهاتی فۆرتنایت و ئەپلیکەیشنەکانی دیکە دەبات. لەبەرئەوە ئێپیک دەیەوێت لەجیاتی ئەپڵ ستۆر جێگرەوەیەکی دیکە بدۆزێتەوە".  کۆمپانیای ئێپیک گەیم لە دادگەی کالیفۆرنیا سکاڵای لە دژی کۆمپانیای ئەپڵ تۆمارکردووە و یەکەم دانیشتنی دادگە سەبارەت بەو پرسە بۆ بیستنی سکاڵا و داواکارییەکان بەڕیوەچوو.  لەجیاتیی ئەپڵ ستۆر، کۆمپانیای ئێپیک گەیم هەوڵیداوە رێگەی دیکە بۆ فرۆشتن و بەردەستخستنی ئەپلیکەیشن و یارییەکانی بدۆزێتەوە و روویکردووەتەوە رکابەرەکانی کۆمپانیای ئەپڵ کە لەو بوارەدا کاردەکەن.  کێشەکانی نێوان دوو کۆمپانیاکە هێندە گەورە بووە کە سەرنجی زۆر کەس و شرۆڤەکاری جیهانی تەکنۆلۆجیای بەلای خۆیدا راکێشاوە.  شرۆڤەکاران دەڵێن، ئەنجامی دادگەکە دەتوانێت مۆدێلی بازرگانی و بنەمای کاری کۆمپانیاکانی بواری تەکنۆلۆجیا بگۆڕێت.  بەڕێوەبەری سەنتەری بێرکلی بۆ یاسا و تەکنۆلۆجیا ئاماژە بەوە دەکات "چەقی ئەم پرسە ئەوەیە، ئایا کۆمپانیای ئەپڵ دەتوانێت رێگە بە رکابەریکردن لەگەڵ ئەپڵ ستۆر بدات. دواجار کۆمپانیای ئەپڵە کە دەتوانێت بڵێت، مافی کۆنترۆڵکردنی کواڵیتیی ئەپڵ ستۆری لەدەستەوە، هەر ئەپلیکەیشنێک کە خوازیارە لە بەردەست بێت، دەبێت هەندێک پارە بە ئێمە بدات".  کاترین فۆرێست، پارێزەی کۆمپانیای ئێپیک گەیم لەکاتی بەڕێوەچوونی دانیشتنی دادگە، بە دادوەری گوت، مامەڵەی کۆمپانیای ئەپڵ لە ئەپڵ ستۆر وەکو ئەوەیە کە کۆمپانیاکە گوڵێکی جوان لە باخچەیەک بڕوێنێت، بەڵام کاتێک گوڵەکە گەورە دەبێت، وەکو ئەو گوڵەی لێدێت کە داو بۆ زیندەوەرانی دیکە دادەنێت و دەیانخوات.