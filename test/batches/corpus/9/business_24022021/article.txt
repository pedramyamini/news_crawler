نازم محەممەد، بەڕێوەبەری سایلۆی دهۆک بە (تۆڕی میدیایی رووداو)ی راگەیاند، تاوەکو ئێستا لە وەزارەتی بازرگانی عێراق پارە چەکی شایستە داراییەکانی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦ تەواو نەبووە و چەک رەوانەی هەرێمی کوردستان نەکراوە.   بەڕێوەبەری سایلۆی دهۆک ئاماژەی بەوەکرد، دوای چەندین جار پەیوەندی و ئێستاش نوێنەری وەزارەتی بارزگانی هەرێمی کوردستان لە بەغدا، بەڵام تاوەکو دوای نیوەڕۆیی دوێنێ سێشەممە چەکی پارەکان لە بەغدا ئامادە نەبوون و تەواو نەکراون.  لای خۆیەوە، د. موسەننا ئەمین، ئەندامی پەرلەمانی عێراق بە (تۆڕی میدیایی رووداو) رایگەیاند،  کاژێر ٠٨: ٧ خولەکی ئەو بەیانییە، وەزیری بازرگانی عێراق بە نامە وەڵامی داومەتەوە و ئاماژەی بەوەکردووە، پشتیوان بەخوا دوای ساڵانێکی زۆر ئەمڕۆ بابەتی چەکی پارەی گەنمی جووتیارانی هەرێمی کوردستان یەکلایی دەبێتەوە.  د. موسەننا ئەمین، دەشڵێت: "ئەمە قسەی وەزیرە، جا نازانم پابەند دەبێت یاخود نا، کە ئەمڕۆ ئەو بابەتە یەکلایی ببێتەوە".  رۆژی دووشەممەی رابردوو ٢٢/٢/٢٠٢١ کەمال موسلیم، وەزیری بازرگانی و پیشەسازیی حکومەتی هەرێمی کوردستان بە تۆڕی میدیایی رووداوی راگەیاند: "دوای هەوڵێکی زۆر، حکومەتی بەغدا بڕیاری دا لە کۆی ٥٥٧ ملیار و ٧٧٥ ملیۆن دیناری پارەی گەنمی جووتیارانی هەرێمی کوردستان، ٢٦٨ ملیار دینار بنێرێت، هەر ئەمڕۆ چەکە بانکییەکەش وەردەگرین و دەست بە دابەشکردنی دەکەین".  کەمال موسلیم ئاماژەی بەوەدابوو: "ئەو پارەیە هی ساڵانی ٢٠١٤ - ٢٠١٥ - ٢٠١٦ یە و تەنیا نیوەی پارەکەیە، نیوەکەی دیکەش لە داهاتوودا وەردەگرینەوە".