ئێوارەی دوێنێ ٢٢ی حوزەیرانی ٢٠٢١ دوای کۆبوونەوەی ئەنجوومەنی نوێنەرانی عێراق، حه‌سه‌ن نازم، گوتەبێژی حکومەتی عێراق لە کۆنگرەیەکی رۆژنامەڤانیدا ناوەڕۆکی کۆبوونەوەکەی خستەڕوو و ئاشکرای کرد حکومەت قەرزی نیشتەجێبوون دەداتە هاووڵاتیان.  لە کۆنگرەکەدا د. نازم حەسەن ئاماژەی بەوە کرد، کە حکومەتی عێراق دەیەوێت گرنگی بە دۆسیەی نیشتەجێبوون بدات و گوتی: "ده‌ستپێشخه‌رییه‌ك هه‌یه بۆ پێدانی قه‌رز بۆ كڕینی یه‌كه‌ی نیشته‌جێبوون. بانکی ناوەندی  یەک ترلیۆن و ٨٠٠ ملیار دیناری بۆ سندوقی خانووبەرە و نیشتەجێبوون دابینکردووە".  بە گوتەی گوتەبێژی حکومەتی عێراق قەرزەکە بێسوود دەبێت بە رێژەی سفر. ماوەی دانەوەی قەرزەکەش ٢٠ ساڵە.  ئەڵماس فازڵ، ئەندامی لێژنەی یاسایی لە ئەنجوومەنی نوێنەرانی عێراق سەبارەت بەوەی قەرزەکە هاونیشتمانیانی هەرێمی کوردستانیش دەگرێتەوە یان نا؟ بە (رووداو)ی گوت: "لە رووی یاساییەوە هەموو پارەیەک کە لە عێراق تەرخان بکرێت هەرێمی کوردستانیش دەگرێتەوە".  ئەندامەکەی لێژنەی یاسایی ئاماژەی بەوەکرد: "ئەگەر حکومەتی عێراق پشکی هەرێمی کوردستانی بە تەواویی لە بودجەی عێراق رەوانەکردبێت. ئەوکاتە هەرێمی کوردستان ناگرێتەوە. ئەگەریش قەرزەکە دەرەکی بێت هەرێمی کوردستانیش دەگرێتەوە".