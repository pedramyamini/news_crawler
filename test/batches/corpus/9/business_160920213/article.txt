هەرێمی کوردستان و بەریتانیا دوو هاوبەشی ئابووری و بازرگانی یەکدین، بەریتانیا هەشتەم هاوبەشی بازرگانیی هەرێمی کوردستانە. بە گوێرەی داتاکانی وەزارەتی بازرگانیی هەرێمی کوردستان لە ساڵی ٢٠١٤ ـدا هەرێمی کوردستان بە بەهای ١٩٨.٢ ملیۆن دۆلار کاڵا و شتوومەکی لە بەریتانیاوە هاوردە کردووە.  هاوکات بە پێی داتاکانی وەزارەتی بازرگانیی نێودەوڵەتیی بەریتانیا، لە چارەکی دووەمی ساڵی ٢٠٢٠ ـەوە تا کۆتایی چارەکی یەکەمی ٢٠٢١ بە بەهای ٥٢٥ ملیۆن پاوەند کە دەکاتە ٧٥٢.٦ ملیۆن دۆلار کاڵا هەناردەی عێراق کراوە، بە گشتی یەک لەسەر سێی ئەو قەبارەیە بەر هەرێمی کوردستان دەکەوێت.  سەبارەت بە عێراق ئەو وڵاتە شوێنێکی گرنگی نییە لە کاروباری بازرگانیی لەگەڵ بەریتانیا، بەوپێیەی عێراق ٩٣ یەمین هاوبەشی بازرگانیی بەریتانیایە. لەگەڵ ئەوەشدا بەریتانیا شوێنێکی باشتری لە روانگەی عێراقدا لە کاروباری بازرگانی دەرەکی هەیە و ١٥ یەمین هاوبەشی بازرگانیی عێراقە.  پێشخستنی پەیوەندییە بازرگانییەکانی نێوان هەرێمی کوردستان لەو رووەوە گرنگە کە ئەو وڵاتە لەدوای جیابوونەوەی لە یەکێتیی ئەوروپا   بەدوای هاوبەشی بازرگانیی دەگەڕێت و بەنیازە لەگەڵ هاوبەشە بازرگانییەکانی رێککەوتنی بازرگانی ئازاد واژۆ بکات.   ژمارەی ئەو کۆمپانیا بەریتانییانەی لە هەرێمی کوردستان وەبەرهێنان دەکەن ١٤٩ کۆمپانیان، هەروەها چەند کۆمپانیایەکی نەوتیی بەریتانی لە هەرێمی کوردستان کاردەکەن، گرنگترینیان کۆمپانیای گۆڵف کێستۆنە، کە کۆمپانیایەکی سەربەخۆیەوە لە بۆرسەی لەندەن تۆمارکراوە.   گۆڵف کێستۆن لە کێڵگەی شێخان کاردەکات و بەنیازە ئاستی بەرهەمهێنانی نەوت تاوەکو ساڵی ٢٠٢٠ بەرزبکاتەوە بۆ ٥٠ هەزار بەرمیل لە رۆژێکدا.  یەکێک لە گەورەترین کۆمپانیا کوردییەکان کە هاوبەشە لەگەڵ کۆمپانیا بەریتانییەکان سەردار گرووپە بۆ بازرگانیی ئۆتۆمبێل، ئەو کۆمپانیایە لە ساڵی ٢٠٠٩ ـەوە لەگەڵ جاگوار و لاندرۆڤەر کاردەکات، ئێستا لەو کۆمپانیایە ٣٠٠ کەس کاردەکەن، بەڕێوەبەری گشتیی کۆمپانیاکە دەڵێت "زۆر شت لە بەریتانییەکانەوە فێربووین".  سەردار بیبانی بەڕێوەبەری گشتیی کۆمپانیاکە دەشڵێت" تا ئێستا بە بەهای زیاتر لە یەک ملیار دۆلار پەیوەندیی بازرگانیمان لەگەڵ حکومەتی بەریتانی و کۆمپانیای جاگوار و لاندرۆڤەر هەبووە. "، ئەوەشی باسکرد کە ئەو شتومەکانە راستەوخۆ لە بەریتانیاوە دێن بۆ کوردستان.  ساڵانە بە بەهای زیاتر لە ١٠٠ ملیۆن دۆلار ئۆتۆمبێل هاوردەی هەرێمی کوردستان دەکەن، کە ٧٠ % ی لە ناوخۆی کوردستان دەفرۆشرێن، ئەوەش بە گوتەی بەڕێوەبەرەکەی سەردار گرووپ هۆکارەکەی بۆ بەرزیی داهات دەگەڕێتەوە لە کوردستاندا.   سەردار بیبانی ئاماژە بەوەدەکات کە جگە لەو بڕە، هاوردەی دیکەشیان هەن وەک پارچەکانی ئۆتۆمبێل، کە هەندێکیان بە خۆڕایین و لەسەر کۆمپانیایە بۆ بەشی خزمەتگوزاریی ئۆتۆمبێلەکانیان، ئەوەی دیکە ١٠ - ١٥ % ی پارچەی یەدەگە. بە گوتەی بیبانی کۆمپانیاکەیان یەکەم کۆمپانیایە لە عێراق کە راستەوخۆ گرێبەستی لەگەڵ کۆمپانیایەکی ئۆتۆمبێل واژۆکردووە.   ئێستا ئۆتۆمبێلە بەریتانییەکان بە جۆرێک لە کوردستاندا بڵاوبوونەتەوە کە لە ٥٠ % ـی ئۆتۆمبێلە گرانبەهاکانی لەسەر شەقامەکانی کوردستان لە جۆری جاگوار و لاندرۆڤەرن.  ئەو کۆمپانیا بەریتانییە ئۆتۆمبێلەکانی کوردستان بە تایبەتمەندێتی کوردستان دروستدەکات، تا تەمەنی راستەقینەیان هەبێت.  دەرکەوتنی کێشەی تەکنیکی لە ئۆتۆمبێلی کۆمپانیاکاندا دیاردەیەکی باوە و جار جارە کۆمپانیایەک رایدەگەیێنێت کە جۆرێک لە مۆدێلی ئۆتۆمبێلەکانیان دەکشێننەوە، بە هەمانشێوەش ئەگەر کێشەی تەکنیکیی هەبێت لە ئۆتۆمبێلەکانی جاگوار و لاندرۆڤەر، ئەوانەش دەگێڕێتەوە کە هاوردەی هەرێمی کوردستان و عێراق دەکرێن.  بە گوتەی بەڕێوەبەری سەردار گرووپ، تا ساڵی ٢٠٢٥ جاگوار هیچ ئۆتۆمبێلێکی نامێنێت کە بە وزەی نەرینی کاربکەن، بەڵکو دەبنە کارەبایی و هایبرێد، ئێستاش کۆمەڵێکی زۆر لە ئۆتۆمبێلەکانیان هایبرێدن کە ٦٠ % کەمتر بەنزین دەسووتێنن، بۆیە لەم هاوبەشییەدا بەشێکن لەو پلانە جیهانییەی کە بۆ کەمکردنەوەی فڕێدانی کاربۆن بڕیاری لێدراوە، بۆیە بە هاتنی ساڵی ٢٠٢٥ ئۆتۆمبێلە جاگوارەکانی کوردستان هەموویان دەبنە کارەبایی و هایبرێد.