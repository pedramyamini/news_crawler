ئەمڕۆ پێنجشەممە ١٢ - ٠٨ - ٢٠٢١ سیروان محەممەد، سەرۆکی دەستەی ئاماری هەرێمی کوردستان، لەکاتی بەشداریکردنی لە بووڵتەنی هەواڵە ئابووییەکانی تۆڕی میدیایی رووداو، رایگەیاند: "هەفتەی رابردوو کاری مەیدانی رووپێوی کار و بێکاریمان تەواوبوو، داتاکان کۆکراونەتەوە و لە قۆناخی وردبینی و خاوێنکردنەوەدایە و هەوڵدەدەین لە ماوەیەکی کەمدا پێش کۆتایی مانگ ٩ ئەنجامە سەرەتاییەکانی ئاشکرا بکەین".  دوایین رووپێوی بێکاری لە هەرێمی کوردستان لە ساڵی ٢٠١٨ دا کراوە، کە بەپێی ئەنجامەکەی رێژەی بێکاری  لە هەرێمی کوردستان ١٠ % بوو.  بەگوتەی سیروان محەممەد، ئەمساڵ لە رووپێوییەکەیان بۆ یەکەمجارە هەڵەبجەشیان وەکو پارێزگا داناوە، ئەمەش دوای گوشارێکی زۆر لەسەر بەغدا و رێکخراوەکان، بۆ ئەوەی لە بابەتی کارو بێکاری پارێزگای هەڵەبجەشی تێدابێت.  بەپێی دوایین ئامار کە لە ساڵی ٢٠١٨ بڵاوکرایەوە، رێژەی بێکاری لە هەرێمی کوردستان ٩ % بووە، سیروان محەممەد دەڵێت: "ئێمە لەو بڕوایەدانین گۆڕانکارییەکی گەورە روویدابێت لەسەر بەرزبوونەوەی رێژەی بێکاری، بەڵکو بە پێچەوانەوە رێژەکە بەرەو کەمبوون بڕوات، چونکە لە کۆتایی ساڵی ٢٠٢٠ تاوەکو ئەمڕۆ دۆخی بازاڕی کار گۆڕانکارییەکی ئەوتۆ خراپی بەسەردا نەهاتووە".  سیروان محەممەد گوتی: "ئەگەر لە ساڵی ٢٠١٩ رووپێوی کار و بێکاری کردبووایە، پێموایە ئەو ٩ % ـە روو لە دابەزین بووایە، بەڵام ٢٠٢٠ دۆخەکە لە رووی ئابووری و کارکردنەوە گۆڕانکاری بەسەرداهات، ئەگەر لە ساڵی ٢٠٢٠ رێژەکە بۆ ١٢ % تاوەکو ١٣ % زیادی کردبێت، ئێستا بەپێی ئەو ترێندەی لە رووپێوییەکانی ساڵانی پێشووتر هەمانبووە، پێموایە رێژەکە بەرەو خوارەوە بڕوات".