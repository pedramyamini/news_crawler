سێکتەری خانووبەرە یەک لەسەر سێی کۆی قەبارەی وەبەرهێنان لە هەرێمی کوردستان پێکدەهێنێت. بازاڕی خانووبەرە یەکێکە لە بازاڕە چالاکەکان لە هەرێمی کوردستان و سەنتەری ئەم بازرگانیەش هەولێری پایتەختە، کە بەسەرمایەی ١١ ملیار و ١٠٢ ملیۆن دۆلارە وەبەرهێنان تێداکراوە. لە پارێزگای سلێمانیش بە سەرمایەی سێ ملیار و ٤٦٤ ملیۆن دۆلارە، لە پارێزگای دهۆکیش دوو ملیار و ٦٠٧ ملیۆن دۆلارە.  ئومێد ئەنوەر، شارەزای کەرتی خانووبەرە کە بەشداربووەکەی پێشانگەی خانووبەرەی هەولێرە بە رووداوی گوت "هەولێر یەکێکە لەو شارانەی کە کەرتی خانووبەرە تێیدا چالاکە و جموجۆڵێکی زۆر لەم بوارەدا هەیە. " گوتیشی، بە پێچەوانەی زۆربەی وڵاتان کە هەندێ رووداو کاریگەری لەسەر خاوبوونەوەی کەرتی خانووبەرە و نیشتەجێبوونەوە هەیە، کەرتی خانووبەرەی هەولێر بە هیچ سیستمێکی بازرگانی وڵاتان نەبەستراوەتە.   ئەو شارەزایەی بوار خانووبەرە پێیوایە، تاکە شتێک کە توانی سستییەک بخاتە نێو بازاڕی خانووبەرەی هەولێر بڵاوبوونەوەی کۆرۆنا بوو، "ئەوەش تەنیا سێ بۆ چوار مانگ پاشەکشەی بە کەرتی خانووبەرە کرد، بەڵام دواتر بەخێرایی گەشەبکاتەوە. "  لەڕووی بازاڕی کارەوە، بەگوێرەی داتاکانی ژوورە بازرگانی و پیشەسازییەکانی هەرێمی کوردستان، پێنج هەزار و ٨٥٤ کۆمپانیا و نووسینگەی خانووبەرە لە هەرێمی کوردستان کار دەکەن. لە نێویشیاندا کۆمپانیا هەیە كە زیاتر لە ٢٠ نووسینگەی هەیە.  لەنێو ١٣ سێکتەردا، کەرتی نیشتەجێبوون پشكی شێری لە پرۆژەی مۆڵەتپێدراو هەیە، بەشێوەک لە ساڵی ٢٠٠٦ ـەوە ١٩٨ پرۆژەی نیشتەجێبوون مۆڵەتیان پێدراوە کە بەهای سەرمایەکەیان دەگاتە ١٦.٢ ملیار دۆلار، ئەوەش دەکاتە سێیەکی کۆی وەبەرهێنان لە هەرێمی کوردستان.  لەو ١٩٨ پرۆژە مۆڵەتپێدراوە، ٩٤ یان لە پارێزگای هەولێرن، ٦٦ یان لە پارێزگای سلێمانی و ٣٨ یان لە پارێزگای دهۆکن. لە کۆی ١٦.٢ ملیار دۆلاری وەبەرهێنان لە خانووبەرەش بڕی ١١.١ ملیار دۆلاری لە هەولێر سەرمایەگوزاری لە خانووبەرە کراوە، ٣.٤ ملیار دۆلار لە سلێمانی کراوە و بە بڕی ٢.٦ ملیار دۆلاریش لە دهۆک کراوە.  هاوشێوەی وەبەرهێنان لە کەرتەکانی دیکە، وەبەرهێنان لە کەرتی نیشتەجێبوون دابەشکراوە بەسەر سێ جۆر؛ وەبەرهێنانی ناوخۆ، وەبەرهێنانی بیانی و وەبەرهێنانی هاوبەش. بەگوێرەی ئامارەکانی دەستەی وەبەرهێنان ٩٠ % ـی وەبەرهێنان لە کەرتی خانووبەرەی هەرێمی کوردستان وەبەرهێنی ناوخۆییە، هاوکات ١٤ پرۆژە بەشێوەی هاوبەش و ١٠ پرۆژەش لەلایەن وەبەرهێنەرە بیانییەکانەوە کراون.   بەگوێرەی لێکۆڵینەوەیەکی ناوەندی لێکۆڵینەوەی رووداو، ١٧٣ هەزار و ٧٠٠ یەکەی نیشتەجێبوون لە هەرێمی کوردستان دروستکراون کە ٨٩ هەزار و ٢٠٠ یەکەیان دەکەونە پارێزگای هەولێر، ٥٣ هەزار و ٣٠٠ یەکە دەکەونە پارێزگای سلێمانی، ٣١ هەزار و ١٠٠ یەکە دەکەونە پارێزگای دهۆک و هەزار یەکەش دەکەونە پارێزگای هەڵەبجە.  ئومێد ئەنوەر باسی لەوە کرد، ئێستا کۆچێکی بێشووماری خەڵکی باشوور و ناوەڕاستی عێراق بۆ هەولێر هەیە، وەبەرهێنەرانی وڵاتانیش پرۆژە بازرگانییەکانیان دەگوازنەوە هەولێر و سەرمایەگوزاری دەکەن.  ناوەندی لێکۆڵینەوەی رووداو راپرسییەکی کردووە و پرسیاری لە خەڵک و نووسینگەکانی خانووبەرە کردووە لەبارەی یەکەکانی نیشتەجێبوون، ٣٩.٨ % بەشداربووانی راپرسییەکە گوتوویانە شوقە دەکڕن، هاوکات ٧٣.١ % ـی کڕیارانی یەکە نیشتەجێبووەکان عەرەبن.   بەپێی لێکۆڵینەوەکەی ناوەندی لێکۆڵینەوەی رووداو، نرخی خانوو چارەکی یەکەمی ئەمساڵ ٧.٨ % زیادیکردووە، هاوکات لە هەمان ماوە نرخی شوقە ٢.١٥ % زیادیکردووە و بەرزترین نرخیش کە لە سێ مانگی سەرەتای ئەمساڵ بەخۆیەوە بینیبێتی و زۆرترین گەشەی کردبێت نرخی زەوییە، بەشێوەیەک نرخی زەوی لەو ماوەیەدا ٢٦.٦٧ % زیادیکردووە.