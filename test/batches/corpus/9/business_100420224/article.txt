ناوەندی ئاماری ئێران لە نوێترین راپۆرتیدا، کە رۆژی شەممە ٩ - ٤ - ٢٠٢٢ بڵاویکردەوە، رێژەی بێکاری و هەڵئاوسان و پێوەری بێ دەرەتانیی لەو وڵاتەدا لە ساڵی رابردووی هەتاویدا تۆمارکردووە. هەریەک پارێزگاکانی ورمێ، سنە، لۆڕستان و کرماشان لە ریزەکانی یەک بۆ چواری بێ دەرەتانترین پارێزگاکانی ئێراندان.  پێوەری بێ دەرەتانی لە ئێران، کە لە رێژەی هەڵئاوسان و بێکاری پێکدێت، ساڵانە لە لایەن ناوەندی ئاماری ئێرانەوە تۆماردەکرێت و لە سەرەتای هەر ساڵێکدا، راپۆرتی ساڵی رابردوو بڵاودەکرێتەوە. ئەمساڵ لەو راپۆرتەدا پارێزگاکانی ورمێ بە رێژەی ٦٢.٢ %، سنە بە رێژەی ٥٧.٨ %، لۆڕستان بە رێژەی ٥٧.٧ % و کرماشانیش بە رێژەی ٥٧.٦ % لە ریزی خراپترین پارێزگاکانی ئێراندا بوون لە رووی پێوەری بێ دەرەتانییەوە.  بەپێی ئەو راپۆرتە لە پارێزگای ورمێ رێژەی بێکاری ١٨.٣ % و رێژەی هەڵئاوسانیش ٤٣.٩ % بووە، هەروەها لە پارێزگای سنە رێژەی بێکاری ١٦.٧ % و رێژەی هەڵئاوسان ٤١.١ %، لە لۆڕستان رێژەی بێکاری ١٤.٥ % و رێژەی هەڵئاوسان ٤٣.٢ % و لە پارێزگای کرماشانیش رێژەی بێکاری % ١٧.٩ و رێژەی هەڵئاوسانیش ٣٩.٧ % بووە.   لە راپۆرتەکەدا پارێزگای ئیلام بە رێژەی ٥٣.٣ % لە ریزی نۆیەمی بێ دەرەتانترین پارێزگاکانی ئێراندا تۆمارکراوە، کە رێژەی بێکاری لەو پارێزگایە ٦.٩ % و رێژەی هەڵئاوسانیش ٤٦.٤ % بووە. پارێزگای ئیلام دوای پارێزگای کۆگیلۆیە و بۆیرئەحمەد، بەرزترین رێژەی هەڵئاوسانی هەبووە، بەڵام رێژەی بێکارییەکەی بەراورد بە ساڵی رابردوو کە ٩.١ % بووە، دابەزیوە.  بەپێی راپۆرتی ناوەندی ئاماری ئێران پارێزگای تاران بە رێژەی ٤٣.٦ % کەمترین رێژەی بێ دەرەتانی هەبووە، دوای ئەویش پارێزگای سیستان و بەلووچستان ٤٤.٢ % هەمەدان بە ٤٤.٨ % کەمترین رێژەی بێ دەرەتانیان بووە.