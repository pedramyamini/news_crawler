رێبوار بابکەیی، ئەندامی لیژنەی وزە و سامانە سرووشتییەکان لە پەرلەمانی کوردستان بە رادیۆی رووداوی راگەیاند: "لە چەند رۆژی داهاتوودا نرخی بەنزین دادەبەزێت و جۆرەکەیشی باش دەبێت. وەزارەتی سامانە سرووشتییەکان ئەو باجە ٢٥ دۆلارییە کەم دەکاتەوە کە لەسەر هەر تۆنێکی هاوردەی داناوە. لە بەرامبەر ئەوەدا داوایان لێ دەکرێت کە جۆری باشی بەنزین هاوردە بکەن. "  ماوەیەکە نرخی بەنزین لە شارەکانی هەرێمی کوردستاندا زیاد بووە و ئەوەیش بارگرانیی بۆ هاونیشتمانییان دروست کردووە و بووەتە مایەی ناڕەزایەتییان.  ئەندامی لیژنەی وزە و سامانە سرووشتییەکان لە پەرلەمانی کوردستان گوتی: "یەکێک لە هۆکارەکانی گرانبوونی بەنزین ئەو باجەیە کە وەزارەتی سامانە سرووشتییەکان لەسەر هەر تۆنێک بەنزینی داناوە کە ٢٥ دۆلارە. ئەو کۆمپانیایانەی بەنزین هاوردە دەکەن، دەڵێن ئەو باجە زۆرە و داوایان کردبوو وەزارەت کەمی بکاتەوە. "  رێبوار بابکەیی ئاماژەی بەوە دا، هۆکارێکی دیکەیش ئەوەیە کە لەناو کۆمپانیاکانی بەنزینی هەرێمی کوردستاندا قۆرخکاری هەیە. هەروەها کۆمپانیا نێوخۆییەکانی بەرهەمهێنانی بەنزین رێژەی بەرهەمیان کەم بووبوو؛ وەزارەتی سامانە سرووشتییەکان رۆژانە ٢٥ هەزار بەرمیل نەوتی خاویان بێبەرامبەر دەداتێ. ئەوانیش نەیاندەتوانی بەرهەمیان زیاد بکەن.  جێگری سه‌رۆکی لیژنه‌ی سامانە سرووشتییەکان لە پەرلەمانی کوردستان رایگەیاند، چەند رۆژی داهاتوو بەشێک لە باج و رسوماتی سەر کۆمپانیاکانی هێنانی بەنزین هەڵدەگیرێن و قۆرخکاری لە هێنانی بۆ کۆمپانیاکان نەمێنێت؛ چاوەڕوان دەکرێت بەو هۆیەوە نرخی بەنزین لەم هەفتەیەوە دابەزێت.  گولیزار ره‌شید سندی، جێگری سه‌رۆکی لێژنه‌ی سامانی سروشتیییەکان لە پەرلەمانی کوردستان بە تۆڕی میدیایی رووداوی رایگەیاند: "دوای بەرزبوونەوەی نرخی بەنزین، وەزارەتی سامانە سرووشتییەکان بەنیازە لەڕێگەی چەند بڕیار و رێوشوێنێکەوە نرخی بەنزین دابەزێنێت، کە چاوەڕوان دەکرێت لە چەند رۆژی داهاتوودا ئەو دابەزینە رووبدات".  لە هەرێمی کوردستان نزیکەی هەزار بەنزینخانە هەن، نرخی بەنزین لە بەنزینخانەیەک بۆ بەنزینخانەیەکی دیکە بە ناوی بازاڕی ئازادەوە جیاوازە.   لە مانگی شوباتی ئەمساڵەوە نرخی بەنزین لە بەنزینخانەکانی هەرێمی کوردستان دەستیپێکردووە. لیژنەی سامانە سرووشتییەکانی پەرلەمانی کوردستان لەسەر گرانیی نرخی بەنزین بڕیارە هەفتەی داهاتوو لەگەڵ وەزیری سامانە سرووشتییەکان کۆببنەوە.  لە هەرێمی کوردستان زیاتر لە ملیۆنێک و ٨٦١ ئۆتۆمبێل هەن، رۆژانە بۆ بەنزین کوردستان پێویستی بە زیاتر لە شەش ملیۆن لیتر بەنزین دەبێت.