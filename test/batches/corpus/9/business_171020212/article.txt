پێش ٥٠ ساڵ، جیۆگرافیایەکی بچووکی بەرتەسک رووتەن و بیابان خەڵکەکەی ناچار لەنێو قوڵایی دەریاکان دەگەڕان بە دوای مرواریدا، دوای نیو سەدە ئەو دوورگە بێفەڕە بووە یەکێک لە دەوڵەمەندترین ناوچەکانی  جیهان، سەتان تەلاری شووشەبەندی هەوربڕ چوون بە ئاسماندا، ئێستا پشکی تاک لە کۆی بەرهەمی نێوخۆیی گەیشتووەتە نزیکەی ٦٢ هەزار دۆلار لە ساڵێکدا.  بازرگانیی مرواریی کۆتاییهات، کە قەتەرییەکان لە قوڵایی ئاوەکاندا بگەڕێن، ئەمجارە لەژێر زەویدا گەڕان، لە ساڵی ١٩٣٩ نەوتیان لە ناوچەی دۆخان دۆزییەوە، سەردەمێکی نوێ لە ئابووریی قەتەر دەستیپێکرد، لە ساڵی ١٩٤٩ دەستیانکرد بە هەناردەکردنی نەوت.  بە رێکەوت لەگەڵ رۆیشتنە دەرەوەی بەریتانیا لە قەتەر لە ساڵی ١٩٧١، هاوکار لەگەڵ کۆمپانیای شێڵی هۆڵەندی غازی سرووشتیی دۆزییەوە، ئەو کات ئەمە هەواڵێکی سەرنجڕاکێش نەبوو، چاوەکان هەر لەسەر نەوت بوون، ئەوکات کۆی بەرهەمی ناوخۆیی قەتەر ٣٨٧ ملیۆن دۆلار بوو، نەیاندەزانی ئەو گازەی لەژێر زەویدایە و بڕەکەی ٨٧١.٥ تریلیۆن پێ سێجایە، دەیانگەیێنێتە ئێستا کە کۆی بەرهەمی ناوخۆییان بگاتە ١٦٦ ملیار دۆلار.  چارەکە سەدەیەک ئەو گازە لە چاوەڕوانیی هاتنە دەرەوەدا بوو، کاتێک لە ساڵی ١٩٩٧ قەتەر دەستیکرد بە دەرهێنانی گاز، بەڵام ئەمە پێویستی بە گرەو و ریسکێکی زۆر هەبوو کە ئەو کات میر حەمەد بن خەلیفە ریسکێکی گەورەی بە ئەوکات و داهاتووی وڵاتەکەیەوە کرد کە ئەگەر شکستی بهێنایە، قەتەری نغرۆی قەرزێکی چەندین ساڵە دەکرد.  ملیاران دۆلاری خستە ئەو بوارەوە، زیرەک بوو لە هێنانی ئێکسۆن مۆبێلی ئەمریکی، کاتێک بوو کە بەهۆی هێرشکردنە سەر کەشتییەکان ترسێکی زۆر لە ناوچەکە هەبوو، بەتایبەت رۆیشتنی ژاپۆنییەکان کە بۆ کڕینی گازی قەتەری هاتبوون، هەروەها بی پی بەریتانیش بەهۆی کەمیی نەختینەوە کشانەوە، بەڵام مانەوەی زەبەلاحە ئەمریکییەکە ئومێدی بۆ ناوچەکە گەڕاندەوە، ئەوانە و هاتنی سەربازانی ئەمریکیش بۆ وڵاتەکە هێندەی دیکە متمانەی دایەوە بە قەتەر تاوەکو وەبەرهێنەران بگەڕێنەوە، بەتایبەت ژاپۆنییەکان، ئیدی نەوت و گاز بوونە سەرچاوەی ملیاران دۆلار بۆ ئەو وڵاتە.  میر حەمەد بیری لە بژارەیەکی دیکە کردەوە، بە پێچەوانەی بیرکردنەوەی وڵاتانی دراوسێ کە نەوت و گاز تاکە سەرچاوەی داهاتیان بوو، ویستی سەرچاوەکانی داهات فرە جۆر بکات، کاتێک لە ساڵی ٢٠٠٥ سندووقی سەروەریی قەتەریی دامەزراند، (QIA) کەرەستەیەکی بەهێزی ئابووری و سیاسیی قەتەر، ئەو سندووقە بە پێنج پەلی بەهێز وەبەرهێنانی کرد لە جیهاندا، هەر لە بەریتانیاوە بۆ فەرەنسا، ئەڵمانیا، ژاپۆن و ئەمریکای لاتین، وەکو تۆڕێکی جاڵجاڵۆکەیی بە جیهاندا بڵاوبووەتەوە و لە دەیان بواردا سەرمایەگوزاری دەکات.  ئەو سندوقە لەسەر ئاستی جیهاندا ریزبەندیی ١١ی هەیە، لەسەر ئاستی وڵاتانی کەنداو ریزبەندیی ٤ ەمینی هەیە.  ئێستا قەتەر نمونەیەکی ناوازەی جیهانییە، نەیهێشت پشتبەستن بە نەوت و گاز بیکاتە وڵاتێکی کرێخۆر، سیستەمەکەی پێدامەزراند و ئابوورییەکەی بەهێزکرد و دواتر وەبەرهێنانەکانی فراوانکرد، لەبەرئەوەی رووبەرێکی کەمیشی هەیە، کە تەنیا ١١.٤ هەزار کیلۆمەتر دووجایە، هەربۆیە کاتێکی کەم تێپەڕی بەسەر هەموو ئەو گۆڕانکارییانەدا کە روویانداوە، دەتوانرێت بگوترێت قەتەر نموونەیەکی زیندووی بازدانە بەسەر جیۆگرافیا و مێژوودا.