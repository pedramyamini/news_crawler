بەگوێرەی ئەو ئاژانسە، بە لەنێوبردنی بەنزینی قورقوشم، ساڵانە ژیانی ١.٢ ملیۆن کەس لە مردن دەپارێزرێت و ٢.٤٤ ترلیۆن دۆلار لە هەر ساڵێکدا بۆ ئابووریی جیهان دەگەڕێتەوە.   پڕۆگرامی ژینگەیی نەتەوە یەکگرتووەکان UNEP دەڵێت، نزیکەی یەک سەدە دوای ئەوەی کە دکتۆرەکان بۆ یەکەمینجار هۆشدارییان لە کاریگەرییە کوشندەییەکانی بەنزینی قورقوشم دا، جەزائیر کە وەکو دوایین وڵات لە بەکارهێنانی ئەو سووتەمەنییە بەردەوام بوو، مانگی رابردوو هەموو ئەو بڕەی کە هەیبوو بەکاریبرد.   UNEP ئەو هەواڵە بە خاڵێکی وەرچەرخان ناودەبات بۆ خەباتی پاراستنی هەوا.   ئینگەر ئەندرسن، بەڕێوەبەری جێبەجێکاری UNEP کە بنکەی سەرەکیی لە نایرۆبی پایتەختی کینیایە، رۆژی دووشەممە گوتی: "جێبەجێکردنی سەرکەوتووانەی قەدەخەی بەنزینی قورقوشم وەرچەرخانێکی گەورەیە بۆ تەندروستیی جیهان و ژینگەکەمان. "  تەنانەت تاوەکو دوو دەیەش لەمەوبەر، زیاتر لە ١٠٠ وڵات لە سەرانسەری جیهاندا بەنزینی قورقوشمیان بەکاردەهێنا، وێڕای لێکۆڵینەوەکان کە دەریانخستبوو سووتەمەنییەکە دەبێتە هۆی مردن و تێکچوونی تەندروستیی مرۆڤ، خاک و هەوا.   لە ساڵی ١٩٢٤ ـەوە نیگەرانی دژی بەکارهێنانی سووتەمەنییە شوومەکە دەبڕدرا کاتێک کە دەیان کرێکار لە پاڵاوگەیەکی کۆمپانیای زەبەلاحی "ستاندار ئۆیڵ"ی ئەمریکی ب هۆی گرژبوونی ماسوولکەکانیان رەوانەی نەخۆشخانە کران.   لەگەڵ ئەوەشدا، تاوەکو کۆتاییەکانی ساڵانی ١٩٧٠ نزیکەی هەموو ئەو بەنزینەی لە سەرانسەری جیهان دەفرۆشرا، قورقوشمی تێدابوو.   کاتێک کە پڕۆگرامی ژینگەیی نەتەوە یەکگرتووەکان لە ساڵی ٢٠٠٢ دەستی بە هەڵمەتی کۆتاییهێنان بەو سووتەمەنییە کرد، ژمارەیەک لە وڵاتە خاوەن ئابوورییە گەورەکانی جیهان هەر پێش ئەوە بەکارهێنانی سووتەمەنیەکەیان راگرتبوو، لە نێویشیاندا ئەمریکا، چین و هیندستان. بەڵام دۆخەکە لە وڵاتە خاوەن ئابوورییە هەژارەکان بە خراپی مابووەوە.   تاوەکو ساڵی ٢٠١٦، دوای ئەوەی کە کۆریای باکوور، میانمار و ئەفغانستان فرۆشی نەوتی قورقوشمییان راگرت، تەنیا ژمارەیەکی کەم لە وڵاتان هێشتا بەردەوام بوون لە کارپێکردنی وێستگەکانی فرۆشتنی ئەو سووتەمەنییە. لە کۆتاییدا، جەزائیر لە دوای عێراق و یەمەن بڕیاریدا هیچی دیکە پشت بەو سووتەمەنییە پیسکەرە نەبەستێت.   پڕۆگرامی ژینگەیی نەتەوە یەکگرتووەکان لە راگەیێندراوێکدا رایگەیاند، ریشەکێشکردنی بەنزینی قورقوشم "رێگە لە مردنی پێشوەختی زیاتر لە ١.٢ ملیۆن کەس لە ساڵێک دەگرێت، دەبێتە هۆی زیادبوونی ئاستی زیرەکیی منداڵان، ٢.٤٤ ترلیۆن دۆلار بۆ  ئابووریی جیهان دەگەڕێنێتەوە و ئاستی تاوان کەمدەکات. "  ئاژانسەکە دەڵێت، ئاماری ٢.٤٤ ترلیۆن دۆلارەکەیان لە لێکۆڵینەوەیەکی زانکۆی ویلایەتی کالیفۆرنیا وەرگرتووە کە ساڵی ٢٠١٠ دا کراوە.  هاندەری سەرەکیی پشت کۆتاییهێنان بە بەکارهێنانی سووتەمەنییەکە بریتیبوون لە تەندروستیی باشتر، ئابووریی بەهێزتر، کەمکردنەوەی تێچووی چارەسەر و دابەزاندنی ئاستی تاوان.   پێشتر چەند لێکۆڵینەوەیەک دەریانخستبوو کە بەرکەوتن لەگەڵ سووتەمەنییەکە دەبێتە هۆی زیادبوونی ئاستی تاوان.   UNEP هۆشداری دەدات کە پشتبەستن بە سووتەمەنییە بەردیوەکان، یاخود کاربۆنیەکان، پێویستە بەشێوەیەکی گەورە کەمبکرێتەوە بۆ ئەوەی کاریگەرییە مەترسیدارەکانی گۆڕانی کەشوهەوا بنبڕبکرێن.  "گرینپیس ئەفریکا" رێکخراوێکی ژینگەپارێزییە لە نایرووبی، هەواڵەکە بە "کۆتاییهاتنی سەردەمێکی ژەهراوی ناودەبات. "  تانداڵ چینیاڤانهوو، یەکێک لە چالاکڤانەکانی رێکخراوەکە، دەڵێت: "ئەوە بە روونی پیشانیدەدات کە ئەگەر ئێمە لە سەدەی ٢٠ ـدا توانیبێتمان کۆتایی بە یەکێک لە سووتەمەنییە پیسکەرە هەرە مەترسیدارەکان بهێنین، ئەوا بێ گومان دەتوانین هەموو سووتەمەنییە بەردیوەکان دووربخەینەوە. "  ئەو ژنە چالاکڤانە گوتیشی: "پێویستە حکومەتەکانی ئەفریقا هیچ بیانوویێکی دیکە بۆ پیشەسازیی سووتەمەنییە بەردیوەکان بەدەستەوە نەدات. "  لە سەرانسەری جیهاندا، چاوەڕێدەکرێت فرۆشی ئۆتۆمبێل بەشێوەیەکی بەرچاوە بەرزبێتەوە، بەتایبەتیش لەو بازاڕانەی کە تازە دەستیان بە گەشە کردووە.   UNEP دەڵێت: "کەرتی گواستنەوە بەرپرسە لە دەردانی نزیکەی چارەکێکی ئەو گازە گەرمکەرانەی، کە لە ئەنجامی بەرهەمهێنانی وزە دەردەرێن و تاوەکو ٢٠٥٠ بە رێژەی یەک لەسەر سێ زیاد دەکات. "  هەروەها ئاماژە بەوەش دەکات کە لە چەند دەیەی داهاتوودا، ١.٢ ملیار ئۆتۆمبێلی دیکە زیاد دەبن.  ئەو ئاژانسە جیهانییە دەشڵێت، "ئەوە ملیۆنان ئۆتۆمبێلی کوالیتی نزم لەخۆدەگرێت کە لە ئەوروپا، ئەمریکا و ژاپۆنەوە هەناردەی وڵاتە خاوەن ئابوورییە ئاست نزم و مامناوەندەکان دەکرێن. ئەمە دەبێتە هاندەر بۆ گەرمبوونی هەسارەکە و پیسبوونی هەوا، چاوەڕێی ئەوەشی لێدەکرێت رووداوی هاتووچۆشی لێبکەوێتەوە. "  هەر لەم مانگەدا، پێشتر راپۆرتێکی راچڵەکێنەری پانێلی ژینگەیی نەتەوە یەکگرتووەکان بۆ گۆڕانی کەشوهەوا ناسراو بە (IPCC)، هۆشداریی دا کە تاوەکو دەوروبەری ساڵی ٢٠٣٠ پلەی گەرمیی زەوی بە تێکڕا ١.٥ پلەی سیلیزی بەرزتردەبێتەوە لەوەی کە لە پێش سەردەمی پیشەسازیدا هەبووە.