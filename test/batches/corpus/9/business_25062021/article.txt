ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند: "وەزیری دارایی عێراق لەمیانی کۆبوونەوەی لەگەڵ ئەندامانی لیژنەکەمان گوتی، بۆ جێبەجێکردنی ماددەکانی ١٠ و ١١ی یاسای بودجە، وەزارەتی دارایی عێراق کار لەسەر هەژمارکردنی داهاتی هەرێمی کوردستان دەکات و لەوبارەوەش نزیکن لە گەیشتن بە ئەنجامی هەژمارکردنی ئەو بڕەپارەیەی بەغدا دەبێت لە پشکی هەرێمی کوردستان بیگێڕێتەوە. "  بەپێی یاسای بودجەی ٢٠٢١ی عێراق، پێویستە هەرێمی کوردستان بەهای ٢٥٠ هەزار بەرمیل نەوتی رۆژانە و ٥٠ % ی داهاتی نانەوتی رادەستی بەغدا بکات، لەبەرامبەردا بەغدا شایستە داراییەکانی هەرێمی کوردستان دەنێرێت.  ناسەقامگیری لە نزمبوونی بەهای دینار بەرامبەر دۆلار تەوەرێکی دیکەی قسەکانی وەزیری دارایی عێراق بووە، بەگوتەی بڕیاردەری لیژنەی دارایی پەرلەمانی عێراق، وەزیری دارایی گوتوویەتی، بەهای دۆلار دەبێت کۆنتڕۆڵ بکرێ، چونکە کاڵاکان نرخیان گران دەبێت. "  بابەتی قەرزی نیشتەجێبوون و قەرزی بچووک و جێبەجێکردنی بڕگەکانی دیکەی یاسای بودجەی ٢٠٢١ لە کۆبوونەوەکەدا باسی لێوەکراوە، وەزیری دارایی بە باشی زانیوە بودجەی پەرەپێدانی پارێزگاکان خەرج بکرێت.  ئەحمەد سەفار گوتی، وەزیری دارایی عێراق داوایکرد هەر کارمەندێکی عێراقی یەک ژمارەیەکی حیسابی بانکی هەبێت و هاوکات جەختی لە بەئەلیکترۆنیکردنی دەروازە سنوورییەکانیش کردەوە تاوەکو داهاتی دەروازەکان بەهەدەر نەچێت.