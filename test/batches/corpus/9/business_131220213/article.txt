رۆژی دووشەممە ١٣ - ١٢ - ٢٠٢١ فەتاح رەحمان، سەرۆکی لیژنەی باڵای سووتەمەنی هاوردەکراوی هەرێمی کوردستان بە تۆڕی میدیایی رووداوی راگەیاند، ناردنی بەنزین بۆ هەرێمی کوردستان بۆ ماوەی شەش رۆژ راگیرابوو، بەڵام دوێنێ یەکشەممە ملیۆنێک و ٨٠ هەزار لیتر نێردرا و ٣٦٠، ٠٠٠ی بۆ شاری هەولێر بوو.  سەبارەت بە شاری سلێمانیش، بەهمەن شێخ قادر، گوتەبێژی بەنزینخانەکانی سلێمانی بە تۆڕی میدیایی رووداوی راگەیاند: "ماوەی هەفتەیەک بوو بەغدا ناردنی ئەو بەنزینەی راگرتبوو؛ وەزارەتی سامانە سرووشتییەکان بەڵێنیدا ئەگەر بەغدا بەنزین نەنێرێت، ئەوان بینێرن؛ شەوی رابردوو بەشە بەنزینەکە لە بەغداوە گەیشتە سلێمانی و بە نرخی ٦٩٠ دینار دابەشدەکرێت".  بەپێی ئەو خشتەیەی کە بەڕێوەبەرایەتیی نەوت و کانزاکانی سلێمانی بڵاویکردووەتەوە، بەنزینی نۆرماڵی عێراقی بە نرخی ٦٩٠ دینار لە بەنزینخانەکانی نێو شاری سلێمانی لە هەریەک لە بەنزینخانەکانی (بەکرەجۆ، تاسڵوجە، دۆڵەڕووت، هەڵەبجە، ئازادی، تانجەڕۆ و هەڵەبجە گرووپ) دابەشدەکرێت.  لە بەنزینخانەکانی دەرەوەی شاری سلێمانیش لە (پشدەر، دۆستان، برایان، دووکان و خانزادی میر) دابەشدەکرێت.  سەبارەت بە شاری دهۆکیش، ماجد سەید ساڵح، جێگری پارێزگاری دهۆک بۆ کاروباری تەکنیکی بە تۆڕی میدیایی رووداوی راگەیاند، ماوەی یەک هەفتە بوو یەک لیتر بۆ دهۆک لەلایەن بەغداوە نەدەنێردرا، بەڵام "دوێنێ یەکشەممە ٦ تانکەر کە دەکاتە نزیکەی ٢٢٠، ٠٠٠ لتر بەنزین گەیشتە دهۆک و بە نرخی ٦٩٠ دینار دابەشدەکرێت؛ ئەو رێژەیەش کەمە و بەشی دهۆک ناکات".  بە گوتەی جێگری پارێزگاری دهۆک، "هیچ گەرەنتییەک نییە کە هاتنی ئەو بەنزینە لە بەغداوە بۆ دهۆک بەردەوام دەبێت".   سەبارەت بە نەوت و غازی ماڵانیش، ماجد سەیید ساڵح دەڵێت: " ٨ تانکەر غاز دێت، ئەو رێژەیەش کەمە و بەش ناکات؛ تاوەکو ئێستا بڕی ١٥ ملیۆن لیتر نەوتی سپی لە ناوچە شاخەوییەکان دابەشکراوە و هەفتەی داهاتووش دابەشکردن بۆ سەنتەری شار دەستپێدەکات".