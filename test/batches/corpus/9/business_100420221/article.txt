حەسەن بەهرام نیا، پارێزگاری ئیلام گوتی: پارێزگای ئیلام لەسەر ئاستی ئێران سێیەمین پارێزگایە، کە زۆرترین رێژەی نەوت و گازی هەیە.   بەپێی راپۆرتە فەرمییەکان، ١١ % ی گازی ئێران و ٦ % ی سەرچاوەکانی نەوتی ئەو وڵاتە لە پارێزگای ئیلامی رۆژهەڵاتی کوردستانە.  پارێزگاری ئیلام گوتی: ئەم پارێزگایە لە چاو ئەو پارێزگایانەی نەوتیان هەیە، پشتگوێخراوە و سوودی نەوت و گازەکەی پێنەگەیشتووە.  بەهرام نیا، گلەیی لە  وەزارەتی نەوت دەکات، کە بە رێژەیەکی زۆر هەوای ئەم پارێزگایە پیس دەکات، بەڵام یارمەتییەکانی ئەو وەزارەتە بۆ ئەم بوارە شتێکی ئەوتۆ نییە.  وەزارەتی نەوتی ئێران ٢٠٠ ملیار تمەنی بۆ بوارە کۆمەڵایەتییەکان لە ئیلام تەرخان کردووە، کە بەگوتەی پارێزگار پارەیەکی زۆر کەمە. هەروەها وەزارەتی نەوت بەڵێنیداوە ١١٧ پرۆژە لە بواری نەوت و گازی ئیلامدا جێبەجێ بکات و تائێستا ٥١ پرۆژەیان تەواو بوون.