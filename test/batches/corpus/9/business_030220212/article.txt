عەلی بدێری، پەرلەمانتاری رەوتی حیکمەی نیشتمانی بە سەرۆکایەتی عەمار حەکیم بە (تۆڕی میدیایی رووداو)ی راگەیاند، دیدارو کۆبوونەوەکان لەبارەی پرۆژەیاسای بودجەی ٢٠٢١ بەردەوامە، بەبێ سازانی لایەنەکان بە کوردیشەوە پرۆژە یاسا بودجە لە پەرلەمان تێناپەڕێت.  پەرلەمانتارەکەی رەوتی حیکمەی نیشتمانی ئاماژەی بەوەشکرد، هەڵبژاردنی پێشوەخت نزیک بووەتەوە، نایانەوێت کەشێکی گرژ و ئاڵۆز دروست بێت و دۆخەکە تێکبچێت بەهۆی بودجەوە. بۆیە نایانەوێت بودجەی بەبێ رەزامەندی کورد تێپەڕێت.  هەروەها د. عەبدوڵڵا زەیدی، سەرکردە لە رەوتی حیکمەی نیشتمانی و بەرپرسی دۆسیەی کورد بە (تۆڕی میدیایی رووداو)ی راگەیاند، پێویستە بودجە رەچاوی سەرجەم پێکهاتە و چین  و توێژەکانی کۆمەڵگەی عێراق بکات، بەشێوەیەک، کە بگونجێت لەگەڵ بەرژەوەندی باڵای نیشتمانی دا.   گفتۆگۆکانی لێژنەی دارایی لەسەر پرۆژەیاسای بودجەی ٢٠٢١ لەگەڵ وەزارەت و دەستە و فەرمانگەکان کۆتایی هاتووە، تەنیا پشکی هەرێمی کوردستان ماوە گفتوگۆی لەسەر بکرێت.  شیعەکان بۆچوونی جیاوازیان لەسەر پشکی کورد لە بودجەدا هەیە.  د. ئەحمەد سەفار، بڕیاریدەری لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، هەر چەندە لایەنە شیعەکان لە کۆبوونەوەیان لەگەڵ سەرۆککۆماردا داوایان کردووە، کە حکومەتی فیدرالی، سەرپەرشتیاری تەواوی دۆسیەی نەوت لە کوردستان بگرێتە ئەستۆ، بەڵام شاندی حکومەتی هەرێمی کوردستان ئەمەی رەتکردووەتەوە.  سەفار ئاماژەی بەوەکرد، لایەنە شیعەکان داواکارییەکان بەرزکردووەتەوە، بۆ ئەوەی لە گفتوگۆکاندا دایبەزێنن، بۆیە بەگشتی چاوەڕێ دەکرێت لەو چەند رۆژەدا لایەنەکان لەبارەی پشکی هەرێمی کوردستان بگەنە رێککەوتن، بەتایبەتی دوای ئەوەی سوننەکان بە ئاشکرا رایانگەیاندووە، بەبێ رەزامەندی کورد دەنگ بە بودجە نادەن، ئەمەش کاریگەری لەسەر هەڵوێستی لایەنە شیعەکان دەبێت.  شیعەكان لەسەر بودجەی هەرێمی کوردستان بەسەر بەرە دابەشبوون، بەرەیەکیان لە بەرامبەر ناردنی بەشە بودجەی هەرێمی کوردستان داوای رادەستكردنی تەواوی دۆسیەی نەوتی هەرێمی کوردستان دەکەن،  بەشێكیشیان داوای رادەستكردنی رۆژانە ٢٥٠ هەزار بەرمیل یان داهاتەكەی دەكەن.  ئیحسان عەبدولجەبار، وەزیری نەوتی عێراق، لە هەڤپەیڤینێک لەگەڵ کەناڵێکی عێراقی راگەیاند: دوو بژارە هەن  رێککەوتنی هەولێر و بەغدا لەسەر پرۆژەیاسای بودجە  ئەوانیش وەزارەتی نەوت سەرپەرشتی هەموو پرۆسەی دەرهێنان و گواستنەوە و هەناردەکردنی نەوت لە هەرێمی کوردستانەوە بکات، بڕی ئەو نەوتەش دەگاتە ٤٦٠ هەزار بەرمیل، یاخود هەرێمی کوردستان لە بەندەری جەیهان ٢٥٠ هەزار بەرمیل نەوت یان داهاتەکەی بە نرخی سۆمۆ رادەستی وەزارەتی نەوت بکات.  بەپێی رەشنووسی پرۆژەیاسای بودجەی گشتیی ساڵی ٢٠٢١ ـی عێراق، جگە لە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، دەبێت هەرێمی کوردستان ٥٠ % ـی داهاتی نانەوتی رادەستی حکومەتی عێراق بکات، هەروەها دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت، کە بە رێژە ١٢.٦٧ % ـی بودجەکەیە و بڕەکەی هێشتا دیاری نەکراوە.