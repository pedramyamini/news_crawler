د. جەمال کۆچەر، ئەندامی لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، کەمێک لەمەوبەر کۆبوونەوەی لیژنەی دارایی پەرلەمانی عێراق لەگەڵ ئیحسان عەبدولجەبار وەزیری نەوتی عێراق دەستیپێکرد، بابەتی دۆسیەی نەوتی هەرێمی کوردستان و پترۆ دۆلار لەو بابەتانە دەبن، کە لیژنەکە لەگەڵ وەزیر نەوت تاوتوێیان دەکات.   بەپێی ئەو زانیارییانەی لە سەرچاوەیەکی باڵای شاندی هەرێمی کوردستان لە بەغدا دەستی تۆڕی میدیایی رووداو کەوتوون "لایەنە شیعەکان و فراکسیۆنەکانیان لە بەغدا داوای رادەستکردنی هەموو مەلەفی نەوت لە هەرێمی کوردستان دەکەن".   ئەو سەرچاوەیەی شاندی هەرێمی کوردستان لە بەغدا بە رووداوی راگەیاند: "دوای گفتوگۆ لەگەڵ زۆربەی لایەنەکان بڕیارە لەگەڵ لیژنەی دارایی کۆببنەوە، بەڵام لایەنە شیعەکان ئەوانەی نوێنەرایەتیان هەیە لە پەرلەمان داوای رادەستکردنی پرسی نەوت و تەنانەت ئیدارەدانی کێڵگە نەوتییەکانی هەرێمی کوردستانیش دەکەن. "  سەبارەت بە وەڵامی شاندەکەی هەرێمی کوردستان قسەی کۆتایی حکومەتی هەرێمی کوردستان لەبارەی رادەستکردنی هەموو دۆسیەی نەوتی هەرێمی کوردستان، ئەو سەرچاوەیە رایگەیاند "هەرێمی کوردستان رازی نییە بەو داوایەی بەغدا و بڕیارە ئەمڕۆ شاندی هەرێمی کوردستان بگەڕێتەوە، پاش ئەوەی لەگەڵ هەردوو فراکسیۆنی یەکێتی و پارتی لە پەرلەمانی عێراق کۆدەبێتەوە. "  ئاڵا تاڵەبانی، سەرۆکی فراکسیۆنی یەکێتی لە پەرلەمانی عێراق دوای کۆبوونەوەیان لەگەڵ شاندی هەرێمی کوردستان بە تۆڕی میدیایی رووداوی راگەیاند "ئەگەری رێکنەکەوتن هەیە و لە قسەی شاندی هەرێمی کوردستانیش ئەوە دەردەکەوێت، بەڵام ئێمە هەوڵدەدەین گفتوگۆکانمان بەردەوام بن. داواشمان کردووە لیژنەی دارایی پەرلەمان ناکۆکییە سیاسییەکان وەلابنێت. "  لە بەشێکی دیکەی قسەکانیدا ئاڵا تاڵەبانی گوتی: "ئێمە قسە لەسەر ئەوە دەکەین رێککەوتن بکرێت، ئەگەر رێککەوتنیش نەبێت دەبێت لە کاتی دەنگدان لەسەر بودجەی ٢٠٢١ شتێک هەبێت قابیلی قبووڵکردن بێت. " دەشڵێت "باوەڕ ناکەم ئەم هەفتەیە دەنگ لەسەر بودجە بدرێت و رەنگە دوابخرێت بۆ هەفتەی داهاتوو. "  ئاڵا تاڵەبانی کێشەی سەرەکی نێوان هەولێر و بەغدای بۆ "کێشەی نەوت" گەڕاندەوە گوتی "هەرێمی کوردستان بە ٢٥٠ هەزار بەرمیل نەوت یان داهاتەکەی رازیە، بەڵام رادەستکردنی هەموو داهاتی نەوت بە حکومەتی عێراق جێگەی قبووڵ نییە، شاندەکەش ئەوەیان لەگەڵ ئێمە باسکردووە. "  بۆ جێگیرکردنی پشکی هەرێمی کوردستان لە بودجەی ساڵی ٢٠٢١ شاندی هەرێمی کوردستان لە ماوەی دوو هەفتەدا دووجار سەردانی بەغدای کرد و لەگەڵ لایەنەکان و سەرۆکایەتیی پەرلەمان و لیژنەی دارایی کۆبووەوە. سەرچاوەیەک لە شاندی هەرێمی کوردستان بە رووداوی گوت: رەنگە ئەمڕۆ بەبێ رێککەوتن بگەڕێینەوە.