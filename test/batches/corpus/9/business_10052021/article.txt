محەممەد فەرید سپەری، سەرۆکی رێکخراوی کشتوکاڵی پارێزگای سنە بە ئاژانسی ئیرنای راگەیاندووە، بارانبارینی ئەمساڵ بەراورد بە ساڵی رابردوو نزیکەی ٣٩.٥ % و بەراورد بە ساڵانی رابردوو ٢٨ % کەمیکردووە و لە نیوەی دوایین مانگی زستانەوە بارانبارینێکی کاریگەر و جێی سەرنج نەباریوە.  بەگوتەی سەرۆکی رێکخراوی کشتوکاڵی پارێزگای سنە کەمیی بارانبارین زیانی زۆری بە کەرتی کشتوکاڵ گەیاندووە. زۆربەی زیانەکە بۆ بەرهەمی گەنم بووە و هەزار و ٤٠٠ ملیار تمەن زیانی بە بەرهەمی گەنم گەیاندووە، ٥٠٠ ملیار تمەن زیانی بۆ بەرهەمە کشتوکاڵییەکانی دیکە هەبووە. هەروەها ١١٠ ملیار تمەنیش زیانی بۆ بەرهەمەکانی وەک ترێی دێم، بادامی دێم، سماق و دەرمانی گیایی لە پارێزگاکە هەبووە.  لە یەکەمین مانگی بەهار پلەکانی گەرما سێ پلە بەراورد بە ساڵانی پێشووتر بەرزبووەتەوە و هەر پلەیەک گەرما وادەکات کە گژوگیا و بەرهەمە کشتوکاڵییەکان ١٥ % زیاتر پێویستیان بە ئاو بێت کە بەهۆی کەمیی بارانبارین زۆربەی بەرهەمە کشتوکاڵییەکانی پارێزگاکە زیانیان پێگەیشتووە.  تاوەکو ئێستا بەرهەمی گەنمی پارێزگای سنە ٢٧٠ هەزار تۆن کەمبووەتەوە، بەڵام وەک سەرۆکی رێکخراوی کشتوکاڵی پارێزگای سنە ئەگەر تاوەکو کۆتایی دووەم مانگی بەهار ١٥ میلی مەتر باران ببارێت، زیانەکان قەرەبوو دەکرێنەوە.  ساڵانە زیاتر لە یەک ملیۆن تۆن گەنم لە پارێزگای سنە بەرهەم دەهێندرێت کە ٨٠٠ هەزار تۆن لە گەنمەکە لەلایەن حکومەتەوە و بە نرخی حکومی دەکڕدرێت.