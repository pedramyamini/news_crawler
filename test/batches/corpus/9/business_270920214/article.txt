بەپێی یاسای رکابەری کە لە ساڵی ١٩٩٨ دەرچووە، بازرگانەکان ناتوانن لەگەڵ یەکدی رێکبکەون بۆ بەرزکردنەوەی نرخ و سنووردارکردنی بەرهەمێکی دیاریکراو لە بازاڕدا، حکومەتی بەریتانیا هەڵپەساردنی ئەو یاسایە وەکو رێکارێك بۆ کەمکردنەوەی قەیرانی بەنزین دەگرێتەبەر.  هۆکاری سەرهەڵدانی ئەو قەیرانە ئەوەیە کە بەنزین ناگاتە بەنزینخانەکان ئەوەش بەهۆی کەمیی شۆفێری تانکەرە، بۆیە حکومەتی وڵاتەکە بڕیاریداوە هەزاران ڤیزا بداتە شۆفێرانی تانکەر.  دوای ئەوەی لە کانوونی دووەمی ئەمساڵ، بەریتانیا دوایین قۆناخی برێگزیتی جێبەجێکرد، کۆمپانیا و کارگەکان نەیاندەتوانی وەکو پێشتر بە ئاسانی کارمەندی وڵاتانی دیکەی ئەوروپا دابمەزرێنن. لە لایەکی دیکەشەوە جۆرە نوێیەکەی ڤایرۆسی کۆرۆنا و داخستنی سنووری بەریتانیا بۆ ماوەیەکی کاتی، وایکرد کە خەڵکی ئەوروپا کەمتر بچنە بەریتانیا.  بەڕێوەبەرایەتیی گواستنەوەی بەریتانیا لە راگەیێندراوێکدا ئاماژەی بەوە داوە، رێگە بە پێنج هەزار شۆفێری تانکەر و بارهەڵگر دەدەن تاوەکو کریسمەس لە وڵاتەکە کاربکەن، هەروەها بەڕێوەبەرایەتییەکە دەیەوێت نامە بۆ ئەو شۆفێر تانکەرانە بنێرێت کە لە ماڵەوە دانیشتوون و کار ناکەن.  ماوەی سێ رۆژە دەیان و سەتان ئۆتۆمبێل لە بەردەم بەنزینخانەکانی بەریتانیا دەوەستن و چاوەڕێی هاتن و دابەشکردنی بەنزین دەکەن، بەشێک لە بەنزینخانەکانیش لەسەر تابلۆیەک نووسیویانە "بەنزین نەماوە".  هەرسێ کۆمپانیای شێڵ، ئێکسۆن مۆبیل و گرینێرجی لە راگەیێندراوێکدا ئاماژەیان بەوە دا، کەمبوونەوەی قەبارەی تەرخانکراوی بەنزین لە بازاڕەکان بەهۆی بەرزبوونەوەی خواستە، نەوەکو بەهۆی کورتهێنانی بەنزین لە وڵاتەکە.