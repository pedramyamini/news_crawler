دیموکراتەکانی ئەمریکا دەیانەوێت ترلیۆنێک و ٩٠٠ ملیۆن دۆلار بۆ پشتگیریکردنی بازرگانی گەورە و بچووک و پشگیریکردنی هاووڵاتیانی ئەمریکی بخەنەڕوو، کۆمارییەکان دەڵێن ئەوەندە پارە پێویست نییە، ئەوەی ئەوان داوای دەکەن چارەگێکی ئەو پارەیەیە، کە دیموکراتەکان بە پێویستی دەزانن.  ١٠ سیناتۆری کۆمارییەکان لە ئۆڤاڵ ئۆفیس لەگەڵ سەرۆکی ئەمریکا کۆبوونەوە، کۆبوونەوەکە دوو کاژێری خایاند، لە کۆتاییدا نەگەیشتنە رێککەوتن، بەڵام سیناتۆرەکان کە هاتنە دەرەوە گوتیان کۆبوونەوەیەکی بەرهەمداریان کرد، گفتوگۆکان بەکراوەیی دەمێننەوە.  سوزان کۆڵینس، سیناتۆری کۆمارییەکان لەدوای هاتنەدەرەوە بە رۆژنامەنووسانی گوت: "هەموومان نیگەرانین لە دۆخی خێزانەکان، بازرگانییە بچووکەکان، ئەو گوشارەی لەسەر سیستەمی تەندروستی دروستبووە و کوتانی خەڵک و بەهێزکردنەوەی ئابووری و چارەسەرکردنی قەیرانی تەندروستی، کە بەرۆکی خەڵکی گرتووە. "  هەرچەندە جۆ بایدن رایگەیاندووە ئامادەیە گفتوگۆی کراوە لەگەڵ دیموکراتەکان بکات، بەڵام جێن ساکی، گوتەبێژی کۆشکی سپی رایگەیاند: "بایدن پاشەکشە ناکات لە شەڕی قەیرانی ئابووری و لەسەر پاکێجێکیش رێککناکەوێت، کە ناتوانێت داواکارییەکانی ئەوان جێبەجێ بکات. "  کۆمارییەکان پێیانوایە بەبێ هیچ پاکێجێکیش ئەمریکا دەتوانێت ناوەڕاستی ئەمساڵ دۆخی ئابووری بگەڕێنێتەوە دۆخێکی ئاسایی، ئەم تێڕوانینە پێچەوانەی راو بۆچوونی جۆ بایدن و زۆربەی دیموکراتەکانە، کە لە ئەنجوومەنی نوێنەران و پیران زۆرینەن و هەر پاکێجێکیان بوێت دەتوانن بەزۆرینە تێی پەڕێنن ئەگەر هاتوو کۆمارییەکان هاوکارنەبوون.  کۆمارییەکان داوای ٦١٨ ملیار دۆلار دەکەن، دیموکراتەکان پێیانوایە قەیرانەکە لە ئەمریکا بە تریلیۆنێک و ٩٠٠ ملیار دۆلار چارەسەردەبێت.  لە مانگی ئاداری ٢٠٢٠ دا کۆنگرێس پاکێجێکی ٢.٢ تریلیۆن دۆلاری تێپەڕاند، دواتر لە مانگی کانوونی یەکەمدا پاکێجێکی دیکەی ٩٠٠ ملیۆن دۆلاری تێپەڕاند، هەموو ئەو پاڵپشتییە داراییانە بۆ ئەوەیە رێگە لە هەرەسهێنانی ئابووری بگرن و زیانەکانی کۆرۆنا بۆ کەمترین ئاست کەمبکەنەوە.