بەرزبوونەوەی خواست بۆ بەکارهێنانی نەوتی خاو لە هەندێ ناوچەی جیهان هۆکاری سەرەکی بەرزبوونەوەی ئەم دواییانەی نرخی نەوتی خاوە.  رۆژی دووشەممە نرخی هەر بەرمیل نەوتی برێنت ١ دۆلار و ١٤ سەنت بەرزبووەوە و بە ٧٩ دۆلار و ٢٣ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکا ١ دۆلار و ١١ سەنت بەرزبووەوە و بە ٧٥ دۆلار و ٩ سەنت مامەڵەی پێوەکرا. بەوپێیەش نرخەکانی نەوت بەرزبوونەتەوە بۆ بەرزترین ئاستی خۆیان لە ٣ ساڵی رابردوودا.  بەشی لێکۆڵینەوەی بانکی ئۆستراڵی - نیوزلاندنی ANZ لەو بارەیەوە رایگەیاند، کەمیی خستنەڕووی نەوت بووەتە هۆکاری کەمبوونەوەی قەبارەی نەوتی کۆگاکراو لە هەموو ناوچەکەدا.  بانکی ANZ هەروەها دەڵێت بەهۆی بەرزبوونەوەی نرخی گازی سرووشتی خواست بۆ بەکارهێنانی بەرهەمە نەوتییەکان وەک گازوایل زیاتر بووە بۆ بەرهەمهێنانی کارەبا لە وێستگەکانی کارەبادا، بەوپێیەی بەکارهێنانی بەرهەمە نەوتییەکان ئێستا هەرزانترە بەراورد بە بەکارهێنانی گازی سرووشتی.  وڵاتانی ئەندام لە هاوپەیمانیی ئۆپێک پڵەسیش هەرچەندە رێککەوتوون کە لە ماوەی چەند مانگی داهاتوودا ئاستی بەرهەمهێنانی نەوت بەرزبکەنەوە، بەڵام بەهۆی ئەوەی کە پەتای کۆرۆنا نەیهێشتووە بە باشی کارەکانی پەیوەست بە چاککردنەوەی دامەزراوە نەوتییەکان ئەنجام بدرێت نەیانتوانیوە وەک پێویست بەرهەمی نەوتیی خۆیان زیادبکەن.  کەمبوونەوەی نەوتی خاو لە بازاڕەکانی جیهاندا، چین سەرەکیترین کڕیاری نەوتی ناچارکردووە کە یەدەگی ستراتیژیی خۆی ئازادبکات و رێگە بە پاڵاوگەکان و کارگەکانی پێترۆکیمیاییی بدات کە نەوتی کۆگاکراوی ستراتیژی بەکاربهێنین. کۆمپانیای پێترۆچاینا و کۆمپانیای هێنگلی پێترۆکێمیکاڵ تاوەکو ئێستا بڕی ٤.٤٣ ملیۆن بەرمیلیان لە یەدەگی نەوتی ستراتیژیی چین لە حکومەتی چین کڕیوە.  لە مانگی ٨ دا هەروەها قەبارەی کڕینی نەوت لەلایەن هیندستانەوە بەرزبووەتەوە بۆ بەرزترین ئاستی خۆی لە ٣ مانگی رابردوودا.  گۆڵدمان ساکس، یەکێک لە گەورەترین بانکەکانی جیهان پێشبینییەکانی خۆی بۆ نرخی نەوت تاوەکو کۆتایی ئەمساڵ بەرزکردووەتە. ئەو بانکە رایگەیاندووە کە نرخی نەوتی برێنت تاوەکو کۆتایی ئەمساڵ بەرزدەبێتەوە بۆ ٩٠ دۆلار.