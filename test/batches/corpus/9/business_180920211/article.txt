بەپێی چەند سەرچاوەیەکی ئاگادار لە حکومەتی ئێران کە نەیانویستووە ناویان ئاشکرابکرێ و قسەیان بۆ رۆیتەرز کردووە، هەناردەکردنی سووتەمەنی و ماددەی پێترۆکیمیایی لە ئێرانەوە بۆ وڵاتانی دیکە هێندە زیادیکردووە کە ئەگەر بێتوو لە ئەنجامی دانوستاندنەکانی ڤییەنا، گەمارۆکانی سەر ئەو وڵاتە لاببرێن، ئێران دەتوانێت پشکێکی بەرچاو لە بازاڕی سووتەمەنی و ماددەی کیمیایی لە ناوچەکە بەدەستبهێنێت.  دوای کشانەوەی دۆناڵد ترەمپ، سەرۆکی پێشووی ئەمریکا لە رێککەوتنی ئەتۆمیی ئێران لە ساڵی ٢٠١٨، ئیدارەی ئەمریکا گەمارۆی تووندی خستەسەر کەرتی نەوتی ئێران بۆ ئەوەی سەرەکیترین داهاتی وڵاتەکە وشکبکات.  گەمارۆ نەوتییەکانی سەر ئێران توانیی هەناردەکردنی نەوتی ئەو وڵاتە کەمبکاتەوە، بەڵام نەیتوانی رێگری لە هەناردەکردنی بەنزین و سووتەمەنی و ماددە پێترۆکیمیاییەکان بکات.  بەپێی ئەو ئامارانەی کە حکومەتی ئێران بڵاویکردووەتەوە، لە ساڵی ٢٠٢٠ دا ئێران توانیویەتی بە بڕی ٢٠ ملیار دۆلار بەنزین و ماددەی پێترۆکیمیایی بفرۆشێت کە دوو هێندەی داهاتی فرۆشتنی نەوتی ئەو وڵاتە بوو.  حەمید حسێنی، ئەندامی ئەنجوومەنی هەناردەکردنی بەرهەمە نەوتییەکانی ئێران رایگەیاند، جیهان گەورەیە و رێگەکانی بازدان بەسەر گەمارۆ ئابوورییەکانی ئەمریکا زۆرن.  هەروەها ئێران توانای هەناردەکردنی بەنزینی هەیە بۆ وڵاتانی دەوروبەر لە رێگەی تەنکەرەوە کە گەنجینەی ئەمریکا ناتوانێت چاودێریی ئەو تەنکەرانە بکات.  بەپێی ئامارەکانی گومرکی ئێران لە کاتێکدا پاڵاوگەکانی جیهان ئاستی بەرهەمهێنانی خۆیان لەبەر تەشەنەکردنی ڤایرۆسی کۆرۆنا لە ٢٠٢٠ دا کەمکردەوە، بەڵام هەناردەکردنی بەنزین لە ئێرانەوە بۆ وڵاتانی دیکە لەو ساڵەدا بەرێژەی ٦٠٠ % زیادیکردووە گەیشتووەتە ٨ ملیۆن تۆن، کە یەکسانە بە رۆژانە ١٨٠ هەزار بەرمیل.  حەمید حسێنی دەڵێت، لە ساڵی ٢٠٢٠ دا داهاتی ئێران لە رێگەی فرۆشتنی بەنزینەوە زیاتر بووە لە ٣ ملیار دۆلار.  ئەمە لە کاتێکدایە کە ئێران تاوەکو ساڵی ٢٠١٨ یەکێک بووە لە هاوردەکارانی بەنزین و بەردوام کەمیی بەنزینی لەناوخۆ هەبووە.  لەلایەکی دیکەوە سەرچاوەیەکی نزیک لە وەزارەتی نەوتی ئێران بە رۆیتەرزی راگەیاندووە، ئاستی بەرهەمهێنانی نەوتی ئەو وڵاتە ئێستا رۆژانە ٢.٥ ملیۆن بەرمیلە و لەو بڕە رۆژانە ٢ ملیۆنی لە پاڵاوگەکانی ناوخۆی ئەو وڵاتە دەپاڵێون و تەنیا رۆژانە ٥٠٠ هەزار بەرمیل نەوت هەناردەدەکرێت.  ئەو سەرچاوەیە رایگەیاندووە، ئەگەر گەمارۆ نەوتییەکانی ئێران لادرێن، دەتوانن ئاستی هەناردەکردنی نەوت بەخێرایی بۆ رۆژانە ٢ ملیۆن بەرمیل بەرزبکەنەوە.  تاوەکو پێش سەپاندنەوەی گەمارۆ ئابوورییەکانی سەر ئێران لە ساڵی ٢٠١٨ دا هەناردەکردنی نەوتی ئەو وڵاتە رۆژانە لە دوو ملیۆن بەرمیل زیاتر بوو و تەنانەت بۆ رۆژانە ٢.٨ ملیۆن بەرمیل بەرزبووەوە.  سەرچاوەکانی ئاگادار لە وەزارەتی نەوتی ئێران رایانگەیاندووە کە بەنزینی ئێران لە رێگەی تەنکەرەوە دەگوازرێتەوە بۆ ئەفغانستان و پاکستان و لەویشەوە دەگوازرێتەوە بۆ ئیمارات.  ئێران بەنزین هەناردەی عێراق و هەرێمی کوردستان دەکات و هەندێکجاریش بە کەشتی بارهەڵگری گەورە بەزینی هەناردەی وڵاتانی وەک ڤەنزوێلا کردووە.