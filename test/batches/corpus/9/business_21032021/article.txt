شێف نوسرەت گۆکچە بۆ رۆژنامەیەکی تورکی ئاشکراکرد، تویتێکی خۆی کە گرتەڤیدیۆیی پارچە گۆشتێکی بەزێڕ داپۆشراو، بە ٦٠٠٠ دۆلار فرۆشتووە. راشیگەیاند، ئەمە یەکەمجاری نییە، تویتەکانی بفرۆشێت، بەڵام یەکەمجارە بەم نرخە بیفرۆشێت و دەشڵێت، تویتەکانی پێشتری لە نێوان ٢٠٠ بۆ ٣٠٠٠ دۆلار فرۆشتووە.     فرۆشتنی تویت، لە تۆڕی تویتەر لەلایەن کەسانی بەناوبانگ لەسەر ئاستی جیهاندا هەیە. ئێلۆن ماسک، خاوەنی کۆمپانیای تێسلا و کامالا هاریس، جێگری سەرۆکی ئەمریکا و چەندین کەسایەتیی دیکە پێشتر ئەو کارەیان کردووە. یەکەم تویت لەلایەن پەیجێک بەناوی Valuables بە ٢.٥ ملیۆن دۆلار فرۆشرا.   نوسرەت گۆکچە باسی لەوەکرد، پرۆسەی کڕین و فرۆشتنی تویت، هەمان جۆری بازرگانیکردنە بە دراوە ئەلیکترۆنییەکان. ئەو کەسانەی تویت دەکڕن، واژۆی ئەلیکترۆنی تایبەتی کەسایەتییە بەناوبانگەکان لەخۆدەگرێت و لە داهاتووشدا بەهاکەی زیاتر دەبێت و بە گرانتر لەو نرخەی کڕیوویانە، دەیفرۆشنەوە.   ئەو شێفە کوردە دەشڵێت، لە راستیدا من زۆر لە بابەتە دیجیتاڵییەکان شارەزاییم نییە، ئەگەر بمزانیبایە بازاڕێکی وەها هەیە، زۆر لەمەوپێش ئەم کارەم دەکرد و تویتی زیاتریشم دەکرد.   لە چەند رۆژی رابردوودا، نوسرەت گۆکچە رێکلامێکی سەیر و سەمەرەی کرد بەبۆنەی کردنەوەی لقێکی نوێی زنجیرە رێستۆرانتەکانی لە شاری داڵاس لە ئەمریکا. پانکاردێکی گەورەی بە پاشکۆی فڕۆکەی بۆنەکان هەڵواسی کە لەسەری نووسرابوو هەفتەی داهاتوو رێستۆرانتی نوسرەت لە داڵاس دەکرێتەوە. # ساڵتبای". فرۆکەکە بۆ ماوەی چەند کاژێرێک بە ئاسمانی ئەم شارەدا سووڕایەوە.  نوسرەت گۆکچە تەمەن ٣٨ ساڵ، لە گوندی بەردکی شارۆچکەی ئۆرتلیانێی سەر بە پارێزگای ئەرزەڕۆمی باکووری کوردستان لەدایکبووە. ئێستا بووەتە شێفێکی جیهانیی و بە "خۆشەویستی خوێ" ناسراوە.  نوسرەت گۆکچە، بە جووڵەکانی دەستی لەکاتی ئامادەکردنی خواردن و پرژاندنی خوێ بەشێوە تایبەتەکەی خۆی بەسەر خواردنەکاندا ناسراوە. هەمیشە رێگەی جیاواز و سەرنجڕاکێش بۆ پیشاندانی خواردنەکانی دەگرێتەبەر.