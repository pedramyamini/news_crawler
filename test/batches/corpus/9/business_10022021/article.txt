هه‌ندرێن وه‌رتی، گوته‌بێژی سه‌ندیكای زێڕەنگەرانی کوردستان بە تۆڕی میدیایی رووداوی راگەیاند: "بازاڕی زێڕەنگەری لە هەرێمی کوردستان بارودۆخێکی زۆر خراپی بە خۆیەوە بینیوە. ئەگەر دۆخەکە وا درێژە بکێشێت لە کۆی ٤٩ کۆمپانیای هەناردە و هاوردەی زێڕ ٤ بۆ ٥ کۆمپانیا دەمێننەوە کە ئەوانەش بەهێزن و کاراکتەری پەیوەندییە نێودەوڵەتی و هەرێمییەکانن. "  لەبارەی ئەوەی هاونیشتمانییان زێڕ بکڕن یان نا؟ گوتەبێژی سەندیکای زێڕنگەران پێیوایە: "خەڵک زێڕ بکرێت باشترە، ئەوانەی خاوەن سەرمایەن باشترە دۆلارەکانیان بکەنە زێڕ. "  هەروەها د. محەممەد ئەمين، مامۆستای زانکۆ و ئابووریناس بە تۆڕی میدیایی رووداوی راگەیاند: "هەرچەندە لە پاڵ زێڕدا دراوی ئەلیکترۆنی بازاڕی گەرمە، بەڵام زێرەکە لە هەمووی دڵنیاییترە، بۆ ئەوەی لە ئەگەری داشکانی نرخدا خاوەنەکەی کەمترین زەرە بکات. بۆیە خەڵکی کوردستان ئەگەر پارەی هەیە لە شوێنێک بەکاریبهێنێت کە بەیانی لە کاتی گۆڕانکارییەکاندا زیانی بەرنەکەوێت. کە سیستەمی بانکیمان نییە دەکرێت پارەکەی لە زێڕدا بەکاربهێنێت. "  لە ساڵی ٢٠١٣ دا ١١٤ تۆن زێڕ لە فڕۆکەخانەکانەوە هاوردە کراوە. لە ساڵی ٢٠١٤ یشدا ٩٠ تۆن بووە کە ٧٠ % ی زێڕی هاوردەکراو بۆ شارەکانی باشوور و ناوەڕاستی عێراق بووە.  هه‌ندرێن وه‌رتی بەشێک لە هۆکاری دۆخی زێڕی گەڕاندەوە بۆ بەردەوامیی قەدەخەکردنی هەناردە و هاوردەکردنی زێڕ لە رێگەی فڕۆکەخانەکانی هەولێر و سلێمانییەوە کە لە ٢٠٢٠/٠٨/٣١ ـەوە حکومەتی عێراق ئەو بڕیارەی داوە و بەردەوامە.  گوته‌بێژی سه‌ندیكای زێڕەنگەرانی کوردستان گوتی: "هەریەکە لە د. بەشیر حەداد، جێگری سەرۆکی پەرلەمانی عێراق و د. مەیادە نەجاڕ، پەرلەمانتار، خراپیی دۆخی بازاڕی زێڕیان گەیاندووەتە پەرلەمان و  مستەفا کازمی، سەرۆکوەزیرانی عێراق، بەڵام ئەوان هیچ کاردانەوەیەکیان نەبووە و تەنیا بەڵێنی پێداچوونەوەیان بە بڕیاری راگرتنەکەدا داوە. "  هەندرێن وەرتی نموونەشی بەوە هێنایەوە فڕۆکەخانەی نەجەف کە کاژێرێک لە بەغداوە دوورە، هاوشێوەی فڕۆکەخانەی بەغدا بۆی هەیە زێڕ هاوردە و هەناردە بکات، بەڵام لە هەولێر و بەغدا بۆیان نییە. لە کەرکووک تاوەکو بەغدا رەوشی ئەمنی لەبار نیە و ئەوەیش گرفتەکانی بازاڕی زێڕنگەرانی زیاتر کردووە.  هەروەها هەندرێن وەرتی باسی لەوە کرد کە لەگەڵ ئەوەدا نین باجی زێر لە هەولێرەوە بچێتە بەغدا، چونکە حکومەتی هەرێمی کوردستان زەرەرمەند دەبێت و، لە رووی باج و رەسمی گومرگەوە زیانی زۆری بەردەکەوێت و ئەو داهاتە نایەتە خەزێنەی حکومەتەوە.  هەروەها د. محەممەد ئەمين، مامۆستای زانکۆ و ئابووریناس باسی لەوە کرد: "هەمیشە ئابووری و سیاسەت دوو رووی یەک دراون. بابەتی زێڕ هەستیارە و پەیوەندیی بە ئاسایشی هەرێمی و نێودەوڵەتییەوە هەیە. هەرکاتێک رەوشی ئاسایش باش نەبوو، خەڵک روو دەکاتە ئەو کاڵایانەی بەهایان هەیە و پارەکانیان لەوێ وەبەرهێنان پێ دەکەن. جگە لە زێڕ، دراوی ئەلیکترۆنیی بیتکۆینیش بە نموونە خەڵکی پارەکانیان لەوێ بەگەڕدەخەن تاوەکو لە کاتی بەرزبوونەوە و نزمبوونەوەی نرخی دراوی کاخەز و کانزادا کەمترین زیانیان بەربکەوێت. "  ئەو ئابووریناس و مامۆستایەی زانکۆ گوتیشی: "کە رەوشی سیاسی رووی لە گرژی کرد، ئەو کاڵایانەی بەکارنایەن، وەکو خانووبەرە و... هتد. روویان لە نزمبوونەوەیە و ئەو کاڵایانەی زۆر بەکاردێن وەکو بابەتە خۆراکییەکان زیاتر نرخەکەیان دەچێتە سەرەوە. ئێستا گرژییەکی لە رادەبەدەر لەسەر ئاستی جیهان هەیە. "  هەروەها د. محەممەد ئەمين نموونەی بەوە هێنایەوە کە پەلامارەکانی ئیسرائیل بۆ سەر ئێران لە سووریا، بوونی هەڕەشەکانی حیزبوڵڵا بۆ سەر ئیسرائیل هەریەکەیان بۆمبێکی قورمیشکراون و بۆیان هەیە لە یەک چرکە دا بتەقنەوە و هەموو ناوچەکە بکاتە گۆڕەپانی شەڕ. بۆیە لەو کاتەدا خەڵکی بیر لە دراوی ئەلیکترۆنی دەکاتەوە یان ئاڵتوون یان ئەو دراوانەی زیاتر جیهانین و زۆر دانابەزن. بۆیە هەڵسان و نزبوونەوەی بەهای زێر راستەوخۆ پەیوەندیی بە رەوشی سیاسیی جیهانییەوە هەیە.  ئەو مامۆستایەی زانکۆی سلێمانی ئەوەشی گوت کە ئێستا لە وڵاتێکی وەکو ئەڵمانیا خەڵکانێک بۆ پاراستنی سەرمایەکانیان پەنایان بردووەتە بەر سەنەدی مێژوویی، گوتی: "سەنەدێکی ساڵی ١٩٢٤ لە زیورخ بە ٥٤٠ ملیۆن دۆلار فرۆشراوە کە پێش هەفتەیەک بە ٢٠ ملیۆن دۆلار بووە. ئەمەش گوزارشت لەوە دەکات خەڵک ئەو پارەیەی هەیەتی دەیەوێت لەوەدا بەکاری بهێنێت کە بەهای مێژوویی و دراویان هەیە نەک ئەو کاخەزەی پێی دەگوترێت دراو. "