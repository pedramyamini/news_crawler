سەر لەبەیانی ئەمڕۆ هەینی ٢٤ - ٩ - ٢٠٢١ بازاڕەکان بە بەرزبوونەوەی نرخی نەوت کرانەوە، بە جۆرێک نرخی بەرمیلێک نەوتی برێنت بە ٧٧ دۆلار و ١٥ سەنت مامەڵەی پێوەکراوە، نەوتی سووکی رۆژئاوای تێکساسیش گەیشتە ٧١ دۆلار.  چەند هۆکارێک هەن بۆ بەرزبوونەوەی نرخی نەوت لەوانەش بەرزبوونەوەی خواست لەسەر سووتەمەنی لە جیهان، هەروەها دابەزینی بڕی نەوتی ئەمبارکراوی ستراتیژیی ئەمریکا زیاتر لەوەی پێشبینی کرابوو، کە بەپێی پەیمانگەی زانیاری وزەی ئەمریکا لە هەفتەی رابردوودا بەبڕی ٣.٤٨ ملیۆن بەرمیل کەمیکردووە.  نرخی نەوت لە رۆژی چوارشەممەوە رووی لە بەرزبوونەوە کردووە، نرخی نەوتی برێنت رۆژی چوارشەممە یەک دۆلار بەرزبووبووە. هەروەها رۆژی پێنجشەممە هەر بەرمیل نەوتی برێنت بە رێژەی ٠.٢٥ % بەرزبووەوەم بەرمیلێک نەوت بە ٧٦ دۆلار و ٣٨ سەنت مامەڵەی پێوەکرا.  لە سەرەتای مانگی ئەیلوولی ئەمساڵ و بەهۆی گەردەلوول و باهۆزەکان، کە ناوچە کەنارە دەریاییەکانی رۆژهەڵات و باشووری رۆژهەڵاتی ئەمریکایان گرتەوە، ناسەقامگیری و شڵەژان لە بەرهەمهێنانی نەوتی ئەمریکی دروستکرد، ئەوەش دەرفەتی دا بە بەرزبوونەوەی نرخی نەوتی برێنت بە رێژەی ٤ % و سووکی تێکساس بە رێژەی ٥ %.