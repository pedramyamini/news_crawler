کۆمپانیای دانە غازی ئیماراتی کە وەبەرهێنان لە غازی سرووشتی لە هەرێمی کوردستان دەکات، ئەمڕۆ سێشەممە ٢٠ی نیسانی ٢٠٢١، لە راگەیێنراوێکدا ئاشکرایکردووە، لە سەرەتای ئەمساڵی ٢٠٢١ ـەوە کۆمپانیای بیریڵ پێترۆلیۆم کە دانە غاز بەشێکە تێیدا، بڕی ١٥١ ملیۆن دۆلاری ئەمریکی لە فرۆشتنی غاز و بەهەمەکانی دیکە لە هەرێمی کوردستان دەستخستووە.  دانە غاز ئەوەی ئاشکراکردووە کە لە سەرەتای ئەمساڵەوە بڕی ٥٣ ملیۆن دۆلاری ئەمریکی لە حکومەتی هەرێمی کوردستان وەرگرتووە وەکو هەقدەستی خۆی و رایگەیاندووە هەرێمی کوردستان بەتەواوی و لەکاتی خۆیدا بڕی ئەو پارانەی لەسەریەتی دەداتەوە.  دانەغاز، کۆمپانیایەکی ئیماراتی تایبەتە بە وزە، لە ساڵی ٢٠٠٥ دامەزراوە، بە گەورەترین کۆمپانیای تایبەت بە غازی سرووشتی لە رۆژهەڵاتی ناوەڕاست دێتە هەژمارکردن.  پاترێک ئاڵمان وارد، سەرۆکی جێبەجێکاری کۆمپانیای دانە غاز لەوبارەیەوە رایگەیاندووە "گەشبینین بەو وەبەرهێنانەی لە چوارچێوەی پلانەکانی ئایندەمان دەیکەین بە پشتبەستن بە زیادبوونی بەرهەم و ئەو بڕە پارانەی بەڕێکی لەهەرێمی کوردستان وەریدەگرین. "  هەروەها کۆمپانیاکە پێشبینی ئەوەشی کردووە بە مانەوەی نرخی ئێستای نەوت، هەرێمی کوردستان بتوانێت لە چارەکی سێهەمی ئەمساڵی ٢٠٢١ سەرجەم قەرزەکانی کە بە کۆمپانیا قەرزدارە بداتەوە.  دانە غاز لە راگەیێندراوەکەیدا روونی کردووەتەوە، "ئاستی بەرهەمهێنان لە هەرێمی کوردستان، لە چارەکی کۆتایی ساڵی ٢٠٢٠، زیادبوونێکی گەورەی تۆمارکرد، پاش فراوانکردنی کارەکان لە کێڵگەی کۆرمۆر، رێژەی بەرهەمی غازی سرووشتی بەرێژەی ١٢ % لە چارەکی یەکەمی ئەمساڵ زیادکرد بەتێکڕای ٤٣٩ ملیۆن مەتر سێجای پێوانەیی لە رۆژێکدا، لەکاتێکدا ئەو ژمارەیە لە هەمان ماوەی ساڵی پێشوو رۆژانە ٣٩١ ملیۆن مەتر سێجای پێوانەیی بوو. "  لەساڵی ٢٠٠٧ هەرێمی کوردستان و کۆمپانیای دانە غاز رێککەوتنێکیان بۆ دامەزراندنی شاری غاز لە کوردستان واژۆکرد، لە ساڵی ٢٠٠٨ بەرهەمهێنانی غاز لە هەرێمی کوردستان لە کێڵگەی کۆرمۆر دەستیپێکرد.