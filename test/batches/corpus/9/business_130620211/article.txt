کۆمپانیای گەڵف کیستۆن، کە لە کێڵگەی شێخانی پارێزگای دهۆک وەبەرهێنان دەکات، لە راپۆرتێکدا چالاکییەکانی کێڵگەکە لە ئەمساڵدا ئاشکرادەکات و دەڵێت تێکڕای بەرهەمی رۆژانەی ئەمساڵ ٤٣ هەزار و ٦٠٠ بەرمیل بووە. واتە بڕی ٦ هەزار و ٩٥٠ بەرمیل زیادیکردووە و بڕیاریشە لەکۆتایی ئەمساڵدا ئاستی بەرهەمهێنانی لە کێڵگەکە بگەیێنێتە ٥٥ هەزار بەرمیل، واتە بە زیادبوونی ١١ هەزار و ٤٠٠ بەرمیل.  کۆمپانیاکە ئاشکرای کردووە بڕیارە تاوەکو کۆتایی ئەمساڵ بەرهەمی کێڵگەی شێخان رۆژانە بڕی ١٨ هەزار و ٣٧٥ بەرمیل زیادبکات.  گەڵف کیستۆن، خاوەنی ٨٠ % ی کێڵگەی شێخانە، خاوەندارێتیی ٢٠ % ی کێڵگەکەش بۆ کۆمپانیای ئێم ئۆ ئێڵ (MOL)ی هەنگاری دەگەڕێتەوە.   جۆن هاریس، بەڕێوەبەری جێبەجێکاری کۆمپانیای گەڵف کیستۆن، لەوبارەیەوە رایگەیاندووە: "بەردەوامین لە کارکردن لە ژینگەیەکی سەخت بەهۆی کۆڤید ١٩ ەوە، تێکڕای بەرهەمی ساڵانەمان تاوەکو ١٠ی حوزەیرانی ٢٠٢١ بریتی بووە لە ٤٣ هەزار و ٦٠٠ بەرمیل لە رۆژێکدا، واتە زیاتر لە ٢٠ % ی بەرهەم بە بەراورد بەتێکڕای ئاستی بەرهەمی ساڵی ٢٠٢٠ ".  هەروەها دەڵێت: "ئەمڕۆ خۆشحاڵین کە رایبگەیێنین دەستمان کردووەتەوە بە کارکردن بۆ تەواوکردنی بیری  SH - ١٣، ئەوە نیشانەی ئەوەیە کە دەستمان کردووەتەوە بە کاری هەڵکەندن لە پێش وادەی دیاریکراودا. هەروەها بەردەوام دەبین لە پەرەپێدان و زیادکردنی بەهای یەدەگی کێڵگەی شێخان لە بەرژەوەندیی خاوەن پشکەکان".  لە راپۆرتەکەی کۆمپانیاکەدا هاتووە: "چاوەڕێ دەکرێت ئاستی بەرهەمی رۆژانە لە چارەکی چوارەمی ئەمساڵ بگاتە ٥٥ هەزار بەرمیل، لە کاتێکدا دانرابوو لە چارەکی یەکەمی ٢٠٢٢ بەو ژمارەیە بگەین".  لەبارەی ئەو بڕە پارانەشی لە حکومەتی هەرێمی کوردستان وەریگرتوون، کۆمپانیا بەریتانییەکە ئاشکرایدەکات ١٠٠ ملیۆن و ٨٠٠ هەزار دۆلار بووە، لەم بڕە پوختەی گۆڵف کیستۆن وەکئاماژەی بۆ کردووە  ٧٨ ملیۆن و ٩٠٠ هەزار دۆلار بووە، کە شایستەی کۆمپانیاکان لە نەوتی فرۆشراو، لەگەڵ وەرگرتنەوەی شایستە دواخراوەکان بووە.  کێڵگەی شێخان، لە تەمموزی ٢٠١٣ ەوە نەوتی لێبەرهەم دەهێنرێت، تاوەکو ئێستا زیاتر لە ٨٥ ملیۆن بەرمیل نەوت لە کێڵگەکە بەرهەمهاتووە، کۆمپانیای گەڵف کیستۆنی بەریتانی دەڵێت کاردەکات لەپێناو ئەوەی بەرهەمی کێڵگەکە بگەیێننە ١١٠ هەزار بەرمیل لە رۆژێکدا.