ئەمڕۆ دووشەممە ١ی شووباتی ٢٠٢١، وەزارەتی نەوتی عێراق لە راگەیێندراوێکدا بڵاویکردەوە، بەپێی ئاماری بەرایی کۆمپانیای بەبازاڕکردنی نەوتی عێراق، بڕی هەناردەکردنی نەوتی خاوی عێراق لە مانگی کانوونی دووەمی رابردوودا ٨٨ ملیۆن و ٩٢٢ هەزار و ٦٩٧ بەرمیل نەوت بووە؛ داهاتەکەی نزیکەی چوار ملیار و ٧٣٩ ملیۆن و ٨٢ هەزار دۆلار بووە.  وەکو لە راگەیێندراوەکەدا هاتووە، لە مانگی رابردوودا کۆی گشتیی هەناردەکردنی نەوتی خاو لە کێڵگە نەوتییەکانی باشوور و ناوەڕاست گەیشتووەتە نزیکەی ٨٥ ملیۆن و ٨٧٠ هەزار و ٥٠٣ بەرمیل نەوت. هەناردەکردنیش لە کێڵگەکانی کەرکووک بۆ بەندەری جەیهانی تورکی سێ ملیۆن و ٥٢ هەزار و ١٩٤ بەرمیل بووە.  بە شێوەیەکی تێکڕا، رۆژانە دوو ملیۆن و ٨٦٨ هەزار بەرمیل نەوت هەناردە کراوە و تێکڕای نرخی هەر بەرملێک نەوتیش ٥٣.٢٩٤ دۆلار بووە.