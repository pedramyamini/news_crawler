هاونیشتمانییەکی خەڵکی کۆبانێی رۆژئاوای کوردستان پێنچ ساڵە لە ئەڵمانیا دەژی، چوار ساڵ بە بەردەوامی لە سەرتاشخانەیەک کاری کردووە، بەڵام بەهۆی قەدەخەی هاتووچۆ و داخستنی بازاڕەکانەوە کارەکەی لە دەستداوە.   ئەیتاچ، هاونیشتمانیی رۆژئاوای کوردستانە و دەڵێت: "لەبەر کۆرۆنا ئێمە هەموو لە ماڵەوە ماینەوە. دوای سەری ساڵ دووکان نەکرایەوە و گەلێک زیانمان کرد. لەبەر ئەوەی هەموو شوێنەکان داخراون، کار دەست ناکەوێت. "  زۆرن ئەو کەسانەی ئێستا بەهۆی کۆرۆناوە بێکار بوون. ئەمساڵ لە ئەڵمانیا  ٥٩٩ هەزار کەس بێکار بوون و ژمارەی بێکاران گەیشتووەتە دوو ملیۆن و ٩٠١ هەزار کەس و رێژەکەیشی بۆ ٦.٣ % زیاد بووە.  لە ساڵی ٢٠٢٠ ـدا حکومەتی ئەڵمانیا مووچەی شەش ملیۆن کارمەندی دا. ئەمساڵ ٧٨ هەزار کۆمپانیا داوا دەکەن حکومەت مووچەی ٧٤٥ هەزار کارمەندیان بدات.  تەنیا بۆ مووچەی بێکاران و مووچەی کارمەندانی ئەو کۆمپانیایانەی داوای هاوکارییان کردووە حکومەتی ئەڵمانیا ٢٥ ملیار و ٥٠٠ ملیۆن یۆرۆی خەرج کردووە.   سەرۆکی فەرمانگەی کاری دوسڵدۆرف دەڵێت ئەگەر حکومەت مووچەی بۆ کارمەندانی کۆمپانیاکان دابین نەکردایە کارەسات روویدەدا و رێژەی بێکاری زۆر زیاتر دەبوو.   تۆماس ساپۆنیاک، سەرۆکی فەرمانگەی کار بە تۆڕی میدیایی رووداوی راگەیاند: "بێگومان رێژەی بێکاری لە قەدەخەی هاتووچۆی دووەمدا بەرزبووەتەوە، بەڵام  رێکاری سڕکردنی کار لەلایەن کۆمپانیاکان و دابینکردنی مووچەی کارمەندان لە لایەن حکومەتەوە رۆڵێکی زۆر گرنگ و گەورەی بینی. ئەم رێکارە رێگەی نەدا ژمارەیەکی زۆری کرێکار بێکار بن. ئەمە وایکرد کارەسات لە بازاڕی کاردا روونەدات. بەڵام ئێمە وەک فەرمانگەی کار هەوڵ دەدەین بۆ ئەو کەسانەی کە خاوەنی پیشەیەک نین یاخود زمان باش نازانن، لە رێگەی پرۆژەکانمان و خولەوە ئامادەیان بکەین  بۆ بازاڕی کار. بۆ نموونە بازاڕی دوسڵدۆرف زۆر پێوستی بە کارکەری پیشەییە. "  درێژکردنەوەی رێکارەکانی خۆپارێزی لە کۆرۆنا سەرەڕای هاوکارییەکانی حکومەت رۆژبەرۆژ زیانی زیاتر بە ئابووریی ئەڵمانیا دەگەیێنێت.  پرۆفیسۆر مارسێل فراتسەر، سەرۆکی ئینستیتیوتی ئابووری ئەڵمانیا دەڵێت: "هەڵبژاردنی مانگی نۆ بڕیاردەرە لەسەر ئابووری ١٠ تا ١٥ ساڵی  داهاتووی ئەڵمانیا، چونکە حکومەت دەبێت رووبەرووی دوو جەمەسەر  ببێتەوە کە لە چوار بەشی گەورە پێکهاتوون. یەکەم دەبێت بوجەی تایبەت بۆ بەشی پاراستنی ژینگە، بۆ دیجیتاڵکردن، بۆ بەشی پەروەردە و داهێنان، بۆ  خزمەتگوزریی گشتی، بۆ رەخساندنی هەلی کار دابین بکات. هەمو یەکڕان کە دەبێت لە ١ % ـی ئابووریی ئەڵمانیا بۆ خزمەتگوزاریی گشتی دابین بکرێت کە سالانە ٣٠ تا ٤٠ ملیار یۆرۆ دەکات. دووەم کێشە گۆڕانکاریی دێمۆگرافییە. ئەڵمانیا دووەم وڵاتە کە زۆرترین کەسی بەتەمەن و کەمترین رێژەی منداڵبوونی هەیە. "   بەهۆی نادیاریی کاتی هەڵگرتنی رێکارەکان و نەبوونی ڤاکیسن بۆ لە ٧ % ـی دانیشتووانی ئەڵمانیا، چارەنووسی نزیکەی سێ ملیۆن بێکار و سەدان کۆمپانیا نادیارە.