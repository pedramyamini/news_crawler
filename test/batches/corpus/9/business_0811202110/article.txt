ئەمڕۆ دووشەممە، ٨ - ١١ - ٢٠٢١، زیاد جەبار، سەرۆکی لێژنەی دارایی و کاروباری ئابووری لەپەرلەمانی کوردستان بە تۆڕی میدیایی رووداوی راگەیاند: " وەزارەتی دارایی و ئابووری هەرێمی کوردستان پێیانڕاگەیاندین لە ٢٥ی مانگی ئۆکتۆبەری رابردووەوە خەریکی ئامادەکردنی رەشنووسی بودجەی ساڵی ٢٠٢٢ی هەرێمی کوردستانن و دەیانەوێت ساڵی داهاتوو هەرێمی کوردستان یاسای بودجەی هەبێت، بۆیە دوای تەواوکردنی دەینێرنە ئەنجوومەنی وەزیران و دوای ئەویش لەوێوە دێتە پەرلەمان کە ئومێد دەکەین زۆری پێنەچێت و زۆر دوانەکەوێت".  ماوەی هەشت ساڵە هەرێمی کوردستان یاسای بودجەی نییە. زیاد جەبار دەڵێت: "دەمانەوێت بۆ ساڵی ٢٠٢٢ بەبێ یاسای بودجە نەبین".  ئەو قسانەی سەرۆکی لێژنەکە دوای کۆبوونەوەی لێژنەی دارایی و کاروباری ئابووری پەرلەمانی کوردستان لەگەڵ جەميل ئەبووبەكر، بەڕێوەبەری گشتی دڵنیایی و پەروین نوری بەڕێوەبەری گشتی بودجە لە وەزارەتی دارایی هات.  لەکۆبوونەوەی ئەمڕۆ دووشەممە ٧ - ١١ - ٢٠٢١ی لێژنەکەی پەرلەمان و ئەو دوو بەرپرسەی وەزارەتی دارایی هەرێمی کوردستان. پڕۆژەیاسای هەمواری یاسای وەزارەتی دارایی و ئابووری لە هەرێمی کوردستان - عێراق، تاوتوێکرا و ئەندامانی لێژنەکە تێبینییەکانی خۆیان لەسەر پڕۆژەیاساکە خستەڕوو، هەروەها بەڕێوەبەری گشتی بودجە بەرچاوڕوونی و هەنگاوەکانی ئامادەکردنی پڕۆژه‌یاسای بودجه‌ی هه‌رێمی کوردستانی بۆ ساڵی ٢٠٢٢ خستەڕوو.  لیزا فەلەکەدین کاکەیی، ئەندامی لێژنەی دارایی  و کاروباری ئابووری پەرلەمانی کوردستان بە تۆڕی میدیایی رووداوی گوت: "بەرپرسانی وەزارەتی دارایی پێیانگوتین کە ساڵی ٢٠٢٢ هەرێمی کوردستان یاسای بودجەی خۆی دەبێت و بۆ ئامادەکردنیشی پشت بە رەشنووسی یاسای بودجەی ٢٠٢١ دەبەستن وەکو بناغەیەک، هەروەها هەرێمی کوردستان دەیەوێت دوو رەشنووسی یاسای هەبێت، یەکێکیان ئەگەر لەگەڵ بەغدا رێککەوتن کرا لەسەر بودجەی ٢٠٢٢، یەکێکی دیکەش ئەگەر هەرێمی کوردستان و بەغدا لەسەر رەشنووسی بودجەی ساڵی داهاتوو نەگەیشتنە رێککەوتن، کە تێیدا هەرێمی کوردستان پشت بە داهاتە نەوتی و نانەوتیییەکانی خۆی دەبەستێت".  ساڵی ٢٠٢١ هەرێمی کوردستان و عێراق لەسەر یاسای بودجە رێککەوتن، بەڵام جێبەجێ نەکرا، بەپێی یاساکە دەبووایە هەرێمی کوردستان داھاتی ٢٥٠ ھەزار بەرمیل بە نرخی سۆمۆ رادەستی بەغدا بکات لەگەڵ نیوەی داھاته فیدراڵییه‌كانی وەکو گومرگ و دەروازە سنوورییەکان و ئەوانی دیکە، لە بەرامبەریشدا بەغدا شایستە داراییەکانی ھەرێمی کوردستان بداتە هەرێمی کوردستان کە بەرێژەی ١٢.٦٧ % جێگیرکرابوو.