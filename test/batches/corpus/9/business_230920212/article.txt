فارس عیسا، سەرۆکی نوێنەرایەتی حکومەتی هەرێمی کوردستان لە بەغدا بە رووداوی راگەیاند؛ ئەنجوومەنی وەزیرانی عێراق بە سەرۆکایەتیی مستەفا کازمی رۆژی چوارشەممە کۆبووەوە و بڕیاریدا  ٢٠٠ ملیارەکەی هەرێمی کوردستان بۆ سێیەم مانگی لەسەر یەک رەوانەی هەولێر بکات.   سەبارەت بە کاتی ناردنی پارەکە بۆ هەرێمی کوردستان، فارس عیسا گوتی؛ دوای بڕیارەکەی ئەنجوومەنی وەزیران تەنیا هەندێک رێکاری ئیداری ماون و دوای تەواوبوونیان راستەوخۆ ٢٠٠ ملیارەکە رەوانەی هەرێمی کوردستان دەکرێت.   پێشتریش جووتیار عادل، گوتەبێژی حکومەتی هەرێمی کوردستان رایگەیاندبوو؛ ئەگەر لە بەغداوە ٢٠٠ ملیارەکەی هەرێمی کوردستان بگات، مووچەی مانگی ٩ بە بێ لێبڕین بەسەر فەرمانبەر و خانەنشینان دابەشدەکرێت. جووتیار عادل هەروەها گوتیشی؛ لە ٢٥ ـی مانگەوە واتا لە رۆژی شەممەوە دابەشکردنی مووچەی فەرمانبەران دەستپێدەکات.