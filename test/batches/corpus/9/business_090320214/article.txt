پێشەوا هەورامانی بە تۆڕی میدیایی رووداوی راگەیاند، شوێنی پاڵاوگە و گۆڕەپانە بێمۆڵەتەکان بەبێ جیاوازی لە هەموو پارێزگاکان هەن، ئەوە نییە بۆ پارێزگایەکی دیاریکراو بێت. پێویستیشە هەنگاوی جیددی بۆ چارەسەرکردنی کێشەکە بنرێت، "چونکە پەیوەندی بە تەندروستی و ژیانی هەموو خەڵکەوە هەیە. "  بە گوتەی ئەو ئەندامەی لیژنەی وزە و سامانە سرووشتییەکان لە پەرلەمانی کوردستان، ماددەی جۆراوجۆر دەکرێنە نێو ئەو سووتەمەنییەوە کە دەفرۆشرێن، وەکو بەنزینا، بەنزۆڵ، ئیسانۆڵ، نەفتا و Mtp.  ئەندامەکەی پەرلەمانی کوردستان ئاماژەی بەوە کرد، ئەو ماددانە دەکرێنە نێو بەنزینی کوالێتی نزم و ئۆکتانی پێ بەرز دەکەنەوە، "ئەم ماددانە هەمووی یارمەتیدەرن بۆ گەشەی شێرپەنجە، کێشەی کۆئەندامی هەناسە، لەونابردنی بەرووبوومی کشتوکاڵی و تەنانەت زیانگەیاندن بە ئۆتۆمبێلەکان".  ئەمڕۆ سێشەممە لیژنەی سامانە سرووشتییەکان لە پەرلەمانی کوردستان لەسەر ئەو پرسە کۆبووەتەوە. پێشەوا هەورامانی گوتی، " لەسەر ئەم بابەتە مەترسیدارە گفتوگۆمان کرد کە پەیوەندی بە ژیانی تاک بە تاکی خەڵکی کوردستانەوە هەیە. "  رۆژی چوارشەممە پەرلەمانی کوردستان کۆدەبێتەوە، پێشەوا هەورامانی گوتی، لە بەرنامەی دانیشتنەکەی پەرلەماندا نییە، "بەڵام رەنگە دوای دانیشتنەکە راگەیێندراوێکمان هەبێت. " ئەو دەڵێت، "دوای وەرگرتنی تەواوی وردەکارییەکان هەموو وردەکارییەک لەسەر ئەم قسانە دەدەینە حکومەتی هەرێمی کوردستان. "  ئەو ئەندامەی پەرلەمانی کوردستان دەشڵێت، لەوانەیە چارەسەر تەنیا داخستن نەبێت، پێویستە لەگەڵ ئەو شوێنانە قسە بکرێت و پابەند بکرێن بە رێنماییەکانەوە، "ئەگەر هەر پابەند نەبوون، سزا بدرێن و دابخرێن. "