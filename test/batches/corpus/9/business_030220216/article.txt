نووسراوه‌كه‌ی سه‌رۆكایه‌تی په‌رله‌مان، كه ژماره (٤/٣/٣٤٠)ی له‌سه‌ره و له رۆژی ١ - ٢ - ٢٠٢١ ئاراسته‌ی ئه‌نجوومه‌نی وه‌زیران كراوه، پشتی به‌ستووه به هه‌ردوو نووسراوی ژماره (٣٨) و (٤١)ی عومه‌ر گوڵپی، ئه‌ندامی لیژنه‌ی دارایی كه به نووسراوی فه‌رمی به‌ڵگه‌كانی ' نایاسایی ' بوونی بڕیاره‌كه‌ی حكومه‌تی خستووه‌ته‌ڕوو و داوای كردووه ئه‌و بڕیاره هه‌ڵبوه‌شێته‌وه.  له نووسراوه‌كه‌ی په‌رله‌ماندا هاتووه: ده‌قی نووسراوی په‌رله‌مانتار (عومه‌ر عه‌بدوڵڵا گوڵپی) ده‌نێرین، تایبه‌ت به (نایاساییبوونی باجی ئۆتۆمبێلی تایبه‌ت) به‌مه‌به‌ستی به‌دواداچوون و جێبه‌جێكردنی.  عومەر گوڵپی بە رووداوی راگەیاند، ئەو باجەی کە حکومەت بەسەر ئۆتۆمبێلی تایبەتدا دەیسەپێنێت، "نایاساییە" و بەڵگەشی بۆ "نایاساییبوون"ی هەیە.  عومەر گوڵپی لە چەند خاڵێکدا بەڵگەکان دەخاتەروو؛  ١ - بەپێی بڕگەی (یەکەم) لە ماددەی (٢٨)ی دەستووری دەوڵەتی عێراقی فیدراڵ، هیچ باج و رسووماتێک ناسەپێنرێت، هەموار ناکرێت، وەرناگیرێت، کەسی باجدەر نابەخشرێت لێی، تەنیا بە دەقێکی یاسایی نەبێت.  ٢ - لە هیچ بڕگە و ماددەیەکی یاسایی لەو یاسایانەی لە بواری وەرگرتنی باجدا لە هەرێمی کوردستان بەرکارن و هەموو ئەو هەموارانەی بەسەر یاسا بەرکارەکاندا هاتوون، نەهاتووە باج لەسەر ئۆتۆمبیلی تایبەت (کەسی) بسەپێنرێت، کە بریتین لەم یاسا و هەمواری یاسایانەی خوارەوە:  أ - یاسای ژمارە (١١٣)ی ساڵی (١٩٨٢)و هەموارەکەی بە یاسای ژمارە (٢٦)ی ساڵی (٢٠٠٧).  ب. یاسای ژمارە (٢٠)ی ساڵی (٢٠١١) کە هەمواری یاسای ژمارە (٢٦)ی ساڵی (٢٠٠٧)ە.  ج. یاسای ژمارە (١٦٢)ی ساڵی (١٩٥٩) و هەموارەکەی بە یاسای ژمارە (٢٥)ی ساڵی (٢٠٠٧).  د. یاسای ژمارە (٢٦)ی ساڵی (١٩٦٢) و هەموارەکەی بە یاسای ژمارە (٢٤)ی ساڵی (٢٠٠٧).  ئەو پەرلەمانتارەی فراکسیۆنی کۆمەڵی ئیسلامی کوردستان دەشڵێت: "سەرەڕای ئەو دوو خاڵەی سەرەوە کە بەڵگەی تەواو و روونن لەسەر نایاساییبوونی بڕیارەکە، باج لە چالاکییەکی ئابووری قازانجهێن وەردەگیرێت، ئۆتۆمبیلی تایبەت چالاکیی ئابووری نییە و بە تێپەڕبوونی کاتیش (بەها) و نرخەکەی کەمدەکات بەهۆی ئەو لێخوڕین، کۆن بوون، ئەمە بێجگە لەوەی هەمان ئەو ئۆتۆمبیلە پێشتر دوو جار باجی لێ وەرگیراوە، جاری یەکەم کاتێک هاتووەتە ناو هەرێمی کوردستان و جاری دووەمیش لە رێگەی وەرگرتنی باجی دەرامەت لەو پێشانگا و کۆمپانیایانەی کە کاریان کڕین و فرۆشتنی (ئۆتۆمبیل)ە".  مانگی رابردوو لە چوارچێوەی رێکخستنەوەی باجدا، حکومەتی هەرێمی کوردستان باجی خستە سەر ئۆتۆمبێلی تایبەت.   کەمال وەرتی، بەڕێوەبەری گشتیی باجەكان و خانووبەرەی میری رایگەیاند، دانانی باج لەسەر ئۆتۆمبێل، تەنیا ئۆتۆمبێلە گرانبەهاكان دەگرێتەوە، نەك ئۆتۆمبێلی ئاسایی كە زۆرینەی خەڵك لە كوردستاندا هەیانە.