د. ئەحمەد سەفار، بڕیاردەری لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، حکومەت لیژنەی ئامادەکردنی رەشنووسی بودجەی ساڵی ٢٠٢٢ی لە بەشی بودجەی گشتی لە وەزارەتی دارایی پێکهێناوە. لێژنەکە مانگی رابردوو دەستبەکاربووە، بەڵام تائێستا هیچ زانیارییەک لەبارەی گەیشتنی پرۆژە یاسای بودجەدی ساڵی ٢٠٢٢ بۆ پەرلەمان نییە.  بڕیاردەری لیژنەی دارایی لە پەرلەمانی عێراق  دەڵێت: "ئەگەر رەوشەکە گۆڕانی بەسەرداهات و هەڵبژاردن دواخرا، ئەوە پرۆژەیاسای بودجەی ٢٠٢٢ رەوانەی پەرلەمان دەکرێت بۆ ئەوەی گفتوگۆی لەسەر بکرێت". بەڵام سەفار پێشبینی دەکات پرۆژەیاسای بودجەی ٢٠٢٢ لە پەرلەمان پەسند نەکرێت بەهۆی هەڵبژاردن و پێکهێنانی حکومەتی نوێ، ماوەی پێکهێنانی حکومەت و دەستبەکاربوونی پەرلەمانتارانی نوێ، کە ئەمانە نزیکەی ساڵێک دەخایەنێت.   سەبارەت بە ژمێرەی کۆتایی، بڕیاردەری لیژنەی دارایی پەرلەمان گوتی، نە پەرلەمان و  نە وەزارەتی دارایی هیچ لەبارەی چارەنووسی ژمێرەی کۆتایی نازانن. چارەنووسی فرۆشی زیادەی نەوت نازانرێت. کەسیش ژمێرەی کۆتایی نازانێت. لە یاسای بودجەی ساڵی ٢٠٢١ نرخی نەوت بە ٤٥ دۆلار دیاریکرابوو، بەڵام ئێستا نرخی هەر بەرمیلێک نەوت بە ٧٦ دۆلارە. داهاتی نەوت نزیکەی چوار ملیار دۆلار بوو مانگانە، بەڵام ئێستا لە ٦ ملیار دۆلار زیاترە.