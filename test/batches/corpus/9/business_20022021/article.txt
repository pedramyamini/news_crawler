دابەزینی نرخی نەوت بەشێوەیەکی سەرەکی پەیوەندی بە لەکارکەوتنی پاڵاوگەکانی ئەمریکا هەیە، پاڵاوگەکانی تێکساس بەهۆی شەپۆلی سەرما و بەفربارینەوە لەکارکردن وەستابوون و نرخی نەوت بەرزببووەوە، بەڵام رۆژی هەینی، کارەبا بۆ زۆربەی پاڵاوگەکان گەڕایەوە.  ١٨ ـی ئەم مانگە نرخی نەوت ئاستێکی پێوانەیی تۆمارکرد بەراورد بە ساڵی رابردوو و، نرخی بەرمیلێک نەوتی برێنت گەیشتە ٦٥ دۆلار کە بەرزترین ئاستی ١٤ مانگی رابردوو بوو.   لە ساڵی ٢٠٢٠ خواست لەسەر نەوتی خاو بە رێژەی ٣٠ % دابەزی، ئەوەش بەهۆی کاریگەرییەکانی بڵاوبوونەوەی ڤایرۆسی کۆرۆنا بە جیهاندا، بەڵام لەگەڵ پەسندکردنی ڤاکسینەکانی کۆرۆنا، نرخی نەوت کەم کەم بەرزدەبێتەوە. لە مانگی نیسانی ساڵی ٢٠٢٠ یشدا بەهۆی لێکەوتەکانی ڤایرۆسی کۆرۆنا، نرخی بەرمیلێک نەوتی رۆژئاوای تەکساس بۆ - ٣٧ دۆلار دابەزی.  تۆم لی، سەرۆکی بەشی توێژینەوە لە ئینستیتیوتی فەندسترات بە بلوومبێرگی گوتووە، چاوەڕێ دەکرێت لە ئەمساڵدا ئەگەر نرخی نەوت بگاتە ٨٠ دۆلار بۆ هەر بەرمیلێک، ئەوا بازاڕی وزە ٦٦ % قازانجەکانی زیاد دەکات و ئەو رێژەیەش بەردەوام بێت لە بەرزبوونەوە.   ئیرینا سلاڤ، شرۆڤەکاری ئابووری و نووسەر لە ئۆیەڵ پرایس پێی وایە، تاوەکو شەپۆلی سەرما لە ئەمریکا بەردەوام بێت و پاڵاوگەکان بە بەستوویی بمێننەوە، نرخی نەوت زیاتر بەرزدەبێتەوە. بەپێی پێشبینییەکانی کەشوهەواش، شەپۆلی سەرما و بەفر تاوەکو چەند رۆژێکی دیکە لە تێکساس بەردەوام دەبێت و چاوەڕوان دەکرێت دۆخەکە ئاسایی بێتەوە.   سعودیە کە گەورەترین وڵاتی هەناردەکاری نەوتی جیهانە رایگەیاندبوو، لە مانگەکانی شووبات و ئادار رۆژانە یەک ملیۆن بەرمیل بەرهەمهێنانی نەوت کەمدەکاتەوە، ئێستاش چاوەڕوان دەکرێت ئەو کەمکردنەوەیە درێژنەکاتەوە و بەرهەمهێنانی زیاد بکاتەوە. ئەوەش کاریگەری لەسەر نرخی نەوت دەبێت، بەڵام ئەو زیادکردنە رەنگە لە مانگی نیسانەوە دەستپێبکات.