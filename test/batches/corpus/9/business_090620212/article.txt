زەنگەنە رایگەیاند، "هەناردەکردنی گازی سرووشتی لە حکومەتی حەسەن رووحانی، سەرۆککۆماری ئێران دوو هێندە زیادیکردووە" و، جەختی لەوە کردەوە کە ئەگەر بیانەوێت گازی زیاتر هەناردەبکەن، رێگەچارەیەکیان نییە جگە لەوەی کە باشتر گاز بەکاربهێنن و رێگری لە بەفیرۆدانی بکەن.  وەزیری نەوتی ئێران جەختی لەوە کردەوە کە بۆ پاراستن و هێشتنەوەی کێڵگەی گەورەی "پارسی باشوور" لەو وڵاتە پێویستیان بە ٥٠ ملیار دۆلار وەبەرهێنانە.  سەبارەت بە پرسیاری نوێنەرێکی پەرلەمانی ئێران لەسەر هۆکاری بەفیرۆدانی گازی هاوەڵ لەگەڵ نەوت لە کێڵگە نەوتییەکاندا، وەزیری نەوتی ئێران رایگەیاند، کۆکردنەوە و چارەسەرکردنی گازی کێڵگە نەوتییەکان کە ئێستا دەسووتێنرێن بە بڕیاری ئەنجوومەنی وەزیران دراوە بە کەرتی تایبەت و کەرتی تایبەت لەو بارەیەوە ئاوەڵایە، بەڵام ئەم کارە لەرووی تەکنیکییەوە کارێکی ئەستەمە و پێویستی بە سەرمایەیەکی زۆریشە.  سەبارەت بە هەناردەکردنی گازی سرووشتی لەلایەن ئێرانەوە بۆ وڵاتانی دراوسێ، وەزیری نەوتی ئێران جەختی لەوە کردەوە کە بە گشتی ئەوان پێیانوایە لە جیاتی هەناردەکردنی گاز دەبێت لە پیشەسازیی ناوخۆدا بەکاربهێنرێت و لە کارگەکانی پێترۆکیمیاییدا بەکاربهێنرێت تاوەکو ئەوەی هەناردەبکرێت. زەنگە هەناردەکردنی گازی لەلایەن ئێرانەوە بە خام فرۆشتن لە قەڵەمدا و رایگەیاند، جگە لەوەی کە باشتر گازەکە لە ناوخۆ بەکاربهێنرێت، هەناردەکردنی گازیش کۆمەڵێک کێشەی خۆی هەیە کە زیاتر سیاسین.  وەزیری نەوتی ئێران هەروەها ئاماژەی بەوەدا کە حکومەتی ئێران ساڵانە بەبڕی ٣٥ ملیار دۆلار پاڵپشتی لە نرخی گازی سرووشت دەکات کە دەیداتە هاووڵاتیان.  ناوبراو رایگەیاند کە ئێستا ناتوانن هیچ دەستکاری نرخەکان بکەن و حکومەت ناتوانێت پاڵپشتییەکانی بۆ نرخی گازی سرووشتی لادات.  ئێران لە دوای رووسیا خاوەی دووەمین یەدەکی گازی جیهانە و ساڵانە ١ ملیار مەتری سێجا گازی سرووشتی بەرهەمدەهێنێت.