عودەی عەواد، پەرلەمانتاری هاوپەیمانیی فەتح رایگەیاند، پەرلەمانتارانی کوتلە جیاوازەکان، دەستیان بە کار کردووە بۆ راگرتنی بڕیاری ئەنجوومەنی وەزیران تایبەت بە خەرجکردنی بڕی ٢٠٠ ملیار دیناری مانگانە بۆ حکومەتی هەرێمی کوردستان لە ١/١/٢٠٢١ وە.  بەگوتەی ئەو پەرلەمانتارەی شیعە، ناردنی ئەو پارەیە: "پێچەوانەی ماددەی ١١ی یاسای بودجەی عێراقە. پێشلکردنی دەستوور و یاسای عێراقە، ناکرێت بێدەنگ بن، ئەمە یاریکردنە بە چارەنووسی دەوڵەتی عێراق".   عودەی عەواد، کە هاوکات پەرلەمانتاری فراکسیۆنی سادیقونی سەر بە عەسائیب ئەهلحەقە بە سەرۆکایەتیی قەیس خەزعەلی جەخت لەوەدەکاتەوە، لە دادگای باڵای فیدرالی سکاڵا تۆمار دەکەن، تانە لەو بڕیارەی ئەنجوومەنی وەزیران دەدەن.   عودەی عەواد دەڵێت: "ئەو بڕیارە پێچەوانەی یاسا و دەستوورە، سەرپێچیکردنی راشکاوانەی یاسای بودجەیە. جموجۆڵی پەرلەمانیش ناوەستێت تاوەکو ئەو بڕیارە هەڵدەوەشێتەوە، کە ئەجێندای سیاسی لەپشتە".   هەر لەوبارەوە، مەنسوور بعێجی، پەرلەمانتاری هاوپەیمانیی دەوڵەتی یاسا بە سەرۆکایەتی نووری مالیکی لە راگەیێندراوێکدا جەخت لەوەدەکاتەوە، هەر بڕە پارەیەک لە دەرەوەی رێککەوتنی جێگیرکراوی نێو یاسای بودجە خەرج بکرێت، بردنی پارەی پارێزگاکانی دیکەیە و لێی بێدەنگ نابن.   بەگوتەی پەرلەمانتارەکەی دەوڵەتی یاسا، حکومەتی هەرێمی کوردستان خاوەخاو لە رادەستکردنی ئەوە دەکات، کە رێککەوتنی لەسەر کراوە، پابەندی رێککەوتنەکە نەبووە و هیچ داهاتێکی رادەستی حکومەتی فیدرالی نەکردووە.   مەنسوور بعێجی گوتیشی: "خەرجکردنی پشکی هەرێمی کوردستان بە ئەسەر رەجعی (لە ١/١/٢٠٢١)، لە کاتێکدا پابەندنەبووە و یەک دیناریشی رادەستی حکومەتی فیدراڵی نەکردووە، ئەمە بردنی پارەی پارێزگاکانی دیکەیە، بەهیچ شێوەیەک ناکرێت لێی بێدەنگ بین".  پەرلەمانتارەکەی دەوڵەتی یاسا رەتیکردەوە کە ئەوان دژی ناردنی بەشەبودجەی هەرێمی کوردستان بن، بەڵام دەڵێت: "پێویستە حکومەتی هەرێمی کوردستان پابەندی یاسای بودجە بێت، ئەوەی لەسەریەتی رادەستی حکومەتی فیدراڵی بکات وەک پارێزگاکانی دیکە، بۆ ئەوەی پشکی خۆی وەربگرێت، بەدەر لەوە کارێکی قبوڵکراو نییە".  د. جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند: "بەرپرسانی بەغدا هیچ قسەیەکیان لەبارەی ئەو ٢٠٠ ملیار دینارەوە نەکردووە و هەر بەرپرسانی هەرێمی کوردستانن لەم بارەیەوە قسە دەکەن. ئەگەر مانگانە ٢٠٠ ملیار دینار بدەنە هەرێمی کوردستان، ئەوە مانای وایە لە چوارچێوەی یاسای بودجە دەرچوون، چونکە یاسای بودجە دەڵێت دەبێت هەرێمی کوردستان ٢٥٠ هەزار بەرمیل نەوت بە نرخی سۆمۆ رادەستی عێراق بکات. نرخی سۆمۆیش نرخێکی جێگیر نییە؛ هەر رۆژەی نرخێکە و زیاد و کەم دەکات. "  رۆژی چوارشەممە ١٦ - ٠٦ - ٢٠٢١ مەسرور بارزانی، سەرۆکوەزیرانی هەرێمی کوردستان لە تویتەر پەیامێکی بڵاوکردەوە و رایگەیاند: "خۆشحاڵم رایبگەیێنم كە گەیشتووینەتە رێککەوتنێك به‌شه بودجه‌ی هەرێمی کوردستان بگه‌ڕێندرێته‌وه"، ئه‌وه‌ش لە مانگی یەکی ئەمساڵەوە تاوەکو ئێستا حيساب دەکرێت.  جەمال کۆچەر گوتی: "ئێمە نازانین لەسەر چ بنەمایەک ئەوە لەلایەن بەرپرسانی هەرێمی کوردستانەوە بڵاوکراوەتەوە و ناویان ناوە رێککەوتن. ئێمە نازانین ئاخۆ ئەو رێککەوتنە لەسەر بنەمایەکی یاساییە یان نا! پێویستە حکومەتی هەرێمی کوردستان و حکومەتی عێراق بۆ هاووڵاتییەکانیانی روونبکەنەوە. "  بەپێی ئەو زانیارییانەی دەست رووداو کەوتوون، وەزارەتی دارایی عێراق مانگانە ٢٠٠ ملیار دینار بۆ پێدانی شایستەی مووچەی فەرمانبەرانی هەرێمی کوردستان خەرج دەکات، ئەمەش دوای تەواوبوونی وردبینیکردنی داتاکانی تایبەت بە داهاتی نانەوتی لەلایەن دیوانی چاودێریی دارایی فیدراڵی بە هاوئاهەنگی لەگەڵ دیوانی چاودێریی دارایی هەرێمی کوردستان.  د. بەهار مەحموود، ئەندامی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند: "بەپێی یاسای بودجەی ٢٠٢١ دەبێت هەردوو حکومەتی هەرێمی کوردستان و عێراق پابەندبن بە جێبەجێکردنی ماددەی ١١ی تایبەت بە پشکی هەرێمی کوردستان. ئەگەر هەرێمی کوردستان پابەندبێت بە جێبەجێکردنی بڕگەکانی ماددەکە، ئەوا ناردنی پشکی هەرێمی کوردستان لەلایەن حکومەتی عێراقەوە کارێکی یاساییە، بەڵام ئەگەر هەرێمی کوردستان پابەند نەبووبێت، ئەوا ناردنی ئەو پشکە نایاساییە. "  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.