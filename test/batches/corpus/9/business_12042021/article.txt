حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاو بە تۆڕی میدیایی رووداوی راگەیاند، ئەمڕۆ وەزارەتی کشتوکاڵ کۆدەبێتەوە و لە کۆبوونەوەکەدا بەڕێوەبەرایەتی کشتوکاڵی پارێزگاکان راپۆرتی خۆیان لەبارەی وشکەساڵی و دۆخەکە بە گشتی رادەستی وەزارەت دەکەن و لەژێر رۆشنایی ئەو راپۆرتانە، پلانێک بۆ رووبەڕووبوونەوەی ئەگەری وشکەساڵی دادەڕێژن.  لە ماوەی هەفتەیەکدا ئەوە دووەمجارە وەزارەتی کشتوکاڵ پرسی ئەگەری وشکەساڵی تاوتوێدەکات. رۆژی ٦ - ٤ - ٢٠٢١ وەزارەتی کشتوکاڵ کۆبووەوە، وەزیری کشتوکاڵ سەرجەم  فەرمانگەکانی وەزارەتی کشتوکاڵ و سەرچاوەکانی ئاوی ڕاسپارد کە راپۆرتی خۆیان ئامادە بۆ کۆبوونەوەی ئەنجوومەنی راوێژکاری ئامادە بکەن.  بێگەرد تاڵەبانی، وەزیری کشتوکاڵ و سەرچاوەکانی ئاو رایگەیاند، ناتوانین بەبێ گەڕانەوە بۆ رای پسپۆڕان وشکەساڵی رابگەیێینین، چونکە بارانبارین لە ناوچەیەک بۆ ناوچەیەکی دیکەش جیاواز بووە.  لەبارەی گرتنەوە و گۆڕینی رێڕەوی ئەو سەرچاوە ئاوییانەی لە ئێرانەوە دەڕژێنە هەرێمی کوردستان، وەزیری کشتوکاڵ و سەرچاوەکانی ئاو گوتی: " یاداشتێکمان پێشکێشی کونسوڵخانەی ئێران لە هەرێمی کوردستان کردووە بەهۆی کەمکردنی ئەو ئاوەی کە لە خاکی ئێرانەوە دێتە هەرێمی کوردستان، بەتایبەت ئاوی زێی بچووک و سیروان".  رەحمان خانی، بەڕێوەبەری بەنداوی دەربەندیخان بە رووداوی راگەیاند، هاتنی ئاو بۆ هەرێمی کوردستان لە رێگەی رووبارەکانەوە ٦٠ % کەمیکردووە، ناوچەی گەرمیانیش لەم ساڵانەی دوایی بەهۆی بەنداو و گۆڕینی رێڕەوە ئاوییەکانەوە زیانی زۆری بەرکەوتووە.  هاوکات ئەکرەم ئەحمەد، بەڕێوەبەری گشتیی بەنداو و کۆگاکانی کۆکردنەوەی ئاوی هەرێمی کوردستان پێشتر بە تۆڕی میدیایی رووداوی راگەیاندبوو، زەنگە مەترسیدارەکەی وشکەساڵی لێیداوە و قەیرانی ئاو دروست دەبێت. بۆیە دەبێت حکومەت پلانی خۆی هەبێت، "ئەگەر حکومەت بەخۆی نەکەوێت کە ماوەی پێنج ساڵی لەبەردەستدایە بۆ ئیدارەدانێکی رێکی ئاو، کە ئەویش لە رێگەی دروستکردنی کۆمەڵێك پرۆژەی ستراتیژییەوە دەبێت، قەیرانی ئاو تەنگمان پێهەڵدەچنێت".