ئەحمەد سەفار، بڕیاردەری لیژنەی دارایی پەرلەمانی عێراق بە رادیۆی رووداوی راگەیاند: "جێبەجێنەکردنەکەی [رێککەوتنی هەولێر و بەغدا] پەیوەندیی بە پەرلەمانەوە نییە، چونکە بابەتێکی هونەرییە و دەبوو لیژنەیەکی هاوئاهەنگی دروست بکەن. پرسەکە کەمیی نەوت و نەناردنی نییە، بەڵکو بابەتەکە ژمێرەییە. دەبێت هەرێمی کوردستان ئەو بڕە پارەیە دیاری بکات کە دەبێت رادەستی بەغدای بکات. ئیدی دوای ئەوەیش بەغدا پابەند دەبێت کە بەشە بودجەکەی بنێرێت. "  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  ئەحمەد سەفار گوتیشی: "پرسەکە چارەسەر بووە و بودجەی گشتیی ئەمساڵی عێراق گەلێک روونە، بەڵام نازانم بۆچی ئەم خەمساردییە هەیە! ئەوە چل رۆژ بەسەر پەسندکردنی پرۆژەیاسای بودجەدا تێپەڕیوە کە دەبوو هەر لە رۆژی دوای پەسندکردنیەوە جێبەجێ بکرێت، کەچی تاوەکو ئێستا جێبەجێ نەکراوە. هەردوو حکومەتی عێراق و هەرێمی کوردستان دەیانتوانی هەر لە رۆژی دووەمەوە دەست پێبکەن. "  بەپێی ماددەی ١١ ـی یاسای بودجەی ئەمساڵ، دەبێت هەرێمی کوردستان بە لای کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، دەبێت حکومەتی هەرێمی کوردستان بە لای کەمەوە رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات. هاوکات دەبێت ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.  بڕیاردەری لیژنەی دارایی عێراق ئاماژەی بەوە دا: "ئەو بڕە پارەیەی هەرێمی کوردستان دەبێت بینێرێت مانگانە ئەژمار دەکرێت. دەبێت دیار بێت کە لەو مانگەدا نەوتی بە چەند فرۆشتووە تا کۆی گشتیی نرخی ٢٥٠ هەزار بەرمیل نەوت دیاری بکرێت، ئەوجا داهاتی نانەوتییش دیاری بکات و ئەوەیش دەستنیشان بکرێت کە مانگانە قەرزی بانکی بازرگانیی عێراق لەسەر حکومەتی هەرێمی کوردستان چەندە. لە بەرامبەر ئەم سێ خاڵەدا بەشە بودجەی هەرێمی کوردستان دەنێردرێت. "  بە گوتەی ئەحمەد سەفار، نەناردنیشی لەبەر ئەوەیە کە لیژنەی بۆ دروست نەکراوە کە دەبێت لە هەردوولا بێت لە وەزارەتەکانی دارایی عێراق و هەرێمی کوردستان لەگەڵ دیوانی چاودێریی دارایی. ئەگەر هەر لە رۆژی دوای پەسندکردنی بودجەوە ئەو لیژنەیە پێکبهێنرایە، بچوونایەتە بەغدا و هاوئاهەنگی و ژمێرەکانیان بکردایە، جێبەجێکردنی گەلێک ئاسان بوو.  حکومەتی هەرێمی کوردستان لە ناوەڕاستی هەفتەی رابردوودا رایگەیاند کە نووسراوێکیان بۆ دیوانی چاودێریی دارایی عێراق ناردووە بە مەبەستی دانانی پلانی هاوبەش بۆ وردبینیکردنی داهاتەکان.  ئەحمەد سەفار گوتیشی: "لە راستیدا ئێمە نازانین چی لەناو هەردوو حکومەتی عێراق و هەرێمی کوردستاندا دەگوزەرێت. باشترە هەتا زووە ئەو لیژنەیە دروست بکرێت و بچێتە بەغدا. ئەو پرسە بە کاژێرێک چارەسەر دەبێت کە ئەو لیژنەیە دروست بکرێت و حکومەتی هەرێمی کوردستان دوو نوێنەری خۆی لە سۆمۆ و لە وەزارەتی دارایی عێراقدا هەبێت تا بەدواداچوون و هاوئاهەنگی بکەن. هۆکاری نەناردنی پشکی هەرێمی کوردستان نەبوونی پارەی پێویست نییە، بەڵکو ئێستا دۆخی دارایی عێراق زۆر باشە. "  قەبارەی بودجەی فیدراڵیی ساڵی ٢٠٢١ی عێراق زیاتر لە ١٢٩ تریلیۆن دینارە، بەشە بودجەی هەرێمی کوردستان لە بودجەی فیدراڵیدا بە ١١ تریلیۆن و ٤٨٢ ملیار و ٣٩٤ ملیۆن دینار دیاریکراوە.