حەمید نایف، گوتەبێژی وەزارەتی کشتوکاڵی عێراق بە تۆڕی میدیایی رووداوی راگەیاند: "ئێمە وەکو جووتیاری عێراقی مامەڵە لەگەڵ جووتیارانی هەرێمیش دەکەین و ئابوورییەکی هاوبەشمان هەیە، پلانی ئێمە وەکو وەزارەتی کشتوکاڵ پارێزگاریکردنە لە بەرهەمی خۆماڵی، ئەمەش وەکو پاڵپشتییەک بۆ جووتیاران بۆ ئەوەی بەردەوامبن لەسەر بەرهەمهێنان و دوورکەوتنەوە لە هاوردەکردنی بەروبوومی بیانی، بۆیە نامانەوێ هەموو دەروازە سنوورییەکان بۆ هاوردەکردنی بەروبوومی کشتوکاڵی و ئاژەڵی کراوەبن".  حەمید نایف گوتی: "بەرهەمی نێوخۆیی سەرەڕای سوودە ماددییەکەی، تامیشی خۆشترە، بەڵام ئەو بەروبوومەی لە هەرێمەوە دێت کێشەیەکی گەورەیە بۆ جووتیارانی ناوەڕاست و باشووری عێراق، چونکە لە عێراق سەرجەم دەروازە سنوورییەکان بە رووی بەرهەمە کشتوکاڵییەکاندا داخراون، بەڵام چەند دەروازەیەکی سنووری لە هەرێمی کوردستان کە لەژێر کۆنترۆڵی حکومەتی عێراقدا نین کراوەن، ئەمەش بووەتە کێشەیەکی گەورە".  لەبارەی دانانی بازگە و وەرگرتنی باج لەلایەن حەشدی شەعبییەوە لەنێوان پارێزگاکانی هەرێمی کوردستان و عێراق، گوتەبێژی وەزارەتی کشتوکاڵ ئاماژەی بەوەکرد، حەشدی شەعبی هیچ پەیوەندییەکی بە وەرگرتنی باج یان رێگریکردن لە هاوردە نییە، ئەوەی هەیە فەرمییە و حکومەتی عێراق بڕیاری لێداوە.  گوتەبێژی وەزاتی کشتوکاڵی عێراق دەشڵێت: "ئەگەر دەروازە سنوورییەکانی هەرێم کۆنترۆڵبکرێن گرفتەکان چارەسەر دەبن. ئێمە دەمانەوێت بەرهەمی سلێمانی و هەولێر بگاتە پارێزگاکانی دیکە، بەڵام بەو مەرجەی دەروازە سنوورییەکان بە رووی بەرهەمە کشتوکاڵییەکاندا دابخرێن، چونکە ئێمە بەرهەمی نێوخۆییمان دەوێ نەک هاوردەکراو".  حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاو بە رووداوی گوت: "لە بازگەیەک بۆ بازگەیەکی دیکە جیاوازی هەیە. ئێمە بەردەوام لەسەر هێڵین بۆ ئەوەی کە کێشەکە چارەسەر بکەین، چەند رۆژێک لەمەوبەر داوای ئەو بەرهەمانەیان کردووە کە ئێمە لێمان زیادە، ئێمەیش لیستمان پێدوان و کێشەکە لە چارەسەرکردندایە. "