هەرچەندە کۆرۆنا وەک هەموو شوێنێکی دیکەی جیهان، زیانی لە ئاراستەی بازرگانیی نێوان هەرێمی کوردستان و فەرەنسا دا، بەڵام بازرگانانی هەرێمی کوردستان بەنیازن کاروباری بازرگانی لەگەڵ فەرەنسا پتەوتر بکەن، بەتایبەتی دوای ئەوەی بەربەستەکانی هاتووچۆ، چ لە هەرێمی کوردستان و چ لە فەرەنسا لە ئەمساڵدا ئاسانکراون.  فەرەنسا ١٤ ـیەمین هاوبەشی بازرگانیی هەرێمی کوردستانە. کۆمپانیا فەرەنسییەکان لەگەڵ کۆمپانیا ناوخۆییەکان نزیکەی سێ ملیار دۆلار وەبەرهێنانیان لە عێراق و هەرێمی کوردستان کردووە کە بە زۆری وەبەرهێنانەکان لە هەرێمی کوردستانن. ئەو کاڵایانەی کە لە فەرەنساوە هاوردەی هەرێمی کوردستان دەکرێن، بریتین لە ئۆتۆمبێل، ماددەی خۆراکی، کەرەستەی بیناسازی و پیشەسازی و ماددەی جوانکارین.  فەرەنسا دوای ئەڵمانیا دووەم هێزی گەورەی ئابووری ئەوروپایەوە حەوتەمین هێزی ئابووری جیهانە. پێشخستن و پەرەپیدانی پەیوەندییە بازرگانییەکان لەنێوان هەرێمی کوردستان و فەرەنسا دەتوانێت کاریگەری گەورە لە کەرتە ئابوورییەکانی هەرێمی کوردستان بەتایبەتی پیشەسازی و وزە دابنێت.   کۆمپانیای تۆتاڵ ئێنێرجی کە یەکێکە لە گەورەترین کۆمپانیا نەوتییەکانی جیهان جگە لەوەی لە کەرتی وزەی عێراق وەبەرهێنانی نوێی کردووە، بەنیازە کێڵگەی گازی رەتتاوی لە باشووری عێراق پەرەپێبدات، هاوکات خاوەنی ١٨.٥ % ـی پشکەکانە لە کیڵگەی سەرسەنگ و بە هاوبەشی لەگەڵ کۆمپانیای HKNـی ئەمریکی سەرقاڵی پەرەپێدان و پێشخستنی ئەو کێڵگەیەن.   کۆمپانیای تۆتاڵ و هاوبەشەکەی بەنیازن بەرهەمهێنانی نەوت لە کێڵگەی سەرسەنگ بەرزبکەنەوە بۆ رۆژانە ٥٠ هەزار بەرمیل نەوت.