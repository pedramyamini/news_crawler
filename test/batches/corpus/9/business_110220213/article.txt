DNO لە ماوەی رابردوودا رۆژانە ١٥ هەزار بەرمیل نەوتی لە جۆری "API ٤٠ " لە کێڵگەی باشیک - ١ و "API ٢٢ " لە زەرتک - ١ بەرهەم هێناوە.  لە تشرینی دووەمی ساڵی ٢٠٢٠ ـدا ئەو کۆمپانیا نەرویجییە رایگەیاند لە رێگەی هەڵکەندنی چەند بیرێکەوە لە مۆڵەتی باشیک نەوتیان دۆزیوەتەوە کە لە یەکێک لە بیرەکاندا رۆژانە بە شێوەی هێزی سرووشتی زیاتر لە ٣٠٠٠ هەزار بەرمیل نەوت بەرهە مدێت و لە بیرێکی دیکەدا رۆژانە ١٠٠٠ بەرمیل نەوت بەرهەم دێت کە نەوتەکەیان لە جۆری سووکە.  لە ساڵی ٢٠٢٠ ـدا بە دووریی ١٥ کیلۆمەتر لە بیری باشیک - ٢ لە ناوچەی زەرتک DNO لە رێگەی هەڵکەندنی بیرێکی دیکەوە دەستی کرد بە بەرهەمهێنانی دوو هەزار بەرمیل نەوتی رۆژانە لە جۆری نەوتی مامناوەند "API ٢٢. "  کۆمپانیاکە وای دەخەمڵێنێت لەو سێ ناوچەیەی لە مۆڵەتی باشیک نەوتی دۆزیوەتەوە کە بە تێکڕا ١١٢ ملیۆن بەرمیل نەوتیان تێدایە، توانای بەرهەمهێنانی هەیە.  بیژەن مزەفەر رەحمانی، بەڕێوەبەری جێبەجێکاری کۆمپانیای DNO رایگەیاند: "بە زیادکردنی پشکەکانمان لە مۆڵەتی باشیک، ئێستا دەتوانین تواناکانمان زیاتر پیشان بدەین ئەوەش دوای سەقامگیربوونەوەی نرخی نەوت و وەرگرتنی هەقدەستەکانمان لە حکومەتی هەرێمی کوردستان، بۆیە هەوڵەکانمان بۆ بەدەستهێنانی دەرفەتی نوێ زیاد دەکەین. "  ئەو پشکانەی DNO  لە مۆڵەتی باشیک لە ئیکسۆن مۆبیلی کڕیون رووبەڕەکەیان ٣٢٤ کیلۆمەتر دووجایە و بە دووریی ٦٠ کیلۆمەتر دەکەوێتە رۆژئاوای هەولێر و ٢٠ کیلۆمەتر رۆژهەڵاتی موسڵ. هاوکات حکومەتی هەرێمی کوردستانیش خاوەنی ٢٠ % ـی پشکەکانی مۆڵەتی باشیکە.  جگە لە مۆڵەتی باشیک، کۆمپانیای DNO لە مۆڵەتەکانی تاوکێ و پێشخاپوور لە هەرێمی کوردستان وەبەرهێنان دەکات کە کۆی بەرهەمهێنانی نەوتی لە تاوکێ لە ساڵی ٢٠٢٠ مدا رۆژانە ١١٠ هەزار و ٣٠٠ بەرمیل نەوت بووە.