وەزارەتی بازرگانیی عێراق لە راگەیێندراوێکدا بڵاویکردەوە، بڕیاریانداوە بە خەرجکردنی ٢٦١ ملیار دینار، ئەوەش وەک شایستەی دارایی جووتیاران و هەفتەی داهاتووش ئەو بڕە پارەیە دەخەنە سەر ئەژمارە بانکییەکان.  نەوزاد شێخ کامل، بەڕێوەبەری گشتیی بازرگانیی هەرێمی کوردستان بە تۆڕی میدیایی رووداوی راگەیاند، لەو ٢٦١ ملیار دینارە، نزیکەی ١٣ ملیار دیناری بەر هەرێمی کوردستان دەکەوێت و هەفتەی داهاتووش رێکارە ئیدارییەکان بۆ خەرجکردنی پارەکە دەستپێدەکەن.  لەبارەی کەمی ئەو بڕەی هەرێمی کوردستان بەراورد بە قەبارەی پارەی خەرجکراو، بەڕێوەبەری گشتیی بازرگانیی هەرێمی کوردستان گوتی، ئەمجارە هەر ئەو ١٣ ملیار دینارە بۆ جووتیارانی هەرێمی کوردستان دیاریکراوە، کە خەرج بکرێت.  کۆی گشتیی پارەی قۆناخی رابردوو کە قۆناخی حەوتەمی شایستە داراییەکانی جووتیارانی هەرێمی کوردستان  بوو بۆ ساڵی ٢٠٢٠،  ٢٢ ملیار و ٢٦٠ ملیۆن دینار بوو. هەولێر ٨ ملیار و ٥٦ ملیۆن دینار، سلێمانی ٧ ملیار و ١٧٦ ملیۆن دینار و دهۆک ٧ ملیار و ٢٨ ملیۆن دینار.   حکومەتی عێراق ٥٥٧ ملیار دینار پارەی جووتیارانی هەرێمی کوردستانی بۆ ساڵەکانی ٢٠١٤ و ٢٠١٥ و ٢٠١٦ خەرج نەکردووە، بەڵام دوای هەوڵێکی زۆر وەزارەتی بازرگانیی عێراق بڕیاری دا، ٢٦٨ ملیار دینار بنێرێت.