نرخی نەوت ئەم مانگە بەرێژەی ١٤ % دابەزیوە بەڵام بەهۆی گیرخواردنی کەشتیی ئیڤەر گیڤن، هەفتەی رابردوو لە کۆتایی داخستنی بازاڕەکانی جیهان بە رێژەی ٦ % بەرزبووەوە.   بەرەبەیانی ئەمرۆ دووشەممە هەر بەرمیل نرخی نەوتی برێنت بەرێژەی ١.٧٧ % دابەزی و بە ٦٣ دۆلار و ٤٣ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکاش بە رێژەی ١.٩٥ % دابەزی و بە ٥٩ دۆلار و ٧٨ سەنت مامەڵەی پێوەکرا.  ستێڤن ئەنەس، شرۆڤەکاری سەر بە کۆمپانیای راوێژکاری ئەگزی ترەید هۆکاری بەرزبوونەوەی نرخی نەوتی لە هەفتەی رابردوو بۆ گیرخواردنی کەشتیی ئیڤەر گیڤن گەڕاندەوە و جەختی لەوە کردەوە ئەگەر هاتوو کەشتییەکە رزگاربکرێت، نرخی نەوت بەهۆی شەپۆلی سێیەمی کۆرۆنا بەردەوام دەبێت لە دابەزین.  ئەمڕۆ دوای هەفتەیەک لە گیرخواردنی کەشتیی ئێڤەر گیڤن لە نۆکەندی سوێس، بەرەبەیانی ئەمڕۆ خرایەوە سەر رێڕەوی خۆی و سەر ئاو خرایەوە.  رۆژی سێشەممە ٢٣ - ٠٣ - ٢٠٢١، کەشتییەک کە ئاڵای پەنەمای لەسەر بوو لە نۆکەندی سوێس گیری خوارد و بزوێنەرەکەی لەکارکەوت. ژاپۆن خاوەنی کەشتییەکەیە و لە ساڵی ٢٠١٨ ـش کۆمپانیای گواستنەوەی "ئێڤە گرین"ی تایوانی خستییە بواری خزمەتکردنەوە.