د. بەهار مەحموود، ئەندامی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند، بەپێی یاسای بودجەی ٢٠٢١ دەبێت هەردوو حکومەتی هەرێمی کوردستان و عێراق، پابەندبن بە جێبەجێکردنی ماددەی ١١ی تایبەت بە پشکی هەرێمی کوردستان.   ئەندامەکەی لیژنەی یاسایی روونیکردەوە، ئەگەر هەرێمی کوردستان پابەندبێت بە جێبەجێکردنی بڕگەکانی نێو ماددەی ١١ی یاسای بودجە، ئەوا ناردنی پشکی هەرێمی کوردستان لەلایەن حکومەتی عێراقەوە "کارێکی یاساییە و هیچ کێشەیەکی نییە، بەڵام ئەگەر هەرێمی کوردستان پابەند نەبووبێت، ئەوا ناردنی ئەو پشکە نایاساییە. "  بەهار مەحموود کە هاوکات جێگری سەرۆکی فراکسیۆنی بزووتنەوەی گۆڕانە لە پەرلەمانی عێراق ئاماژەی بەوەشکرد، هەر لە بنەڕەتەوە وەک بزووتنەوەی گۆڕان باوەڕیان بەو ماددەیە نەبووە، بۆیە دەنگیان پێنەداوە، چونکە پێیانوابووە، ئەو ماددەیە تەنیا بۆ "شەرعیەتدانە بە فرۆشتنی نەوتی هەرێمی کوردستان، هەردوولاش پابەندی جێبەجێکردنی ماددەکە نابن. "  بڕیاردراوە دوای وردبینیکردن لە داهاتە نانەوتییەکانی هەرێمی کوردستان، حکومەتی عێراق مانگانە ٢٠٠ ملیار دینار بۆ هەرێمی کوردستان بنێرێت، لیژنەی دەستپاکیی پەرلەمانی عێراق لە راگەیێندراوێکدا دەڵێت: "ناردنی ٢٠٠ ملیار دینار بۆ هەرێمی کوردستان نایاساییە و پێچەوانەی ماددەی ١١ ـی بودجەی ٢٠٢١ ـە".  لە راگەیێندراوەکەی لیژنەی دەستپاکیی پەرلەماندا هاتووە: "هۆشداریی بە پەرلەمان و بانکی ناوەندی دەدەین ئەو هەنگاوە نایاساییە نەنێن".  دوای ئەو راگەیێندراوە هەردوو ئەندامی کوردی لیژنەکە جەمال شوکر و د. رێبوار کەریم، لە روونکردنەوەیەکدا راگەیێندراوەکەیان رەتکردەوە و رایانگەیاند: "ئێمە دوو ئەندامی کورد لە لیژنەی دەستپاکی لە ئەنجوومەنی نوێنەرانی عیراق، بە هەموو جۆرێك ئەو راگەیێندراوەی لیژنەی دەستپاکیی پەرلەمان رەتدەکەینەوە و پێمانوایە هاتنی پارە بۆ هەرێم هیچ گرفتێکی یاسایی نییە و لە چوارچێوەی یاسای بودجەی عێراقی ساڵی ٢٠٢١ جێی کراوەتەوە".  وەزارەتی دارایی عێراق مانگانە ٢٠٠ ملیار دینار بۆ پێدانی شایستەی مووچەی فەرمانبەرانی هەرێمی کوردستان خەرج دەکات، ئەمەش دوای تەواوبوونی وردبینیکردنی داتاکانی تایبەت بە داهاتی نانەوتی لەلایەن دیوانی چاودێریی دارایی فیدراڵی بە هاوئاهەنگی لەگەڵ دیوانی چاودێریی دارایی هەرێمی کوردستان.  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.