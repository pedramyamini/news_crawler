عەبدوڵڵا عەباس، جوتیارێکی ناوچەی گەرمیانە و دەڵێت، "زۆر زۆر کەم ئاوییە. لەسەر زەوییەکانمان هیچ بەرهەمێکمان نەچاندووە ئەگەر ساڵی رابردوو ٧٠ % بۆ ٨٠ % بەرهەممان لەسەر زەوییەکانمان چاندبێت ئەمساڵ ٣ % یش نەکراوە... ئەگەر لە گونددا کشتوکاڵت نەبێت چی دەکەیت؟، هەر جێی دەهێڵیت. "   پڕۆژەی ئاوی باڵەجۆ کە سەرچاوەکەی رووباری سیروانە، ٣٠ هەزار دۆنم زەویی لە سنووری خانەقین بەراو دەکات، بەهۆی دابەزینی ئاستی ئاوی رووباری سیروان ١٥ هەزار دۆنم زەویی گوندەکانی مێخاس ئاویان پێناگات.   گوندەکانی سنووری حاجی قەرە و قوڵە کە ژمارەیان ١٠ گوندە لە خانەقین، دەکەونە خوار پڕۆژەی ئاوی باڵەجۆ، بەهۆی کەم ئاوییەوە ئەمساڵ تووشی زیان بوون.   عەزیز نامدار، جوتیارێکی ئەو گوندانەیە و گوتی، "بێئاوییە، ئەگەر ساڵێکی دیکە بەمجۆرە بێت تەواوی [دانیشتوان] ـی گوندەکەمان چۆڵی بکات، چی بکەین؟ "  هیوا عادل، جوتیارێکی دیکە و دەڵێت، "ساڵی رابردوو بەرهەمم چاند، بەڵام زیانم لێی کرد، ئاژەڵەکانم فرۆشت تاوەکو قەرەبووی ئەو زیانانە بکەمەوە، ئەمساڵیش کردم وتم، بەشکم قەرەبووی ساڵی رابردوو بکەمەوە، ئەمساڵیش جارێکی دیکە زیانم کردەوە، لە بێ بارانیدا و بیرەکەشمان کار ناکات.    بەهۆی کەم ئاوی بەرهەمی دانەويڵە لە خانەقین ساڵانی رابردوو نزیکە ١٠٠ هەزار تۆن بوو، بەڵام کەم بووەتەوە بۆ نزیکە ١٥ هەزار تۆن.   کامەران عەبدوڵڵا، بەرێوەبەری کشتوکاڵی خانەقین بە رووداوی گوت، "هەوڵمان داوە چارەسەری کێشەی کەم ئاوی بکەین بە بیری ئیرتیوازی و چەند شتێکی دیکە تاوەکو [جووتیاران] پەرە بە کارەکانیان بدەن، یان لە رێگەی حکومەتی هەرێمی کوردستانەوە ئاوەکە بەردەمی پاک بکرێتەوە تاوەکو بگاتە شوێنی مەبەست، بەڵام وەکو پێویست نەبووە. "  ژمارەی جووتیارانی ئەو گوندانە ٢٤٥ جووتیارن بەرهەمی ساڵانەی نزیکەی هەشت هەزار تۆن دانەوێڵەیە جگە لەوەی کە زیاتر لە ٣٠ باخیان هەیە.