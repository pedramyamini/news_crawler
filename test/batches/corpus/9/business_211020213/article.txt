سندوقی نێودەوڵەتیی دراو پێشبینی دەکات گەشەی ئابووریی جیهان لە ساڵی ٢٠٢٢ هەندێک کەمتر لە ئەمساڵ دەبێت، بەڵام گەشەی ئابووریی ساڵی ٢٠٢١ یش کەمتر لەوە بووە کە پێشتر چاوەڕوان دەکرا.  لە راپۆرتەکەدا ئاماژە بەوە کراوە، بەهۆی گرانبوونی نرخی سووتەمەنی لە وڵاتانی رۆژئاوایی، ئەگەری هەیە دۆخی وڵاتانی بەرهەمهێنەری نەوت و گاز باشتر ببێت و گەشەی ئابووری تێیاندا زیاتر ببێت؛ بەڵام تایبەت بە ئێران بەهۆی دۆخی سیاسی، دۆخەکە جیاوازە و بە بەردەوامبوونی گەمارۆکان، ئابووریی ئێران هەروا لەژێر گوشاردا دەبێت.  سندوقی نێودەوڵەتیی دراو لێکۆڵینەوەی لەبارەی قەرزەکانی حکومەتی ئێران لە ماوەی چەند ساڵی رابردوودا کردووە و گەیشتووەتە ئەو ئەنجامەی کە قەرزەکانی ئێران لە ماوەی چوار ساڵی رابردوودا بەهۆی گەمارۆکانی ئەمریکا بە خێرایی زیادیکردووە و ساڵی رابردوو ٣٠ % زیاد بووە.  رێکخراوی بەرنامە و بودجەی حکومەتی ئێران بەم دواییە راپۆرتێکی بڵاوکردەوە کە پێشبینی دەکات لە ئەگەری بەردەوامیی گەمارۆکان، ئێران تاوەکو سێ ساڵی دیکە دەگاتە سنووری مایەپووچبوون، چونکە ئەگەر قەرزەکان هێندە زیاد بکات کە حکومەتی نەتوانێت بیداتەوە، حکومەت بە مایەپووچ دادەنرێت.  ئیبراهیم رەئیسی، سەرۆککۆماری ئێران لە دوایین روونکردنەوەی لەبارەی دۆخی کابینەکەی بۆ خەڵک دەڵێت، "لە ماوەی پێنج تاوەکو شەش مانگی کۆتایی کابینەی پێشوو، بەڵێنێکی زۆری داوە کە ئەمەش زیاد بووە بۆسەر کورتهێنانەکانی دیکە، بەڵام ئێمە پشتیوان بە خودا و بەشداریی خەڵک، بەدواداچوون دەکەین. شوێنەواری ئەو کێشە و گرفتانەی کە دروستکراون، کەمتر کاریگەرییان لەسەر ژیانی خەڵک هەبێت، مەگەر پرسی هەڵاوسان کە پێشتر بڕیاری لەسەر دراوە، بۆ نموونە هەموو مانگێک ئێمە جگە لە مووچەی فەرمانبەران و خەرجییەکانی حکومەت، دەبێت بە شێوەی مامناوەندی ١٠ هەزار ملیار تمەن قەرزەکانی کابینەی پێشوو بدەینەوە، ئەمەش جگە لە پارەی یارانە [هاوکاریی مانگانەی حکومەت] و خەرجییەکانی دیکە".  هەرچەند سندوقی نێودەوڵەتیی دراو باسی مایەپووچبوونی نەکردووە، بەڵام ئەو ژمارانەی کە تایبەت بە قەرزەکانی ئێران بڵاوکردوونەتەوە مەترسیدارە، کە بڕەکەی زیاتر لە ٢١ ملیار و ٢٥٠ ملیۆن دۆلارە.  سندوقی نێودەوڵەتیی دراو پێشبینیی ئەوەشی کردووە، تاوەکو کۆتایی ئەمساڵ رێژەی هەڵاوسانی ساڵانە لە ئێران ٣٩.٣ % دەبێت.