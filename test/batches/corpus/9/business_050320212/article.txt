بانکی گۆڵدمان ساکس تەنانەت پێش کۆبوونەوەکەی ئۆپێک و ئۆپێک پڵەس پێشبینییەکانی بۆ نرخی نەوت لە ئەمساڵ خستەڕوو بەجۆرێک پێشبینیدەکات لە چارەکی دووەمدا نرخی بەرمیلێک نەوت بگاتە ٧٥ دۆلار و لە چارەکی سێیەمیش بگاتە ٨٠ دۆلار.   دامین کۆرڤالین، شرۆڤەکاری بانکی گۆڵدمان ساکس لەبارەی کۆبوونەوەکەی ئۆپێک پڵەس رایگەیاند، "ئۆپێک پڵەس جارێکی دیکە تووشی سەرسووڕمانی کردینەوە بە دەستکارینەکردنی ئاستی بەرهەمهێنانی نەوت تاوەکو کۆتایی مانگی نیسان، لەکاتێکدا ئێمە پێشبینیمان دەکرد و هاودەنگییەکیش هەبوو کە ئاستی بەرهەمهێنانی نەوت بە بڕی ١.٥ ملیۆن بەرمیلی رۆژانە زیادبکرێت، بە تایبەت لەلایەن سعودیە کە لە مانگی شووباتەوە خۆبەخشانە ملیۆنێک بەرمیل نەوتی کەمتر دەخاتەڕوو".   پێش دوایین کۆبوونەوەی ئۆپێک پڵەس، قسە و باسی زۆر لەسەر ناکۆکیی نێوان سعودیەی گەورەترین بەرهەمهێنەری نەوتی نێو رێکخراوی ئۆپێک و رووسیای دەرەوەی رێکخراوەکە دەکرا کە هەندێک لە شرۆڤەکاران بە بەربەستی سەرەکییان دادەنا لەوەی ئەندامانی ئۆپێک پڵەس نەتوانن بڕیاربدەن و بەهۆیەوە بازاڕی نەوت تا ئاستێک تووشی شڵەژان بێت.   دواتر ئەنجامی کۆبوونەوەکە پێچەوانەکەی سەلماند و هاودەنگییەکی باش لەنێوان هەردوولا بەدیکرا، تەنانەت ئەلێکسەندەر نۆڤاک، جێگری سەرۆکوەزیرانی رووسیا رایگەیاند، هێشتا بازاڕی نەوت نەگەڕاوەتە دۆخی جارانی و پێویستی بە پاڵشتیی بەرهەمهێنەرانی نەوتە. ئەو هاودەنگییەی نێوان بەرهەمهێنەرانی نەوت بەتایبەت لەنێوان سعودیە و رووسیا بووەتە هاندەر بۆ بەرزبوونەوەی نرخی نەوت.  ئێستا نرخی نەوت گەڕاوەتەوە پێش سەردەمی بڵاوبوونەوەی کۆرۆنا، بەڵام هێشتا بەهۆی سستی ئابووریی هەندێ وڵات و دەستپێنەکردنەوەی گەشتە ئاسمانییەکان بۆ ئاستی پێش کۆرۆنا خواست بۆ ئەو کاڵایە بەتەواوی نەگەڕاوەتەوە پێش سەردەمی بڵاوبوونەوەی پەتای کۆرۆنا، جگە لەوەش لە هەندێ وڵات هێشتا قەدەخەی هاتووچۆ هەیە و جموجووڵی ئۆتۆمبێل و ئامێرەکانی گواستنەوە کە بزوێنەری سەرەکییان بەرهەمەکانی نەوتی خاوە لە کارکردن وەستاون.   زۆربەی ناوەندە داراییەکان پێشبینییەکانیان بۆ ئەوە دەچن، تاوەکو سێ بۆ چوار ساڵی دیکەش نرخی نەوت ئاراستەی بەرزبوونەوەیە، رەنگە تاکە رەشبینییەک هەبێت پەیوەندی بە زیادبوونی سەکۆ نەوتییەکانی ئەمریکاوە هەبێت بۆ بەرزکردنەوەی بەرهەمهێنانی نەوتی بەردین.   کۆمپانیای بەیکەر هیوزی ئەمریکی دەڵێت، لەماوەی ئەم هەفتەیەدا یەک سەکۆی نەوتی زیادیکردووە و کۆی سەکۆ نەوتی و گازییەکانی ئەو وڵاتەش کە ئێستا چالاکن ٤٠٣ دانەیە. ئاژانسی نێودەوڵەتی وزەش ٢٧ی مانگی شووبات رایگەیاند، ئاستی بەرهەمهێنانی نەوتی ئەمریکا لەدوای ئەو زیانانەی بەهۆی شەپۆلی سەرماوسۆڵە بەریکەوت بە بڕی رۆژانە ٣٠٠ هەزار بەرمیل زیادیکردووە و گەیشتووەتە ١٠ ملیۆن بەرمیل لە رۆژێکدا.