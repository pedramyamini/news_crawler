بانکی ئەمریکا رایگەیاندووە کە نرخی نەوت بۆ هەر بەرمیلێک تاوەکو کۆتایی بەهاری ساڵی داهاتوو بۆ ١٢٠ دۆلار بەرزدەبێتەوە.   هۆکاری بەرزبوونەوەی ئاستی پێشبینییەکانی بانکی ئەمریکا بۆ نرخی نەوت دەگەڕێتەوە بۆ ئەو قەیرانەی وزە کە لە جیهاندا سەریهەڵلداوە و بووەتە هۆکاری بەرزبوونەوەی نرخەکانی گازی سرووشتی، نرخی بەنزین و نرخی خەڵووز.  بانکی ئەمریکا یەک مانگ لەمەوبەر پێشبینی کردبوو کە لە ماوەی ٦ مانگدا نرخی نەوت بۆ ١٠٠ دۆلار بەرزدەبێتەوە ئەگەرهاتوو کە زستانێکی سارد رووبدات.  بانکی ئەمریکا پێیوایە کە بەرزبوونەوەی خواست بۆ نەوتی خاو لە ماوەی یەک ساڵ و نیوی داهاتوو زیاتر دەبێتە لە بڕی خستنەڕووی نەوت و لەبەر ئەوەش بە بە ئەرێنییەوە دەڕوانێتە نرخەکانی نەوت لە چەند مانگی داهاتوودا.  لە مانگی ئەیلوولی ئەمساڵ بانکەکە لە راپۆرتێکیدا باسی لە بشێوی ناو بازاڕی وزەی ئەوروپا و نەمانی یەدەگی گازی سرووشتی ئەو کیشوەرە کردبوو و رایگەیاندبوو کە بەرزبوونەوەی نرخەکانی نەوت بەردەوام دەبێت.  بانکی ئەمریکا ئێستا دەڵێت، بەرزبوونەوەی خواست بۆ گازوایل و بەنزین و سووتەمەنی فڕۆکە هاوکات لەگەڵ کەمبوونەوەی توانای پاڵاوگەکانی ئەمریکا، دەبێتە هۆکار بۆ بەرزبوونەوەی زیاتری نرخەکانی نەوت لە ساڵی داهاتوودا.  بڕیارە رۆژی پێنجشەممە بەرهەمهێنەرانی نەوتی ئەندام لە ئۆپێک و دەرەوەی ئۆپێک لەسەر داهاتووی بازاڕی نەوت کۆببنەوە.  سەرەڕای ئەوەی کە داوای زۆر دەکرێت کە بەرهەمهێنەرانی نەوت قەبارەی خستنەڕووی نەوت زیاتر بکەن، بەڵام پێناچێت گوێ لەو داواکارییانە بگرن و بڕی خستنەڕووی نەوت زیاتر لەوەی کە لەسەری ریكکەوتوون بەرزبکەنەوە.