حاکم ئەحمەد، سەرۆکی دەستەی دەستپاکی لە هەرێمی کوردستان بە تۆڕی میدیایی رووداوی راگەیاند، "پرۆژەکە پرۆژەیەکی هاوبەشە لە نێوان یەکێتیی ئەوروپا و (UNDP)، بەڵام (UNDP) لایەنی جێبەجێکارە. یەکێتیی ئەوروپا کە بەبڕی ١٥ ملیۆن یۆرۆ پاڵپشتی لە جێبەجێکردنی پرۆژەکە دەکات و پارە بۆ چالاکییەکان تەرخان دەکات کە بۆ ماوەی چوار ساڵ دەبێت. (UNDP) لەگەڵ دەزگا چاودێرییەکان لە هەرێمی کوردستان و عێراق کاردەکات، وەک دەستەی دەستپاکی هەرێمی کوردستان، دیوانی چاودێری، دەسەڵاتی دادوەریی هەردوولا و پەرلەمان و حکومەتی هەردوولا. "  سەرۆکی دەستەی دەستپاکی لە هەرێمی کوردستان ئاماژەی بەوەشکرد: "ئەمساڵ و ساڵی رابردوو زنجیرەیەک کۆبوونەوەمان لەگەڵ (UNDP) هەبوون؛ ئەوەی کە پەیوەندی بە ئێمەوە هەیە، کۆمەڵێک پرۆپۆزەڵمان ئامادەکردوون لە هەموو ئەو بوارانەی کە دەستەی دەستپاکی کاریان لەسەر دەکات. یەکێتیی ئەوروپا پارەی کاش نادات، بەڵام هاوکاری پێشکێش دەکات وەک پێدانی کەسی شارەزا. "  بە گوتەی حاکم ئەحمەد پرۆژەکە لە کۆتایی مانگی نیسان لەلایەن (UNDP) و یەکێتی ئەوروپا واژۆکراوە، رۆژی دووشەممە بە فەرمی راگەیاندنی پرۆژەکە دەستپێدەکات و بەشێک لەو پارەیەش بۆ دام و دەزگاکانی هەرێمی کوردستان تەرخان دەکرێت. سەرۆکی پەرلەمان، سەرۆکی دەستەی دادوەریی، سەرۆکی دەستەی دەستپاکی و سەرۆکی دیوانی چاودێری دارایی و سەرۆکی دیوانی سەرۆکایەتی ئەنجوومەنی وەزیران بانگهێشتی بۆنەکە کراون.  هەو لەوبارەوە، زینە عەلی ئەحمەد، نوێنەری بەرنامەی پەرەپێدانی نەتەوە یەکگرتووەکان لە عێراق جەختی لەوەکردەوە، پرۆژەکە بە هاوبەشییە لەنێوان نێردەی یەکێتیی ئەوروپا لە عێراق و بەرنامەی پەرەپێدانی نەتەوە یەکگرتووەکان لە عێراق و دام و دەزگا فیدراڵییەکانی عێراق و هەرێمی کوردستان.  هاوکات روونیکردەوە، پرۆژەکە رۆژی دووشەممە لە شاری بەغدا دەستپێدەکات، بە ئامادەبوونی نوێنەرانی یەکێتیی ئەوروپا، بەرنامەی پەرەپێدانی نەتەوە یەکگرتووەکان لە عێراق، حکومەت و پەرلەمانی عێراق، داواکاری گشتی، ئەنجوومەنی باڵای دادوەریی، دەستەی دەستپاکی فیدراڵی، هەروەها نوێنەرانی حکومەت و پەرلەمانی کوردستان و ئەنجوومەنی باڵای دادوەریی، دەستەی دەستپاکی.  نوێنەری بەرنامەی پەرەپێدانی نەتەوە یەکگرتووەکان ئاماژەی بەوەدا بەهای پرۆژەکە ١٥ ملیۆن یۆرۆیە، ئامانجییەتی سنوورێک بۆ گەندەڵی لە عێراق دابنێت. گرنگی و کاریگەری ئەو پرۆژەیە لەکاتێکدا دێت، کە ئەجێندایەکی چاکسازیی بەهێز هەیە بۆ بەرەنگاربوونەوەی گەندەڵی لە عێراق، کە ئەمەش دەبێتە هۆی باشترکردنی خزمەتگوزارییە گشتییەکان و بەهێزکردنی سەروەریی یاسا و لێپرسینەوە. هاوکات کۆتایی هێنان بە دەربازبوون لە سزا سەر تاوانی گەندەڵی، کە ئەمەش دەبێتەهۆی گەڕانەوەی متمانەی نێوان عێراقییەکان و دامەزراوە گشتییە خزمەتگوزارییەکان.