رۆژی پێنجشەممە و هەینی بەرهەمهێنەرانی نەوتی ئۆپێک پڵەس نەیانتوانی بگەنە رێککەوتن لەسەر درێژکردنەوەی رێککەوتنی نێوانیان تاوەکو کۆتایی ساڵی ٢٠٢٢.  بەپێی سەرچاوەکانی ئۆپێک هەموو ئەندامانی ئۆپێک پڵەس کۆکن لەسەر زیادکردنی مانگانە ٤٠٠ هەزار بەرمیل نەوتی دیکە بۆ ئەوەی خواست و پێداویستی نەوت لە بازاڕدا لە ماوەی یەک ساڵی داهاتوودا پڕبکەنەوە.   تەنیا وڵاتێک کە دژی درێژکردنەوەی رێککەوتنەکەیە، ئیماراتە. ئەو وڵاتە هەرچەندە لەگەڵ درێژکردنەوەیە، بەڵام داوای زیادکردنی پشکی خۆی لە بەرهەمهێنانی نەوت دەکات.   سوهەیل مەزروعی، وەزیری وزەی ئیمارات دەڵێت لە ماوەی چەند ساڵی رابردوودا قوربانیان بە ١ لەسەر ٣ی نەوتی خۆیان داوە، ئێستاش دەبێت قەرەبوو بکرێنەوە. بەڵام عەبدولعەزیز بن سەلمان، وەزیری وزەی سعودیە  دژی دەستکاریکردنە لە پشکی وڵاتان و دەڵێت بە داخەوە هەموو وڵاتانی ئۆپێک پڵەس کۆکن و تەنیا ئیمارات دژی درێژکردنەوەی رێککەوتنەکە وەستاوەتەوە.  شازادە عەبدولعەزیز لە چاوپێکەوتنێکی تەلەفزیۆنیدا جەختی لەوە کردووەتەوە، کە دەبێت رێککەوتنی نێوان ئەندامانی ئۆپێک پڵەس درێژبکرێتەوە.  رۆژی پێنجشەممەی رابردوو نرخی نەوتی برێنت دوای درێژکردنەوەی کۆبوونەوەی ئۆپێک بەرزبووەوە بۆ سەرووی ٧٦ دۆلار، بەڵام بەهۆی ناکۆکییەکانی نێوان ئەندامانی ئۆپێک، بەرزبوونەوەی نرخەکانی نەوت لە رۆژی هەینی وەستان.  هاوپەیمانیی ئۆپێک پلەس، کە سعودیە و رووسیا سەرکردایەتی دەکەن لە ماوەی چەند ساڵی رابردوودا لە چوارچێوەی چەندین رێککەوتندا بوونەتە هۆکار بۆ رێگریکردن لە داڕمانی نرخی نەوت لە بازاڕەکانی جیهاندا.