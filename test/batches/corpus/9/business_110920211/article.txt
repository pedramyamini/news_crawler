بەرپرسانی گەنجینەی ئەمریکا ئەم هەفتەیە لەگەڵ کۆمەڵێک ناوەند و کۆمپانیا و پیشەسازیی پەیوەست بە دراوە دیجیتاڵییەکان و ناوەندە داراییەکان کۆبوونەتەوە بۆ ئەوەی تاوتوێی مەترسییەکان و هەلەکانی دراوە جێگیرەکان بکەن.  قەبارەی بازاڕی دراوە دیجیتاڵییە جێگیرەکان تاوەکو رۆژی هەینی رابردوو بەرزبووەتەوە بۆ ١٢٥ ملیار دۆلار. ئەم دراوانە بەشێکن لەو دراوە دیجیتاڵییانەی کە لە چەند ساڵی رابردووەوە گەشەیەکی بەرچاویان کردووە و قەبارەی بازاڕیان گەیشتووەتە ٢ تریلیۆن دۆلار.  سەتان دراوی دیجیتاڵی ئێستا مامەڵەیان پێوەدەکرێت، بەناوبانگترینیان بیتکۆین و ئیسێریۆمە. لە نێو دراوە دیجیتاڵییەکان، دراوە دیجیتاڵییە جێگیرەکان گرنگییەکی تایبەتیان هەیە، لەبەر ئەوەی بەهای ئەو جۆرە دراوانە بەپێی دراوی راستەقینە و فیزیکی دۆلار، یۆرۆ یان یەنی ژاپۆنی دادەنرێت و لەبەر ئەوەش تا رادەیەکەی زۆر بەهاکەیان جێگیرە و وەک دراوە دیجیتاڵییەکانی دیکەی وەک بیتکۆین و ئیسێریۆم نین کە بە رێژەیەکی زۆر بەهاکانیان تەنانەت لە ماوەی یەک رۆژدا گۆڕانکای گەورە بەخۆیەوە دەبینێت.  دراوە دیجیتاڵییە جێگیرەکان لە بنەرەتدا بۆ ئەوە دروستکراون کە ببنە لینکێک لە نێوان دراوە دیجیتاڵییەکان و دراوە فیزیکی و راستەقینەکان، لەبەر ئەوە جێگەی سەرنج و بایەخی بانکە ناوەندییەکان و وەزارەتەکانی گەنجیینەی وڵاتانن.  دراوە دیجیتاڵییە جێگیرەکان لەبەر ئەوەی نرخەکانیان بەپێی نرخی دراوی فیزیکی دادەنرێت دەتوانن مەترسی بۆ بەهای دراوە راستەقینەکان دروستبکەن، ئەگەریشی هەیە بەکارهێنانی زۆری ئەو دراوانە لەلایەن هاووڵاتیان و بەکاربەرانەوە هەلی زۆر لە سیستەمی دارایی جیهان دروستبکات. ئەمە ئەو بابەتەیە کە وەزارەتی گەنجینەی ئەمریکای بەخۆیەوە سەرقاڵ کردووە.  یەکەم دراوی دیجیتاڵی جێگیر، دراوی "تێتێر"ە (Tether) کە لە ساڵی ٢٠١٤ دامەزرا و بەهاکەی نزیکەی ١ دۆلارە. کارکردنی ئەم دراوە بەم شێوازەیە، کە ئەگەر ١ دۆلار پاشەکەوت بکەیت، دەتوانی ١ تێتێری پێ بکڕیت و هەر کات کە ویستت تێتێرەکەت بفرۆشی و دەیتوانی بیکەیتەوە بە ١ دۆلارەکە. بۆ نموونە هەبوونی یەک تێتێر لەناو جزدانە ئەلیکترۆنییەکەت ئەو توانایەت پێدەدات کە دەست بە مامەڵەی ئاڵوگۆڕ و کڕین و فرۆشتنی دراوە دیجیتاڵییەکانی دیکە بکەت. هەر کاتێکیش ویستت دراوە دیجیتاڵییەکانت بگۆڕیتەوە بە دۆلاری راستەقینەی ناو هەژمارە بانکییەکەت، دەتوانی هەر لە رێگەی تێتێرەوە ئەم کارە بکەیت، بەوپێیەش دراوە دیجتاڵییە جێگیرەکان پردی پەیوەندیی بازاڕی دراوە دیجیتاڵییەکان و بازاڕی راستەقینەی ئاڵوگۆڕی دراون لە جیهاندا.  تاوەکو کۆتایی مانگی ٧ی ئەمساڵ بە بەهای ٦٢ ملیار دۆلار مامەڵە بە تێتێرەوە کراوە. لە دوای تێتێر چەندین دراوی دیجیتاڵی جێگیری دیکە دروستکران. دووەم گەورە دراوی دیجیتاڵی جێگیری لە دوای تێتێر، دراوی دۆلاری دیجیتاڵە (USD Coin)، کە قەبارەی بازاڕەکەی ئێستا نزیکەی ٢٧ ملیار دۆلارە.  دۆلاری دیجیتاڵ و تێتێر و چەندین دراوی دیکەی لەو چەشنە بەهۆی ئەوەی کە بەهاکانیان بەپێی بەهای راستەقینەی دۆلار دادەنرێت و تا رادەیەکی زۆریش جێگیرن، بووەتە پرسێکی گەورە بۆ بانکی ناوەندی و گەنجینەی ئەمریکا. زۆر ئاشکرایە ئێستا دۆلار یەکەم دراوی باوی جیهانە و زۆربەی مامەڵە نێودەوڵەتییەکانی ئاڵوگۆڕی دراو و هەروها مامەڵە بازرگانییە نێودەوڵەتییەکان بە دۆلار دەکرێت.   چەندین سەرچاوەی نزیک لە گەنجینەی ئەمریکا ئاشکرایان کردووە کە وەزارەتی گەنجینەی ئەمریکا بە یارمەتیی بانکی ناوەندی و چەندین دامەزراوەی دارایی ئەمریکا سەرقاڵی دانانی یاسا و رێسان بۆ دۆلاری دیجیتاڵی جێگیر. ئەوان دەیانەوێت بزانن مەترسییەکان و هەلەکانی ئەم جۆرە دراوانە چین و چ کاریگەرییەک لەسەر سیستەمی دارایی ئەمریکا دروستدەکەن. بۆ ئەم مەبەستەش لەگەڵ زۆرێک لەلایەنە پەیوەندیدارەکان کۆبوونەوەتەوە.  ئەو سەرچاوانە ئاشکرایان کردووە، گەنجینەی ئەمریکا لە کاتی کۆبوونەوەکانیاندا هیچ زانیارییەکان نەدرکاندووە کە ئەو یاسا و رێسا نوێیانە چۆن دەبن، بەڵکو تەنیا زانیارییان لەلایەنەکان کۆکردووەتەوە.  لە مانگی ٧ی ئەمساڵدا، جانێت یەلەن، وەزیری گەنجینەی ئەمریکا رایگەیاند حکومەتی ئەمریکا دەبێت پەلەبکات لە دانانی یاسا و رێسا بۆ دراوە دیجیتاڵییە جێگیرەکان.  کۆبوونەوەی ئەم هەفتەیەی بەرپرسانی دارایی ئەمریکا لەگەڵ لایەنە پەیوەندیدارەکانی پیشەسازیی دراوە دیجیتاڵییەکان هەر لە ئاراستەی هەوڵەکانی حکومەتی ئەمریکایە بۆ دانانی ئەو یاسا و رێسایانە.  دوو سەرچاوە لە ناو پیشەسازیی دراوە دیجیتاڵییەکان کە لە کۆبوونەوەکەی بەرپرسانی گەنجینەی ئەمریکا بەشداربوون ئاشکرایان کردووە کە پرسیاریان لێکراوە، "ئایا پێویست بە چاودێریی راستەوخۆی دراوە دیجیتاڵییە جێگیرەکان دەکات، ئەگەر هاتوو ئەم جۆرە دراوانە زیاتر باو بن؟ "  ئەو سەرچاوانە هەروەها ئاشکرایان کردووە کە بەرپرسانی گەنجینەی ئەمریکا پرسیاریان کردووە کە چۆن بنەمای دراوە دیجیتاڵییە جێگیرەکان دابڕێژنەوە. هەروەها داوای بیروڕای ئەوانیان کردووە، چی بکەن ئەگەر هاتوو خەڵکێکی زۆرتر لەمەی ئێستا روو لە کڕینی ئەو جۆرە دراوانە بکەن.  دراوە دیجیتاڵییەکان لە بنەڕەتدا بۆ ئەوە دروستبوون کە سیستەمی دارایی جیهان بە لامەرکەزی بکەن و لەژێر دەستی بانکە ناوەندییەکان و حکومەتەکان دەریبهێنن.  بەواتایەکی دیکە ئەمەی کە دەگوزەرێت شەڕی کۆنترۆڵکردنی سیستەمی دارایی جیهانە. سیستەمی دارایی جیهان کە لەلایەن بانکە ناوەندییەکان و حکومەتەکانەوە کۆنترۆڵکراوە، ئێستا رووبەڕووی پیشەسازییەکی نوێ بووەتەوە.  ئەوانەی کە سەرکردایەتیی ئەم پیشەسازییە نوێیە دیجیتاڵییە دەکەن دەڵێن سەرمایە دەبێت لەلایەن حکومەتەکانەوە نەبێت بەڵکو دەبێت لەلایەن هاووڵاتیان و کۆمەڵگەوە بێت و بەوپێیەش هەوڵدەدەن سیستەمێک دامەزرێنن و پەرەی پێبدەن کە بۆ گواستنەوەی سەرمایە و پارە چیدیکە پێویست بە بانکە ناوەندییەکان و وەرگرتنی مۆڵەتی حکومەتەکان نەبێت.  ئەمە بە واتایەکی دیکە، روویەکی دیکەی رووبەڕووبوونەوەی نێوان مۆدرنیەتە و پۆست مۆدێرنیسمە کە چەند ساڵێکە روویداوە و خەریکە گەورە دەبێت. پۆست مۆدێرنەکان لە بنەرەتدا پێیانوایە دەسەڵات لەلایەن حکومەتەکانەوە قۆرخکراوە و بۆ سەرکوتکردنی کۆمەڵگە و هاووڵاتی بەکاردێت. ئەوان دەیانەوێت دەسەڵات بدرێتە دەستی هاووڵاتی. ئێستا قەبارەی بازاڕی دراوە دیجیتاڵییەکان گەیشتووەتە ٢ تریلیۆن دۆلار. ئەوانەی کە ئێستا کۆنترۆڵی ئەو ٢ تریلیۆن دۆلارە دەکەن بەدڵنیاییەوە حکومەتەکان نین، هاووڵاتی و کۆمپانیای تایبەت و هەندێ ناوەندی دارایین کە هێشتا حکومەتەکان نازانن چۆن مامەڵەیان لەگەڵ بکەن.