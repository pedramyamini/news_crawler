بەپێی بڕیاری دادگەی نێوبژیوانیی نێودەوڵەتی، کۆمپانیای دانەگاز بە بڕی ٦٠٧ ملیۆن دۆلار قەرەبوو دەکرێتەوە.  کۆمپانیای کرێسێنت پێترۆڵیۆم کە هاوبەشی کۆمپانیای دانەگازە، لە ساڵی ٢٠٠٥ دا لەگەڵ کۆمپانیای نەوتی نیشتمانیی ئێران گرێبەستێکی بۆ ماوەی ٢٥ ساڵ واژۆکرد بۆ گواستنەوەی گازی سرووشتیی ئێران بۆ ئیمارات، بەڵام کۆمپانیای نەوتی نیشتمانیی ئێران هیچکات گازی سرووشتیی بۆ کۆمپانیای کرێسێنت دابین نەکرد.  کۆمپانیای کرێسێنت بەو هۆیەوە داوای قەرەبووی ئەو زیانانەی کرد کە لە ماوەی گرێبەستەکەدا بەریکەتووە و بەریدەکەوێت.  دادگەی نێوبژیوانیی نێودەوڵەتی ئێستا بڕیاریداوە کۆمپانیای دانەگاز بۆ قەرەبووی زیانەکانی لە ماوەی ٨.٥ ساڵی یەکەمی گرێبەستەکەی لەنێوان ساڵانی ٢٠٠٥ تاوەکو ٢٠١٤ دەبێت بە ٦٠٧ ملیۆن دۆلار قەرەبوو بکرێتەوە.  دانەگاز دەڵێت، سکاڵای دووەمین بۆ قەرەبووکردنەوەی کۆمپانیاکەیە لەبەر زیانەکانیان کە لە ماوەی ١٦.٥ ساڵ بەریاندەکەوێت و پەیوەستە بە زیانی کۆمپانیاکە لە نێوان ساڵانی ٢٠١٤ تاوەکو ٢٠٣٠.  کۆمپانیای دانەگاز رایگەیاندووە کە وەرگرتنی ٦٠٧ ملیۆن دۆلار وەکو قەرەبووی کۆمپانیاکە بە شێوازێکی بەرچاو رەوشی دارایی کۆمپانیاکە بەهێز دەکات.