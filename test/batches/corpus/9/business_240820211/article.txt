نرخی زێڕ لە کاتی داخستنی بازاڕەکان لە رۆژی دووشەممە بە رێژەی ١.٣ % بەرزبووەوە و گەیشتە ١٨٠٧ دۆلار بۆ هەر ئۆنسەیەک، بەرزبوونەوەی نرخی زێڕ رۆژی رابردوو بەهۆی دابەزینی بەهای دۆلار روویدا کە بەشێوازی خۆڕسک کاریگەری دەکاتەسەر بەرزکردنەوەی ئەو کانزایە.  لەگەڵ ئەوەشدا رۆژی سێشەممە لە کاتی کردنەوەی بازاڕەکانی ئاسیا نرخی زێڕ زیاتر لە دوو دۆلار لە هەر ئۆنسەیەکدا دابەزی و بە ١٨٠٤ دۆلار مامەڵەی پێوەکرا.  بڵاوبوونەوەی ڤایرۆسی کۆرۆنا لە جۆری دێلتا بووەتە هۆکار بۆ ئەوەی بازرگانان دڵ بەوە خۆش بکەن کە بانکی ناوەندیی ئەمریکا پەلەپەل نەکات لە کەمکردنەوەی پاڵپشتییەکانی خۆی بۆ بازاڕە داراییەکان. ئەوە بووەتە هۆکار بۆ بەرزبوونەوەی بازاڕەکانی بۆرسەی ئەمریکا و ئاسیا. گەڕانەوەی ئارامی بۆ نێو بازاڕەکانی بۆرسەش، خواستی لەسەر زێڕ لە رۆژی سێشەممە کەمکردووەتەوە.   زێڕ یەکێکە لەو سامانانەی کە بە پێچەوانەی بازاڕەکانی بۆرسە مامەڵەی پێوەدەکرێت و لە زۆربەی کاتدا لەو کاتانەی کە بازاڕەکانی بۆرسە بەرزدەبنەوە بەهاکەی دادەبەزێت، چونکە سامانێکە کە وەبەرهێنەران لەو کاتانەدا دەیکڕن کە دڵنیایی لە بازاڕەکانی بۆرسە نامێنێت.  بانکی فیدراڵیی ئەمریکا ٢٧ ـی ئەم مانگە کۆدەبێتەوە، هەموو نیگاکان لەسەر وتاری جیرۆم پاوڵ، سەرۆکی بانکی ناوەندیی ئەمریکان کە بڕیارە لەسەر پاڵپشتییەکانی بانکی ناوەندی و رەوشی ئابووریی ئەمریکا وتارێک پێشکەش بکات.  لوکمان ئۆتۆنوگا، شرۆڤەکاری سەر بە کۆمپانیای راوێژکاریی FXTM لەو بارەیەوە رایگەیاند، ئەگەر سەرۆکی بانکی ناوەندیی ئەمریکا لە وتارەکەی ئەم هەفتەیەدا باس لە باشبوونەوەی رەوشی ئابووریی ئەمریکا بکات، بازاڕەکانی بۆرسە دەبووژێنەوە، بەڵام نرخی زێڕ دادەبەزێت.