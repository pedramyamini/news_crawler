شێروان میرزا، ئەندامی لیژنەی دارایی لە پەرلەمانی عێراق بە رادیۆی رووداوی راگەیاند: "هۆکاری نەناردنی پشکی هەرێمی کوردستان ئەوەیە کە حکومەتی عێراق کێشەی لەسەر یاساکە هەیە و تانەی لە ١٠ ماددە داوە و چاوەڕێی یەکلاییکردنەوەی تانەکان دەکات. ئەو ماددانەیشی تانەی لێداون پەیوەندییان بە پشکی هەرێمی کوردستانەوە نییە؛ ماددەی ١١ی تێدا نییە. بەڵام پێویست دەکات شاندی هونەریی حکومەتی هەرێمی کوردستان بچێتە بەغدا و لەگەڵ سەرۆکوەزیران و شاندی هونەریی حکومەتی عێراقدا کۆ ببنەوە و چۆنێتیی جێبەجێکردنی ماددەی ١١ یەکلایی بکەنەوە کە تەنیا ئەوە ماوە. "  رۆژی ٩ی ئایاری ٢٠٢١ مستەفا كازمی، سەرۆكوەزیرانی فیدڕالیی عێراق بە تۆڕی میدیایی رووداوی راگەیاند، ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت و گوتیشی، "رێككەوتن لەسەر پرۆژەی بودجە زۆر باش بوو، ماددەی ١١ باش بوو". هەرێمی کوردستانیش ئامادەیی و پابەندبوونی خۆی راگەیاندووە.   ئەندامەکەی لیژنەی دارایی لە پەرلەمانی عێراق گوتی: "راستە تاوەکو ئێستا عێراق پشکی هەرێمی کوردستانی نەناردووە، بەڵام یاساکە چووەتە واری جێبەجێکردنەوە. لە رووی سیاسی و یاساییەوە هیچ کێشەیەکی نییە. کازمی رایگەیاندووە کە ئەوان پشکی هەرێمی کوردستان دەنێرن و حکومەتی هەرێمی کوردستانیش رایگەیاندووە کە بە یاساکەوە پابەندە. "  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  شێروان میرزا ئاماژەی بەوە دا کە لە رووی یاساییەوە تانەدان لەو ماددانەی دیکە جێبەجێکردنی یاساکە راناگرێت. ئاساییە تانەی لێبدرێت و، حکومەت جێبەجێی دەکات تا ئەو کاتەی بڕیاری دادگە دەردەچێت، بۆیە هیچ کێشەیەکی نییە.   لەبارەی ئەگەری ئەوەی کە لەسەر جێبەجێکردنی ماددەی ١١ی یاسای بودجە کێشەیەکی سیاسی لەنێوان بەغدا و هەولێردا هەبێت، شێروان میرزا گوتی: "ئێمە لە بەغدا هەستمان بە هیچ کێشەیەکی سیاسی لەنێوان عێراق و هەرێمی کوردستاندا نەکردووە تاوەکو کارتی فشار بەکاربهێنرێت. تەنیا خەمساردییەکی حکومەتی عێراقییە و هیچی دیکە. دەبێت حکومەتی هەرێمی کوردستان سوورتربێت لەسەر ئەوەی ئەم بابەتە زووتر یەکلایی بکرێتەوە، چونکە پەیوەندیی بە قووتی خەڵکی هەرێمی کوردستانەوە هەیە. "  بەپێی ماددەی ١١ی یاسای بودجەی ئەمساڵ، دەبێت هەرێمی کوردستان بە لایەنی کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات. هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.