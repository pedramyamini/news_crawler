بەگوێرەی ئەو ئامارانەی وەزارەتی نەوتی عێراق بڵاوی کردوونەتەوە، هەناردەی نەوت لە مانگی شوبات بەراورد بە مانگی کانوونی دووەم رۆژانە ٩٢ هەزار بەرمیل زیادی کردووە.  لە کێڵگە نەوتییەکانی باشوور و ناوەڕاستی عێراق، کۆی هەناردەی نەوت ٧٩ ملیۆن و ١٠٥ هەزار و ٣٢٩ بەرمیل بووە. لە کێڵگەکانی کەرکووکیش ٣ ملیۆن و ٧٢٧ هەزار و ٤٢٨ بەرمیل بووە، کە لە رێگەی بۆریی نەوتی هەرێمی کوردستان، هەناردەی بەندەری جەیهانی تورکیا کراوە.   بەرمیلێک نەوتی عێراق لە مانگی شوباتدا بە تێکڕا بە ٦٠ دۆلار و ٣٣ سەنت فرۆشراوە و کۆی داهاتەکەشی ٥ ملیار و ٢٧ هەزار و ٨٠٧ دۆلار بووە.  ئەو ئامارانەی وەزارەتی نەوتی عێراق بڵاوی کردوونەتەوە هەناردەی نەوتی هەرێمی کوردستان لەخۆناگرێت. بەگوێرەی ئامارەکانی چەند مانگی رابردووی کۆمپانیای بە بازاڕکردنی نەوت عێراق ناسراو بە سۆمۆ، هەرێمی کوردستان رۆژانە لەنێوان ٤٢٠ هەزار بۆ ٤٥٠ هەزار بەرمیل نەوت هەناردە دەکات.  عێراق دووەم گەورەترین بەرهەمهێنەری نێو رێکخراوی ئۆپێکە و زیاتر لە ٩٣ % ی داهاتی وڵاتەکەی لە فرۆشی نەوتەوە بەدەستدێت. بۆیە بەرزبوونەوە یان دابەزینی نرخی نەوت کاریگەریی راستەوخۆی لەسەر بودجە و داهاتی ئەو وڵاتە دەبێت.   ئێستا کە نرخی نەوت لە سەرووی ٦٠ دۆلار مامەڵەی پێوەدەکرێت، کورتهێنان لە بودجەی عێراق کەمبووەتەوە. ئیحسان عەبدولجەبار، وەزیری نەوتی عێراق ئاماژەی بەوە داوە بۆ ئەوەی کورتهێنان لە بودجەی وڵاتەکەی نەبێت، دەبێت بەرمیلێک نەوت بە ٨٠ دۆلار بفرۆشێت.