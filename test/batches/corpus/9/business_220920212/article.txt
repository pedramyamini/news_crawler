زۆیی دەیڤیس، لە رێکخراوی بەخێوکەرانی بەراز دەڵێت: "تەنیا دوو هەفتەی ماوە بۆ ئەوەی ناچاربین بەرازەکانمان لە کێڵگە بەخێوبکەین، دوای ئەوە دەبێت گۆشتەکە فڕێ بدەین و داڵ بیانخوات. جگە لەوەش لە رووی داراییەوە ئەمە کارەساتی بۆ ئێمە دروستکردووە".  بەرزبوونەوەی نرخی گازی سرووشتی تەنیا زیانی لە ئاژەڵداران و سەربڕینخانەکان نەداوە، بەڵکو کارگە پێترۆکیمیاییەکان کە ماددەی سەرەتاییان گازی سرووشتییە ئەوانیش ناتوانن کاربکەن.   بەرزبوونەوەی نرخی گازی سرووشتی کێشەی بۆ بەرهەمهێنانی گازی CO ٢ دروستکردووە، کە وەک بەرهەمێکی دووەمی ئەم کارگانە بەرهەم دەهێندرێت و دەدرێتە کارگەکانی بەرهەمهێنانی خواردنەوە گازییەکان. ئێستا بەهۆی کارنەکردنی کارگەکانی پێترۆکیمیایی گازی CO ٢ ش نەماوە بدرێتە ئەو کارگانەی کە لە پیشەسازیی خۆراکدا کاردەکەن.  ئەندرو ئۆپی، لە کۆنسێرتیۆمی وردەفرۆشی بەریتانیا دەڵێت: "تەنیا چەند رۆژێک دەرفەت لە بەردەم حکومەتدا ماوە کە ئەم رەوشە چارەسەربکات. حکومەت دەبێت دوو شت بکات. دەبێت گازی CO ٢ بۆ هەموو کەسێک بەردەست بێت. پێویستە کاری هەرە لەپێشینەی حکومەت پاڵپشتیکردنی پیشەسازیی خۆراک بێت. "  بەرزبوونەوەی خواست بۆ وزە و گازی سرووشتی لەلایەک و لەلایەکی دیکەش کەمبوونەوەی کەمی خستنەڕووی ئەو بەرهەمە ستراتیژییە، وایکردووە کە نرخی گازی سرووشتی لە بازارکانی جیهان بەتایبەتی لە بازاڕی بەریتانیا بگاتە بەرزترین ئاستی لە دوای ساڵی ٢٠٠٨ ەوە. ئێستا هەر ١٠٠٠ پێ سێجا گازی سروشتی لە سەرووی ٥ دۆلارەوە مامەڵەی پێوەدەکرێت.  نرخی گازی سرووشتی لەدوای مانگی ٨ی ئەمساڵەوە بە رێژەی ٧٠ % لە بەریتانیا بەرزبووەتەوە و لە ماوەی ئەمساڵیشدا تێکرا بە رێژەی ٢٥٠ %  بەرزبووەتەوە.