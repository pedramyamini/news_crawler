رۆژی دووشەممە ٠٨ - ١١ - ٢٠٢١ فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە تۆڕی میدیایی رووداوی راگەیاند، حکومەتی عێراق سێ ملیار دینار قەرەبووی بۆ زیانلێکەتووانی لافاوەکەی ٣٠ ـی ئۆکتۆبەر نارد و هەروەها پێشتریش ٢٠٠ ملیار دیناری بۆ مووچەی فەرمانبەران ناردووە.  هەر ئەمڕۆ ئومێد خۆشناو، پارێزگاری هەولێر بە تۆڕی میدیایی رووداوی راگەیاند، "قەرەبووکردنەوەی زیانبەرکەوتووانی لافاوەکە، سبەی دەچێتە قۆناخی کردەییەوە و دەست بە دابەشکردنی دەکرێت، بۆ ئەو مەبەستەش چاوەڕێی گەیشتنی ٣ ملیار دینارەکەی بەغدا ناکەین".  پارێزگاری هەولێر ئاماژەی بەوەش دا، " ٦٣٠ خانوو زیانیان بەرکەوتووە، هەر خێزانێک بە بڕی ٣ هەزار دۆلار، واتە ٤ ملیۆن و ٥٠٠ هەزار قەربوو دەکرێتەوە، ئەو قەرەبووکردنەوەیەش تەنیا بۆ پێداویستییەکانی نێو ماڵە". هەروەها راشیگەیاند، " ١٧٤ ئۆتۆمبێلیش زیانیان بەرکەوتووە، ئەوانیش دابەشی سەر سێ گرووپ کراون، بەپێی گرووپەکان کە لەلایەن لیژنەیەکەوە دیاریکراوە، بە بڕی جیاواز هاوکاری دەکرێن".  بەهۆی بارانبارینەوە رۆژی شەممە ٣٠ - ١٠ - ٢٠٢١ لافاو چەند ناوچەیەکی هەرێمی کوردستانی گرتەوە، فازڵ ئیبراهیم، بەڕێوەبەری گشتیی کەشناسیی هەرێمی کوردستان لەبارەی رێژەی بارانبارین لە رۆژی شەممە بە تۆڕی میدیایی رووداوی راگەیاند، لە ماوەی ٢٤ کاژێردا نزیکەی ٧٣.٣ میلیمەتر باران لە سنووری پارێزگای هەولێر باریوە کە دەکاتە ٤٠ % ـی بارانبارینی ساڵی رابردوو.  سێ رۆژ دوای لافاوەکەی هەولێر جووتیار عادل، گوتەبێژی حکومەتی هەرێمی کوردستان لە فەیسبووکی خۆی رایگەیاند، لە کۆبوونەوەی ئەنجوومەنی وەزیرانی عێراق بڕیاردراوە لەگەڵ ٢٠٠ ملیارەکەی ئەم مانگە، سێ ملیار دیناریش بۆ قەرەبووکردنەوەی زیانلێکەتووانی لافاوەکەی بنێرن.