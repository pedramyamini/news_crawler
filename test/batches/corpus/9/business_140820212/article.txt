ئەمڕۆ شەممە ١٤ - ٠٨ - ٢٠٢١ نرخی بەنزین زیاتر بەرزبووەوە، بەشێک لە هۆکاری گرانبوونی نرخی بەنزین بۆ ئەوە دەگەڕێتەوە کە هاوردەکردنی بەنزین لە ئێران کەمترە. بەشێکی دیکەیش پەیوەندیی بە دانانی مەرجی حکومەتە بۆ هێنانی بەنزینێک کە ئۆکتانی لە ٩٢ کەمتر نەبێت.  فەرهاد دۆڵەمەری، پەیامنێری رووداو لە هەولێر رایگەیاند، ئێستا نرخی بەنزینی نۆرماڵ لە بەنزینخانەکانی شاری هەولێر لەنێوان ٨٢٥ بۆ ٨٧٥ دینارە، خاوەن بەنزینخانەکانیش هۆکاری گرانبوونی بەنزین بۆ کەمبوونەوەی هەناردەکردنی بەنزین لە ئێران و کەمبوونەوەی بەرهەمهێنانی بەنزین لەلایەن بەشێک لە پاڵاوگەکان دەگەڕێننەوە.  بە گوتەی حاجی هۆگر، خاوەنی بەنزینخانەکانی هۆگر لە شاری هەولێر، کە قسەی بۆ پەیامنێری رووداو کرد، دەڵێت: "ئێستا وەکو پێشتر بەنزین لە ئێرانەوە بۆ کوردستان هەناردە ناکرێت، ئەمەش هۆکاری سەرەکیی گرانبوونی بەنزینە، پێشتر بەهۆی ئەو گەمارۆ تووندەی لەسەر ئێران بوو، نەیدەتوانی بەنزینەکەی هاوردەی وڵاتان بکات جگە لە کوردستان نەبێت، بەمەش بڕێکی زۆری هەناردەی کوردستان دەکرد، بەڵام ئێستا خودی ئێران لەنێوخۆدا قەیرانی بەنزینی هەیە".  حاجی هۆگر ئاماژە بەوە دەدات، "پێش سێ بۆ چوار مانگ تۆنی بەنزین بە ٥٥٠ تاوەکو ٦٠٠ دۆلار دەهات، ئێستا تۆنی بەنزینی نۆرماڵ بە ٧٦٠ دۆلار دەگاتە دەستی ئێمە".  حاجی هۆگر، هۆکارێکی دیکەی گرانبوونی بەنزین بۆ وەستانی یەکێک لە پاڵاوگە نێوخۆییەکان دەگەڕێنێتەوە و دەڵێت: "ئێستا پاڵاوگەی کار یەک لە کارکردن وەستاوە، ئەمەش کێشەیەکی زۆر گەورەی دروستکردووە، ئەگەر ئەویش بەکاربخرێتەوە، دەتوانرێت ٥٠ % ی کێشەکە کۆنترۆڵ بکرێت".     حاجی هۆگر دەشڵێت: "ئەگەر دۆخەکە بەم شێوەیەی ئێستا وا بەردەوامبێت، پێشبینی ئەوە دەکەین نرخی لیترێک بەنزینی نۆرماڵ تاوەکو ٩٠٠ دیناریش بڕوات".     هەر لەبارەی زیادبوونی نرخی بەنزین لە شارەکانی هەرێمی کوردستان، ئەرکان عەلی، پەیامنێری رووداو لە سلێمانی رایگەیاند: سەرەڕای بەرزبوونەوەی نرخی بەنزین، خەڵک ناچارە بە هەر نرخێک بێت بەنزین بکرێت بۆ ئەوەی کاروبای رۆژانەی نەوەستێت، ئێستاش هەر جارەو ٢٥ دینار نرخەکەی دەچێتە سەر، پلانەکەش ئەوەیە نرخی یەک لیتر بەنزینی نۆرماڵ لە ١٠٠٠ دینار جێگیر بکرێت.     پەیامنێری رووداو ئاماژە بەوە دەدات، لە سلێمانی لە شەوی رابردووەوە دەستکاری نرخی بەنزین کراوە، ئێستا نرخی یەک لیتر بەنزینی نۆرماڵ ٨٢٥ دینارە، هۆکاری ئەو بەرزبوونەوەیەش پەیوەندی بە داواکارییەکانی حکومەتی هەرێمی کوردستانە بۆ هاوردەکردنی جۆری سووتەمەنی بە کوالێتییەکی بەرز و ئۆکتانەکەی لە ٩٢ کەمتر نەبێت، ئەمەش وایکردووە کە بەشێک لە کۆمپانیاکان نەتوانن ئەو کوالێتیە بەنزینە هاوردەی کوردستان بکەن.     بە گوتەی پەیامنێری رووداو ٧٠ بۆ ٧٥ % ی سووتەمەنی کوردستان لە ئێرانەوە هاوردەی هەرێمی کوردستان دەکرێت، لە هەرێمی کوردستانیش رۆژانە نزیکەی ملیۆنێک و ٨٠٠ هەزار لیتر لەلایەن کۆمپانیای کارەوە بەرهەمدەهێندرێت، بە تێکڕا رۆژانە پێویستی بە ٥ ملیۆن لیتر هەیە.     واتە هۆکاری گرانبوونەکە پەیوەستە بە دوو خاڵ، یەکەمیان داواکارییەکانی حکومەتە بۆ هاوردەکردنی بەنزینی کوالێتیی بەرز، دووەمیشیان زیادبوونی خواستە لەسەر سووتەمەنی ئێران لە بەشێک لە وڵاتانی دراوسێی ئێران، وەکو ئەفغانستان و پاکستان، سووتەمەنییەکە زیاتر بۆ ئەو وڵاتانە دەچێت و کەمتر هەناردەی هەرێمی کوردستان دەکرێت.     هەر ئەمڕۆ شەممە، ١٤ - ٠٨ - ٢٠٢١ ئومێد خۆشناو، پارێزگاری هەولێر لەبارەی هەوڵی کەمکردنەوەی نرخی بەنزین و نەهێشتنی جیاوازیی نرخ لە بەنزینخانەکانی هەرێمی کوردستان گوتی: "لەگەڵ وەزارەتی سامانە سرووشتییەکان لەبارەی نرخی بەنزین قسە دەکەن بۆ ئەوەی نرخی بەنزین کەمبکرێتەوە"، گوتیشی: "دەبێت بابەتی دوو نرخی لە هەرێمی کوردستان جارێکی دیکە رێکبخرێتەوە و بە دڵنیاییەوە ئەمە هەنگاوێک دەبێت لە هەنگاوەکانی چەند رۆژی داهاتووی حکومەت".     ئومێد خۆشناو جەختی لەوەشکردەوە، کە "پارێزگارەکان داوا دەکەن کە نرخی بەنزین بەتایبەت بۆ خاوەنی تەکسییەکان کەمبکرێتەوە".