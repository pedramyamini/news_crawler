سەعید عومەر، بەڕێوەبەری سایلۆی هەولێر بە رادیۆی رووداوی راگەیاند، "مانگێکە دەستمان بە دابەشکردنی ئەو چەکی پارەی جووتیاران بۆ ساڵەکانی ٢٠١٤، ٢٠١٥ و ٢٠١٦ کردووە. هی ٢٠١٤ مان تەواو کردووە، هی ٢٠١٥ یش چەند چەکێک ماوە و ئەمڕۆیش دەستمان بە دابەشکردنی چەکی پارەی ئەو جووتیارانە کردووە کە لە ٢٥ ـی ئایاری ٢٠١٦ تا ٣١ ـی ئایاری هەمان ساڵ گەنمیان رادەستی سایلۆی هەولێر کردووە و، کۆی گشتیی ئەو پارەیەیش نزیکەی ٦٥ ملیار دینارە. "  رۆژی یەکشەممە ٢٠٢١/٠٥/٠٢ نەوزاد شێخ کامیل، بەڕێوەبەری گشتیی بازرگانی لە وەزارەتی بازرگانی و پیشەسازیی هەرێمی کوردستان رایگەیاند، لە هەولێر و دهۆک پارەی گەنمی جووتیاران بۆ ساڵی ٢٠١٦ دابەش دەکرێت و دووشەممەیش لە سلێمانی جووتیاران پارەکە وەردەگرن.  بەڕێوەبەری سایلۆی هەولێر لەبارەی پارەی گەنمی ساڵی ٢٠٢٠ ـی جووتیارانەوە گوتی: "لە ٥٨ ملیار دیناری ساڵی ٢٠٢٠ بۆ سایلۆی هەولێر نزیکەی ١١ ملیار دیناری لە بەغدا ماوە، ئەگەر بۆمان بێت، ئەویش دابەش دەکەین. "  شایستە داراییەکانی جووتیاران بۆ ساڵەکانی ٢٠١٤ و ٢٠١٥ و ٢٠١٦ کە زیاتر لە ٥٧٦ ملیار دینار بووە، بەشێکی رەوانەکراوە، بە گوتەی نەوزاد شێخ کامیل، بەڕێوەبەری بازرگانی: "تاوەکو ئێستا ٢٦٨ ملیار و ٨٠ ملیۆن و ٤٩٨ هەزار دیناری هاتووە و بەشێکی دابەش کراوە، هەوڵەکانیش بەردەوامن بۆ ئەو بڕە پارەیەی ماوە کە زیاتر لە ٣٠٧ ملیار دینارە ئەویش بێت، بەڵام تاوەکو ئەو کاتەی ئەو بڕە پارەیە دەگات، ئێمە بەردەوام دەبین لە پرۆسەی دابەشکردنی ئەو پارەیەی کە هاتووە. "  ساڵانە هەرێمی کوردستان پێویستی بە ٦٢٠ هەزار تۆن گەنمە، توانای هەڵگرتنی ٦١٨ هەزار تۆنی هەیە، تاوەکو ئێستایش حکومەتی عێراقی ٥٥٧ ملیۆن دیناری پارەی گەنمی ٢٠١٤ و ٢٠١٥ و ٢٠١٦ی جووتیارانی هەرێمی کوردستانی نەداوە.    لە کۆتاییەکانی ساڵی ٢٠٢٠ ـدا لیژنەی کشتوکاڵی پەرلەمانی کوردستان سەردانی بەغدایان کرد، لە سەردانەکەدا لەگەڵ سەرۆککۆماری عێراق و وەزیری کشتوکاڵ و بازرگانی و سەرۆکی پەرلەمان و جێگرەکەی کۆبوونەوە و گفتوگۆیان لەبارەی پارەی گەنمی جووتیاران بۆ ساڵانی ٢٠١٤ و ٢٠١٥ و ٢٠١٦ کرد.