هەیفا شوکر مەحموود، بەڕێوەبەری گشتیی فەرمانگەی رۆژنامەی وەقائیعی فەرمی لە وەزارەتی دادی عێراق، رۆژی یەکشەممە ١٨ی نیسانی ٢٠٢١ لە راگەیێندراوێکدا بڵاویکردەوە "ژمارەی ئەمڕۆی رۆژنامەی وەقائیعی فەرمی، یاسای ژمارە ٢٣ ـی ساڵی ٢٠٢١ ـی بودجەی گشتیی فیدراڵیی کۆماری عێراقی بۆ ساڵی دارایی ٢٠٢١ تێدایە".  سەبارەت بە چۆنێتی جێبەجێکردنی یاسای بودجەی فیدراڵی، ئەحمەد سەفار، بڕیاردەری لیژنەی دارایی لە پەرلەمانی عێراق، بە تۆڕی میدیایی رووداوی راگەیاند "بڵاوکردنەوەی دەقی یاسای بودجەی فیدراڵیی ساڵی ٢٠٢١ لە رۆژنامەی وەقائیع هیچ ناگۆڕێت، چونکە ماددەیەک لە یاسای بودجەی ئەمساڵدا هەیە کە دەڵێت، بودجە لە رۆژی پەسندکردنیەوە دەچێتە واری جێبەجێکردنەوە، کە کۆتایی مانگی ئاداری رابردووە، جیا لەوە بودجەی فیدراڵی لە سەرەتای ساڵی ٢٠٢١ ـەوە هەژمار دەکرێت".  ئەحمەد سەفار ئاماژەی بەوەش کرد "سەبارەت بە بەشەبودجەی هەرێمی کوردستان لە بودجەی فیدراڵیی ئەمساڵدا، ئەو بابەتە لە پەرلەمان نەماوە و بەندە بە دانوستاندن و رێککەوتنی وەزارەتی سامانە سرووشتییەکان و وەزارەتی نەوتی عێراق، بەڵام هەژمارکردنی بەشەبودجەی هەرێمی کوردستان بەپێی یاسا لە سەرەتای ئەمساڵەوە دەبێت".  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  قەبارەی بودجەی فیدراڵیی ساڵی ٢٠٢١ ـی عێراق زیاتر لە ١٢٩ تریلیۆن دینارە، پێشبینیش دەکرێت ٢٨ تریلیۆن دینار کورتبهێنێت.