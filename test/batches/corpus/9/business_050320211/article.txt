لی کیچیانگ، سەرۆکوەزیرانی چین لەو بارەوە رایدەگەیێنێت، "چاوەڕێ دەکەین گەشەی ئابووریمان بۆ ساڵی ٢٠٢١ بگاتە لە ٦ % و چین بەردەوام دەبێت لە رووبەڕووبوونەوەی ئاڵنگارییەکان".  پێشتر سندووقی نەختیی نێودەوڵەتی پێشبینی کردبوو، ئابووری چین بەرێژەی لە ٨.١ % گەشە بکات. ئەوە یەکەمجارە چین رێژەی گەشە ئابوورییەکەی کەمتر لەو رێژەیە رابگەیێنێت کە سندووقی نەختیی نێودەوڵەتی رایدەگەیێنێت.  لی کیچیانگ لەبەردەم نزیکەی سێ هەزار لە ئەندامانی پەرلەمانی وڵاتەکەی جەختی کردەوە لە بەردەوامبوونی چین لە رووبەڕووبوونەوەی مەترسی و ئاڵنگارییەکانی بواری گەشەپێدان، گوتیشی، بنەما سەرەکییەکانی ئابووریی چین هێشتا وەک خۆیان ماون و گۆڕانکارییان بەسەردا نەهاتووە.  راگەیێندراوەکەی چین دوای ساڵێک دێت لە سەرهەڵدانی ڤایرۆسی کۆرۆنا و وەستانی بەشی زۆری ئابووری ئەو وڵاتە کە لە سێ مانگی یەکەمی ساڵی ٢٠٢٠ دا بۆ یەکەمجار گەشەی ئابووری چینی بەرەو ٦.٨ % خوار سفر برد.  چین لەگەڵ ئەوەی کە یەکەم وڵات بوو پەتای کۆرۆنای تێدا بڵاوببێتەوە، یەکەم وڵاتیش بوو کە بتوانێت کاریگەرییەکانی لەسەر خۆی کەمبکاتەوە، لە کۆتاییەکانی ساڵی رابردوو لەنێو ١٠ دەوڵەمەندترین وڵاتانی جیهان تەنیا چین توانیی پێش تەواوبوونی ٢٠٢٠ گەشەی ئابووریی خۆی لە ژێر سفر دەربهێنێت، بەپێی پێشبینی سەنتەری لێکۆڵینەوەی ئابووری و بازرگانی لە ساڵی ٢٠٢٨ چین دەبێتە یەکەم وڵات لەڕووی ئابوورییەوە.  سەنتەری لێکۆڵینەوەی ئابووری و بازرگانی لە بەریتانیا پێشتر پێشبینی کردبوو کە لە ساڵی ٢٠٣٢ چین ببێتە بەهێزترین ئابووریی جیهان، بەڵام پەتای کۆرۆنا پێنج ساڵ چینی بردە پێشەوە، سەنتەرە بەریتانییەکە پێی وایە "بەرپرسانی چین زۆر بەباشی وەڵامی پەتای کۆرۆنایان داوەتەوە و، لە ئەنجامدا کەمترین کاریگەریی کۆرۆنا لەسەر وڵاتەکە دیارە بەراورد بە وڵاتانی دیکە".  چین لە ساڵی ٢٠١٠ بووە دووەم بەهێزترین ئابووریی جیهان دوای ئەوەی قەبارەی بەرهەمی نێوخۆیی بۆ شەش تریلیۆن دۆلار بەرزکردەوە و پێش ژاپۆن کەوت. هەروەها پێشتر چین لە ساڵی ٢٠٠٠ تەنیا ٣.٦ % ـی ئابووریی جیهانی پێکدەهێنا، بەڵام لە ساڵی ٢٠١٩ رێژەکەی بۆ ١٨ % بەرزکردەوە.