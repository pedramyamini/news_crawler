نرخەکانی نەوت بەهۆی پەسەندکردنی پڕۆژەیاسای ژێرخانی ئەمریکا و هەروەها بەرزبوونەوەی قەبارەی هەناردەکاری چین و بەرزبوونەوەی خواستی جیهانی بۆ بەکارهێنانی نەوتی خاو، لە چەند رۆژی رابردوودا بەرزبوونەوەیان بەخۆیانەوە بینی.  بەرەبەیانی رۆژی سێشەممە ٩ - ١١ - ٢٠٢١ نرخی نەوتی برێنت ١٠ سەنت دابەزی و هەر بەرمیلێک بە ٨٣ دۆلار و ٣٣ سەنت مامەڵەی پێوەکرا.  هەروەها هەر بەرمیلێک نەوتی سووکی تەکساسی ئەمریکا دوای ئەوەی ٦ سەنت دابەزی بە ٨١ دۆلار و ٨٧ سەنت مامەڵەی پێوەکرا.  بەرزبوونەوەی قەبارەی هەناردەکاری چین و پەسەندکردنی پڕۆژەیاسای ژێرخانی ئەمریکا بوونەتە هۆکار بۆ ئەوەی بازرگانان چاوەڕوانی گەشەی ئابووری زیاتری وڵاتان بکەن و بەو پێیەش خواست بۆ بەکارهێنانی نەوتی خاو زیادبێت.  لویس دیکسن، گەورە شرۆڤەکاری کۆمپانیای راوێژکاری ریستارد ئێنێرجی لەو بارەیەوە رایگەیاند، "پرسیاری گەورە سەبارەت بە داهاتووی بازاڕی نەوت ئەوەیە کە لەم ژینگەیەدا کە نرخەکانی نەوت زۆر بەرزبوونەتەوە، ئایا وڵاتانی بەکارهێنەر دەتوانن بەردەوام بن لەو بڕەی کە پێوسیتییان پێیە یان بە ناچاری قەبارەی بەکارهێنانی نەوت لەبەر بەرزبوونەوەی نرخەکان کەمدەکەنەوە.  بانکی جەی پی مۆرگان رایگەیاند، لەم مانگەدا قەبارەی بەکارهێنانی نەوت گەڕاوەتەوە بۆ ئاستی رۆژانە ١٠٠ ملیۆن بەرمیل، کە ئاستی پێش سەرهەڵدانی ڤایرۆسی کۆرۆنایە.