ئەمڕۆ یەکشەممە، مەسرور بارزانی، سەرۆکی حکومەتی هەرێمی کوردستان و قوباد تاڵەبانی جێگری سەرۆکوەزیران، بەشێوەی ئۆنلاین لەگەڵ ئەنجوومەنی باڵای ئابووریی کۆبوونەوە. دوای کۆبوونەوەکە مەسرور بارزانی سەرۆکی حکومەتی هەرێمی کوردستان لە گوتارێکی تەلەڤزیۆنیدا رایگەیاند؛ مووچەی ئەم مانگە بەبێ لێبڕین دابەش دەکرێت.    سەمیر هەورامی، گوتەبێژی قوباد تاڵەبانی کە لە کۆبوونەوەکەدا بەشداربووە، لە هەژماری خۆی لە فەیسبووک نووسیویەتی، "ئەم بڕیارەی حكومەتی ھەرێمی کوردستان، پاش ئەوە دێت كە حكومەتی عێراق لەسەر بنەمای یاسای بودجەی ٢٠٢١ی عێراق بڕە پارەیەك كە ٢٠٠ ملیارە وەك سلفەی دارایی بۆ ھەرێمی کوردستان دەنێرێت، ھەروەھا رێكخستنەوە و زیادبوونی داھاتی ناوخۆی ھەرێمی کوردستانیش ھۆكار بوو بۆ تەمویل كردنی تەواوەتیی مووچە. "    لە هەرێمی کوردستاندا ١.٢٥١.٤٥١ مووچە خۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن. حکومەت بۆ پێدانی مووچەی مانگانە بەبێ لێبڕێن ٨٩٥ ملیار دیناری پێویستە.