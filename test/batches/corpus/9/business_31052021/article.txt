دوو مانگ دوای دەنگدان لەسەر پڕۆژەیاسای بودجەی ٢٠٢١ی عێراق لە لایەن پەرلەمانەوە، هێشتا هیچ بڕە پارەیەک بۆ هەولێر نەنێردراوە.   رێباز حەملان، یاریدەدەری سەرۆکی حکومەتی هەرێمی کوردستان پێشتر بە تۆڕی میدیایی رووداوی راگەیاندبوو "حکومەتی هەرێمی کوردستان تەنها تەرکیزی لەسەر داهاتی خۆی بووە، داهاتی نەوت و داهاتی خەیرەنەوتی، کە بریتییە لە گومرگ و باج و دەروازە سنوورییەکان و باجی وەزارەتەکان، تاوەکو ئێستاش حکومەتی عێراق هیچ بڕە پارەیەکی بۆ هەرێمی کوردستان نەناردووە. "  هەر لەبارەی کۆبوونەوەکانی شاندی هەرێمی کوردستان لە بەغدا، سەمیر هەورامی، گوتەبێژی جێگری سەرۆکوەزیرانی هەرێمی کوردستان بە تۆڕی میدیایی رووداوی راگەیاند، "ئەوەی پەیوەستە بە پشکی هەرێمی کوردستانەوە کە لە یاسای بودجەدا هاتووە، هەمیشە دووپاتمان کردووەتەوە ئامادەین بڕگەکانی پەیوەندیدار بە خۆمانەوە بە تەواوی جێبەجێبکەین؛ پێویستە حکومەتی عێراقیش شایستە داراییەکانی هەرێمی کوردستان بنێرێت".  ئەحمەد سەفار، بڕیاردەری لیژنەی دارایی پەرلەمانی عێراق بە رووداوی راگەیاند، دەبوو دوو هەفتە دوای پەسندکردنی یاسای بودجە، شاندی تەکنیکیی هەرێمی کوردستان سەردانی بەغدای بکردایە.  ئەندامێکی لیژنەی دارایی پەرلەمانی عێراقیش بە پێویستی دەزانێت میکانیزمێکی خێرا بدۆزرێتەوە بۆئەوەی مووچەی فەرمانبەرانی هەرێمی کوردستان مانگانە لە کاتی خۆیدا بگاتە هەولێر.   جەمال کۆچەر، ئەندامی لیژنەی دارایی پەرلەمانی عێراق "رێککەوتنەکە لەنێوان دوو لایەن دایە. راستە تانە لە بودجەکە دراوە، بەڵام دابەشکردنی مووچەی فەرمانبەرانی عێراق نەوەستاوە. یەکێک لەو خاڵانەی ئەگەر هەرێمی کوردستان ئەنجامی دابووایە یان رازیبوایە، بەبۆچوونی من، نەدەکەوتە ئەو ئاستەنگەوە، ئەویش ئەوەیە کە مووچەی فەرمانبەران بەناوی فەرمانبەران بهاتبایە نەک کۆی گشتی بودجەی هەرێمی کوردستان. حکومەتی هەرێمی کوردستان بەوە رازی نەبووە و هەر کاتێک کێشەیەک دروست دەبێت بودجەکە هەمووی درەنگ دەکەوێت. "  وردەکاری بەشەبودجەی هەرێمی کوردستان لە ماددەی ١١ی بودجەدا جێگیرکراوە؛ بودجەی عێراق بە ١٣٠ ترلیۆن دینار دانراوە، پشکی هەرێمی کوردستان ١٣.٩ % یە، کە نزیکەی ١١ ترلیۆن دینار دەکات.  دوای وردبینیكردن لەلایەن دیوانی چاودێری دارایی فیدراڵی بە هاوئاهەنگی لەگەڵ دیوانی چاودێری دارایی هەرێمی کوردستان، پێویستە حكومەتی هەرێمی كوردستان تاوەكو ٣٠ی حوزەیرانی ٢٠٢ لیست و ژمارەی فەرمانبەران بداتە بەغدا.   لە هەرێمی کوردستان ملیۆنێک و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەرانی سەربازی و شارستانین، ٢٤٢ هەزار و ٢٦٩ کەسیان خانەنشینن، حکومەت بۆ پێدانی مووچە بێ لێبڕێن ٨٩٥ ملیار دیناری پێویستە.   مستەفا گۆران، پەیامنێری رووداو لە بەغدا لەبارەی کۆبوونەوەکانی ئەمڕۆی شاندی هەرێمی کوردستان گوتی، بڕیارە شاندەکە پێشنیوەڕۆی ئەمڕۆ دوو کۆبوونەوە ئەنجام بدات. یەکێک لە کۆبوونەوەکان لەگەڵ د. بەرهەم ساڵح، سەرۆککۆماری عێراق و ئەوەی دیکەش لەگەڵ مستەفا کازمی، سەرۆکوەزیرانی عێراق دەبێت.  پەیامنێری رووداو دەشڵێت، "کۆبوونەوە گرنگەکە"ی شاندی هەرێمی کوردستان لەگەڵ حکومەتی عێراق دوای نیوەڕۆی ئەمڕۆ دەبێت کە دیوانی ئەنجوومەنی وەزیران، وەزارەتی دارایی، وەزارەتی نەوت و نوێنەری کۆمپانیای سۆمۆ  لە کۆبوونەوەکەدا بەشداردەبن.