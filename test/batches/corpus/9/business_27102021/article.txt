بەگوێرەی داتاکانی پەیمانگەی نەوتی ئەمریکا، ئاستی کۆگا نەوتییەکانی ئەو وڵاتە لە هەفتەی رابردوودا بە بڕی دوو ملیۆن و ٣٠٠ هەزار بەرمیل نەوت زیادیکردووە ئەوەش زیاترە لەو بڕەی کە پێشبینیدەکرا ملیۆنێک و ٩٠٠ هەزار بەرمیل زیادبکات.   هاوکات ئاستی کۆگاکانی بەنزین بە بڕی ٥٠٠ هەزار و سووتەمەنییەکانی دیکە بە بڕی ملیۆنێک بەرمیل زیادیکردووە.   سەرەڕای ئەو دابەزینەی نرخی نەوت کە ئەمڕۆ تۆماری کردووە، کرەیگ ئرلام، شرۆڤەکاری باڵای ناوەندی ئۆندا پێشبینی دەکات، هەر یەک لە نەوتی برێنت و تەکساس جارێکی دیکە بەرزببنەوە، ئەو شرۆڤەکارە بەرزبوونەوەی نرخەکانی نەوت بە تەندروست بۆ بازاڕی وزە دەبینێت.  ئێستا لە بازاڕەکان، نرخی یەک بەرمیل نەوتی برێنت بە ٨٥ دۆلار و ١٦ سەنت و نرخی یەک بەرمیل نەوت سووکی تەکساسیش بە ٨٤ دۆلار و پێنج سەنت مامەڵەی پێوەدەکرێت.   نیگەرانییەکان لەبارەی کەمبوونەوەی بەرهەمهێنانی گاز و خەڵووز لە چین، هیندستان و ئەوروپا وای لە کۆمپانیاکانی بەرهەمهێنانی وزە کردووە بیر لە شوێنگرەوەی ئەو سەرچاوانەی وزە بکەنەوە، نەوتیش بژاردەیەکی سەرەکی کۆمپانیاکانە.  بەهۆی زیادبوونی خواستیش نرخی نەوت لە هەشت هەفتەی رابردوودا ئاراستەی بەرەو بەرزبوونەوە بوو، نرخ بەرمیلێک نەوتی برێنتیش بۆ سەرووی ٨٦ دۆلار بەرزبووەوە.   هاوکات کەمبوونەوەی ژمارەی سەکۆ نەوتییەکانی ئەمریکا کە گەورەترین بەرهەمهێنەر و بەکارهێنەری نەوتی خاوە کەمبوونەتەوە ئەوەش کاریگەری لەسەر ئاستی بەرهەمهێنانی نەوت هەبووە.