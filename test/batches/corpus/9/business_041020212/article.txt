بەگوێرەی بەڵگەنامەکانی پاندۆرا کە لە نزیکەی ١٢ ملیۆن فایل پێکدێن و قەبارەکەیان نزیکەی ٣ تێرا بایتە، زیاتر لە ٣٣٠ سەرکردەی جیهانی کە هەندێکیان ئێستا لە دەسەڵاتن و هەندێکیان لە دەسەڵات نەماون، پارەیان لەنێو ماڵ و موڵکە نهێنییەکانیان لەسەرتاسەری جیهان شاردووەتەوە، لەنێویاندا شا عەبدوڵڵای دووەمی پادشای ئوردن، تۆنی بلێری سەرۆکوەزیرانی پێشووتری بەریتانیا، ئەندریج بابیسی سەرۆکوەزیرانی کۆماری چیک، ئوهورو کینیاتای سەرۆکوەزیرانی کینیا، گویلێرمۆ لاسۆی سەرۆکی ئێکوادۆر و کەسانی نزیک لە هەریەک لە عیمران خان، سەرۆکوەزیرانی پاکستان و ڤیلادیمیر پووتین، سەرۆکی رووسیا.  نزیکەی ٦٠٠ رۆژنامەڤان لە ١٥٠ دامەزراوەی میدیایی جیهانی لە ١١٧ وڵاتدا کاری بەدواداچوونیان بۆ بەڵگەنامەکان کردووە؛ پاندۆرا لە بنەڕەتدا وشەیەکی یۆنانییە، بەڵام لە زمانی ئینگلیزیدا بە سندووقێک دەگوترێت کە توێکڵێکی ناسکی هەیە و لە چیرۆکە دێرینەکاندا شوێنی هەڵگرتنی شتی شاراوە بووە؛ بەڵگەنامەکان ناونراون پاندۆرا چونکە سەروەت و سامانە شاراوەکان گوزارشت لە گەندەڵی و ئیدارەدانی نایاسایی تریلیۆنان دۆلار لەلایەن کەسایەتییە جیهانییەکانەوە دەکەن.  هاوشێوەی بەڵگەنامەکانی پاناما، بەگوێرەی بەڵگەنامەکانی پاندۆرا، سەرکردە و کەسایەتییەکان بۆ شاردنەوەی سەروەت و سامانەکانیان، چەندین هەژماری بانکیی ساختەیان درووستکردووە؛ هەژماریی بانکیان بۆ پشکی وەهمی کردووەتەوە، ئەمەش بۆ سپیکردنەوەی پارە و خۆدزینەوەیە لە دانی باج.   لەنێو ملیاردێرەکاندا ناوی ئەرمان ئیلیچاک، ملیاردێری تورک و رۆبەرت برۆکمان، بەڕێوەبەری جێبەجێکاری پێشووی کۆمپانیای رێینۆلدس & رێینۆڵدس هاتووە.  لەنێو بەڵگەنامەکانی پاندۆرادا ناوی ٣٥ سەرکردەی ئێستا و پێشوو هاتووە، لەگەڵ ٣٠٠ کەسایەتیی دیکەی سیاسی؛ بەگوێرەی بەڵگەنامەکان، شای ئوردن بایی ٩٥ ملیۆن دۆلار موڵکی لە بەریتانیا و ئەمریکا کڕیوە.  تۆنی بلێر و هاوژینەکەی لە کڕینی ئۆفیسێک لە لەندەن ٤٢٢ هەزار دۆلاریان گلداوەتەوە، ئەو دوو هاوژینە پێشتر لە دەرەوەی وڵات کۆمپانیایەکیان کڕیوە و ئەو موڵکەی لەندەنیان بەپارەی ئەو کۆمپانیایە کڕیوە.  ئەو بەڵگەنامە دزەپێکراوانە پارە و موڵکی شاراوەی ڤیلادیمیر پووتینی سەرۆکی رووسیاش ئاشکرا دەکەن کە گوایە لە رێگەی ئافرەتێک کە دەگوترێت پەیوەندی سۆزداری لەگەڵ پووتین هەبووە و منداڵێکیشی لێی هەیە، لەمۆناکۆ، یەکێک لە ناوچە هەرە دەوڵەمەندەکانی فەرەنسا، کۆشک و تەلاری کڕیوە.  ئاندرێج بابیس، سەرۆکوەزیرانی چیک کە هەفتەی داهاتوو هەڵبژاردنێکی گرنگ و چارەنووسازی لەپێشە، بە نهێنی کۆمپانیایەکی لە دەرەوەی وڵات هەیە و لە رێگەی ئەو کۆمپانیایەوە دوو ڤێلای لە باشووری فەرەنسا کە بایی ١٦ ملیۆن دۆلارن کڕیوە.  بەڵگەنامەکانی پاندۆرا کە یەکەمجار لەلایەن واشنتن پۆست بڵاوکرانەوە، زۆر بە بەربڵاوی میدیا جیهانییەکانیان تەنیوە، بی بی سی بە هاوبەشی لەگەڵ گاردیان و دەیان میدیای دیکە ١٢ ملیۆن بەڵگەنامە و فایلیان لە رێگەی ١٤ کۆمپانیای دارایی لەهەریەک لە دوورگەکانی ڤێرجینی بەریتانیا، پەنەما، بیلیز، قوبرس، ئیماتات، سەنگاپوور و سویسڕا دەستکەوتووە.  بەڵگەنامەکانی پاندۆرا چەندە گەورەن؟  بەڵگەنامەکانی پاندۆرا لە ١٤ سەرچاوەی بڵاوکردنەوەی زانیارییەوە هاتوون، لە ١١ ملیۆن و ٩٠٣ هەزارو ٦٧٦ فایل پێکدێن، قەبارەیان دەگاتە ٢.٩٤ تێرا بایت.  ئەو ٢.٩٤ تێرابایتە لە ٦.٤٠٦.١١٩ بەڵگەنامە، ٢.٩٣٧.٥١٣ وێنە، ١.٢٠٥.٧١٦ ئیمەیڵ، ٤٦٧.٤٠٥ پەڕ و ٨٨٦.٩٢٣ شتی دیکە پێکدێت.  پێشتر دەیان سکانداڵی بڵاوبوونەوەی سامان و موڵکی نهێنی و هەوڵی سپیکردنەوەی پارە لەلایەن سەرکردە و سەرمایەدارەکانی جیهان بەناوی جیاجیا بڵاوبوونەتەوە، لەنێویاندا:  لە ساڵی ٢٠١٣ بەڵگەنامەکانی ئۆفشۆرد لیکس بڵاوبوونەوە، ٢.٥ ملیۆن فایلی لەخۆگرت و قەبارەی ٢٦٠ گیگابایت بوو.  لە ٢٠١٦ بەڵگەنامەکانی پاناما بڵاوبوونەوە، ١١.٥ فایلی لەخۆگرت و قەبارەکەی ٢.٦ تێرابایت بوو.  لە ٢٠١٧ بەڵگەنامەکانی پارادایس بڵاوبوونەوە، ١٣.٤ ملیۆن فایلی لەخۆگرت و قەبارەکەی ١.٤ تێرابایت بوو.  لە ٣ی ئۆکتۆبەری ٢٠٢١ بەڵگەنامەکانی پاندۆرا بڵاوبوونەوە، کە ١١.٩ ملیۆن فایل لەخۆدەگرێت، قەبارەیان گەورەترینە تاوەکو ئێستا کە دەگاتە ٢.٩٤ تێرابایت.  بەگوێرەی بەڵگەنامەکانی پاندۆرا، ٩٥ هەزار کۆمپانیای دەرەوەی وڵات دەستیان هەبووە لە کڕینی سامان و موڵک لە بەریتانیا.  ئیلهام عەلیەف، سەرۆکی ئازەربایجان و خانەوادەکەی ناویان لەنێو بەڵگەنامەکانی پاندۆرا هەیە کە بە دزین و تاڵانکردنی ماڵ وموڵک لەنیوخۆی ئازەربایجان تۆمەتبارکراون، عەلیەف و کەسانی نزیکی بەنهێنی دەستیان لە کڕینی موڵک هەبووە لە بەریتانیا بە بەهای ٤٠٠ ملیۆن پاوەند.