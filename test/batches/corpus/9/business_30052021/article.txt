ئەو ئاژانسە نەرویجییە لەو بارەیەوە پێشبینییەکانی بڵاوکردەوە، بەڵام ناکۆکە لەگەڵ پێشبینییەکانی ئاژانسی نێودەوڵەتیی وزە کە هەفتەیەک لەمەوبەر رایگەیاند، "وەبەرهێنەران نابێت بیر لە وەبەرهێنان لە پڕۆژەی نەوت، گاز و خەڵووز بکەنەوە و وەبەرهێنانی نوێ بکەن ئەگەر بیانەوێت پابەندی ئامانجی گەیشتنی جیهان بن ' بە فڕێدانی سفری دووانۆکسیدی کاربۆن ' تاوەکو ناوەڕاستی ئەمە سەدەیە".   ئاژانسی نێودەوڵەتیی وزە و ئاژانسی ریستاد کە زۆجار لەسەر خواست و خستەڕوو و نرخەکانی نەوت لەیەکەوە نزیکن، ئێستا لەم بارەیەوە جیاوازیی زۆریان هەیە، یەکەمیان پێیوایە تاوەکو ساڵی ٢٠٥٠ خواست بۆ نەوت بۆ رۆژانە ٢٤ ملیۆن بەرمیل دادەبەزێت، هەرچی ریستادە پێشبینیدەکات خواست بۆ نەوت تاوەکو ناوەڕاستی ئەم سەدەیە رۆژانە ٣٦ ملیۆن بەرمیل بێت.  ئاژانسی راوێژکاری ریستاد ئینێرجی باس لەوە دەکات ئەگەر بەرهەمی بیرە نەوتەکان بەرێژەی زیاتر لە ٢٠ % دابەزێت، ئەوا پیشەسازیی نەوت پێویستی بە هەڵکەندنی هەزاران بیرە نەوتە لەو کێڵگانەی کە ئێستا وەبەرهێنانیان لێدەکرێت ئەوە جگە لە لێدانی نزیکەی ٩٠٠ بیرە نەوتی نوێ لەو کێڵگانەی کە هێشتا دەستکاری نەکراون کە خاوەنی یەدەگێکی ١٥٠ ملیار بەرمیل نەوتن. ریستاد پێی وایە پڕۆژە نوێییەکان لە ساڵی ٢٠٣٠ رۆژانە بەرهەمی ١٠ ملیۆن بەرمیل نەوت زیاددەکەن.   لەبارەی ئامانجی وڵاتان بۆ کەمکردنەوەی فڕێدانی گازە زیانبەخشەکان و پلەی گەرمی گۆی زەوی، ریستاد ئینێرجی دەڵێت، "تەنانەت ئەگەر تاوەکو ساڵی ٢٠٥٠ خواست لەسەر نەوت لە ٣٦ ملیۆن بەرمیل نەوتی رۆژانە جێگیربێت ئەوا دەکرێت گەرمبوونی زەوی بە ١.٥ پلەی سێلیزی کەمبکرێتەوە".   پێدەچێت شرۆڤە و پێشبینییەکەی ئاژانسی ریستاد لەلایەن کۆمپانیاکانی نەوت و وڵاتانی بەرهەمهێنەری نەوت جێگەی خۆشحاڵی بن، یەکێکیش لەوانە نەرویج کە پرسیار دەخاتە سەر پێشبینییەکانی ئاژانسی نێودەوڵەتیی وزە لەبارەی بەرهەمهێنانی نەوت.  رێکخراوی وڵاتانی هەناردەکاری نەوت (OPEC)یش کە ٣٠ % ی کۆی نەوتی جیهان بەرهەمدەهێنێت رایدەگەیێنێت، نەکردنی وەبەرهێنانی نوێ لە کەرتی نەوت و گاز سەردەکێشێتە بەرزبوونەوەی نرخی ئەو کاڵایانە.