لێکۆڵینەوەکان ئاشکرای دەکەن ئەو کەشوهەوا لەبارەی کە وایکردووە کینیا ببێتە گەورەترین بەرهەمهێنەری چایی لە جیهاندا تاوەکو ساڵی ٢٠٥٠ بە رێژەی ٢٦ % لەباری و گونجاوی خۆی بۆ چاندنی چایی لەدەستدەدات. ئەمە وادەکات زیانێکی گەورە بە جووتیارانی چایی لەو وڵاتە بکەوێت.  کینیا گەورەترین هەناردەکاری چایە لە جیهاندا، ئەو وڵاتە زیاتر لە هەر وڵاتێکی دیکە چایی بۆ بەریتانیا و وڵاتانی دیکە هەناردەدەکات، بەڵام چەند ساڵێکە بەشێک لە کێڵگەکانی ئەو وڵاتە وەک جاران بەرهەمدارنین، هۆکارەکەشی بۆ گۆڕانکارییەکانی کەشوهەوا دەگەڕێتەوە.  گابریل مواسە، بەرهەمهێنەری چایی دەڵێت، "ئەم کێڵگەیە لەو کاتەوە کە گەنج بووم لە ساڵی ١٩٥٩ ـوە تاوەکو ئێستا چایی لێدەڕوێنین. ئەو کات ئێرە وەک دارستان بوو، بارانی بەردەوام و زۆریش دەباری. ئەوەندە باران بە رێکوپێکی دەباری، بەرهەممان زیاد دەبوو، مانگی چوارجار گەڵاکانمان دەچنییەوە. ئێستا کەشوهەوا گۆڕاوە، هەندێکجار باران هەیە و هەندێ جاری دیکە نییە. بەرهەممان کەمبووەتەوە. "  بەهۆی هەبوونی کەشوهەوای کەمەرەیی و خاکی ئاگرین و رۆژانی هەتاوی، خاکی کینیا بە باشترین خاک بۆ چاندنی چایی دەناسرێت، بەڵام گۆڕانی کەشوهەوا خەریکە خاکی کینیا بۆ چایی نالەبار دەکات.  بارانبارینی لەناکاو زۆرجار دەبێتە هۆی دروستبوونی لافاو و رۆچوونی زەوی. لەلایەکی دیکەشەوە بەرزبوونەوەی پلەکانی گەرما هەڕەشە لە کێڵگەکانی چایی دەکات.  جەین وانگۆ، کرێکاری کێڵگەی چاییە و دەڵێت، "من لە گەنجییەوە گەڵای چایی دەچنمەوە ئەو کاتانە خاک تەڕ بوو بەرهەمیش زۆر بوو. ئێستا کەشوهەوا گۆڕدراوە. هەندێک رۆژ ئەوەندە هەتاوەکە گەرمە گەڵاکانی چایی وشک دەبن. "  لە نێوان مانگی ١٠ و ١١ی ساڵی ٢٠١٩ ئاستی بارانبارین لە کینیا ٤٠٠ % زیادیکرد و لافاو دروستبوو، بەو هۆیەوە زیانێکی گەورە بەر کێڵگەکانی چایی کەوت.