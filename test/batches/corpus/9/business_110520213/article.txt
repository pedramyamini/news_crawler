بەرپرسێکی وەزارەتی نەوتی عێراق رایگەیاندووە، بەهۆی ئەوەی نەوت بە هەرزانتر دەفرۆشنە ئوردن، ئەو وڵاتە خۆی تێچووی گواستنەوە لە ئەستۆ دەگرێت. وەزارەتی نەوت و سامانە سرووشتییەکانی ئوردن بۆ هاوردەکردنی نەوتی کەرکووک، تەندەرێکی راگەیاندووە بۆ گواستنەوەی رۆژانە ١٠ هەزار بەرمیل نەوت لە شوێنی بارکردنی نەوتی خاو لە عێراق بۆ پاڵاوگەی نەوتی زەرقا لە ئوردن، رۆژی ٢٧ ـی ئەم مانگەیشی وەک دوایین مۆڵەت بۆ کۆمپانیاکانی گواستنەوە داناوە بۆ رادەستکردنی بەڵگەنامەکانیان.  لە ماوەی رابردوودا چەندینجار هەناردەی نەوتی کەرکووک بۆ ئوردن وەستاوە، هەندێکجار بەهۆکاری ئەمنی و هەندێکجاریش بە هۆکاری تەکنیکی. ساڵی رابردوو هەناردەی نەوتی عێراق بۆ ئوردن راگیرا کە پەیوەندی بە دابەزینی نرخی نەوتەوە هەبوو، لەکاتێکدا نرخی نەوت لە مانگی نیسانی ساڵی رابردوو ئاراستەی بەرەو دابەزین بوو و لە مانگی ئایاریش گەیشتە خوار ٢٠ دۆلار، بۆ عێراق ئاسان نەبوو بە نرخی  ١٦ بۆ ١٨ دۆلار خوار نەوتی برێنت نەوت بە ئوردن بفرۆشێت.  هەفتەی رابردووش جارێکی دیکە عێراق هەناردەکرنی نەوتی بۆ ئوردن هەڵپەسارد، بەڵام بڕیارە لە چەند رۆژی داهاتوودا هەناردەی نەوت دەستپێبکاتەوە و بە نرخی ١٦ بۆ ١٨ دۆلار لە خوار نرخی نەوتی برێنت بەو وڵاتە بیفرۆشێت.  لەو کاتەی عادل عەبدولمەهدی سەرۆکوەزیرانی عێراق بوو، بەغدا و عەممان باسیان لە راکێشانی بۆرییەکی نەوت کرد کە لە رێیەوە نەوتی عێراق هەناردەی ئوردن بکرێت، وەزیری وزەی ئوردنیش دەڵێت لەوانەیە راکێشانی بۆرییەکە سێ ساڵ بخایێنێت و پێنج ملیار دۆلاریش تێچووی بێت.  سەرۆکوەزیرانی ئوردنیش باسی لەوەکردووە، ئامانجیانە لەگەڵ ئەو وڵاتە هاوسێیەی رۆژهەڵاتی وڵات پەیوەندییە بازرگانییەکانیان پەرەپێبدەن و راکێشانی بۆریی نەوتیش بۆ هاوردەکردنی بۆ هەمان مەبەستە.  لە کەرکووک رۆژانە لە دەوروبەری ١٣٠ هەزار بەرمیل نەوت بەرهەمدەهێنرێت، لەو بڕە ١٠٠ هەزار بەرمیلی لە رێگەی بۆریی نەوتی کوردستان هەناردەی بەندەری جەیهانی تورکیا دەکرێ و ١٠ هەزار بەرمیلیش بە رێگەی تانکەر دەچێتە ئوردن، بڕەکەی دیکە دەنێردرێتە پاڵاوگەکان بۆ پێویستی ناوخۆ.   ئەگەر بێت و هێڵی گواستنەوەی نەوت لەنێوان عێراق و ئوردن دروستبکرێت، پێشبینی دەکرێت بڕێکی زۆر زیاتر لە ١٠ هەزار بەرمیلی رۆژانە هەناردەی ئوردن بکرێت. پێشتریش باس لە راکێشانی بۆرییەکی گواستنەوەی نەوتی عێراق بەنێو خاکی ئوردن کراوە، لەوێشەوە نەوت هەناردەی میسر و وڵاتانی ئەوروپا دەکرێت.   پرۆژەکە نزیکەی ٤٠ ساڵە پلانی بۆ دانراوە، وەک باسدەکرێت دەبێتە جێگرەوەی ئەو بۆرییەی نەوتی عێراق هەناردەی بەندەری جەیهان دەکات. پرۆژەکە لە دووبەیش پێکدێت کە هەم هێڵی گواستنەوەی نەوتی کەرکووک، هەم گواستنەوەی نەوتی کێڵگەکانی بەسرە بۆ بەندەری عەقەبە لەخۆدەگرێت. ئەو بەشەی نەوتی بەسرە دەگوازێتەوە، سەرەتا بە درێژایی ٣٠٠ کیلۆمەتر لە بەسرە دەچێتە پارێزگای ئەنبار، دواتر لە حەدیسەوە بە درێژایی هەزار کیلۆمەتر بۆ بەندەری عەقەبە درێژدەبێتەوە.  بەپێی گرێبەستی نێوان بەغدا و عەممان رۆژانە تەنیا ١٠ هەزار بەرمیل نەوت بە داشکاندن دەفرۆشرێتە ئوردن کە نەوتی کەرکووکە. لەڕووی لۆجیستیکی و مەوداوە، گواستنەوەی نەوتی کێڵگەکانی باشوور و ناوەڕاستی عێراق بۆ ئوردن ئاسانترە، بەڵام حکومەتی عێراق تاوەکو ئێستا هۆکاری هەرزانفرۆشکردن و هەناردەی نەوتی کەرکووکی بۆ ئوردن ئاشکرانەکردووە، تەنیا ئەوەی هەیە باس لەوە دەکرێت لە بەرامبەردا ئوردن ماددەی خۆراکی و دەرمان دەداتە عێراق.