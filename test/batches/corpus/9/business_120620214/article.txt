رۆژنامەی وۆڵ ستریت جۆرناڵی ئەمریکی لە زاری چەند کەسێكەوە کە بە ئاگا لە مژارەکە ناویبردوون دەڵێت، کۆمپانیای بی پی بەریتانی لە چوارچێوەی پلانەکانی بۆ گۆڕینی پرۆسە نەوتییەکانی بە ئاراستەی دەردانی کەمتری گازە ژەهراوییەکان، بیر لەوە دەکاتەوە کۆمپانیایەکی سەربەخۆ لە عێراق بەهاوبەشی لەگەڵ کۆمپانیای نەوتی نیشتمانیی چین دابمەزرێنیت و بەشێک یان سەرجەم پشکەکانی بی پی لە کێڵگەی نەوتی رومەیلە لە باشووری عێراق بخاتە سەر ناوی ئەو کۆمپانیا نوێیە و کار و چالاکییەکانی تایبەت بە دەرهێنان و بە بازاڕکردنی نەوت و گازی کێڵگەکە بە هاوبەشی لەگەڵ کۆمپانیا چینییەکە بەڕێوەببردرێت.  وەک رۆژنامەکە دەڵێت، کۆمپانیا نوێیەکە خاوەن پارەی تایبەت بە خۆی دەبێت، بەڵام دابەشکردنی قازانجە داراییەکان بەگوێرەی سیستەمێکی تایبەت دەبێت کە سوود بە هەموو کۆمپانیا بەشداربووەکان دەگات لەنێوانیاندا خودی بی پی.  ئەم هەنگاوەی بی پی لە پیشەسازیی نەوتدا بە سپین - ئۆف ناسراوە کە لەڕێگەیەوە کۆمپانیایەک هەڵدەستێت و کۆمپانیایەکی دیکەی نوێ سەربەخۆ دادەمەزرێنێت و هەموو یان بەشێک لە پشکەکانی دەخاتە سەر کۆمپانیا نوێکە.