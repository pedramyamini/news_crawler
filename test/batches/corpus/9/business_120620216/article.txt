ئەمڕۆ شەممە، ١٢ ـی حوزەیرانی ٢٠٢١، هەندرێن وەرتێ، گوتەبێژی سەندیکای زێڕنگرانی کوردستان بە تۆڕی میدیایی رووداوی راگەیاند، "بە بەواورد بە رۆژی پێنجشەممە، نرخی زێڕ، ئەمڕۆ شەممە دابەزینێکی کەمی تۆمارکرد کە لە دەوروبەری پێنج هەزار دینارێک بۆ هەر مسقاڵێک دەبێت، بەڵام چاوەڕوان دەکرێت نرخی جیهانیی زێر بەرزببێتەوە. "  سەبارەت بە هۆکاری بەرزبوونەوەی نرخەکە، ئەو گوتەبێژی باسی لەوە کرد، "ئێستا وەبەرهێنەرانی چینی و هیندی دەستیان داوەتە کڕینی زێڕ، لەبەرئەوەی ژمارەی دانیشتووانی چین و هیندستان جیاوازییەکی ئەوتۆیان نییە و هەردوو وڵات ژمارەی دانیشتووانییان نزیکەی سێ ملیار کەس دەبێت و کاریگەریی راستەوخۆیان لەسەر جیهان هەیە، چاوەڕواندەکرێت لە ماوەی چەند مانگی داهاتوودا نرخی زێڕ بەرزببێتەوە. "  ئەمڕۆ شەممە نرخی یەك ئۆنسە زێڕ لە بۆرسەی جیهانی ١٨٧٦ دۆلاری تۆمارکردووە، بۆیە نرخی زێڕ لە بازەڕەکانی هەرێمی کوردستان بەمشێوەیە بووە:  - نرخی زێڕی عەیار  ٢٤ بە ٤٥٠ هەزار دینار  - نرخی زێڕی عەیار  ٢٢ بە ٤١٥ هەزار دینار  - نرخی زێڕی عەیار  ٢١ بە ٣٩٥ هەزار دینار  - نرخی زێڕی عەیار ١٨ بە ٣٤٠ هەزار دینار  هەندرێن وەرتێ لەبارەی ئەو دابەزینەی ئەمڕۆی نرخی زێرەوە باسی لەوە کرد، "ئەو گۆڕانکارییانەی لە نرخی زێڕدا روودەدات هۆکاری جیهانییان لەپشتەوەیە، بە نموونە ئەو هەڵاوسانە کاتییەی لە ئابووریی ئەمریکادا روودەدات، هەروەها پرسی ڤاکسینی کۆرۆنا و ئەو ژمارە گەورانەی لەبارەیانەوە وروژێندراون کە گوایە ٥٧٠ ملیۆن ژەمە، لەگەڵ رکابەریی تووندی چین و ئەمریکا و هۆکاری دیکەش. "