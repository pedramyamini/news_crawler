سیروان محەممەد، بەڕێوەبەری دەستەی ئاماری هەرێمی کوردستان بە رادیۆی رووداوی راگەیاند: "لە هەرێمی کوردستان گەشەی دانیشتووان لە ساڵی ٢٠٢٠ ـدا ٢.٢ % بووە. ئەمە بەراورد بە ناوچەکانی دیکەی عێراق کەمترە کە لەوێ نزیکەی ٢.٥ % ـە. بەپێی دوایین ژمارە کە لە دەستەی ئاماری هەرێمی کوردستان هەیە ژمارەی دانیشتووانی هەرێمی کوردستان بەبێ ئاوارە و پەنابەر نزیکەی شەش ملیۆن و ٢٧١ هەزار کەسە. ئەمە پشتی بەستووە بەو رووپێوییانەی لە ساڵی ٢٠٠٩ تاوەکو ٢٠١٣ کراون. "  بڕیار بوو ساڵی ٢٠٢٠ لە عێراقدا سەرژمێریی دانیشتووان بکرێت، بەڵام بەهۆی ڤایرۆسی کۆرۆنا و قەیرانی ئابوورییەوە بۆ کۆتایی ساڵی ٢٠٢١ دواخرا.    بەڕێوەبەری دەستەی ئاماری هەرێمی کوردستان گوتی: "لە ساڵی ٢٠٢١ ـدا ئەوە ئێستا لە مانگی ئادارداین، کەچی هێشتا ئامادەکارییەکی ئەوتۆ بۆ سەرژمێری نەکراوە، سەرەڕای ئەوەی بڕیاری ئەنجوومەنی وەزیرانی عێراقیش هەبوو. "  پێشتر وەزارەتی پلاندانانی عێراق ١٨٠ ملیار دیناری بۆ سەرژمێریی دانیشتووان تەرخان کردبوو، دواتر لەبەر قەیرانی ئابووری، وەزیری پلاندانان داوای لە دەزگای ناوەندیی سەرژمێریی عێراق کرد پێیدا بچێتەوە. پارەکە کەمکرایەوە بۆ ١٢٠ ملیار دینار. بەڵام لە پرۆژەیاسای بودجەی ساڵی ٢٠٢١ ـی عێراقدا بۆ تەنیا ٦٠ ملیار دینار بۆ سەرژمێری داندراوە.  سیروان محەممەد گوتی: "ئەو بودجەیەی بۆ سەرژمێریی ساڵی ٢٠٢١ تەرخانکراوە بودجەیەکی زۆر کەمە کە بە هیچ شێوەیەک بەشی سەرژمێری ناکات. ئەوە وا دەگەیەنێت کە سەرژمێری بەپێی بڕیاری ئەنجوومەنی وەزیرانی عێراق دەکەوێتە ساڵی ٢٠٢٢ یان ٢٠٢٣. "  بە گوتەی بەڕێوەبەری دەستەی ئاماری هەرێمی کوردستان، لە رووی تەکیکییەوە عێراق پێویستی بە هاوکاریی دەرەکی هەیە بۆ ئەوەی سەرژمێرییەکی ئەلیکترۆنی بکرێت. قەیرانی ئابووری و ڤایرۆسی کۆرۆناش زۆر کاریگەریی لەسەری هەبووە، ئەوەش وایکردووە ئامادەکارییەکان پچڕپچڕ بکرێن.  عێراق بڕیاریدابوو هه‌ر ١٠ ساڵ جارێك سه‌رژمێری بکات. ئه‌و سه‌رژمێرییانه‌ی کردوونی له ساڵانی: ١٩٢٧، ١٩٣٤، ١٩٤٧، ١٩٥٧، ١٩٦٥، ١٩٧٧، ١٩٨٧، دواجاریش ١٩٩٧ بووە، بەڵام هەرێمی کوردستان لەو سەرژمێرییەدا بەشدار نەبووە و ئێستا عێراق کار بە سەرژمێریی ١٩٩٧ دەکات.