دوای ١٤ مانگ، واتە لە لە ٨ی کانوونی دووەمی ٢٠٢٠ وە، ئەمە یەکەمجارە نرخی نەوتی برێنت بگاتەوە سەرووی ٧٠ دۆلار.  بەرزبوونەوەی نرخی نەوتی برێنت بۆ سێ هۆکاری سەرەکی دەگەڕێتەوە: یەکەم هێرشکردنە سەر چەند دامەزراوەیەکی نەوتی سعودی لەلایەن حوسییەکانی یەمەنەوە لە رۆژی یەکشەممە، کە زیانێکی بەرچاویان بەرکەوتووە. دووەم: راپۆرتی حکومەتی ئەمریکا کە تێیدا پێشبینی زیادبوونی کار و کەمی بێکاری کردووە.  هۆکاری سێیەمی بەرزبوونەوەی نرخی نەوتیش بڕیارەکەی هەفتەی رابردووی هاوپەیمانی ئۆپێک پڵەس بوو کە بڕیاریان دا بە زیاتر نەکردنی بڕی نەوتی بەرهەمهێنراو لە مانگی نیسانی ئەمساڵدا.  مامەڵە بازرگانییەکانی نێو بازاڕەکانی نەوت پیشانی دەدەن، گرێبەستەکانی ئایندە بۆ مانگی ئایاری ئەمساڵ بۆ هەر بەرمیلێكی برێنت، کە تێکەڵەیەکی نەوتی دەریای باکووری بەریتانیایە بە رێژەی ٢.٣٢ % بەرزبووەوە و نرخەکەی گەیشتە ٧١ دۆلار و ١٥ سەنت.  بە بەرزبوونەوەی نرخی برێنت، نرخی نەوتی تێکساسی ئەمریکی (WTI) لە گرێبەستەکانی ئایندە بۆ مانگی نیسان بەرێژەی لە ٢.٥٧ % بەرزکردەوە و هەر بەرمیلێك نەوت بە ٦٧ دۆلار و ٨١ سەنت فرۆشراوە.