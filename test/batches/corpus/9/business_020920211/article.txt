هوانگ مینگ، سەرۆکی کۆمپانیای هیمن سۆلەر ئینێرجی مۆزەخانەیەکی بۆ خانەی وەرگری وزەی خۆر دروستکردووە؛ یەکێک لە خانەکانی وەرگری وزەی خۆری نێو مۆزەخانەکەی ئەوەیە کە کاتی خۆی کارتەر لەسەر کۆشکی سپی داینابوو.  سەرۆکی کۆمپانیای هیمن سۆلەر ئینێرجی دەڵێت، "رێکارەکانی پەرەپێدانی پیشەسازیی وەرگرتنی وزەی خۆر و گەیشتن بەو قۆناخەی کە لەو رێگەیەوە وزە بۆ هەموو مرۆڤێک دابین بکەین بووەتە ئەرکی سەر شانمان. دەبێت ئەوەمان لەبیر نەچێت کە خەڵکی ئەم پیشەسازییە زۆر شت فێربوون. کەسانی شارەزا جیمی کارتەر بە کەسایەتییەکی کاریگەری بوارەکە ناودەبەن. کاتێک ئەوم لە شانگهای بینی، پێم گوت: تۆ باوکی رۆحیی پیشەسازیی ئێمەیت. بە بیستنی ئەم قسەیە، فرمێسک لە چاوەکانیدا قەتیس ما".  هۆتێلی "سۆلەر ڤالی" لە شاری "دێژوو" لە پارێزگای "شاندۆنگ"ی چینە، سەربانەکەی بە خانەی وەرگری وزەی خۆر داپۆشراوە.  شی جین پینگ، سەرۆکی چین رایگەیاندووە، وڵاتەکەی تاوەکو ساڵی ٢٠٤٠ دەگاتە لووتکەی خۆی لەڕووی ناردنی کاربۆن بۆ بەرگەهەوا، بەڵام تاوەکو ٢٠٦٠ ئاراستەی خۆی دەگۆڕێت بۆ ئاستی نەناردنی هیچ بڕە کاربۆنێک؛ لەو چوارچێوەیەدا پێشبینی دەکرێت چین لە رێگەی پیشەسازیی خانەی وەرگری وزەی خۆرەوە ٦٥ هەزار مێگاوات کارەبای زیاتر بەرهەم بهێنێت.  مینگ دەڵێت، "ئەو کاتەم لەبیرە کە کارتەر لە کۆشکی سپی لە کۆنفرانسێکی رۆژنامەڤانیدا رایگەیاند، ویلایەتە یەکگرتووەکانی ئەمریکا چووەتە ناو قۆناخی وەرگرتنی وزەی خۆرەوە. ئەو هەروەها رایگەیاند کە هیواخوازە خانەی وەرگری وزەی خۆر لە مۆزەخانەکان دانەنرێن، بەڵکو لە سەربانی ئەمریکییەکان بێت. کاتێک کارتەرم بینی، پێم گوت، بەڕێز کارتەر تۆ راست بووی؛ من خانەکەی وەرگری وزەی خۆرم خستووەتە نێو مۆزەخانەکەمەوە".  جیمی کارتەر لە ساڵی ١٩٧٩ دا ٣٢ خانەی وەرگری وزەی خۆری لە سەربانی کۆشکی سپی دانا و داوایکرد کۆمپانیا و هاووڵاتییانی ئەمریکی سوود لەو پیشەسازییە وەربگرن، کە ئەو کاتە بە پیشەسازییەکی نوێ هەژمار دەکرا.  ئەو خانانەی وەرگری وزەی خۆر لە ساڵی ١٩٨١ دا لابران، ئەوەش کاتێك رۆناڵد ریگن بووە سەرۆکی ئەمریکا.