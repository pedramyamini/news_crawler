فرۆشتنی پشکەکانی ئوبەر لەلایەن وەبەرهێنەرانەوە لە کاتێکدا بەردەوامە کە کۆمپانیاکە لە بەیاننامەیەکدا رایگەیاندووە، دەتوانێت بگەڕێتەوە سەر قازانجکردن تەنانەت لەگەڵ ئەو بەربەستە نوێیانەش کە بەهۆی نیگەرانی لە جۆری دێلتای ڤایرۆسی کۆرۆنا لە هەندێک شاری ئەمریکا، وەکو نیویۆرک و شارە گەورەکانی ئەمریکا دانراون.  کۆمپانیای ئوبەر لە سێ مانگی دووەمی ئەمساڵ ٥٩٠ ملیۆن دۆلار زیانی کردووە، ئەوەش بە بڕی ١٥٠ ملیۆن دۆلار زیاترە لەو زیانەی کە کۆمپانیاکە لە سێ مانگی یەکەمی ئەمساڵدا کردوویەتی.  کۆمپانیای ئوبەر لە بەیاننامەکەیدا وەبەرهێنەرانیشی ئاگادارکردووەتەوە، سەرهەڵدانی جۆری دێلتای ڤایرۆسی کۆرۆنا ناڕوونیی دروستکردووە لەسەر بووژانەوەی ئابووری لە نیوەی دووەمی ئەمساڵدا.  بەرزبوونەوەی زیانەکانی کۆمپانیای ئوبەر سەرەڕای ئەوەیە کە ژمارەی ئەو گەشتانەی لە رێگەی ئەو ئەپلیکەیشنەوە دەکرێن، لەو ماوەیەدا بە رێژەیەکی بەرچاو بەرزبووەتەوە.  لە چارەکی دووەمی ئەمساڵد ژمارەی گەشتەکان بەرزبوونەتەوە بۆ ٢٢ ملیار گەشت، کە بەرزترین ئاستیەتی لە مێژووی دامەزراندنی کۆمپانیاکە؛ ئەوەش بەهۆی ئەوە دروستبووە کە بەهۆی بووژانەوەی ئابووری و ئاساییبوونەوەی هاتووچۆ لەو ماوەیەدا ژمارەیەکی زۆر هاووڵاتی گەڕاونەتەوە سەر کار و بازرگانیی خۆیان.  کۆمپانیای ئوبەر رایگەیاندووە لە چارەکی سێیەمی ئەمساڵدا شۆفێری زیاتر دەگەڕێننەوە سەر کارەکانیان و دەتوانێت زیانەکانی بە بڕی ١٠٠ ملیۆن دۆلار کەمبکاتەوە.  کۆمپانیاکە دەڵێت، لە مانگی تەممووزدا ژمارەی شۆفێرەکانیان بەرزبووەتەوە بۆ ٤٢٠ هەزار شۆفێر.  هۆکاری زیانی گەورەی کۆمپانیای ئوبەر بۆ ئەوە دەگەڕێتەوە کە کۆمپانیاکە بۆ هاندانی شۆفێران حەقدەستیانی زیادکردووە و ئەوەش بووەتە هۆی بەرزبوونەوەی قەبارەی خەرجییەکانی کۆمپانیاکە بە رێژەی ٥٧ % و خەرجییەکان زیادیانکردووە بۆ ٥ ملیار و ١٢٠ ملیۆن دۆلار.  دارا خۆسرەوشاهی، بەڕێوەبەری جێبەجێکاری کۆمپانیای ئوبەر رایگەیاندووە، بەشی گواستنەوەی خۆراکیی کۆمپانیاکە دەتوانێت ببێتە هۆکاری سەرەکی بۆئەوەی کۆمپانیاکە لە کۆتاییەکانی ئەمساڵدا بگەڕێتەوە سەر قازانج.