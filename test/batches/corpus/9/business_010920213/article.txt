کۆمپانیای گووگڵی ئەمریکی رایگەیاند، بەهۆی هەڵکشانی ژمارەی تووشبووانی کۆرۆنا و خێرا بڵاوبوونەوەی کۆرۆنای جۆری دێلتا، گەڕانەوەی سەرجەم کارمەندان بۆ سەر کارەکانیان بۆ کانوونی دووەمی ٢٠٢٢ دواخرا؛ بەو جۆرەش گووگڵ چووە ریزی هەردوو کۆمپانیای فەیسبووک و ئامازۆن کە پێشتر هەمان بڕیاریان دەرکردبوو.  سەندار پیچای، بەڕێوەبەری گشتیی گووگڵ رایگەیاند، خۆشحاڵ دەبم بە دووبارە کردنەوەی دەرگای نووسینگەکانمان، بەڵام هێشتا پەتای کۆرۆنا جێگەی نیگەرانی گەورەیە لە سەرانسەری جیهاندا،   پێچای گوتی بە مەبەستی دابینکردنی ئاسایشی زیاتر و هەروەها فراوانترکردنی دەرفەت و ئازادی کارمەندانمان، گەڕانەوەیان بۆ سەر کار بۆ رۆژی ١٠ی مانگی کانوونی دووەمی ساڵی ٢٠٢٢ دواخرا. ٣٠ رۆژیش بەر لە وادەی دیاریکراو سەرجەم کارمەندانی گووگڵ ئاگادار دەکرێنەوە.  ئەمە دووەمین جارە گووگڵ گەڕانەوەی سەرجەم کارمەندەکانی بە فول - تایم دواخست، کە یەکەمیان لە مانگی ئەیلوول بوو دواخرا بۆ مانگی تشرینی یەکەم.  هاوکات کۆمپانیاکانی مایکرۆسۆفت، ئەپڵ، ئوبەر و چەند گەورە کۆمپانیای دیکەی ئەمریکی لە دۆڵی پیشەسازی سیلیکۆن، لەسەر خشتەکاتی خۆیان ماون و بڕيارە لە مانگی تشرینی یەکەمی ئەمساڵ سەرجەم نووسینگەکانیان بە هەموو کارمەندەکانیانەوە بخەنەوە سەرکار.  گووگڵ یەکێکە لەو کۆمپانیا کەمانەی ئەمریکا کە وەرگرتنی ڤاکسینی کۆرۆنای بەسەر سەرجەم کارمەندەکانی سەپاندووە و وەک مەرجی مانەوە لە کۆمپانیاکە دایناوە.  گووگڵ زیاتر لە ١٣٥ هەزار کارمەندی هەیە، کە لە ئەمریکا و ٧٠ نووسینگە لە ٥٠ وڵاتی دیکەی جیهان، کاردەکەن.