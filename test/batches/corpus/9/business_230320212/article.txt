سەرەتای ئەم مانگە کۆنگرێسی ئەمریکا بە زۆرینەی دەنگی دیموکراتەکان و ناڕەزایی زۆری کۆمارییەکان پاکێجێکی هاندانی بە بڕی ١.٩ ترلیۆن دۆلار تێپەڕاند، هەرچەندە پاکێجە نوێیەکە بە فەرمی رانەگەیێندراوە، بەڵام ئەگەری زۆرە هاوشێوەی ئەوەی پێش خۆی کە بایدن بە دەستکەوتی دەزانێت، لەلایەن کۆمارییەکانەوە رووبەڕووی ئاستەنگی بێتەوە.  جۆ بایدن، سەرۆکی ئەمریکا دەڵێت: "من باوەڕم وایە، زۆربەی خەڵکیش پێیانوایە ئەم یاسایە مێژووییە ئامانج لێی بونیادنانەوەی بڕبڕەی پشتی ئەم وڵاتەیە، دەرفەتێکی زێڕین دەداتە چینی کارێکار و مامناوەند کە ئەم نیشتیمانەیان دروستکردووە. ئەمە ئامانجی پاکێجەکەیە. "  پاکێجە نوێیەکەی کۆشکی سپی ئامادەکاری دەکات بۆ ئەوەی  دەرفەتی خوێندن بەخۆڕایی بۆ خوێندکارانی کۆلێژ و باخچەی ساوایان بڕەخسێنێت، دەرفەتی کار بۆ ملیۆنان ئەمریکی بڕەخسێنیت، ئەمەش لەچوارچێوەی ئەجێندای باین دێت کە ناوی ناوە ' باشتر بونیادی دەنێین".  ئەگەر ئەم پاکێجە بە فەرمی ناسێندراو تێپەڕێندرا، چاوەڕواندەکرێت هاندانێک بێت بۆ سەرکەوتنی جۆ بایدن لە چوار ساڵی یەکەمیدا، بەو پاکێجە بایدن دەتوانێت زۆربەی پەیمانەکانی کە لە بانگەشەی هەڵبژاردن بە خەڵکی دابوون، بیانباتە بواری جێبەجێکردنەوە.  پاکێجە نوێیەکە کە لە ئێستاوە بە نهێنی تاوتوێ دەکرێت و دەست واشنتن پۆست کەوتووە، ژێرخانی ئەمریکای پێ نۆژەندەکرێتەوە، ملیاران دۆلاری بۆ نۆژەنکردنەوەی رێگاوبان، پرد، رێڕەوی ئاوی و شەمەندەفەر بەکاردەهێنرێت، ملیارانی بۆ بەرەوپێشبردنی سیستەمی سەلامەتی و ١٠٠ ملیاری بۆ بەهێزکردنی ژێرخانی تەندروستی بەکاردەهێنرێت.  ٤٠٠ ملیار دۆلار بۆ شەڕی گۆڕانی کەشوهەوا و ٦٠ ملیار دۆلار بۆ ژینگەپارێزی لە کەرتی هاتووچۆ و ٤٦ ملیار دۆلار بۆ لێکۆڵینەوە و بەدواداچوون بۆ گۆڕانی کەشوهەوا تەرخاندەکرێت. هەروەها ٢٠٠ ملیار دۆلاری بۆ بەرەوپێشبردنی ژێرخانی نیشتەجێبوون و ١٠٠ ملیار دۆلاریشی بۆ فراوانکردنی دابینکردنی پێداویستی نێشتەجێبوون بۆ ئەو ئەمریکیانەی، کە داهاتیان کەمە.  هێشتا قۆناخی زۆر ماون پرۆسەکەی پێدا بڕوات، سەخترینیان قۆناخی رازیکردنی کۆمارییەکانە، دوای ناساندنی پاکێجەکە، ئەمریکا ناچاردەبێت بڕی باج بەسەر سەرمایەداران زیادبکات.  کۆمارییەکان پاڵپشتی لە پڕۆژە و پاکێجەکانی هاندان دەکەن، بەڵام ئەو پاکێجانە نا کە دیموکراتەکان پێشنیازی دەکەن، بەتایبەتیش ئەوانەی کە نیازوایە بۆ شەڕی دژی گۆڕانی کەشوهەوا بەکاربهێنرێت.