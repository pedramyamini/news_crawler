سەرچاوەیەک لە وەزارەتی دارایی و ئابووریی هەرێمی کوردستان رایگەیاند بە تۆڕی میدیایی (رووداو)ی گوت بەپێی ئەو خشتەیەی وەزارەتی دارایی و ئابووری بۆ گەنجینەکانی ناردووە، بڕیارە رۆژی یەکشەممە ١١ی تەمموزی ٢٠٢١، مووچەی وەزارەتەکانی خوێندنی باڵا و توێژینەوەی زانستی، کارەبا، شارەوانی و گەشتوگوزار دابەشبکرێت.  وەزارەتی دارایی و ئابووریی هەرێمی کوردستان رۆژی ٢٧ - ٦ - ٢٠٢١ دەستی بە دابەشکردنی مووچەی حوزەیرانی ٢٠٢١ی کرد و بڕیاربوو لە هەفتەیەکدا مووچەی سەرجەم وەزارەتەکان دابەشبکرێت، بەڵام تاوەکو شەممە ٣ی تەمموز تەنیا مووچەی چوار وەزارەت دابەشکرا، ئەوانیش وەزارەتەکانی تەندروستی، پێشمەرگە، ناوخۆ، دارایی و ئابووری بوون. دواتر دابەشکردنی مووچە راگیرا. ئەم هەفتەیەش وەزارەتی دارایی دەستی بە دابەشکردنی مووچە کردەوە و مووچەی ژمارەیەک  وەزارەت، دەزگا و دەستە دابەشکرا.  حکومەتی هەرێمی کوردستان بڕیاریدابوو لە ٢٥ی هەموو مانگێک دەست بە دابەشکردنی مووچە بکات، لە ماوەی ٣٠ رۆژدا مووچە دابەشبکات، بەڵام دوو مانگە دابەشکردنی مووچە لەو وادەیە دوا دەکەوێت.