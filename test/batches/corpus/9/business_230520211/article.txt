لە ناوەڕاستی ئەم مانگە، پەری نووری، بەڕێوەبەری گشتیی بودجە لە وەزارەتی دارایی هەرێمی کوردستان رایگەیاند، "لێبڕینی مووچە لە پرۆژەیاسای بودجە دیاریی نەكراوە، لەبەر ئەوەی مووچە بەیاسا دیاریكراوە دەسەڵاتی ئێمە نییە بەهیچ شێوەیەك لێبڕین دیاریی بكەین، بەڵكو ئەمە لە دەسەڵاتی لیژنەی باڵای ئابووری هەرێمی کوردستان كە بەپێی ئەو داهاتەی هەیە بڕیاری كەمكردنەوە یان هەڵگرتنی مووچە دەدرێت. "    پەرلەمانی کوردستان و لیژنە تایبەتمەندەکان، چاوەڕێن رەشنووسی پرۆژەیاسای بودجە بگاتە پەرلەمان، هاوکات، گفتوگۆ و کۆبوونەوە لەبارەی راپۆرتی دووەمی چاکسازی لەنێو پەرلەمانی کوردستان بەردەوامە. حکومەت دەیەوێت بە یەک کات لە رێگەی راپۆرتی چاکسازییەوە داهات بەرز بکاتەوە تاوەکو مووچە بە تەواوی دابین بکات.     حکومەتی هەرێمی کوردستان لێبڕینی مووچە بە خۆگونجاندن ناو دەبات. رۆژی ٢٦ ـی نیسانی ٢٠٢١ ـیش، ٦١ دادوەر و ئەندامی داواکاری گشتی لە هەرێمی کوردستان، راگەیێندراوێکیان بڵاوکردەوە و تێیدا هاتبوو، "پێشتر هەر بیانوویەک بۆ لێبڕینی مووچە هەبووبێت، ئێستا بە بەرزبوونەوەی نرخی نەوت بۆ سەرووی ٦٥ دۆلار و زیادبوونی داهاتی ناوخۆ و رێککەوتن لەگەڵ حکومەتی فیدراڵ، ئەوا بوار بۆ ئەو بیانووەی نەهێشتووەتەوە. " گوتبوویشیان، "لێبڕینی مووچە نایاساییە. "    هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.    بەپێی ماددەی ١١ ـی یاسای بودجەی ئەمساڵ، دەبێ هەرێمی کوردستان بەلانیکەم رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، دەبێ حکومەتی هەرێمی کوردستان لانیکەم رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێ هەرێمی کوردستان ٥٠ % ـی داهاتی نانەوتی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت.    پەری نووری، بەڕێوەبەری گشتیی بودجە لە وەزارەتی دارایی هەرێمی کوردستان ئاماژەی بەوەشکرد، "خەرجیمان بۆ کەمترین ئاست دابەزاندووە لەپێناو دابینکردنی مووچە، بەڵام ناتوانین بڕیار لەبارەی لێبڕین بدەین، چونکە مووچە بە یاسا رێکخراوە و دەسەڵاتی وەزارەتی دارایی نییە، لە هەمان کاتیشدا هەموو هەوڵێکمانداوە مووچە بەتەواوی وەکو خۆی جێبکرێتەوە لە رەشنووسی بودجەدا، هەوڵدراوە هەموو داهات بخرێتە خزمەتی مووچەوە".