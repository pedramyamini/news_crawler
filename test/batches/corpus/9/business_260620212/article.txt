لە کاتی داخستنی بازاڕەکان، نرخی هەر بەرمیل نەوتی برێنت ١٨ سەنت بەرزبووەوە و گەیشتە سەرووی ٧٦ دۆلار. نرخی نەوتی سووکی تەکساسیش گەیشتە ٧٤ دۆلار. ئەم ئاستانە بەرزترین ئاستی نرخی نەوتە لە دوای مانگی ١٠ ـی ساڵی ٢٠١٨ وە.  شارەزایانی بانکی UBS سەبارەت بە بەرزبوونەوەی نرخەکانی نەوت رایانگەیاند، هۆکاری بەرزبوونەوەی نرخەکان کەمبوونەوەی قەبارەی نەوتی کۆگەکراوە لە جیهان و پێشبینییەکان بۆ بەرزبوونەوەی خواست لەسەر ئەو کاڵا ستراتژییە.  جیۆوانی ستانۆ، شرۆڤەکاری بانکی UBS رایگەیاند ئەگەری بەرزبوونەوەی نرخی نەوت لە چەند مانگی داهاتوودا هەیە لەبەر بووژانەوە و ئاساییبوونەوەی رەوشی ئابووریی وڵاتانی جیهان، بەتایبەتی لە ئەمریکا و بەشێکی زۆری ئەوروپا.  شرۆڤەکاران پێیانوایە بەرزبوونەوەی نەوتی خاو لە چارەکی سێیەمی ئەمساڵدا بەردەوام دەبێت.  ئێستا هەموو نیگاکان لەسەر کۆبوونەوەی یەکی مانگی داهاتووی هاوپەیمانی ئۆپێک پڵەسە کە بڕیارە لە مانگی هەشتی ئەمساڵەوە بڕی خستنەرووی نەوت زیادبکەن.  ئەندامانی هاوپەیمانیی ئۆپێک پڵەس سەرەتای مانگی داهاتوو دەزانن کە خواست بۆ بەکارهێنانی نەوت لە ئەمریکا و ئەوروپا و چین بەرزبووەتەوە، بەڵام هیچ بەڵێنێکیان نەداوە بۆ ئەوەی خستنەڕووی نەوت زیاتر لەو ئاستەی کە لە کۆنترۆڵیان دەرچێت زیادبکەن.  بەرپرسانی ئەمریکا رایانگەیاندووە، هێشتا لەگەڵ ئێران تەواوی کێشەکانیان چارەسەرنەبووە و ئەستەمە ئێران و وڵاتانی رۆژئاوایی بەو زووانە رێکبکەون لەسەر گەڕانەوە بۆ رێککەوتنی ئەتۆمی ساڵی ٢٠١٥. ئەمە بووەتە هۆکار بۆ ئەوەی پێشبینی خێرایی گەڕانەوەی نەوتی ئێران نەکرێت.  ئەنتۆنی بلینکن، وەزیری دەرەوەی ئەمریکا رۆژی هەینی لە کۆنگرەیەکی رۆژنامەڤانی لە پاریس رایگەیاند، هێشتا جیاوازیی زۆر لە نێوان ئێران و وڵاتانی رۆژئاوایی لەسەر گەڕانەوە بۆ رێککەوتنەکە ماوە و دەبێت چارەسەربکرێن.  بە تەنیا لە ماوەی هەفتەیەکدا نرخەکانی نەوت بە رێژەی ٣.٤ % بەرزبوونەتەوە و بە گشتی لە ئەمساڵیشدا نرخی نەوت بەرێژەی ٥٠ % بەرزبووەتەوە.