رۆژی ٢٦ - ٠٤ - ٢٠٢١ حکومەتی هەرێمی کوردستان راپۆرتی دووەمی لیژنەی باڵای چاکسازیی لەبارەی مووچە و دەرماڵە و بەخشین و ئیمتیازاتەکان و خانەنشینی رادەستی پەرلەمانی کوردستان کرد.  هێڤیدار ئەحمەد، جێگری سەرۆکی لیژنەی دارایی و کاروباری ئابووری لە پەرلەمانی کوردستان بە رووداوی راگەیاند، سبەی سێشەممە، لیژنەی دارایی لەبارەی راپۆرتەکە کۆدەبێتەوە و هەڵسەنگاندنی بۆ دەکات، هەموو ئەندامانی را و بۆچوونی خۆیان لەوبارەوە دەخەنەڕوو، دواتر بە راپۆرتێک دەدرێتە سەرۆکایەتیی پەرلەمانی کوردستان.  هێڤیدار ئەحمەد ئاماژەی بەوەشکرد، دوای خوێندنەوە و هەڵسەنگاندنی راپۆرتەکەی حکومەت، ئەگەر پێویست بکات میوانداری لایەنی پەیوەندیدار لە حکومەت دەکەین بۆ ئەوەی گفتوگۆی لەگەڵدا بکەین.  پرۆژەیاسای چاکسازی لە مووچە و خانەنشینی و دەرماڵە و ئیمتیازاتەکانی دیکە، لە خولی پێشووی پەرلەمان پەسندکرا، بەڵام بەهۆی ناڕەزایی خەڵک لە مووچە و خانەنشینی پلەباڵاکان و کەمی مووچەی خانەنشینی فەرمانبەران، پرۆژەکە گەڕێندرایەوە بۆ حکومەت.  یاسای چاكسازی لە ١٩ ماددە پێكهاتووە، لە ١٦ - ٠١ - ٢٠٢٠ لە پەرلەمان   دەرچووە و رۆژی ٠٣ - ٠٢ - ٢٠٢٠ لەلایەن نێچیرڤان بارزانی، سەرۆكی هەرێمی كوردستان واژۆی لەسەر کرا.  لە سەرەتای مانگی ٧ی ساڵی رابردوو یاساكە چووەتە بواری  جێبەجێكردنەوە.  لە ٠١ - ١٠ - ٢٠٢٠ یەکەمین راپۆرتی چاکسازیی درایە پەرلەمانی کوردستان. حکومەت بڕیاریداوە هەر سێ مانگ  جارێك راپۆرتێك لەسەر چۆنێتی  جێبەجێكردنی یاساكە بداتە پەرلەمانی   كوردستان و دیوانی چاودێری دارایی.