کەریم عەلی، سەرۆکی لیژنەی وزە و سامانە سرووشتییەکان لە ئەنجوومەنی پارێزگای سلێمانی بە رادیۆی رووداوی راگەیاند: "لە ساڵی ٢٠١٤ وە کەرتی سووتەمەنی بووەتە کەرتێکی بازرگانی و حکومەت دەستی لێ بەرداوە. حکومەت هیچ ئاسانکارییەکیشی بۆ ئەم جۆرە بازرگانییە نەکردووە، بەڵکو رێگرییشی لێ کردووە. حکومەت کەرتی سووتەمەنیی بۆ بازرگانان ئازاد کردووە کە جێی گومان و تێبینییە و، ئاسانکارییش دەکات کە بازرگانان سووتەمەنی بە گران بفرۆشن. "  هاوکات نافیز مستەفا، سەرۆکی لیژنەی پیشەسازی و وزە لە ئەنجوومەنی پارێزگای هەولێر ئاماژەی بەوە کرد، "ئەوە راستە کە بەهۆی زیادبوونی نرخی نەوتەوە نرخی بەنزینیش زیاد بووە، بەڵام پێویستە وەزارەتی سامانە سرووشتییەکان پاڵپشتییەکی حکومیی ئەو بەنزینە بکات بۆ ئەوەی لە نرخێکی جێگیردا بمێنێتەوە. بۆ نموونە لە بەغداش خۆ نرخی نەوت زیاد بووە، بەڵام لەبەر ئەوەی حکومەت پاڵپشتیی دەکات، ناهێڵن نرخی بەنزین گران ببێت. لەبەر ئەوەی ئەو پاڵپشتییە نییە، کۆمپانیاکان بە ئارەزووی خۆیان نرخ دیاری دەکەن. "  ماوەیەکە نرخی بەنزین لە بازاڕەکانی هەرێمی کوردستاندا بەرزبووەتەوە کە ئەوەیش ناڕەزایەتیی بەشێک لە هاونیشتمانیانی لێکەوتووەتەوە و گلەیی لە حکومەت دەکەن.  بە گوتەی سەرۆکی لیژنەی وزە و سامانە سرووشتییەکان لە ئەنجوومەنی پارێزگای سلێمانی، رێنماییەکانی وەزارەتی سامانە سرووشتییەکان خزمەت بە گرانبوونی نرخی سووتەمەنی دەکەن. "ئێستا لە دەروازەکاندا جۆرە بەنزینێک کە پێی دەگوترێت باشکەری بەنزین، ئۆکتانیان سەرووی ١٢٠ و ١٢٥ ـە، ئەمانە لە سنووری سلێمانیدا تەنیا بۆ دوو کۆمپانیا قۆرخ کراون. بەپێی رێنمایی وەزارەتیش لە دەروازەکاندا پشکنین بۆ ئەو ماددانە ناکرێت، چونکە دەبێت خۆیان بیکەن. بازرگانان لەژێر ناونیشانی ئەو جۆرە بەنزینە ئۆکتان بەرزانەدا هەموو جۆرە بەنزینێک دەهێنن بەبێ ئەوەی پشکنینیان بۆ بکرێت. "  لەلایەکی دیکەوە نافیز مستەفا باسی لەوە کرد "زۆر هەوڵمان داوە کە نوێنەرەکانمان وەڵامێکمان بۆ وەربگرن کە بۆچی وەزارەتی سامانە سرووشتییەکان پاڵپشتیی حکومی بۆ کەمکردنەوەی نرخی بەنزین راناگەیێنێت، بەڵام بە داخەوە تاوەکو ئێستا وەڵامیان نەبووە. "  بەشێکی زۆری بەنزین لە دەرەوەی هەرێمی کوردستانەوە هاوردە دەکرێت کە کە چەند کۆمپانیایەک مۆڵەتی ئەو کارەیان هەیە.  کەریم عەلی لەو بارەیەوە رایگەیاند، "بازرگانانی سووتەمەنی بۆ هێنانە ناوەوەی هەر تۆنێک سووتەمەنییش دەبێت ١٠٠ دۆلار بە کەسێکی ئەفغانی بدەن کە لە ئێران دادەنیشێت. ئەگەر بازرگان لە دەروازەی باشماخ و پەروێزخاندا نووسراو و پسووڵەی ئەو کەسە ئەفغانییەی پێ نەبێت، ناهێڵن ئەو جۆرە بەنزینە بهێنێتە ناوەوە. لەژێر ناونیشانی ئەو جۆرە بەنزینەدا هەموو جۆرە بەنزینێکی خراپ بەبێ پشکنین لە دەروازەکانەوە دەهێنرێتە ناوەوە. ئەوەیش دەبێتە مایەی گرانجانی، چونکە تەنکەرێک ٢٥ - ٣٠ تۆن دەگرێت و، دەبێت بۆ ئەوەیش ٢٥ - ٣٠ گەڵا بدرێت بەو کەسە ئەفغانییە. "  بەپێی بڕیارێکی ئەنجوومەنی وەزیران لە ساڵی ٢٠١٨ وە پێدانی مۆڵەت بۆ دانانی بەنزینخانە راگیراوە.   سەرۆکی لیژنەی سامانە سرووشتییەکانی ئەنجوومەنی پارێزگای سلێمانی ئەوەی خستەڕوو کە لەنێو ناوەندی سلێمانیدا ٧٠ بەنزینخانە هەن و رۆژ بە رۆژیش ژمارەیان لە زیادبووندایە. بەپێی رێنماییەکی وەزارەتی سامانە سرووشتییەکان هێنانە ناوەوەی هەر تۆنێک بەنزین حەوت دۆلاری بۆ رێگەوبان لێ وەردەگیرێت.  رۆژانە سلێمانی پێویستیی بە دوو ملیۆن و ٥٠٠ هەزار لیتر بەنزین هەیە کە ساڵانە نزیکەی ١٢.٥ ملیۆن دۆلار دەکات، بە گوتەی کەریم عەلی، "ئەو پارەیە یەک دۆلاری لە رێگەوبانەکانی سنووری سلێمانیدا خەرج نەکراوە".