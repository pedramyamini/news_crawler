ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، نرخی ئاو کەمنەکراوەتەوە و وەکو خۆیەتی، بەڵام وەکو هاوکارییەک بۆ ئەوانەی پێوەریان نەبەستووە، لەکاتی بەستنی پێوەردا لە پارەی مانگێکیان خۆشدەبن.  ئاری ئەحمەد گوتی: "ساڵی رابردوو حکومەتی هەرێمی کوردستان رێژەی ١٥ % لە قەرزی ئاوی هاونیشتمانییان خۆشبوو، بەڕێوەبەرایەتی گشتیی ئاو و ئاوەڕۆ نووسراوێکی بۆ ئەنجوومەنی وەزیران کردووە بۆ ئەوەی ئەو لێخۆشبوونە ئەمساڵیش بەردەوامبێت".  وەرگرتنی پارەی ئاو پێشتر بە گوێرەی رووبەری خانوو بوو، بۆ هەر مەترێک چوارگۆشە ٥٠ دینار وەردەگیرا، بەڵام ئێستا بە پێوەرە.  بەپێی پێوەی ئاو، پارەی ئاوی ماڵان بەم شێوەیە ئەژمار دەکرێت:  - لە ٠ بۆ ٥ مەتر سێجا ئاو، بۆ هەر مەترێک ٥٠ دینار وەردەگیرێت.  - لە ٥ بۆ ١٥ مەتر سێجا ئاو، بۆ هەر مەترێک ١٥٠ دینار وەردەگیرێت.  - لە ١٥ بۆ ٣٠ مەتر سێجا ئاو، بۆ هەر مەترێک ٤٠٠ دینار وەردەگیرێت.  - ئەگەر بگاتە ٦٠ مەتر سێجا ئاو، بۆ هەر مەترێک ٦٠٠ دینار وەردەگیرێت.  - لە ٦٠ مەتریش سێجا بەرەوسەر، بۆ هەر مەترێک ٢٠٠٠ دینار وەردەگیرێت.  لە هەرێمی کوردستان ٩٣٠ هەزار هاوبەشی ئاو هەن، سەرەڕای هۆشدارییە بەردەوامەکانی وەزارەتی شارەوانی، بەڵام تاوەکو ئێستا نزیکەی ٤٠ % ی هاوبەشانی ئاو پێوەری زیرەکیان نەبەستووە و تەنیا ٥٩٠ هەزار هاوبەش پێوەری ئاویان بەستووە کە دەکاتە نزیکەی ٦٠ % ی هاوبەشانی ئاو لە هەرێمی کوردستان.