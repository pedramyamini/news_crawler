هۆکاری بەرزبوونەوەی زیاتری نرخەکانی نەوت بۆ کەمبوونەوەی قەبارەی نەوتی یەدەککراو لە ئەمریکا دەگەڕێتەوە کە بەپێی پەیمانگەی زانیاریی وزەی ئەمریکا لە هەفتەی رابردوودا بە بڕی ٣.٤٨ ملیۆن بەرمیل کەمیکردووە.  رۆژی پێنجشەممە ٢٣ - ٠٩ - ٢٠٢١ بەرمیلێک نەوتی برێنت بە رێژەی ٠.٢٥ % بەرزبووەوە بە ٧٦ دۆلار و ٣٨ سەنت مامەڵەی پێوەکرا.  هەروەها هەر بەرمیل نەوتی سووکی تەکساسی ئەمریکا بە رێژەی ٠.٢٢ % بەرزبووەوە بە ٧٢ دۆلار و ٣٩ سەنت مامەڵەی پیوەکرا.  رۆژی چوارشەممە ٢٢ - ٠٩ - ٢٠٢١ نرخی نەوت بە رێژەی ١ % بەرزبووەوە، ئەوەش دوای ئەوەی کە دەرکەوت قەبارەی نەوتی کۆگاکراو لە ئەمریکا دابەزیوە.  کەمبوونەوەی قەبارەی نەوتی کۆگاکراو، بەهۆی ئەوەوەیە کە سەکۆ نەوتییەکانی ئەمریکا نەیانتوانیوە بەتەواوەتی بگەڕێننەوە بۆ قۆناخی بەرهەمهێنان.  نرخی نەوت لە رۆژی دووشەممە بە دابەزینێکی گەورەی بەخۆیەوە بینی، لەبەر ئەو هەستە نەرێنییانەی کە لە بازاڕدا هەبوو، بەڵام رۆژی چوارشەممە و پێنجشەممە نرخی نەوت رووی لە بەرزبوونەوە کرد، چونکە بڵاوبوونەوەی ئاماری قەبارەی نەوتی کۆگاکراو لە ئەمریکا کە لەلایەن پەیمانگەی نەوتی ئەو وڵاتە بڵاوکرایەوە، دەریخست کە قەبارەی نەوتی کۆگاکراو لە ئەمریکا ٦.١ ملیۆن بەرمیل کەمی کردووە.  هەروەها کۆمپانیای شێڵ رایگەیاند، سامانەکەی خۆی لە کەنداوی مەکسیک دەفرۆشێت، ئەوەش نیگەرانیی لای بازرگانانی نەوت دروستکردووە کە لە درێژخایەندا ببێتە هۆکار بۆ کەمبوونەوەی بەرهەمی نەوتی ئەمریکا.