بەپێی داتای ئاژانسی ئەوروپی بۆ ئامار، لە ساڵی رابردوودا چین بۆ یەکەمین جار لە مێژوویدا توانیویەتی ببێتە گەورەترین لایەنی بازرگانیی ئەوروپا و لەو ساڵەدا قەبارەی بارزگانیی نێوان چین و بلۆکی ئەوروپا گەیشتووتە ٥٨٦ ملیار دۆلار، بەوەش پێش ویلایەتە یەکگرتووەکانی ئەمریکا کەوتووە کە قەبارەی بازرگانییەکەی لەگەڵ ئەوروپادا ٥٥٥ ملیار دۆلار بووە.   ئەو پەیمانگە ئەورپییە دەشڵێت، هۆکاری پێشکەوتنی چین لە ئاڵوگۆرە بازرگانییەکانی لەگەڵ ئەوروپادا بووژانەوەی ئابووریی ئەو وڵاتە بووە دوای بڵاوبوونەوەی پەتای کۆرۆنا کە زۆر بە خێرایی بووژاوەتەوە و لەچاو ئەمریکادا کاریگەرییەکانی کۆرۆنای کەمتر لەسەر بووە.  بەپێی ئەو داتایانە، لە ساڵی ٢٠٢٠ ـدا رێژەی هاوەردەی ئەوروپی لە چینەوە ٥.٦ % لە چاو ساڵی ٢٠١٩ دا زیادی کردووە، هەروەها قەبارەی هەناردەکردنی ئەوروپی بۆ چین ٢.٢ % زیادی کردووە.  لەبارەی دابەزینی ئاڵوگۆڕە بازرگانییەکانیشەوە لەگەڵ ئەمریکا، داتاکان نیشانی دەدەن کە قەبارەی هاوردەی ئەورپا لە ئەمریکاوە لە ٢٠٢٠ ـدا بە رێژەی ٨.٢ %  لە چاو ساڵی ٢٠١٩ دا دابەزیوە. هاوکات قەبارەی هەناردەی ئەوروپی بۆ ئەمریکایش % ١٣.٢ دابەزیوە.   بەشی زۆری ئەو کاڵایەنەی چین کە بۆ ئەوروپا نێردراون زیاتر کەرەستەی پزیشکی و بەرهەمە ئەلیکترۆنییەکان بوون.  ئەوروپایش بە گشتی قەبارەی بازرگانیی لەگەڵ جیهاندا لە چاو ٢٠١٩ دا زیادی کردووە و لە ساڵی ٢٠٢٠ ـدا قەبارەی بازرگانیی لەگەڵ وڵاتانی جیهاندا گەیشتووەتە ٢١٧ ملیار یۆرۆ.