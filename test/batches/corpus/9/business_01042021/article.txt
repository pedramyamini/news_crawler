رۆژی چوارشەممە ٣١ - ٠٣ - ٢٠٢١ نرخی ئۆنسەیەک زێڕ بە هەزار و ٦٨٦ دۆلار بوو، بەڵام ئەمڕۆ پێنجشەممە بە هەزار و ٧١٥ دۆلارە. هەروەها نرخی ١٠٠ دۆلاری ئەمریکی بە ١٤٥ هەزار و ٨٠٠ دینار بوو، بەڵام ئەمڕۆ بەرزبووەتەوە بۆ ١٤٦ هەزار و ٣٠٠ دینار.    نرخی دراوەکان بەپێی یەکێک لە نووسینگەکانی ئاڵوگۆڕی دراو لە هەولێر بۆ ئەمڕۆ پێنجشەممە ٠١ - ٠٤ - ٢٠٢١ بەمشێوەیەیە:  ١٠٠ دۆلاری ئەمریکی بە ١٤٦ هەزار و ٣٠٠ دینارە  ١٠٠ یۆرۆ بە ١٧٢ هەزار و ٢٦٨ دینارە    ١٠٠ پاوەند بە ٢٠١ هەزار و ١٦٣ دینارە   ١٠٠ لیرەی تورکی بە ١٨ هەزار و ٠٥٣ دینارە   ١٠٠ هەزار تمەن بە پێنج هەزار و ٧٣٥ دینارە  هەروەها لقی هەولێری سەندیکای زێڕینگەرانی هەرێمی کوردستان نرخی زێڕی بەمشێوەیە دیاریکردووە:   - مسقاڵێک زێڕی عەیارە ٢٤ بە ٤٠٣ هەزار دینارە   - مسقاڵێک زێڕی عەیارە ٢٢ بە ٣٧٠ هەزار دینارە   - مسقاڵێک زێڕی عەیارە ٢١ بە ٣٥٥ هەزار دینارە   - نرخی مسقاڵێک زێڕی عەیارە ١٨ بە ٣٠٣ هەزار دینارە   لقی هەولێری سەندیکای زێڕنگەران ئاماژەی بەوە کردووە، هەر گۆڕانکارییەک له نرخەکان پەیوەستە بە بەهای بەرزبوونەوە و نزمبوونەوەی دۆلار لە بازاڕەکانی هەرێمی کوردستان.   مستەفا کازمی، سەرۆکوەزیرانی عێراق رۆژی سێشەممە ٣٠ی ئادار لە تویتێکدا باسی نرخی دیناری کرد و رایگەیاند "کەمکردنەوەی بەهای دینار بووەتە هۆی بووژانەوەی یەدەگی فیدراڵیی عێراق و بانکی ناوەندیی عێراق بە دیدێکی ستراتیژییانە بڕیاری لەبارەی بەهای دراو داوە"، هەروەها دەشڵێت "بابەتی بەهای دراو لە بەرامبەر دۆلار بڕیاری بانکی ناوەندیی عێراقە".  سەرۆکوەزیرانی عێراق ئاماژەی بەوە کرد "ئاستەنگەکان لە عێراق بەردەوامن بەهۆی سرووشتی دۆخەکە، بۆیە پێویستە هەمووان هاوشان و هاوئاهەنگ بن بۆ تێپەڕاندنیان، هیوادارم دووربن لە قۆستنەوەی پرسی نرخی فرۆشتنی دۆلار، چونکە بڕیارەکە لەلایەن بانکی ناوەندییەوە درا، بە پشتبەستن بە دید و ستراتیژییەکی بەئامانج، ئێستاش وا ئەنجامەکانی دەبینین، کە یەدەگی نەختیمان زیاتر بووە، کاریگەریی ئەرێنیشی لەسەر متمانەی ئابووریی عێراق لە جیهاندا هەیە".  بانکی ناوەندیی عێراق، لە کانوونی یەکەمی ساڵی ٢٠٢٠ دا، رایگەیاند، قەیرانی دارایی کە بەهۆی پەتای کۆرۆنا رووبەڕووی عێراق بووەتەوە، بووە هۆی دابەزینی نرخەکانی نەوت و کەمبوونی داهاتی نەوت، بۆیە بودجەی گشتی دووچاری کورتهێنانی گەورە بووە، دواجار وەزارەتی دارایی ناچاربوو لە بانکەکان قەرز بکات بۆ پێدانی مووچە و دابینکردنی پێداویستیی سەرەکی بۆ هاووڵاتییان، بۆیە بڕیارماندا بەهای دیناری عێراقی بگۆڕین، بەشێوەیەک بانکی ناوەندی هەر دۆلارێک بە ١٤٦٠ دینار دەفرۆشێتە بانکەکان، بانکەکانیش هەر دۆلارێک بە ١٤٧٠ دینار دەفرۆشنە هاووڵاتییان، هاوکات گۆڕینی بەهای دیناری عێراق بۆ یەک جار کرا و دووبارە نابێتەوە، بانکی ناوەندییش بەرگری لە نرخە نوێیەکە و جێگیربوونی دەکات.