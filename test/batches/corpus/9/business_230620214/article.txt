شەیما جەمال کوێخا، راوێژکاری وەزارەتی کشتوکاڵ و سەرچاوەکانی ئاوی هەرێمی کوردستان بە تۆڕی میدیایی رووداوی راگەیاند، "ئەمڕۆ چوارشەممە ٢٣ - ٦ - ٢٠٢١ وەزارەتی کشتوکاڵی عێراق کۆبووەوە و لەو کۆبوونەوەیەدا بڕیاردرا ئەو قەدەخەیەی لەسەر بەروبوومی کێڵگە پەلەوەرییەکانی هەرێمی کوردستان هەبوو، هەڵبگرێت و ئیدی لەمەودوا بەروبوومی ئەو کێڵگانە دەتوانرێت رەوانەی ناوچەکانی باشوور و ناوەڕاستی عێراق بکرێت".  راوێژکارەکەی وەزارەتی کشتوکاڵ و سەرچاوەکانی ئاوی هەرێمی کوردستان گوتیشی، "بڕیارەکە کاریگەریی باشی دەبێت لە ساخکردنەوەی بەروبوومە پەلەوەرییەکانی هەرێمی کوردستان، لەوانە مریشک و هێلکە، هەروەها ئەم بڕیارە کاریگەری باشی دەبێت لەسەر نەهێشتنی قاچاخچێتی بە بەروبوومە پەلەوەرییەکان کە لە خاڵە سنوورییەکانی هەرێمی کوردستان دەکرێن و کاریگەریی خراپی لەسەر بەرووبوونی نێوخۆیی هەبووە".  ئەو راوێژکارەی وەزارەتی کشتوکاڵ و سەرچاوەکانی ئاوی حکومەتی هەرێمی کوردستان ئاماژەی بۆ ئەوەشکرد کە مەرجی حکومەتی عێراق و وەزارەتی کشتوکاڵی عێراق لە هەڵگرتنی ئەو قەدەخەیە ئەوە دەبێت بەرهەمەکان هی ناوخۆی هەرێمی کوردستان بن و بۆ ئەو مەبەستە لە هەرێمی کوردستان بارکۆد و ستیکەر لە بەرهەمە پەلەوەرییەکانی نێوخۆ دەدرێت و دواتر رەوانەی ناوچەکانی خواروو و ناوەڕاستی عێراق دەکرێن.  سەرەتای مانگی ئایاری رابردوو، حکومەتی عێراق لە رێگەی وەزارەتی کشتوکاڵەوە بڕیاریدا هەموو جۆرە بەرهەمێکی پەلەوەری لە هەرێمی کوردستانەوە قەدەخەبکرێت و رێگەی پێنەدرێت ببرێتە ناوچەکانی دیکەی عێراق و ئەمەش وەزارەتی کشتوکاڵ و سەرچاوەکانی ئاوی هەرێمی کوردستان نیگەران کرد و لەسەردانەکەی ئەم مانگەی محەممەد خەفاجی، وەزیری کشتوکاڵی عێراق بۆ هەرێمی کوردستان چەندین رێککەوتن و لێکتێگەیشتن لەنێوان هەردوو وەزارەت کران؛ یەکێک لەوان پرسی بەرهەمە پەلەوەرییەکانی کێڵگەکانی هەرێمی کوردستان بوو کە بەهۆی تێکەڵبوونیان بە بەرهەمی بەقاچاخهاتووی وڵاتانی دەوروبەر قەدەخەیان لەسەربوو.  شەیما جەمال کوێخا گوتیشی، ئەو بڕیاری وەزارەتی کشتوکاڵی عێراق قەدەخەی سەر میوە و سەوزەش دەگرێتەوە و بۆ لەمەودوا ئەم بەرهەمانەش لەهەرێمی کوردستانەوە دەبرێنە ناوچەکانی دیکەی عێراق.