محەممەد هۆلاکۆ، جێگری ژووری بازرگانیی پارێزگای سنە رایگەیاند: "ئەگەر کێشەکانی دەروازەی باشماخ چارەسەر نەکرێن ئەم دەروازەیە پێگەی خۆی لە دەستدەدات، چونکە هەر لە ئێستاشەوە بازرگانە ئێرانی و عێراقییەکان و کۆمپانیاکان رێڕەوی گواستنەوەی کاڵایان گۆڕیوە و لەجێی باشماخ، دەروازە سنوورییەکانی دیکە بەکاردێنن".  جەعفەر خالدی، جێگری پارێزگاری سنە بۆ کاروباری ئابووری سێ رۆژ لەمەوبەر گوتبووی: سەرەڕای کێشە و گرفتەکان، دۆخی ئاڵوگۆڕی بازرگانی لە دەروازە سنوورییەکانی ئەم پارێزگایەوە لە رەوشێکی گونجاو دایە".  خالد جەعفەری، مانگی سێپتەمبەری ئەمساڵ گوتی: لە ماوەی پێنج مانگدا بە بەهای ٣ ملیار و ٧٠٠ ملیۆن دۆلار ئاڵوگۆڕی بازرگانی لە دەروازە سنوورییەکانی پارێزگای سنەوە کراوە، بەڵام ئەمە ساڵی رابردوو ملیارێک و ٤٤ ملیۆن دۆلار بووە".  محەممەد هۆلاکۆ، جێگری ژووری بازرگانیی پارێزگای سنە رەخنە لەوە دەگرێ، کە ئیدارەی بەشی مەریوانی دەروازەی باشماخ یەکدەست نییە و ئەمەش زەرەر و زیانی بە بازرگانان گەیاندووە و بووەتە هۆی سووتاندنی دەرفەتەکان، چونکە بە گوتەی ئەو "درەنگ مۆڵەت بە گواستنەوەی کاڵا و کەلوپەل دەدرێت، پشکنینی زۆر دەکرێ، پارەی زۆر و نایاسایی لە بازرگانان وەردەگیرێت".  محەممەد هۆلاکۆ هۆشداری دەدات ئەگەر ئەم دۆخە بەردەوام بێت ئێران بازاڕی هەرێمی کوردستان لە دەستدەدات، چونکە ئەم دۆخە هەلی بۆ هەندی کەس رەخساندووە تاوەکوو کاڵا و کەلوپەلی کوالێتی نزم بۆ هەرێمی کوردستان هەناردە بکەن، ئەمەش وایکردووە کاڵای وڵاتانی دیکە زیاتر بفرۆشرێت.  بەگوتەی جێگری سەرۆکی ژووری بازرگانی سنە، چەندین ساڵە بڕیارە ژێرخانەکانی دەروازەی باشماخ لە دیوی مەریوانەوە رێکبخرێت، بۆ قۆناخی یەکەمیش ٦٠ ملیار تمەنی بۆ دابینکرا، بەڵام بەهۆی گرانبوونی کەلوپەلەوە چاککردنی ژێرخانەکان بەردەوام وەدرەنگ دەکەوێت.  بەپێی پرۆژەی پەرەپێدانی دەروازەی باشماخ، رێڕەوەکانی گواستنەوەی کاڵا و کەلوپەل زیاتر دەکرێن، ٣ هێڵ بۆ هاتووچۆی گەشتیار، هەناردە و هاوردە دروست دەکرێن، ئەمەش وادەکات هاتووچۆ و ئاڵوگۆڕ ئاسانتر و خێراتر ببێت. بڕیار بوو ئەم پرۆژەیە دوو ساڵ تەواو بێت بەڵام دوای ٤ ساڵ تەنیا ١٠ % ی تەواو بووە.  محەممەد هۆلاکۆ، جێگری ژووری بازرگانیی پارێزگای سنە دەڵێ: دەروازەی سنووری باشماخ لە نێوان مەریوان و پێنجوێن ناوچەیەکی زۆر ستراتژی ئابوورییە، چونکە دەتوانرێ ئەو کاڵایانەی تێدا بگوازرێتەوە کە گەمارۆیان لەسەرە، دراوی تێدا بگوازرێتەوە و لە رێڕەوی بازرگانی ئاسیا -  عەرەبی و ئەوروپا دایە و ئەمن و ئاسایشی هەیە.  ئاڵوگۆڕی بازرگانی لە دەروازەی باشماخەوە لە سەرەتاکانی دەیەی ٩٠ زایینییەوە دەستی پێکرد، ساڵی ٢٠٠٦ وەک دەروازەیەکی فەرمی ناسێنرا.