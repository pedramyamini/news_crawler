رۆژی دووشەممە ١ - ٢ - ٢٠٢١ ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان، بە تۆڕی میدیایی رووداوی راگەیاند، بەو پێیەی خەرجیی کارەبا بە دۆلارە و داهاتەکەشی بە دینارە، نرخی دیناریش بەرامبەر دۆلار دابەزیوە، بۆیە وەزارەتی کارەبا بڕیاریداوە نرخی کارەبای نیشتمانی بە رێژەی ٢٠ % بەرزبکاتەوە. ئومێد ئەحمەد گوتی: "بەم زیادکردنە نزیکەی ٢٠ % ی زیانەکانی دابەزینی نرخی دینار قەرەبوو دەکاتەوە،  ئەمەشی کە کراوە زیادکردنی نرخ نییە، بەڵکو راستکردنەوەی ئەو دۆخەیە، کە بەهۆی دابەزینی نرخی دینارەوە دروستبووە".  زیادبوونەکە هەموو هاوبەشانی کارەبای نیشتمانی دەگرێتەوە بە شوێنە بازرگانی، حکومی، کشتوکاڵی و ماڵانیشەوە.  فەرهەنگ خالید، بەڕێوەبەری گشتیی دیوان لە وەزارەتی بازرگانی و پیشەسازی، قسەی بۆ رادیۆی رووداو کرد و نیگەرانیی وەزارەتەکەی لەو بڕیارەی حکومەت و وەزارەتی کارەبا خستەڕوو، دەڵێت: "داوامان لە ئەنجوومەنی وەزیران کردووە لەجیاتی ئەو بڕیارە، دەبوو نرخی هاندانیان بۆ دابنرێت و نرخی کارەبا و سووتەمەنی لەسەر کارگەکان کەمبکرێتەوە، بەمەش هەنگاوێک بۆ زیادکردن و پاراستنی بەرهەمی خۆماڵی دەچینە پێشەوە".  ئەو بەڕێوەبەرە لە وەزارەتی بازرگانی و پیشەسازی جەخت لەو دووخاڵە دەکاتەوە؛ کەمکردنەوەی نرخی کارەبای کارگەکان و هاوکاریکردنی ئەو کارگانەشی بە سووتەمەنی کاردەکەن، کە بە نرخێکی پاڵپشتیکراو سووتەمەنییان پێبدرێت، ئامانجیش لەوە پاراستنی بەرهەمەکانیانە، کە وەک خۆی دەڵێ: "کە ئەو پاڵپشتییە کران و بۆمان دەرکەوت کوالێتی بەرهەمەکانیان بەرزە، پاراستنیان بۆ دەکەین، بەشێوەیەک کاڵا هاوشێوە هاوردەکراوەکان باجیان لەسەر زیادبکرێت و نەهێڵێن ئەو پارەیە بچێتە دەرەوە و خەڵک بەرهەمی نێوخۆیی بکڕن".  لەوکاتەوەی حکومەتی عێراق بەشە بودجەی هەرێمی کوردستانی کەمکردەوە و دواتریش بەیەکجاری بڕی، حکومەتی هەرێمی کوردستان لە رەوشێکی دارایی خراپدایە، داهاتی نێوخۆ و داهاتی نەوتیش بەشی مووچەی فەرمانبەرانی ناکات، بۆیە بە لێبڕینەوە مووچە دابەش دەکات، بەو رەوشە داراییەشەوە ناتوانێت هاوکاریی کارگەکان بکات. ئێستا هەولێر و بەغدا لە دانوستاندندان بۆ یەکلاییکردنەوەی پرسی بودجەی گشتیی عێراق بۆ ساڵی ٢٠٢١، بەڵام تاوەکو ئێستا هیچ ئاسۆیەکی رێککەوتن دیار نییە.   فەرهەنگ غەفوور بۆچوونێکی دیکەی هەیە، ئەو پێیوایە حکومەتی هەرێمی کوردستان دەبێت لە دۆخی قەیراندا پاڵپشتیی کارگەکان بکات و رێگە بۆ پیشەسازیی نێوخۆیی خۆش بکات. دەشڵێت: "ئەو گوشارەی ئێستا لە عێراق لەلایەک و لە هەرێمی کوردستان لەلایەکی دیکەوە لە کارگەکان دەکرێت، وادەکات کارگەکانی باشووری عێراق ببووژێنەوە و کارگەکانی هەرێمی کوردستان پەکیان بکەوێت، هەر لەبەرئەوەشە دەبێت چاوخشاندنەوە بە بڕیاری زیادکردنی نرخی کارەبادا بکرێت و ئەو داوایەمان بۆ ئەنجوومەنی وەزیران بەرزکردووەتەوە، وەڵامی ئەوانیش ئەرێنییە و دەڵێن دەبێ دیراسە بکرێت".  بەڕێوەبەری دیوانی وەزارەتی بازرگانی ئەوەشی بە رادیۆی رووداو گوت "داهاتی حکومەت بە زیادکردنی نرخی کارەبا نابێت لەسەر کارگەکان، بەڵکو دەبوو بیر لەوە بکرێتەوە کە پاڵپشتیکردنی کارگە نێوخۆییەکان هاوکارە لە هێشتنەوەی سیولە و نەچوونەدەرەوەی پارە، بەمەش ئەو پارەیەی لە بەغدا لێمان بڕاوە هەر لە نێوخۆدا لە رێی خەڵکی خۆمانەوە کە بەرهەمی نێوخۆیی دەکڕن دەردەهاتەوە".  بەپێی ئامارەکانی وەزارەتی بازرگانی و پیشەسازی ٦٠ %- ٦٥ % ی کارگەکانی هەرێمی کوردستان کارناکەن، ئەوانەی کاردەکەن ئەو کارگانەن کە پرۆژەی وەبەرهێنانیان وەرگرتووە و سەروو ملیۆنێک دۆلار سەرمایەکەیانە، بەڵام زۆربەی کارگەکانی هەرێمی کوردستان کارگەی ناوەندین و ئەوانەن کە دەبێ بەردەوام حکومەت لەرێی بانکی ناوەندییەوە هاوکارییان بکات. فەرهەنگ غەفوور دەڵێت " کۆڵەگەی سەرەکی ئابووری هەر وڵاتێک کارگە بچووک و مامناوەندەکانن، دەبێ ئەوانە بخرێنەوە کار".  پێشتر وەزارەتی کارەبا بۆ بەکارهێنانی (١ - ٤٥٠) کیلۆوات کارەبا، بۆ هەر کیلۆواتێک ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت.  نرخی یەک کیلۆوات کارەبا بۆ شوێنە بازرگانییەکان ١٥٧ دینارە، پێشتر  ١٣٠ دینار بوو، نرخی یەک کیلۆواتی کارەبای فەرمانگەکانی حکومەت بۆ ١٨١ دینار زیادکراوە، کە پێشتر ١٥٠ دینار بوو. هەروەها بۆ پرۆژەکانی کشتوکاڵیش ٣٦ دینارە.  ئێستا بەرهەمهێنانی کارەبا لە ٤٠٠٠ مێگاوات نزیکبووەتەوە، بەڵام لە ٢٤ کاژێردا تەنیا ١٠ - ١٢ کاژێر کارەبای نیشتمانیی دەدرێت.