بەرەبەیانی رۆژی سێشەممە دوای کردنەوەی بازاڕەکانی ئاسیا، نرخی نەوتی برێنت ٦٦ سەنت بەرزبووە و گەیشتە ٦٩ دۆلار و ٤١ سەنت. هەروەها نرخی نەوتی سووکی تەکساسی ئەمریکاش ٦٠ سەنت بەرزبووە و هەر بەرمیلێک بە ٦٦ دۆلار و ٢٤ سەنت مامەڵەی پێوەکرا.  نرخەکانی نەوت رۆژی دووشەممە بە رێژەی ٥ % بەرزبوونەوە. یەکێکی دیکە لە هۆکارەکانی بەرزبوونەوەی نرخی نەوت دابەزینی بەهای دۆلاری ئەمریکی بەرامبەر بە دراوەکانی دیکە بوو کە رۆژی دووشەممە بە رێژەی ١ % بەهای خۆی لەدەستدابوو.  کارگێڕیی دەرمان و خۆراکی ویلایەتە یەکگرتووەکانی ئەمریکا کە مانگی ١٢ ـی ساڵی رابردوو، مۆڵەتی بەخشیبوو بە ڤاکسینی فایزەر - بایۆنتێک بۆ ئەوەی رێگە بە کوتانی بدرێت لە کاتی بەپەلەدا، ئێستا بە تەواوەتی ئەو ڤاکسینەی پەسندکردووە.  ئیدوارد مۆیا، شرۆڤەکاری بازاڕە داراییەکان لەو بارەیەوە رایگەیاند، کەمینەیەک هەن هێشتا باوەڕیان بە ڤاکسینەکان نییە، پەسندکردنی کۆتایی ڤاکسینی فایزەر - بایۆنتێکیش ئەو دوودڵییانە دەڕەوێنێتەوە.  یەکێکی دیکە لە هۆکارەکانی بەرزبوونەوەی نرخی نەوت بۆ کەمبوونەوەی قەبارەی بەنزینی کۆگاکراو لە ئەمریکا دەگەڕێتەوە کە بەپێی راپۆرتە سەرەتاییەکان کەمبووەتەوە.