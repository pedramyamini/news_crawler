لە چین ئەوەی کە نەرێنی بێت، دابەزینی بەهای نرخی خانووبەرەیە لەو وڵاتە لە مانگی ١٠ دا بە رێژەی ٠.٢ %.  پێنوێنی نیکەی ٢٢٥ی ژاپۆن بە رێژەی ٠.٥ % بەرزبووەوە بەهۆی ئەوەی کە چالاکیی ئابووری لە ژاپۆن کەمبووەتەوە و ئەوەش بازرگانانی بەو بڕوایە گەیاندووە کە بانکی ناوەندی و بەرپرسانی ئەو وڵاتە هاندەدات رووبکەنەوە راگەیاندنی پاکێجی نوێی هاندانی ئابووری.  لە بازاڕی نەوتدا بەرەبەیانی ئەمڕۆ نرخی نەوتی برێنت ٥٢ سەنت دابەزی و هەر بەرمیلێک بە ٨١ دۆلار و ٦٥ سەنت مامەڵەی پێوەکرا. هەروەها نرخی یەک بەرمیل نەوتی سووکی تەکساسی ئەمریکا ٤٨ سەنت دابەزی و بە ٨٠ دۆلار و ٣١ سەنت مامەڵەی پێوەکرا.  هۆکاری دابەزینی نرخی نەوت بۆ ئەوە دەگەڕێتەوە بازرگانانی نەوت چاوەڕێی ئەوەن کە ئیدارەی جۆ بایدن قەبارەیەکی زیاتر لە یەدەگی نەوتی ستراتیژیی ئەو وڵاتە ئازادبکات و بیداتە کۆمپانیا و پاڵاوگەکان.  بەرزبوونەوەی رێژەی هەڵاوسان هەروەها نرخی زێڕی لە بەرزترین ئاستەکانی چەند مانگی رابردوودا هێشتووەتەوە. بەرەبەیانی ئەمڕۆ دووشەممە هەر ئۆنسە زێڕێک بە ١٨٦٠ دۆلار مامەڵەی پێوەکرا.  لە بازاڕی ئاڵوگۆڕی دراوەکاندا کە بە بازاڕی فۆرێکس دەناسرێت، دۆلار بەردەوامە لە بەرزبوونەوە، بەهۆی بەرزبوونەوەی سوودی سەر قەواڵە داراییەکانی ئەمریکا لەبەرئەوەی دۆلار وەکو زێڕ بە پەناگەیەکی ئارام بۆ وەبەرهێنەران ئەژمار دەکرێت، بەهای دۆلار لە بەرزترین ئاستی ٣ مانگی رابردووی خۆی مامەڵەی پێوە دەکرێت و پێنوێنی دۆلار بە ٩٥.٠١٧ مامەڵەی پێوە دەکرێت.  بەهای یۆرۆ بەرامبەر بە دۆلار لە نزمترین ئاستەکانی خۆی مامەڵەی پێوە دەکرێت و هەر یۆرۆیەک بە نزیکەی ١.١٤٥٥ دۆلار مامەڵەی پێوە دەکرێت.  ئەمڕۆ دووشەممە کریستین لاگارد لە بەرامبەر لێژنەی ئابووری و سیاسەتی نەختیی پەرلەمانی ئەوروپا ئامادە دەبێت و گوتارێک سەبارەت بە رێوشوێنەکانی بانکەکە بۆ جێگیرکردنی ئابووریی یەکێتیی ئەوروپا پێشکێش دەکات.  بەپێی ئامارە فەرمییەکانی ناوەندی ئاماری چین، قەبارەی بەرهەمی پیشەسازیی ئەو وڵاتە لە مانگی رابردوودا بە رێژەی ٣.٥ % بەرزبووەتەوە. هەروەها قەبارەی وردەفرۆشی لە مانگی رابردوو بە رێژەی ٤.٩ % بەرزبووەتەوە و قەبارەی وەبەرهێنانیش ٦.١ % بەرزبوونەوەی بەخۆیەوە بینیوە. ئامارە ئابوورییەکانی چین هەموویان زیاتر بوون لە ئاستی پێشبینییەکان و کاریگەریی گەورە لەسەر بازاڕەکانی ئەوروپا دادەنێت لە کاتی کردنەوەیاندا.