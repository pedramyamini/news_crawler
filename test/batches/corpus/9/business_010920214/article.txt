وەزارەتی نەوتی عێراق ئەمڕۆ چوارشەممە، ئاماری هەناردە و داهاتی نەوتی مانگی ئابی بڵاوکردەوە، بەگوێرەی ئامارەکان هەناردەی نەوت بە راورد بە مانگی تەممووز ١٥٤ هەزار بەرمیل لە رۆژێکدا زیاترە.   وەزارەتی نەوتی عێراق رایگەیاند بە تێكڕا لە مانگی ئاب ٩٤ ملیۆن و ٦٦٠ هەزار بەرمیل نەوتی هەناردە کردووە، کە رۆژانە دەکاتە ٣ ملیۆن و ٥٤ هەزار بەرمیل. لەو بڕە ٢ ملیۆن و ٩٥٠ هەزار بەرمیل لە رۆژێکدا لە رێگەی بەندەرەکانی بەسرە هەناردە کراوە.   سەبارەت بە داهاتی نەوتی مانگی ئاب، وەزارەتی نەوتی عێراق رایگەیاند؛ هەر بەرمیلێک بە ٦٩ دۆلار فرۆشراوە، کۆی داهاتەکەشی ٦ ملیار و ٥٠٠ ملیۆن دۆلار بووە.  عێراق دووەم گەورەترین هەناردەکاری نەوتی نێو رێکخراوی ئۆپێکە و زیاتر لە ٩٣ % ی داهاتەکەی لە رێگەی فرۆشتنی نەوت بەدەستدێنێت. دابەزینی نرخی نەوت، کاریگەری نەرێنی لەسەر دۆخی ئابووری ئەو وڵاتە دروستدەکات.   وڵاتانی ئاسیا بە تایبەت چین و هیندستان کڕیاری سەرەکی نەوتی عێراقن. بەگوێرەی راوێژکارێکی دارایی مستەفا کازمی، سەرۆکوەزیرانی عێراق، چین بە تەنیا % ٤٠ بۆ ٤٤ % ی نەوتی هەناردەکراوی عێراق دەکرێت، کە دەکاتە زیاتر لە ٨٠٠ هەزار بەرمیل لە رۆژێکدا.  رۆژی سێشەممەی رابردوو ٣١ی ٨ی ٢٠٢١، لی کینگ شێنگو کونسوڵی بازرگانیی چین لە میانەی بەشداریکردنی لە هەواڵە ئابوورییەکانی تۆڕی میدیایی رووداو رایگەیاند: "لەساڵی ٢٠٢٠ دا عێراق سێیەم هاوبەشی بازرگانی چین بووە لە نێوان وڵاتانی رۆژهەڵاتی ناوەراست و باکووری ئەفریقا و قەبارەی ئاڵوگۆڕی بازرگانی نێوانیان لەو ساڵەدا ٣٠ ملیار و ١٧٧ ملیۆن دۆلار بووە. لەو ژمارەیە ١٠.٩ ملیار دۆلاری هەناردەی چین بووە بۆ عێراق و ١٩.٢٥ ملیار دۆلاریشی هەناردەی عێراق بووە بۆ چین کە بەزۆری پەیوەست بووە بە هەناردەکردنی نەوتی خاو".   لە ساڵی رابردوو چین زیاتر لە ٦٠ ملیۆن تۆن نەوتی خاوی لە عێراق کڕیوە.