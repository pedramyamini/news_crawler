شێروان میرزا، ئەندامی لیژنەی دارایی لە ئەنجوومەنی نوێنەرانی عێراق لەکاتی بەشداریکردنی لە بوولتەنی هەواڵەکانی کاژێر ٨: ٠٠ی تۆڕی میدیایی رووداو لەبارەی رێککەوتنی نێوان هەولێر و بەغدا لەسەر بودجە و میکانیزمی جێبەجێکردنی رایگەیاند "میکانیزمی جێبەجێکردنەکەی تاوەکو ئێستا دیار نییە، چونکە دەبێت رێنوێنی بۆ جێبەجێکردنی یاساکە دەربچێت، بەڵام ئەوەی هەیە پابەندییە بەرامبەر بە پابەندی، حکومەتی هەرێمی کوردستان خاڵەکانی (ا، ب، ج، د) جێبەجێ دەکات و لە خاڵی (هـ) حکومەتی فیدراڵی شایستە دارییەکانی هەرێمی کوردستان خەرج دەکات".  ئەو ئەندامە لە لیژنەی دارایی پەرلەمانی عێراق پێیوایە "لەگەڵ خەرجکردنی پارەی مانگی نیسان بۆ فەرمانبەرانی عێراق و کەوتنە واری جێبەجێکردنی یاساکە، پشکی هەرێمی کوردستان ئەوەی دەمێنێتەوە دێت".  سەبارەت بە چۆنێتیی خەرجکردنی پشکی هەرێمی کوردستان بۆ مانگەکانی کانوونی دووەم، شوبات و ئادار، شێروان میرزا ئاماژە بەوە دەکات "لەبەرئەوەی یاسای بودجە ساڵانەیە، واتە بۆ یەک ساڵە، لە ١ی کانوونی دووەمەوە دەستپێدەکات و لە ٣١ی کانوونی یەکەم کۆتایی دێت، واتە ئەژمارکردنی ئەو ماوەیە ئەوەندە سەخت نییە، چونکە بە داهاتە، واتە بەهای نەوتەکە ئەژمار دەکرێت، پابەندیی هەرێمی کوردستان بۆ مانگەکانی ١ و ٢ و ٣ ئەژمار بکرێت چەندە، لە بەرامبەردا شایستە داراییەکانی هەرێمی کوردستان ئەژمار بکرێت، کە دوو ژمارە دەردەچێت، دەردەکەوێت کامیان قەرزداری کامیان دەبێت، لەوانەیە ژمارەیەک دەربچێت کە حکومەتی فیدراڵی بڕێک پارە بنێرێت بۆ هەرێمی کوردستان".  سەبارەت بە چارەنووسی ئەو قەرزانەی کوردستان کە لای بەغدا ماوە، ئەوەی خستەڕوو "لە مانگی شوباتی ٢٠١٤ وە پشکی هەرێمی کوردستان بڕدراوە، لە ساڵی ٢٠٠٧ ـەوە هیچ بڕە پارەیەک بۆ هێزی پێشمەرگە وەکو بەشێک لە سیستەمی بەرگریی عێراقی خەرج نەکراوە، لەگەڵ کۆمەڵێک بابەتی دیکە. بۆ چارەسەکردنی ئەو بابەتەش پەنا براوەتە بەر بڕگەیەک کە باسی تەسویەی حیساب دەکات لەنێوان هەرێمی کوردستان و بەغدا لە ساڵی ٢٠٠٤ ەوە تاوەکو ٢٠٢٠، هەر لەنێو ئەو بڕگەیە دەرفەتی ئەوە هەیە تەسویەی قەرزەکانیش بکرێت لەنێوان هەردوولا، هەموو ئەو بڕە پارەیەی کە بە هەرێمی کوردستان لەو ماوەیە دراوە، ئەژمار دەکرێت، لە بەرامبەردا ئەو بڕە ئەژمار دەکرێت کە دەبوو هەرێمی کوردستان بە بەغدای بدات، لە کۆتاییدا لایەک قەرزدای لاکەی دیکە دەبێتەوە".  لەبەر دوو هۆکار پێویستە حکومەتی هەرێمی کوردستان پێداگری لەسەر جێبەجێکردنی ئەو بڕگەیە بکات، "یەکەمیان بۆئەوەی ئەمە دووبارە نەبێتەوە و لە هەموو یاساکانی بودجە وەکو بۆمبێکی تەوقیتکراو دانەنرێتەوە دژی هەرێمی کوردستان، دووەم بۆ ئەوەی دیاربێت کام لایەن قەرزدای کام لایەن دەبێتەوە، لە کۆتاییدا دەکرێت ئەو ژمارەیە سفر بکرێتەوە بە رێککەوتنێکی حکومی و سیاسی".