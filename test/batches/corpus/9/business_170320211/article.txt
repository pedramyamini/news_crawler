د. ئەحمەد سەفار، بڕیاردەری لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، شاندی حکومەتی هەرێمی کوردستان کە ئێوارەی دوێنی گەڕاوەتەوە بەغدا، پێداگیرە لەسەر ئەو دەقە حکومییەی کە لە پرۆژە یاسای بودجەدا لەبارەی پشکی هەرێمی کوردستاندا هاتووە.  بەپێی پرۆژەیاسای بودجەی گشتیی ساڵی ٢٠٢١، هەرێمی کوردستان جگە لە رادەستکردنی ٢٥٠ هەزار بەرمیل نەوتی خاو بە نرخی کۆمپانیای سۆمۆ، دەبێت لە ٥٠ % ـی داهاتی دەروازەکان و داهاتی فیدراڵی دیکەی هەرێمی کوردستان رادەستی حکومەتی عێراق بکات، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت.  بڕیاردەری لیژنەی دارایی لە پەرلەمانی عێراق جەختی لەوەکردەوە، شاندەکە پێشنیازی لایەنە شیعەکان لەبارەی رادەستکردنی ٤٦٠ هەزار بەرمیل نەوتی رۆژانە رەتدەکاتەوە و  پێداگیری دەکەن لەسەر پابەندبوون بەو دەقەی حکومەت، کە لە پرۆژەیاسای بودجەدا هاتووە.    د. ئەحمەد سەفار، راشیگەیاند، ئەمڕۆ چوارشەممە لیژنەی دارایی پەرلەمانی عێراق سەبارەت بە دوایین هەوڵەکان لەبارەی پرۆژەیاسای بودجەی ٢٠٢١ کۆدەبێتەوە.  بەدر زیادی، پەرلەمانتاری هاوپەیمانیی سائیروون بە تۆڕی میدیایی رووداوی راگەیاند، بابەتی پرۆژەیاسای بودجە کاتی زۆری بردووە: "پرۆژەکە زۆر دواکەوتووە، چونکە هەر لە بنەڕەتدا حکومەت پرۆژەکەی درەنگ ناردە پەرلەمان و لە لیژنەی داراییش زۆر دواکەوت".  پەرلەمانتارەکەی هاوپەیمانیی سائیروون روونیکردەوە، ئێستا دوایین دانوستاندنەکان لەنێوان حکومەتی ناوەندی و حکومەتی هەرێمی کوردستان لەڕێگەی شاندێکی فەرمی بەڕێوەدەچن "لە ماوەی کەمی داهاتوودا بەدڵنیاییەوە پشت بە خودا دەگەنە رێککەوتن". دەشڵێت، هەردوولا سازش بۆ یەکدی دەکەن تەنانەت ئەگەر بەشێکی سادەش بێت، تاوەکو بودجە تێپەڕێندرێت بە رێککەوتنی هەموو فراکسیۆنە سیاسییەکان.  زیادی پێیوایە، دەنگدان لەسەر پرۆژەیاسای بودجە دەکەوێتە دوای جەژنی نەورۆز، تاوەکو ناکۆکییەکان کۆتاییان پێبێت و دەڵێت: "ئێمە نامانەوێت بەبێ برایان لە هەرێمی کوردستان دەنگ لەسەر بودجە بدەین، بە نائاسوودەییەوە بچنەوە بۆ جەژنی نەورۆز، هیوادارین ئەو بابەتە چارەسەر ببێت".  پەرلەمانتارەکەی هاوپەیمانیی سائیروون ئاماژەی بەوەدا ئەگەر رێککەوتن بکرێت، ئەوا دوایین رۆژ بۆ دەنگدان پێنجشەممە، یاخود شەممە دەبێت بەڵام دەڵێت: "پێموانییە بەو خێراییە دەنگ بە بودجە بدرێت، دەکەوێتە دوای جەژنی نەورۆز".