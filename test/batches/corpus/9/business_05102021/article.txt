بەرەبەیانی ئەمڕۆ سێشەممە نرخی نەوتی برێنت ٤٠ سەنت بەرزبووەوە و بە ٨١ دۆلار و ٦٦ سەنت مامەڵەی پێوەکرا. نرخی نەوتی برێنت رۆژی دووشەممە بە رێژەی ٢.٥ % بەرزبووبووەوە.  هەروەها نرخی نەوتی سووکی تەکساسی ئەمریکا ٣٠ سەنت بەرزبووەوە و بەرمیلێکی بە ٧٧ دۆلار و ٩٢ سەنت مامەڵەی پێوەکرا. لە کاتێکدا رۆژی دووشەممە بە رێژەی ٢.٣ % بەرزبوونەوەی بەخۆیەوە بینیبوو.  رۆژی دووشەممە کۆبوونەوەی بەرهەمهێنەرانی نەوتی ئۆپێک و دەرەوەی ئەو رێکخراوەە بەڕێوەچوو و تێیدا بڕیاریاندا پلانی خۆیان بۆ زیادکردنی ئاستی بەرهەمهێنانی مانگانە بە بڕی ٤٠٠ هەزار بەرمیل نەگۆڕن و درێژەی پێبدەن، سەرەڕای ئەوەی کە ویلایەتە یەکگرتووەکانی ئەمریکا چەندینجار داوای لە رێکخراوی ئۆپێک کرد کاربکات بۆ دابەزینی نرخەکانی نەوت.  نرخەکانی نەوت بەتەنیا لەمساڵدا بە رێژەی ٥٠ % بەرزبوونەتەوە.  ئەلێکساندەر نۆڤاک، جێگری سەرۆکوەزیرانی رووسیا رایگەیاند ئەو پێیوایە بازاڕی نەوت ئێستا هاوسەنگە.  ناوەندی کاپیتاڵ ئیکۆنۆمیست سەبارەت بە نرخەکانی نەوت رایگەیاند ئەوان پێیانوایە لە چارەکی چوارەمدا خواست بۆ نەوتی خاو ئاسایی دەبێتەوە و لەگەڵ زیادکردنی خستنەڕووی نەوتیش بازاڕ سەقامگیر دەبێت.  ئەو ناوەندە دەڵێت لەمساڵدا خواست بۆ نەوتی خاو زیاتر بووە لە خستنەڕووی نەوت و لەبەر ئەوەیە کە نرخەکانی نەوت بەرزبوونەوتەوە بۆ بەرزترین ئاستی خۆیان لە سێ ساڵی رابردوودا.  کاپیتاڵ ئیکۆنۆمیست دەڵێت چاوەڕوان دەکەن نرخەکان تۆزێک دابەزین بەخۆیانەوە ببینن لە کۆتایی ساڵی ٢٠٢٢ لەگەڵ هێوربوونەوەی بازاڕەکان.