ئەمریکا پێیوایە رووسیا دەیەوێت لەڕێگەی ئەو پرۆژەیەوە ئەوروپا دابەشبکات و ئاساییشی وزەکەی بخاتە مەترسییەوە.  کرملین  بەردەوام ئەوەی رەتکردووەتەوە و واشنتنی بەوە تۆمەتبار کردووە کە دەیەوێت شکست بە پرۆژەکە بهێنێت بۆئەوەی وڵاتە ئەوروپیەکان تەنیا گازی سرووشتی لە ئەمریکا بکڕن.  تاوەکو دێت گرژییەکانی ئەمریکا و رووسیا بەرەو هەڵکشانی زیاتر دەڕوات. راگەیاندنی سزا دژی پرۆژە رووسییەکە لەکاتێکدایە کە ئیدارەی بایدن رووسیا بە دەستوەردان لە هەڵبژاردنەکانیدا تۆمەتبار دەکات.  رووسیا ئەو تۆمەتانە رەتدەکاتەوە و ڤلادیمیر پووتین، سەرۆکی وڵاتەکە جەخت لەوە دەکاتەوە کە وێڕای سزاکانی ئەمریکا، مۆسکۆ بەردەوام دەبێت لە پاراستنی بەرژەوەندییەکانی خۆی.  پووتین دەڵێت "ئەوان ناچاردەبن بەمە رازی بن، وێڕای هەموو هەوڵ و سزا و بێڕێزییەکانیان بۆ وەستاندنی بەرەوپێشچوونمان، ناچار دەبن بەمە رازی ببن. ئێمە وەکو خۆمان، بەگوێرەی بەرژەوەندییە نیشتمانییەکانمان پەیوەندییەکانمان لەگەڵ هەموو وڵاتانی جیهان بەرەوپێش دەبەین، بە ئەمریکاشەوە".  کۆشکی سپی ئاماژە بەوە دەکات، پەیوەندییەکانی ئیدارەی بایدن لەگەڵ رووسیا جیاواز دەبێت لە ئیدارەکانی پێشوو.  جین ساکی، گوتەبێژی کۆشکی سپی رایگەیاند "ئێمە راشکاو دەبین و راستەوخۆ باس لەو شتانە دەکەین کە نیگەرانیمان لەبارەیانەوە هەیە".  پەیوەندییەکانی رووسیا و ئەمریکا دوای ناوبردنی پووتین بە "بکوژ" لەلایەن بایدنەوە، گرژیی زیاتریان تێکەوتووە.  کرملین دەڵێت لێدوانەکانی بایدن مایەی قبووڵكردن نین و کۆشکی سپیش جەخت لەوە دەکاتەوە کە بایدن لە گوتنی هیچ شتێک پەشیمان نییە.