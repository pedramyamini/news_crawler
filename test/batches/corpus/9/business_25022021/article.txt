ئیحسان عەبدولجەبار ئیسماعیل، وەزیر نەوتی عێراق لە راگەیێندراوێکدا بڵاویکردەوە، لە کۆبوونەوەی دەستەی رای وەزارەتی نەوت، کە رۆژی چوارشەممە ٢٤/٢/٢٠٢١ بەڕێوەچوو، گفتوگۆ  و پێداچوونەوە بە دوایین کۆپی پرۆژەیاسای نەوت و گازی فیدرالی کرا و رەوانەی ئەنجوومەنی وەزیران کرا.   وەزیری نەوتی عێراق روونیکردەوە، ئەنجوومەنی وەزیران پێداچوونەوە بە پرۆژە یاساکەدا دەکات و دواتر رەوانەی پەرلەمانی دەکات بۆ ئەوەی پەسندبکرێت.  وەزیری نەوت رایگەیاند وەزارەتی نەوت سوورە لەسەر پەسندکردنی ئەو یاسایە، کە دەبێتە هۆی گەشەپێدانی پیشەسازیی نەوت و گاز و وەبەرهێنان لە سامانی نیشتمانی عێراق و پشتیوانیکردن لە ئابووریی نیشتمانی.  یاسای نەوت و گاز لە ساڵی ٢٠٠٧ وە رەشنووسەکەی ئامادەیە، یەکێک لە خاڵە ناکۆکەکانی نێوان هەولێر و بەغدایە. چەندینجار حکومەتی هەرێمی کوردستان داوای کردووە یاسای نەوت و گاز دەربچێت، وەک چارەسەرێک بۆ کێشەکانی وزە لە نێوان هەولێر و بەغدا.  رۆژی ٢٧/٤/٢٠٢٠ جووتیار عادل، گوتەبێژی حکومەتی هەرێمی کوردستان لە کۆنفرانسێکی رۆژنامەڤانیدا رایگەیاند: ئێمە جەخت لەوەدەکەینەوە بەزووترین کات وەکو چارەسەرێکی بنەڕەتی بۆ ئەو کێشانەی لەنێوان حکومەتی هەرێمی کوردستان و حکومەتی عێراق هەیە، یاسای نەوت و گازی عێراق دەربکرێت، کە رەشنووسەکەی لە ساڵی ٢٠٠٧ پەسندکرا، بە بڕوای ئێمە ئەوە چارەسەرێکی بنەڕەتییە بۆ کێشەکان".