ئێلۆن مەسک، خاوەنی کۆمپانیای تێسلا کە دووەم دەوڵەمەندترین پیاوی جیهانە لە تویتێکدا مامەڵەکردنی بە بیتکۆین لە کۆمپانیاکەی راگرت و رایگەیاند، "نیگەرانین لە بەکارهێنانی بەرهەمە نەوتییەکان بۆ دروستکردن و گواستنەوەی بیتکۆین".  ئامێری ماینینگ لە دروستکردنی بیتکۆین بەکاردەهێنرێت کە پێویستی بە وزەیەکی کارەبای زۆر هەیە، بەشێک لە شارەزایانی بواری وزە ترسی ئەوەیان هەیە لە ئەگەری تەشەنەکردنی زیاتری ئەو ئامێرانە، جیهان تووشی کەمیی کارەبا ببێتەوە.  لە ماوەکانی رابردوودا دروستکردنی بیتکۆین لە ئێران بەشێوەیەکی خێرا زیادیکرد. مستەفا مەشهەدی، گوتەبێژی وەزارەتی کارەبای ئێران بە ئاژانسی هەواڵیی ئیرنای راگەیاند: زیاتر لە ٣٠٠ مێگاوات کارەبای بێمۆڵەت بۆ دروستکردنی دراوی دیجیتاڵی بەکاردەهێنرێت و بووەتە هۆی دروستبوونی کێشەی دابینکردنی کارەبا لە وڵاتەکە.  بەرهەمهێنانی زیاتری کارەبا کاریگەریی لەسەر ژینگە دەبێت، ئێلۆن مەسک لە تویتەکەیدا ئاماژە بەوە دەکات و دەڵێت، دراوی دیجیتاڵی بیرۆکەیەکی باشە و ئایندەیەکی دڵخۆشکەری هەیە، بەڵام نابێت ببێتە هۆی زیانگەیاندن بە ژینگە.  لە شوباتی ئەمساڵ کاتێک ئەو بازرگانە ئەمریکییە بەکارهێنانی بیتکۆینی بۆ کڕینی ئۆتۆمبێلی کۆمپانیاکەی راگەیاند، بەهای بیتکۆین بەرزبوونەوەی بەرچاوی بەخۆیەوە بینی و توانیی بۆ یەکەمجار ئاستی ٤٥ هەزار دۆلار تێپەرێنێت.  پێشتریش بیڵ گەیتس، خاوەنی کۆمپانیای مایکرۆسۆفت لە بەرنامەیەکی تەلەڤزیۆنی داوای لە خەڵک کرد کە بیتکۆین نەکەن، یەکێک لە هۆکارەکانیشی بۆ ئەوە گەڕاندەوە کە پرۆسەی دروستکردنی بیتکۆین کارەبا و وزەیەکی زۆری دەوێت و بەرهەمهێنانی کارەبایەکی زیاتریش دەبێتە هۆی پیسبوونی ژینگە.  هەروەها دراوی دیجیتاڵی بە گشتی و بیتکۆین بە تایبەت بەردەوام بەرز و نزم دەکات و ئاستێکی جێگیری نییە، بیل گەیتسیش پێیوایە، مامەڵەکردن بەو دراوانە مەترسیدارن و ئەگەر کەمتر لە ئیلۆن مەسک پارەت هەبوو، نابێت بیتکۆین بکڕیت، ئەوەش وەک هۆشدارییەک بۆ ئەو وەبەرهێنەرە بچووکانەی کە رۆژانە مامەڵە بە دراوی بیتکۆینەوە دەکەن.