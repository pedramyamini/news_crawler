بەگوێرەی ئامارەکانی وەزارەتی نەوتی عێراق، هەناردەی نەوت لە مانگی شووبات بەراورد بە مانگی کانوونی دووەم رۆژانە ٩٢ هەزار بەرمیل زیادیکردووە.  لە کێڵگە نەوتییەکانی باشوور و ناوەڕاستی عێراق کۆی هەناردەی نەوت ٧٩ ملیۆن و ١٠٥ هەزار و ٣٢٩ بەرمیل بووە و لە کێڵگەکانی کەرکووکیش سێ ملیۆن و ٧٢٧ هەزار و ٤٢٨ بەرمیل، کە لەڕێگەی بۆریی نەوتی هەرێمی کوردستانەوە هەناردەی بەندەری جەیهانی تورکیا کراوە.  بەرمیلێک نەوت لە مانگی شووبات تێکڕا بە ٦٠ دۆلار و ٣٣ سەنت فرۆشراوە و کۆی داهاتەکەشی پێنج ملیار و ٢٧ هەزار دۆلارە.  ئەو ئامارانەی وەزارەتی نەوتی عێراق بڵاویکردوونەتەوە هەناردەی نەوتی هەرێمی کوردستان لەخۆناگرێت. بەگوێرەی ئامارەکانی چەند مانگی رابردووی کۆمپانیای بەبازاڕکردنی نەوت عێراق ناسراو بە سۆمۆ، هەرێمی کوردستان رۆژانە لەنێوان ٤٢٠ بۆ ٤٥٠ هەزار بەرمیل نەوت هەناردە دەکات.  عێراق دووەم گەورەترین بەرهەمهێنەری نێو رێکخراوی ئۆپێکە و زیاتر لە ٩٣ % ی داهاتی وڵاتەکەی لە فرۆشی نەوتەوە دەستدەکەوێت. بۆیە بەرزبوونەوە یان دابەزینی نرخی نەوت کاریگەریی راستەوخۆی لەسەر بودجە و داهاتی ئەو وڵاتە دەبێت.   ئێستا کە نرخی نەوت لە سەرووی ٦٠ دۆلارەوە مامەڵەی پێوە دەکرێت، کورتهێنان لە بودجەی عێراق کەمبووەتەوە. ئیحسان عەبدولجەبار، وەزیری نەوتی عێراق ئاماژەی بەوە داوە، بۆئەوەی کورتهێنان لە بودجەی وڵاتەکەی نەبێت، عێراق پێویستی بە نرخی ٨٠ دۆلاری هەیە بۆ هەر بەرمیلێک نەوت.