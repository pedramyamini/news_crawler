بە گوێرەی داتاکانی دەستەی ئاماری تورکیا کە رۆژی دووشەممە ١٥ی تشرینی دووەمی ٢٠٢١ بڵاوکراوەتەوە، لە مانگی تشرینی یەکەمی ٢٠٢١ فرۆشی خانووبەرە لە تورکیا بە بەراورد بە مانگی پێشووتر بە رێژەی ٦.٦ % کەمیکردووە، بەڵام بە بەراورد بە هەمان وادەی ساڵی رابردوو فرۆشی خانووبەرە لە تورکیا بە رێژەی ١٤.٩ % زیادیکردووە.    لە مانگی تشرینی یەکەمی ٢٠٢١ لە تورکیا و باکووری کوردستاندا کۆی گشتی ١٣٧ هەزار و ٤٠١ خانوو و شوقە فرۆشراون، ئەمە لە کاتێکدایە لە مانگی ئەیلوولی ٢٠٢١ دا ١٤٧ هەزار و ١٤٣ خانوو و شوقە فرۆشران و بەمەش فرۆشی خانووبەرەی تورکیا لە ماوەی یەک مانگدا بەڕێژەی ٦.٦ % کەمیکردووە.   زۆرترین خانوو و شوقە بە رێژەی ١٩ % لە شاری ئیستەنبووڵی تورکیا فرۆشراوە. لەو مانگەدا لە ئیستەنبووڵ ٢٦ هەزار و ٤١ خانوو و شوقە فرۆشراوە. ئەنقەرە لە دوای ئیستەنبووڵ بە رێژەی ٩.٨ % دێت و لەو پارێزگایەدا ١٣ هەزار و ٤٦٦ خانوو و شوقە فرۆشراوە، ئیزمیر بە فرۆشتنی ٨ هەزار و ٢١٨ خانوو و شوقە کە ٦ % ی کۆی گشتی فرۆشی خانووبەرەی تورکیا لەو مانگەدا پێکدەهێنێ بە پلەی سێیەم دێت.   کەمترین خانووبەرە لە مانگی تشرینی یەکەمی ئەمساڵ لە پارێزگاکانی باکووری کوردستان بووە. لە جۆلەمێرگ تەنیا ٢٢ و لە ئەردەخانیش ٤٥ خانوو و شوقە فرۆشراون.   فرۆشی خانووبەرەی تورکیا لە شەش مانگی یەکەمی ئەمساڵدا بە بەراورد بە هەمان وادەی ساڵی رابردوو بە رێژەی ١٥.٢ % کەمیکردووە و لە ماوەی ئەو شەش مانگەدا کۆی گشتی یەک ملیۆن و ٨٦ هەزار و ٥٣٩ خانووبەرە لە تورکیا و باکووری کوردستان فرۆشراون.