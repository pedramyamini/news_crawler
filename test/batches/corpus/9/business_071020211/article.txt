بەبۆنەی واژۆکردنی ئەو گرێبەستە لە نێوان دوو وڵات، رۆژی چوارشەممە ٦ - ١٠ - ٢٠٢١ سوهەیل مەزرووعی، وەزیری وزەی ئیمارات سەردانی بەغدای کرد و لەگەڵ بەرپرسانی عێراقی باسیان لە بەهێزکردنی پەیوەندییەکانی نێوانیان کرد.  موستەفا کازمی، سەرۆکوەزیرانی عێراق لە بەغدای پایتەخت سەرپەرشتیی واژۆکردنی ئەو گرێبەستەی لەگەڵ کۆمپانیای مەسدەڕی بواری وزەی نوێبووەوە کرد، کە پێگەی سەرەکیی لە شاری ئەبوزەبییە.   بڕیارە ئەو وێستگانە لەلایەن کۆمپانیای مەسدەری ئیماراتی دروستبکرێت.  بەرپرسێکی باڵای وەزارەتی نەوت و وزەی عێراق بە ئاژانسی فرانس پرێسی گوتووە، بەغدا ئامانجیەتی تا ساڵی ٢٠٢٣ ژمارەیەک گرێبەستی دیکەی لەو شێوەیە لەگەڵ کۆمپانیاکاندا واژۆ بکات بۆ ئەوەی ٧ هەزار و ٥٠٠ مێگاواتی دیکە بەرهەمبێنێت.   مانگی رابردوو، عێراق گرێبەستێکی بە بەهای ملیاران دۆلار لەگەڵ کۆمپانیای تۆتاڵی فەرەنسی واژۆکرد کە ژمارەیەک پڕۆژە لە خۆدەگرێت، لە نێویشیاندا کێڵگەیەکی بەرهەمهێنانی کارەبا لە وزەی خۆر بە توانای ١٠٠٠ مێگا وات بۆ بەسرە.   عێراق دووەم گەورەترین بەرهەمهێنەری نەوتە لەنێو ئەندامانی رێکخراوی وڵاتانی هەناردەکارانی نەوت (ئۆپێک) و ٩٠ % ی داهاتی خۆی لەو نەوتەوە بەدەستدێنێت.  بەڵام لە هەمان کاتدا رووبەڕووی قەیرانی بێکارەبایی بووەتەوە کە ئەوەش بووەتە هۆی زیادبوونی ناڕەزایی هاووڵاتیانی. بەهۆی چەندین ساڵ لە ململانێ، نەبوونی چاکسازی و تەشەنەکردنی گەندەڵی کەرتی وزەی عێراق لەرزۆک و لاواز بووە.   لەم کاتەدا عێراق و هەرێمی کوردستان توانای بەرهەمهێنانی ١٦ هەزار مێگاواتی کارەبایان هەیە، کە زۆر کەمترە لەو ٢٤ هەزار مێگاواتەی کە خەڵکەکەی پێویستی پێیەتی، لەکاتێکدا کە ژمارەی دانیشتووانی بە خێرایی لە زیادبووندایە و نەتەوە یەکگرتووەکان دەڵێت تا ساڵی ٢٠٥٠ دوو هێندەی ئێستای لێدێت.   وەکو دەرەچەیەکی رزگاربوون لە قەیرانی بێ کارەبایی، عێراق پەنای بردووەتە بەر هاوردەکردنی گاز و کارەبا لە ئێران.  عێراق بەمدوایانە بۆ چارەسەرکردنی کێشەی کارەبا رووی لە دانانی وێستگەکانی کارەبای سۆلار کردووە. مانگی رابردوو لەگەڵ کۆمپانیای تۆتاڵ گرێبەستێکی ٢٧ ملیار دۆلاری واژۆکرد و یەکێک لەو چەندین پرۆژەیە کە بڕیارە تۆتاڵ ئەنجامی بدات، دانانی وێستگەیەکی بەرهەمهێنانی کارەبایە لەڕێگەی تیشکی خۆرەوە.