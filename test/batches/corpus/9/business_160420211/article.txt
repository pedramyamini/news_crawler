وەزارەتی دارایی عێراق، ئەمڕۆ هەینی لە راگەیەندراوێکدا بڵاویکردەوە: "کار بۆ جێبەجێکردنی هەموو بڕیارەکان و دەقەکانی یاسای بودجەی گشتیی ساڵی ٢٠٢١ دەکەین، کە پەرلەمان پەسەندی کرد، بەڵام ئەو نووسراوەی کە واژۆی دکتۆر عەلی عەللاوی، وەزیری دارایی لەسەرە تایبەتە بە بڕینی باج بەپێی بڕگەی (ج) لە ماددەی ٣٤ ـی یاسای بودجەی گشتی، کە تێیدا پەرلەمان هەموو لێبەخشینەکانی ئەنجوومەنی وەزیرانی لە دانی باج و گومرگ هەڵوەشاندەوە، جگە لەو باج و گومرگەی کە بەپێی یاسا وەردەگیرێن".  هەروەها وەزارەتی دارایی عێراق راشیگەیاند: "باجی سەر مووچە و دەرماڵە و هەموو داهاتەکان بەپێی یاسای وەرگرتنی باج سەپێنراون، چونکە ئەو لێبەخشینەی کە ئەنجوومەنی وەزیران پێشتر دابووی نائاسایی بوو، بەڵام لێبڕینی باج چینە هەژارەکان ناگرێتەوە، لەگەڵ ئەوەشدا ئەنجوومەنی وەزیران ئێستا دەسەڵاتی هەڵوەشاندنەوەی هەیە".  سەبارەت بەم بابەتە، جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند: "پێشتر حکومەت هەوڵیدا لە رێگەی بودجەی ٢٠٢١ ەوە بە رێژەی جیاجیا لە مووچەی پلە ناوەندییەکان و پلە باڵاکان ببڕێت، بەڵام لیژنەی دارایی ئەوەی رەتکردەوە، بۆیە حکومەت پەنای بۆ کاراکردنی یاسای وەرگرتنی باج برد، کە پێشتر نووری مالیکی، سەرۆکوەزیرانی پێشووتری عێراق لە ساڵی ٢٠٠٨ و بەهۆی بەرزبوونی نرخی نەوت بۆ ١٢٠ دۆلار و زۆربوونی داهاتی عێراق سڕی کرد، ئێستاش مستەفا کازمی، سەرۆکوەزیرانی عێراق بێ پرسکردن بە پەرلەمان یاساکەی کاراکردەوە، چونکە ئەو بڕیارە لە دەسەڵاتی سەرۆکوەزیراندایە، پێشتریش هەر بەو جۆرە بوو".  لە بەشێکی دیکەی قسەکانیدا جەمال کۆچەر گوتیشی: "زۆرترین رێژەی وەرگرتنی باج بەپێی یاسای باج لە عێراق دەگاتە ١٥ %، ئەو یاسایەش بێ جیاوازی لەسەر هەمووان دەسەپێنرێت، کەچی پێشتر لە پرۆژەیاسای بودجەی فیدراڵی ساڵی ٢٠٢١ دا حکومەت بەنیاز بوو بە رێژەی ٢٠ % و ٣٠ % و ٤٠ ـی مووچەکان ببڕێت".