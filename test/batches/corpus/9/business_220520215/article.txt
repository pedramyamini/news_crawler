کۆمپانیا ئەمریکییەکە، کە وەبەرهێنان لە نەوتی رۆژئاوای کوردستاندا دەکات، لە لایەن ئیدارەی ترەمپەوە پارێزبەندیی پێدرابوو بۆ ئەوەی بەر سزاکانی واشنتن نەکەوێت کە بەگوێرەی یاسای قەیسەر هەر کۆمپانیایەک وەبەرهێنان لە نەوتی سووریادا بکات، لە لایەن وەزارەتی گەنجینەی ئەمریکا سزادەدرێت.  ماوەی پارێزبەندییەکە لە ٣٠ی نیسان کۆتایی هاتبوو، بەڵام ٣٠ رۆژ مۆڵەتی پێدرا بۆ ئەوەی کارەکانی لە رۆژئاوای کوردستان رابگرێت.   ئەلمۆنیتەر باس لەوە دەکات بەرپرسانی ئیدارەی بایدن بڕیاری درێژنەکردنەوەی ماوەی پارێزبەندیی کۆمپانیاکە بە گۆڕین لە سیاسەتی واشنتندا نابینن، بەڵکو تەنیا بە راستکردنەوەیەک دایدەنێن.   دوای ئەو بڕیارە، هیچ کۆمپانیایێکی دیکە کە لە رۆژئاوای کوردستان و سووریادا کار بکات، لە سزاکانی ئەمریکا پارێزراو نابێت.   دەلتا کریسێنت، بەگوێرەی ئەلمۆنیتەر، دەستی بە هەڵمەتێکی گەورەی لۆبیکردن کردووە بۆ ئەوەی ئیدارەی سەرۆکە دیموکراتەکە رازیبکات ماوەی پارێزبەندییەکەی درێژبکاتەوە، بەڵام ئەو هەوڵانە تائێستا ئەنجامیان نەبووە. یەکێک لەوانەی کە لەو هەوڵانەدا بەشدارە، جەیمس جێفری، نێردەی پێشووی ئەمریکا بۆ کاروباری سووریایە.   ترەمپ لە تشرینی یەکەمی ساڵی ٢٠١٩ ـدا رایگەیاندبوو هێزەکانی ئەمریکا "تەنیا بۆ نەوت" لە ناوچەکانی ژێر دەسەڵاتی بەڕێوەبەرایەتی خۆسەردا دەمێننەوە و رەنگە "پێویستبێت لەسەریان شەڕ بۆ نەوت بکەن"، کە ئەوەش تووڕەیی ئەنقەرە و دیمەشقی لێکەوتەوە.   ئەوەش دوای ئەوە هات کە ترەمپ لە تشرینی یەکەمی ٢٠١٩ گڵۆپی سەوزی بۆ هێرشی تورکیا بۆ سەر رۆژئاوای کوردستان هەڵکرد کە ناڕەزایی ئەندامانی هەردوو پارتی دیموکرات و کۆماریی لە کۆنگرێسی ئەمریکا لێکەوتەوە. دوای ئەو ناڕەزاییانە، سەرۆکە کۆمارییەکە رێڕەوی کشاندنەوەی هێزەکانی ئەمریکای گۆڕی و رایگەیاند: "لە پێناو نەوتدا"، بەشێکیان لە رۆژئاوای کوردستان دەمێننەوە.  بەگوێرەی پێگەی ئەلمۆنیتەر، بەرپرسانی ئیدارەی بایدن دەڵێن ئەوان "لە پێناو خەڵک" لە سووریان، نەک "لە پێناو نەوت".  لە ماوەی سەردانێکی ئەمدواییەی شاندێکی ئەمریکی بە سەرۆکایەتیی جۆی هود، یاریدەدەری بە وەکالەتی وەزیری دەرەوەی ئەمریکا بۆ کاروباری رۆژهەڵاتی نزیک، بۆ رۆژئاوای کوردستان، شاندەکە بە بەڕێوەبەرایەتی خۆسەری راگەیاندبوو واشنتن بەردەوام دەبێت لە پاڵپشتیکردنیان.   بەگوێرەی ئاژانسی هەواڵگریی بەرگریی ئەمریکا، ئێستا ٩٠٠ سەربازی ئەمریکی لە سنوورەکانی بەڕێوەبەرایەتی خۆسەردا هەن کە مەشق و راهێنان بە هێزێکی دوو هەزار و ٥٠٠ کەسیی هەسەدە دەکەن کە تایبەتە بە پاراستنی کێڵگە، پاڵاوگە و بۆرییە نەوتەکانی ئەو ناوچەیە.   هاوکات هەر ئەمڕۆ، مەزڵوم عەبدی، فەرماندەی گشتی هەسەدە لە تویتێکدا ئاماژەی بەوە کرد، لەگەڵ جەنەڕال کێنێز مەکێنزی، فەرماندەی فەرماندەیی ناوەندیی هێزەکانی ئەمریکا کۆبووەتەوە و ئاڵنگاریە ئەمنی و ئابوورییەکانی ناوچەکەیان تاوتوێکردووە.   مەزڵوم عەبدی دەڵێت: "پەیاممان لە بارەی مانەوەی هێزەکانی هاوپەیمانیی نێودەوڵەتی و پێکەوەکارکردنی هاوبەش بۆ رووبەڕووبنەوەی داعش و پاراستن و سەقامگیرکردنی ناوچەکە پێگەییشتووە. "  هاوکات شاندە ئەمریکییەکە بە کوردانی رۆژئاوای کوردستانیی گوتووە کە واشنتن وەکو نێوەندگیر لە دیالۆگی کوردی - کوردیدا هاوکار دەبێت، لە کاتێکدا کە لە سەردەمی ئیدارەی ترەمپ، ئەو هەوڵانە راگیرابوون.