یەکێک لە پرۆژەکان بنیاتنانی ژێرخان و چارەسەرکردنی گازی بەرهەمهاتووە لەگەڵ نەوت کە بە دوو قۆناخ دەبێت و توانای بەرهەمهێنانی رۆژانە ٦٠٠ ملیۆن پێ سێجا گازی هاوتای نەوتی هەیە. دوو لە پرۆژەکانیش پەرەپێدانی کێڵگەی نەوتی ' ئەرتاوی ' و گواستنەوەی ئاوی ' شەتولعەرەب"ە بۆ بیرە نەوتییەکانی کێڵگەکە.   پرۆژەیەکی دیکە کە هەر لە چوارچێوەی گرێبەستەکەیە و بڕیارە تۆتاڵ جێبەجێی بکات دامەزراندنی پڕۆژەیەکی وزەی کارەبایە کە لە رێگەی وزەی خۆر بەرهەمدێت و توانای بەرهەمهێنانی هەزار مێگاوات کارەبای هەیە.   بەگوێرەی راگەیێندراوێکی وەزارەتی نەوتی عێراق، ئیحسان عەبدولجەبار، وەزیری نەوتی عێراق و سەرۆکی ئەنجوومەنی وەزاریی بۆ وزە جەختی لە گەیشتن بە رێککەوتن لەگەڵ کۆمپانیای تۆتاڵ کردووەتەوە کە دەکرێت لە رێگەیانەوە پەرە بە ژێرخانی وزەی عێراق بدرێت.   وەزیری نەوتی عێراق ئاماژەی بەوە داوە، پرۆژەی کۆکردنەوە و پاڵاوتنی گاز لە کێڵگە گازییەکانی بەسرە لەنێویاندا کێڵگەی ئەرتاوی، قورنەی رۆژئاوا - ٢، مەجنوون، ئەلتوبا و لاهیس دەگرێتەوە. ئیحسان عەبدولجەبار باسی لەوە کردووە لەگەڵ تۆتاڵ گەیشتوونەتە رێککەوتن لەو کێڵگانەدا ئامێری پێویستی جیاکردنەوەی گاز دابنێن و لە کێڵگەی ' ئەرتاوی"یش ژێرخانی پرۆسێسکردنی گازی جیاکراوە دابمەزرێنن، بە تەواوبوونی وەبەرهێنانەکەش، عێراق یەک لە پڕۆژە هەرە گرنگەکانی بواری وزە بەخۆوە دەبینێت.  عێراق جگە لەو رێککەوتنەی لەگەڵ کۆمپانیای تۆتاڵ کردوویەتی پێشتریش لەگەڵ چەند کۆمپانیایەکی ئەمریکی، چینی و هۆڵەندی رێککەوتنی بۆ بەرهەمهێنانی گاز کردووە و دەیەوێت تاوەکو ئاستێکی زۆر سەربەخۆبێت لە دابینکردنی وزە و ئەو ٢.٥ ملیار دۆلارەش کە لە سووتانی گاز لەدەستی دەچێت بۆی بگەڕێتەوە. بەگوێرەی پلانەکانی حکومەتی عێراقیش تاوەکو ساڵی ٢٠٢٥ تەواوی پێویستی کارەبا بە گازی خۆی دابینیدەکات.   کۆمپانیای شێڵی هۆڵەندی بەپێی گرێبەستێک لەگەڵ حکومەتی عێراق ئەو گازەی کە لە کاتی بەرهەمهێنانی نەوت دێتەدەر بۆ مەبەستی بەرهەمهێنانی کارەبا بەکاریدەهێنێت، لەگەڵ کۆمپانیای جەنەراڵ ئەلیتکتریکیش گرێبەستێکی واژۆکردووە بۆ بەرهەمهێنانی ١٣ گێگاوات کارەبا.   وەزارەتی نەوتی عێراق جەخت لە تەواوکردنی پرۆژەکانی بەرهەمهێنانی گاز دەکاتەوە و رایگەیاندووە تاوەکو سەرەتای ساڵی ٢٠٢٣ پرۆژەکان تەواودەبن و کۆتایی بە سووتاندنی گاز دەهێنرێت.  حامید زوبەیعی، بریکاری وەزارەتی نەوتی عێراق باسی لەوە کردووە، وەزارەتی نەوت بەردەوامە لەسەر پرۆژەکانی بەرهەمهێنانی گاز و وەبەرهێنان لە هەر یەک لە گازی هاوتای نەوت و کێڵگە گازییەکان دەکات. زوبەیعی راشیگەیاند پاڵاوگەکانی باکوور و کەربەلا تاوەکو ساڵی ٢٠٢٢ دەکەونە بواری خزمەتکردن بەم شێوەیە توانای خوددابینکاریان لە بەرهەمەکانی نەوت دەبێت.  بریکاری وەزارەتی نەوت ئاماژەی بەوە داوە، "ئەو بڕە گازەی کە ئێستا لە کێڵگەکان بەرهەمدێت گەیشتووەتە ٦٠ % ئەو بڕەش یەکسانە بە ملیارێک و ٥٠٠ ملیۆن پێ سێجا لە رۆژێکدا، کە بۆ وێستگەکانی بەرهەمهێنانی کارەبا سوودی لێوەردەگیرێت".   بەگوێرەی بریکاری وەزارەتی نەوتی عێراق، لە ساڵی ٢٠٢٢ و سەرەتای ساڵی ٢٠٢٣، پرۆژەکانی بەرهەمهێنانی گاز تەواودەبن و سەرەڕای زیادکردنی بڕی ملیارێک و ٢٠٠ ملیۆن پێ سێجا گازی سرووشتی، هاوکات کۆتاییش دێت بە سووتاندنی گاز. حامید زوبەیعی دەڵێت: "لە ساڵی ٢٠١٦ کۆی گازی بەرهەمهێنراو لە عێراق رۆژانە ٦٠٠ ملیۆن پێ سێجا بوو، بەڵام ئێستا بڕەکە گەیشووەتە رۆژانە ملیارێک و ٥٠٠ ملیۆن پێ سێجا لە رۆژێکدا، بەپێی ئەو پلانەنانەش کە وەزارەتی نەوت دایناون وەبەرهێنان لە گاز دەگاتە لووتکە و بەرزدەبێتەوە بۆ رۆژانە دوو ملیار و ٧٠٠ ملیۆن پێ سێجا ئەو بڕەش گازی بەرهەمهێنراو لەگەڵ نەوتیش دەگرێتەوە".    سەبارەت بە پێویستی ناوخۆی بەرهەمە نەوتییەکان، زوبەیعی باسی لەوە کردووە: "پرۆژەیەک لەژێر جێبەجێکردن دایە بۆ پڕکردنەوەی پێویستی ناوخۆ بە بەرهەمەکانی نەوت، لە سەرەتای ساڵی ٢٠٢٢ پاڵاوگەی کەربەلا دەکەوێتە کار و لە کۆتایی هەمان ساڵیش پاڵاوگەی باکووریش کارەکانی تەواودەبێت، هەردوو پاڵاوگەکەش رۆژانە ٢٨٠ هەزار بەرمیل نەوت دەپاڵێون ئەو بڕەش توانای پڕکرنەوەی پێویستی ناوخۆی هەیە".   یەدەگی گازی سرووشتی سەلمێندراوی عێراق سێ تریلیۆن و ٧١١ ملیار مەتر سێجایە. بەپێی راپۆرتێکی بانکی جیهانی، عێراق دوای رووسیا دووەم گەورەترین وڵاتە لە سووتاندن و بەفیڕۆچوونی گاز بەشێوەیەک ساڵانە ٧٠٠ ملیۆن مەتر سێجا گاز لەو وڵاتە بەفیڕۆدەچێت. بەگوێرەی راپۆرتەکە عێراق لە ساڵی ٢٠١٦ زیاتر لە ١٧.٥ ملیار مەتر سێجا و لە ساڵی ٢٠١٩ ش ١٨ ملیار مەتر سێجا گازی سووتاندووە بێ ئەوەی سوود لە گازەکە وەربگیرێت.  عێراق لە چەند ساڵی رابردوودا بە ئێستاشەوە نیوەی کارەباکەی بە سەربەخۆیی بەرهەمناهێنێت، یان راستەوخۆ لە ئێران هاوردەی دەکات یان لە رێگەی هاوردەکردنی گازی سرووشتی ئێران بەشێک لە وێستگەکانی کارەبای خستووەتەگەڕ.   عێراق کە کڕیاری گازی سرووشتی ئێرانە بۆ بەرهەمهێنانی وزەی کارەبا لەلایەن واشنتنەوە گوشاری لێدەکرێت وەبەرهێنان لە کێڵگە گازی و نەوتییەکانی خۆی بکات و چیدیکە وابەستەی گازی ئێران نەبێت.   تاوەکو ئێستا ئەمریکا هەشت جار وادەی لێخۆشبوونی بۆ کڕینی گازی سرووشتی ئێرانی بۆ عێراق درێژکردووەتەوە. داتاکانی کۆمپانیای بریتش پێترۆڵیۆم دەریدەخەن، عێراق بۆ هاوردەکردنی هەزار پێ سێجا گازی سرووشتیی ئێران، بڕی ١١.٢٣ دۆلار دەداتە ئەو وڵاتە لەکاتێکدا کوێت ئەو بڕە گازە بە ٦.٤٩ دۆلار دەفرۆشێت.   راپۆرتێکی پەیمانگەی ئەمریکا بۆ سیاسەتی رۆژهەڵات ئاماژە بۆ ئەوە دەکات بەهۆی سووتان و بەفیڕۆچوونی گازی بەرهەمهێنراو لەگەڵ نەوت، عێراق ساڵانە ٢.٥ ملیار دۆلار زیاندەکات، ئەو بڕە گازەش رۆژانە بە ١.٥٥ ملیار پێ سێجا دەخەمڵێندرێت کە دەکاتە ١٠ هێندەی ئەو بڕە گازەی لە ئێران هاوردەی دەکات. بەگوێرەی وەزارەتی کارەبای عێراق، ئەو وڵاتە ٣٣٠٠ مێگاوات کارەبا بە گازی هاوردەی ئێران بەرهەمدەهێنێت.   ئێران رۆژانە راستەوخۆ ١٢٠٠ مێگاوات کارەبا بە عێراق دەفرۆشێت، کە لە رێگەی هێڵەکانی (خۆرامشەر - بەسرە)، (کەرخە - عەمارە)، (کرماشان - دیالە) و (سەربیل زەهاو - خانەقین) بۆ عێراق دەگوازرێتەوە. بڕەکەی دیکەی کە ١١٠٠ مێگاواتە لە رێگەی هاوردەکردنی گازی ئێران بەرهەمدێت.