سەرەتای مانگی رابردوو ئاژانسی نێودەوڵەتیی وزە لە راپۆرتێکی نوێی خۆیدا رایگەیاندبوو، ئەگەر هاتوو ئامانجەکانی ناردنی سفر گازی زیانبەخش بۆ کەشی زەوی تاوەکو ساڵی ٢٠٥٠ بەدیبێت، لە ساڵی داهاتووەوە چیدیکە پێویست بەوە ناکات وەبەرهێنان لە نەوت و گازدا بکرێت.  ئەمە بووەتە هۆکاری تووڕەبوونی بەرهەمهێنەرانی گەورەی نەوت لە جیهاندا لەنێوانیشیاندا رووسیا و سعودیە.  بەرپرسانی وزەی ئەو ٢٠٠ وڵاتەی کە پەیمانی ژینگەیی پاریسیان واژۆکردووە لەژێر گوشارێکی توونددان بۆ ئەوەی ئامانجەکانی ئەو پەیمانە بەدیبهێن بەوەی کە تاوەکو ساڵی ٢٠٥٠ هیچ بڕە گازێکی زیانبەخش لە پێکهاتەکانی دووانە ئۆکسیدی کاربۆن نەخەنە کەشی زەوییە، ئەوەش بەو مانایە دێت کە دەبێت تاوەک ئەو ساڵە هیچ بڕە نەوت و گازێک نەسووتێندرێت، واتا جیهان پێویستی بە سووتاندنی نەوت گاز نامێنێت.  ئاژانسی نێودەوڵەتیی وزە دەڵێت، ئەگەر بڕیاربێت لە ٢٠٥٠ دا هیچ نەوت و گازێک نەسووتێندرێت، بەم وەبەرهێنانەی کە تاوەکو ئێستا کراون لە کێڵگە نەوت و گازییەکاندا، تاوەکو ئەو کاتە پێداویستیی جیهان دابیندەکرێت و پێویست ناکات لە ساڵی داهاتوودا پارەی زیاتر لەو کەرتە خەرجبکرێت.  ئەلێکساندەر نۆڤاک، جێگری سەرۆکوەزیرانی رووسیا بۆ کاروباری وزە لە پانێڵێکدا لە پەراوێزی کۆربەندی ئابووریی سان پێترێسبۆرگ رەخنەی تووندی لە راپۆرتەکەی ئاژانسی نێودەوڵەتیی وزە گرت و رایگەیاند، حیساب و کیتابەکەی ئاژانسەکە بەپێی " هەژمارکردنی پێچەوانەیە" و گریمانەی کردووە کە تاوەکو ئەو کاتە هیچ گازێکی زیانبەخش نەنێردرێتە بەرگەهەوای زەوی.  بەگوتەی نۆڤاک، ئەمە دوورە لە راستییەوە. نۆڤاک زیاتر دەڵێت، "راپۆرتەکەی ئاژانسی نێودەوڵەتیی وزە، خوێندنەوەیەکی سادە و ساکارە و دوورە لە ئەو راستییەی کە هەیە. راستە کە ئێمە دەبێت بە ئاراستەی پەرەپێدانی وزەی پاک و سەوز بڕۆین، بەڵام دەبێت زۆر روون و ئاشكرا بڵێین کە سەرچاوەکانی بەردەستمان چین. کێ و چ لایەنێک دەتوانێت پارەی پەرەپێدانی ئەو سەرچاوانە دابینبکات. چ تەکنۆلۆژیا و پیشەسازییەکمان بۆ ئەو مەبەستە لە بەردەستە. ئێمە هێشتا لە دابینکردنی وزەی پێویست بۆ دانیشتووانی جیهان کێشەمان هەیە. "  لێدوانەکانی ئەلێکساندەر نۆڤاک دوای ئەوە هات کە چەند رۆژ لەمەوبەر شازادە عەبدولعەزیز بن سەلمان، وەزیری وزەی سعودیە لە پانێڵێکی هاوشێوەدا گاڵتەی بە راپۆرتەکەی ئاژانسی نێودەوڵەتیی وزە کرد.  وەزیری وزەی سعودیە رایگەیاندبوو، راپۆرتەکەی ئاژانسی نێودەوڵەتیی وزە "وەک بەشێک لە فیلمی "لالا لاندە" کە فیلمێکی هۆڵیودی بەنێوبانگە و کاراکتەری فیلمەکە دوو هاوژینن کە دوور لە ژیانی راستەقینە بەردەوام خەون و خەیاڵی سەیروسەمەرە دەکەن و لە راستیشدا هیچ دەستکەوتێکیان نییە. "  شازادە عەبدولعەزیز جەختی لەوە کردەوە کە راپۆرتەکەی ئاژانسی نێودەوڵەتیی وزە جیددی وەرناگرێت.  ئەلێکساندەر نۆڤاک رایگەیاندووە کە قسەی لەگەڵ شازادە عەبدولعەزیز بن سەلمان کردووە و ئەو پێی گوتووە کە سعودیە بەردەوام دەبێت لە وەبەرهێنان لە کەرتی نەوت و گازدا.  لەلایەکی دیکەوە، رۆژی شەممە، ئیگۆر سچین، بەڕێوەبەری کۆمپانیای رووسنەفت، گەورەترین بەرهەمهێنەری نەوتی رووسیا هۆشداری دایە کەمبوونەوەی نەوت و گاز بەهۆی ئەوەی کە فۆکەسی جیهان بەرەو وەبەرهێنان لە سەرچاوە بەردەوامەکانی وزە گۆڕدراوە.  ئیگۆر سچین کە راوێژکارێکی نزیکە لە ڤلادمیر پووتین، سەرۆکی رووسیا و کۆمپانیاکەی وەبەرهێنانێکی بەرچاوی لە هەرێمی کوردستانیش کردووە رایگەیاندووە، "دابینکردنی نەوت و گاز لە ماوەیەکی درێژخایەندا لەبەردەم مەترسیدایە بەهۆی کەمبوونەوەی وەبەرهێنانەکان لەو بوارەدا. "  سچین پێشبینیکردووە کە لە نیوەی دووەمی ساڵی ٢٠٢١، کەمی بەرهەمی نەوت و گاز هەستی پێبکرێت. کۆمپانیای رووسنەفتی رووسی دوای کۆمپانیای ئارامکۆ بە دووەم بەرهەمهێنەری گەورەی نەوت لە جیهاندا هەژماردەکرێت و رۆژانە چوار ملیۆن بەرمیل نەوت بەرهەمدەهێنێت.  هەرچەندە رووسیا یەکێکە لەو وڵاتانەی کە پەیمانی ژینگەیی پاریسی واژۆکردووە، بەڵام بەراورد بە وڵاتانی دیکەی نێو رێککەوتنەکە، رووسیا کەمتر پەرەی بە سەرچاوەکانی دیکەی وزە بەردەوامەکان وەک وزەی با و خۆر داوە.  مانگی رابردوو دادگەیەک لە هۆڵەندا کۆمپانیای دۆچ شێلی (هۆڵەندی - ئینگلیزی) ناچارکرد کە پابەندبێت بە کەمکردنەوەی بەرهەمهێنانی نەوت و گاز لەپێناو رێککەوتنی ژینگەیی پاریس تاوەکو ساڵی ٢٠٣٠.  بەپێی شرۆڤەکارانی نەوت، ئەم جۆرە گوشارە یاساییانە لەسەر کۆمپانیا نەوتییەکان کێشەی کەمی نەوت و گاز لە جیهاندا زیاتر قووڵدەکاتەوە.