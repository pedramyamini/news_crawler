جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، حکومەتی هەرێمی کوردستان پابەندە بە دابەشکردنی مووچە لە ٢٥ی هەموو مانگێک و گوتیشی "هەوڵەکانی حکومەت بەردەوامن بۆ ئەوەی مووچە ١٠٠ % دابەشبکات و بەپێی ئەو داهاتەی حکومەت و ئەو ٢٠٠ ملیار دینارەی کە حکومەتی فیدراڵ دەینێرێت. "  گوتەبێژی حکومەتی هەرێمی کوردستان ئاماژەی بەوەشکرد، پێشینەی کارەکان بۆ مووچەیە و هەر داهاتێک کۆبکرێتەوە و بێتە خەزێنەی حکومەت، سەرەتا بەشی مووچەی لێ جیا دەکرێتەوە.  لە هەرێمی کوردستاندا ١.٢٥١.٤٥١ مووچە خۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن. حکومەت بۆ پێدانی مووچەی مانگانە بەبێ لێبڕێن ٨٩٥ ملیار دیناری پێویستە.   دابەشکردنی مووچە بەبێ لێبڕین، وەکو گوتەبێژی حکومەت بە رووداوی گوت، دوای ناردنی ٢٠٠ ملیار دینارە لە بەغداوە. ئاماژەی بەوە کرد، "لەگەڵ داهاتی ناوخۆدا وا رێکخراوە بەتەواوی مووچە بدرێت. "  ١٥ ـی حوزەیرانی رابردوو، وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.  رۆژی ٠٩ - ٠٩ - ٢٠٢١، ئاوات شێخ جەناب، وەزیری دارایی و ئابووریی هەرێمی کوردستان لە هەڤپەیڤینێکدا لەگەڵ سەنگەر عەبدولڕەحمان گوتی، بەپێی یاسای بودجە شایستە داراییەکانی هەرێمی کوردستان لە ٢٠٠ ملیار دینار زیاترە و بەلانی کەم دەبێت ٩٠٠ ملیار بۆ هەرێمی کوردستان بێت. دەشڵێت، "ئەگەر ئەو ٢٠٠ ملیارە نەیێت، لێبڕینی مووچەی ٢١ % دەگەڕێتەوە. "