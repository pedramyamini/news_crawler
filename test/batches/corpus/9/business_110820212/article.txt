عاسم جیهاد، گوتەبێژی وەزارەتی نەوتی عێراق رۆژی سێشەممە ١١ - ٠٨ - ٢٠٢١ لەو بارەیەوە بە میدیای عێراقی راگەیاندووە، زیادکردنی ئاستی بەرهەمهێنانی نەوتی عێراق پەیوەستە بە هەلومەرجی بازاڕەوە.  عاسم جیهاد ئاماژە بەوەش دەدات، بەهۆی ئەو ئاڵنگارییانەی کە لە بازاڕی نەوتدا هەیە و بەرزکردنەوەی بەرهەمی نەوتی عێراق گرێدراوی گۆڕانکارییەکانە لە بازاڕی نەوتدا ئەوەش بە دروستی ناکرێت پێشبینی بکرێت.  لە مانگی حەوتدا بەرهەمهێنەرانی نەوتی ئەندام لە هاوپەیمانیی ئۆپێک پڵەس بڕیاریاندا لە مانگی هەشتی ئەمساڵەوە هەموو مانگێك ٤٠٠ هەزار بەرمیل بە ئاستی بەرهەمهێنانی رۆژانەیان زیادبکەن.  رێککەوتنەکەی ئۆپێک پڵەس تاوەکو کۆتایی ساڵی داهاتوو بەو چەشنە بەردەوام دەبێت.  بەپێی ئەو رێککەوتنە پشکی عێراق لە زیادکردنی ئاستی بەرهەمهێنانی نەوتی هاوپەیمانیی ئۆپێک پڵەس لەو ٤٠٠ هەزار بەرمیلە رۆژانە ١٥٠ هەزار بەرمیلە کە وادەکات رێگە بە عێراق بدرێت رۆژانە ٤ ملیۆن و ٨٠٣ هەزار بەرمیل نەوت بەرهەمبهێنێت.