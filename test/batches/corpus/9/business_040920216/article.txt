مەلا یاسین، گوتەبێژی یەکێتیی وەبەرهێنەرانی کوردستان بە رادیۆی رووداوی راگەیاند، "بەپێی لێکۆڵینەوەیەک کە لە یەکێتیی وەبەرهێنەرانی کوردستان هەیە، سلێمانی تاکە پارێزگایە کە توانیویەتی لە ١٣ کەرتی جیاوازدا وەبەرهێنان بکات. "  لە دوای ٨ ـی تەممووزی ٢٠٢١ ـەوە کە بەهۆی کێشە نێوخۆییەکنی یەکێتیی نیشتمانیی سلێمانییەوە گۆڕانکاری لە چەند پۆستێکی تەناهی (ئەمنی)ـی سلێمانیدا کران، باس لەوە دەکرێت کە گۆڕانکارییەک لە جموجووڵی بازرگانیی ئەو سنوورەدا روویداوە.  گوتەبێژی یەکێتیی وەبەرهێنەرانی کوردستان گوتی: "سلێمانی ئەگەر ژینگەکەی لە رووی سیاسییەوە ساخ بێت و خەڵک ترسی نەبێت، زۆر گونجاوە بۆ ئەوەی وەبەرهێنانی تێدا بکرێت. لە سنووری سلێمانیدا هەندێک کانزامان هەن کە تاوەکو ئێستا دەستیان بۆ نەبراوە کە زۆر زیاترە لە هی گەلێک لە وڵاتان. هەروەها سێ یەکی گازی سرووشتیی هەموو وڵاتانی دراوسێی هەرێمی کوردستان کەوتووەتە سنووری پارێزگای سلێمانییەوە. "  نەوزاد رەباتی، جێگری سەرۆکی ژووری بازرگانی و پیشەسازیی سلێمانیش گوتی، "زیاتر لە سێ مانگە سستییەک رووی لە جموجووڵی بازرگانیی سلیمانیی کردووە. زۆربەی کاڵا ئێرانییەکان کە بۆ عێراق دێن لە دەروازەی مونزیرییەوە دەهێنرێن. لەبەر ئەوەی لە دەروازە سنوورییەکانی دیکەی عێراق هەندێک جار ئاسانکاری، بگرە خۆشاردنەوە لە گومرگ وایکردووە هاوردەکردن لە دەروازە سنوورییەکانی پەروێزخان و باشماخ کەم ببێتەوە. "  نەوزاد رەباتی باسی لەوەشکرد، "لە ژووری پیشەسازی و بازرگانیی سلێمانی ١٠ بۆ ١٢ هەزار ئەندامی کارامان هەن. ئێمە لە دەروازە سنوورییەکان وەکو بازرگان باجێکمان بۆ کاڵای هاوردە لێ وەردەگیردرێت کە ٣ % ـیە. ساڵانەیش بازرگان بەپێی مۆڵەتی هاوردەکردنەکە یان کۆمپانیا بەپێی ژمێرەی کۆتایی ساڵیان دیسانەوە باجێکی دیکەیان لێ وەردەگیردرێت. واتە ئێمە لەسەر هەموو کاڵایەکی هاوردە دوو باج دەدەین. "  ناجی شێخ عیزەدین، سەرۆکی لقی سلێمانیی یەکێتیی بەڵێندەرانیش گوتی: "بوارێکی زۆر هەیە بۆ ئەوەی سلێمانی لە رووی وەبەرهێنانەوە پێش بکەوێت. پێویستی بەوەیە کە سەقامگیرییەکی ئابووریی هەبێت و ئاسایشی خەڵک مسۆگەر بێت. "  جێگری سەرۆکی ژووری بازرگانی و پیشەسازیی سلێمانی ئاماژەی بەوە دا کە لەبەر ئەوەی لە دەروازەکانی دیکەی عێراقدا کۆنترۆڵی گومرگ نەکراوە، بۆ نموونە ئەگەر بارهەڵگرێک گومرگەکەی پێنج ملیۆن دینار بێت، رەنگە دوو ملیۆنی لێوەربگرن و بەڕێی بکەن، ئەمە کاریگەریی لەسەر هەرێمی کوردستان داناوە. لە دەروازە سنوورییەکانی هەرێمی کوردستان بە تەواوەتی گومرگ وەردەگیردرێت و هیچ خۆدزینەوەیەک لە گومرگدا نییە.   بەپێی بڕیارێک دەسەڵاتەکان لە بواری وەبەرهێناندا بۆ پارێزگاکان شۆڕ دەکرێنەوە و مەلا یاسین گوتی: " [ئەوە] زۆر گرنگە و هەموو وەبەرهێنەران پێشوازیی لێدەکەن. گرنگە کە ئەم هەنگاوەی حکومەت دوو خاڵی تێدا بێت: یەکەمیان ئەوەیە کە دەبێت ئەو دەسەڵاتەی بۆ پارێزگاکانی دەنێرێتەوە بە جۆرێک بێت بەڕێوەبەرایەتییەکان بتوانن جێبەجێی بکەن و بەکاری بهێنن. نابێت لاستیکی بێت و سەریان لێ دەرنەکرێت. دووەمیش ئەوەیە کە گواستنەوەی دەسەڵاتەکان لە سەرۆکی یەکێتیی وەبەرهێنەرانی کوردستانەوە بۆ پارێزگاکان ئەگەر بە تەواوەتییش بێت، بەڵام وەزارەتە پەیوەندیدارەکانی ناو ئەنجوومەنی باڵای وەبەرهێنان کە بەبێ ئەوان مۆڵەت نادرێت و مۆڵەتی وەبەرهێنان رووبەڕووی ١٣ فەرمانگە دەکەنەوە، ئەگەر ئەو فەرمانگانە لە هەولێرەوە دەسەڵاتیان بۆ دانەبەزێت، ئەوا ئەم دەسەڵاتەی دەستەی وەبەرهێنەران وەک مەنجەڵە شیرەکەی لێ دێت کە هەوێنمان بۆی دەست ناکەوێت تا بمەیەت و ببێتە ماست. "  بە گوتەی مەلا یاسین، وەزارەتی بازرگانی و پیشەسازی بە هیچ جۆرێک ئامادە نییە دەسەڵات بداتە فەرمانگەکانی سەر بە خۆی لەنێو پارێزگاکاندا. ئەگەر ئەو دەسەڵاتە لە وەزارەتەکانەوە دانەبەزێت، کەواتە لامەرکەزیی وەبەرهێنان پەیڕەو نەکراوە.   لە ساڵی ٢٠١٣ وە ژمارەیەکی زۆر لە بەڵێندەران پارەی جێبەجێکردنی پرۆژەکانیان لای حکومەتی هەرێمی کوردستانە و وەریاننەگرتووە کە حکومەت هۆیەکەی بۆ قەیرانی شەڕی داعش و ئابووری و ڤایرۆسی کۆرۆنا دەگەڕێنێتەوە.  ناجی شێخ عیزەدین، سەرۆکی لقی سلێمانیی یەکێتیی بەڵێندەران گوتی: "لەم هەشت ساڵەی رابردوودا دۆخی بەڵێندەران زۆر خراپ بووە. تاوەکو ئێستا پارەی بەڵێندەر لای حکومەت ماوە. ئەو پرۆژانەیشی لە ٢٠١٤ دا تەواو بوون هێشتا بەڵێندەران شایستەکانیان وەرنەگرتوون. ئێمە داواکاریمان ئەوە بووە کە قەرزەکانمان بدرێتەوە، دواتر بە گوێرەی توانا پرۆژەی تازە بخرێتەوە گەڕ.  ئەو پارە نەختینانەی کارەکانی بەڵێندەران نزیکەی ٤٠٠ ملیار دینارە. ئەو پارەیەیشی کە بۆ تەواوکردنی پرۆژەکان پێویستە نزیکەی دوو تریلیۆن دینارە. لە هەموو کوردستاندا نزیکەی دوو هەزار پرۆژە وەستاون. لە سلێمانیش ٨٥٠ بەڵێندەر مایەپووچ بوون کە ئیدی ناتوانن لە پرۆژە بەردەوام بن. "  سەرۆکی لقی سلێمانیی یەکێتیی بەڵێندەران ئاماژەی بەوە دا کە نووسراویان بۆ پارێزگاری سلێمانی، وەزیری دارایی و ئەنجوومەنی وەزیران کردووە کە قەرزی وەبەرهێنەران بدەنەوە، ئینجا پرۆژەی دیکە دروست بکەن، بەڵام هەر وەڵامیان نەداونەتەوە.   سەرۆکی لقی سلێمانیی یەکێتیی بەڵێندەران ئەوەیشی خستەڕوو: "ئەگەر هەر کارێک لە رەگەوە چارەسەری نەکەیت، کێشەکان هەر دروست دەبنەوە. ئەوەیش بەوە دەبێت کە ئەو پرۆژانەی نیوەناچڵ ماونەتەوە تەواو بکرێن و شایستەکانی بەڵێندەران بدرێن. لە ناوەڕاستی کابینەی هەشتەوە تا ئێستا هیچ بڕە پارەیەک لەسەر بنچینەی قەرزە کۆنەکان بۆ بەڵێندەران خەرج نەکراوە. "