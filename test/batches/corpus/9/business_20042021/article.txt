لیژنەی دارایی لە پەرلەمانی عێراق، لە راگەیێندراوێکدا ئاماژەی بەوە کردووە، "بەو داتایانەدا چووینەوە کە لە یاسای بودجەی دارایی ساڵی ٢٠٢١ دا هاتوون و پرسیاریان دروست کردووە، دواجار دەڵێین دەقێکی روون لە بڕگەی چواری ماددەی دووی بودجەکەدا هەیە، کە دەڵێ دەبێ وەزارەتی دارایی پابەند بێت بە سەقفی بودجە تەرخانکراوەکان کە لە خشتەی (ب) هەموارکراودا هاتووە، لەسەر ئەو بنەمایەش بودجەکانی کارپێکردن و سەرمایە لە خشتەکانی دیکەدا بەسەر وەزارەت و دەزگاکانی دیکە و پارێزگاکاندا دابەش بکات، ئەوەش بەو واتایەیە خشتەی (ب) و ناوەڕۆکی لە یاسای بودجەدا بنەمان بۆ خشتەکانی دیکە، بۆیە هیچ کێشەیەک لە یاسای بودجەی ساڵی ٢٠٢١ دا نییە. "  پارەی داهاتی نەوت، بەپێی راگەیێندراوی لیژنەکە، لە سەرەتای بودجەی ساڵی ٢٠٢١ دا باسکراوە، لەپاڵ داهاتی نەوتی خاو داهاتی هەموو بەرهەمە نەوتییەکانی دیکەیشیان لەگەڵدایە. "بۆیە داواکارین لە برایان لە یاسای بودجە وردببنەوە و سەبارەت بە هەر پرسیار و هەڵە تێگەیشتنێکی دەقی بودجە لە لیژنەی دارایی بپرسن. "  ئەوە لە کاتێکدایە دوای ئەوەی دەقی یاسای بودجەی فیدراڵیی ساڵی ٢٠٢١ ـی عێراق، سەرەتای ئەم هەفتە لە رۆژنامەی وەقائیعی فەرمیی عێراق بڵاوکرایەوە، لیژنەی دارایی لە پەرلەمان بەوە تۆمەتبارکرا کەوا دوای کەمکردنەوەی قەبارەی بودجەکە بە نزیکەی % ٢٢، لیژنەکە خشتەی (ب) بڕگەی چواری ماددەی دووی بودجەکەی هەموار کردووە، بەڵام بیری چووە خشتەکانی دیکە هەموار بکات، بۆیە حکومەت ناچار دەبێت بڕە پارە تەرخانکراوەکان بەپێی خشتە ناهەموارکراوەکان بۆ وەزارەت و دەزگاکان و پارێزگاکان خەرج بکات.