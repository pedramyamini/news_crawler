پەروین محەممەد، بەڕێوەبەری گشتیی بودجە لە وەزارەتی دارایی و ئابووریی حکومەتی هەرێمی کوردستان بە تۆڕی میدیایی رووداوی راگەیاند، رۆژێک پێش جەژن وەزارەتی دارایی واژۆی لەسەر پرۆژەیاسای بودجە کرد و نێردراوەتە سەرۆکایەتیی ئەنجوومەنی وەزیران بۆ گفتوگۆ و ئامادەکردنی رەشنووس بۆ پەرلەمان، کە یەکێک لە کارنامە سەرەکییەکانی کابینەی نۆیەم ناردنی بودجەیە.  لە بەشێکی دیکەی قسەکانیدا پەروین محەممەد گوتی: "پێش ناردنی رەشنووسی بودجە بۆ ئەنجوومەنی وەزیران، گفتوگۆی لەسەر کراوە، بۆیە رەنگە ناردنی بۆ پەرلەمانی کوردستان رێکارێکی ئاسان بێت و ماوەیەکی زۆری پێنەچێت".  لەبارەی قەبارەی بودجەشەوە گوتی: "بودجە خەمڵاندنە بۆ خەرج و داهات، دابەشکردنی خەرجییەکان بەپێی داهاتی نەوتی و نانەوتی دەبێ، بۆیە قەبارەکەی بە دروستی دیارنییە، بەڵام پرۆژە یاساکە بەشی زۆری مووچەیە، چونکە زۆبەی بودجە بۆ مووچەخۆرانە".  ئەو بەرپرسەی وەزارەتی دارایی ئاماژەی بەوەشکرد، "خەرجیمان بۆ کەمترین ئاست دابەزاندووە لەپێناو دابینکردنی مووچە، بەڵام ناتوانین بڕیار لەبارەی لێبڕین بدەین، چونکە مووچە بە یاسا رێکخراوە و دەسەڵاتی وەزارەتی دارایی نییە، لە هەمان کاتیشدا هەموو هەوڵێکمانداوە مووچە بەتەواوی وەکو خۆی جێبکرێتەوە لە رەشنووسی بودجەدا، هەوڵدراوە هەموو داهات بخرێتە خزمەتی مووچەوە".  بەڕێوەبەری گشتیی بودجە لە وەزارەتی دارایی و ئابووری حکومەتی هەرێمی کوردستان جەختی لەوە کردەوە، بە پێداچوونەوە بە گرێبەستی نەوت، یان قەرزەکانی نەوت، هەروەها تێپەڕاندنی قەیرانی دارایی کە بەهۆی کۆرۆناوە دروستبووە، کەمکردنەوەی قەرز و خەرجی وا دەکات کە ئەگەر نەشتوانین ١٠٠ % مووچە بدەین بە کەمترین لێبڕین ٣٠ رۆژ جارێک دابەشی بکەین.  بڕیارە شاندێکی تەکنیکی حکومەتی هەرێمی کوردستان لە چەند رۆژی داهاتوودا سەردانی بەغدا بکات بۆ جێبەجێکردنی یاسای بودجە. پەروین محەممەد لەو بارەوە گوتی: "لیژنەیەکی هاوبەش لەنێوان هەولێر و بەغدا دروستدەبێت بۆ رێکارەکانی جێبەجێکردنی یاسای بودجە و رادەستکردنی داهاتی ٢٥٠ هەزار بەرمیلی رۆژانە لەلایەن هەرێمی کوردستانەوە، بەڵام تاوەکو ئێستا نازانین کەی شاندەکە دەچێت، ئەوە ئەنجوومەنی وەزیران بڕیاری لەسەر دەدات".  شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، بۆ جێبەجێکردنی یاسای بودجە و ناردنی پشکی هەرێمی کوردستان، پێویستە شاندی هەولێر سەردانی بەغدا بکات، بۆ ئەو مەبەستەش حکومەتی هەرێمی کوردستان نووسراوێکی فەرمی بۆ بەغدا ناردووە، بەڵام تاوەکو ئێستا حکومەتی عێراق وەڵامی نەداوەتەوە.  لە بەشێکی دیکەی قسەکانیدا شێروان میرزا گوتی: "مستەفا کازمی چەندجارێک بەڵێنی ئەوەی داوە کە لەم مانگەدا بەشە بودجەی هەرێمی کوردستان بنێرێت".  لەبارەی دابەشکردنی مووچەشەوە، ئەو ئەندامەی لیژنەی دارایی لە پەرلەمانی عێراق گوتی: "ئەگەر پشکی هەرێمی کوردستان وەکو خۆی بنێردرێت، لێبڕینی مووچە نامێنێت، چونکە بەپێی رێککەوتن و یاسای بودجە، ئەو پارەیەی لە بەغداوە بۆ هەولێر دەنێردرێت، تەنیا بۆ مووچەیە".  رۆژی ٩ی ئایاری ٢٠٢١ مستەفا كازمی سەرۆكوەزیرانی فیدڕالیی عێراق بە تۆڕی میدیایی رووداوی راگەیاند، ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت و گوتیشی، "رێككەوتن لەسەر پڕۆژەی بودجە زۆرباش بوو، مادەی ١١ باش بوو".  هاوکات ئەحمەد سەفار، بڕیاردەری لیژنەی دارایی پەرلەمانی عێراق دەڵێت، ناردنی بەشە بودجەی هەرێمی کوردستان لە بودجەی فیدراڵی ساڵی ٢٠٢١ی عێراق بەندە بە رێککەوتنی وەزارەتی سامانە سرووشتییەکانی هەرێمی کوردستان و وەزارەتی نەوتی عێراقەوە.  لە بەشێکی دیکەی قسەکانیدا ئەحمەد سەفار گوتی: "سەبارەت بە بەشە بودجەی هەرێمی کوردستان لە بودجەی فیدراڵیی ئەمساڵدا، ئەو بابەتە لە پەرلەمان نەماوە و بەندە بە دانوستاندن و رێککەوتنی وەزارەتی سامانە سرووشتییەکان و وەزارەتی نەوتی عێراق، بەڵام هەژمارکردنی بەشە بودجەی هەرێمی کوردستان بەپێی یاسا لە سەرەتای ئەمساڵەوە دەبێت".  نزیکەی مانگ و نیوێکە، پەرلەمانی عێراق بودجەی فیدراڵی ساڵی ٢٠٢١ی پەسندکردووە، بەڵام حکومەتی عێراق هێشتا بەشە بودجەی هەرێمی کوردستانی لەو بودجەیە نەناردووە. هەفتەیەک لەمەوبەر عاسم جیهاد، گوتەبێژی وەزارەتی نەوتی عێراق بە راگەیاندنی گەرمیی عێراقی راگەیاند: "هه‌رێمی کوردستان تاوەکو ئێستا هیچ بڕە نەوتێکی رادەستمان نەکردووە".  قەبارەی بودجەی فیدڕالیی ساڵی ٢٠٢١ی عێراق زیاتر لە ١٢٩ تریلیۆن دینارە، دکتۆر فازڵ نەبی، بریکاری پێشووتری وەزارەتی دارایی عێراق بە رووداوی راگەیاند: بەشە بودجەی هەرێمی کوردستان لە بودجەی فیدڕالی ساڵی ٢٠٢١ دا بە ١١ تریلیۆن و ٤٨٢ ملیار و ٣٩٤ ملیۆن دینار دیاریکراوە.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  بەپێی ماددەی ١١ ـی یاسای بودجەی ئەمساڵ، دەبێ هەرێمی کوردستان بەلانیکەم رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، دەبێ حکومەتی هەرێمی کوردستان لانیکەم رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێ هەرێمی کوردستان ٥٠ % ـی داهاتی نانەوتی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت.