لەکۆی ١٠٠ ئەندامەکەی ئەنجوومەنی پیران، ٥٠ کۆماری لە دژی پاکێجەکە و ٥٠ دیموکرات بە سوودیی دەنگیان دا و بە دەنگی کامالا هاریس، جێگری سەرۆکی ئەمریکا و سەرۆکی ئەنجوومەنی پیران خاوەن دەنگی یەکلاییکەرەوە، پاکێجەکە پەسندکرا و چاوەڕێ دەکرێت لەم هەفتەیەدا جۆ بایدن، سەرۆکی ئەمریکا واژۆی بکات و بچێتە بواری جێبەجێکردنەوە.  لەو کاتەی کە کۆرۆنا بڵاوبووەتەوە، ئەمە سێیەمین پاکێجی داراییە لە ئەمریکا کە تێیدا بڕیارە هەموو ئەمریکییەک بۆ یەکجار ١٤٠٠ دۆلاری پێبدرێت.  کۆمارییەکان رەخنەی تووندیان لە پاکێجەکە گرتووە و بە گران و قورس ناوی دەبەن و هاوکات بەشێک لە دیموکراتەکان گوشاریان خستەسەر سەرکردایەتیی پارتەکەیان لە ئەنجوومەنەکە بۆ کەمکردنەوەی بڕی ئەو هاوکارییانەی کە هەفتانە دەدرێتە بێکاران لە ٤٠٠ دۆلارەوە بۆ ٣٠٠ دۆلار.  پاکێجە داراییەکە بە ناوی پلانی رزگارکردنی ئەمریکییەکان دانراوە و تێیدا ٣٥٠ ملیار دۆلار بۆ حکومەتی فیدراڵ و حکومەتەکانی ویلایەتەکان تەرخانکراوە و ١٣٠ ملیار دۆلاریش بۆ قوتابخانەکان.  هەروەها لە پاکێجەکەدا ٤٩ ملیار دۆلار بۆ فراوانکردنی پلانی پشکنینی کۆرۆنا و ١٤ ملیاریش بۆ دابەشکردنی ڤاکسین تەرخانکراوە.  ئەمریکا لە رووی تووشبوون و مردن بە کۆرۆنا لەسەر ئاستی جیهان بە پلەی یەکەم دێت، بەپێی ئامارەکان تائێستا ٢٩,٦٥٣,٨٩١ کەس تووشی کۆرۆنا بوون، ٢٠,٢٧٣,٩١٥ تووشبوو چاکبوونەتەوە و ٥٣٧,١١٩ تووشبووش گیانیان لەدەستداوە.