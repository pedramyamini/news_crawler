بەپێی ئاماری FGE کە تایبەتە بە راوێژکاریی بواری وزە، رێکارەکان بوونەتە هۆی ئەوەی ١.٢ ملیۆن تا ١.٣ ملیۆن بەرمیل نەوتی رۆژانە لە خواستی چین لەسەر گواستنەوەی سووتەمەنی کەمببێتەوە، نزیکەی نیوەی ئەو بڕەش سووتەمەنیی فڕۆکەیە.  لەماوەی چەند هەفتەی رابردوودا، ئەمە دووەمجارە دەزگاکە ئاستی پێشبینییەکانی لەبارەی خواستی چین لەسەر وزە کەمبکاتەوە.   بەپێی ئامارە فەرمییەکان، لە مانگەکانی یەک و دووی ئەمساڵ و بەر لە تووندبوونی شەپۆلی کۆرۆنا، خواستی چین لەسەر نەوت رۆژانە ١٣ ملیۆن و ٧٠٠ هەزار بەرمیل بووە.  میا گێنگ، شرۆڤەکار لە دەزگای FGE دەڵێت، ئەگەر شەپۆلی کۆرۆنا لە شاری شانگهایش نەمێنێت، ئەوا هێشتا ٥٠٠ هەزار بەرمیل نەوتی رۆژانە لە مەترسیدا دەبێت، ئەوەش بەهۆی ئەگەری قەدەخەی هاتووچۆ لە بەشەکانی دیکەی وڵاتەکە.  بەپێی ئاماری کۆمپانیای VariFlight کە تایبەتە بە ئامارە فڕۆکەوانییەکانی چین، رۆژی پێنجشەممە لە دوو فڕۆکەخانە سەرەکییەکەی شانگهای، تەنیا ١٠ % ـی ئەو گەشتە ئاسمانییانە ئەنجامدراون کە پلانیان بۆ دانرابوو.  بەپێی پێشبینیی کۆمپانیای ' ود مەکێنزی ' کە تایبەتە بە ئامارە جیهانییەکانی وزە، شەپۆلی ئێستای کۆرۆنا و رێکارەکانی قەدەخەی هاتووچۆ دەبنە هۆی ئەوەی خواست لەسەر بەنزین و سووتەمەنیی فڕۆکە لە مانگی ئاداردا بە بڕی ٦٠٠ هەزار بەرمیلی رۆژانە کەمدەبنەوە.  بڕیار وابوو قەدەخەی هەشت رۆژەی سەر شاری شانگهای سەرەتای ئەم هەفتەیە تەواو بێت، بەڵام هێشتا درێژەی هەیە. رێژەی تووشبووان بە ڤایرۆسەکەش رۆژی پێنجشەممە ٢٠ هەزاری تێپەڕاند.  شانگهای ناوەندی ئابووری و دارایی چینە. قەبارەی بازرگانیی شارەکە لە ساڵی ٢٠٢١ ـدا تریلیۆنێک و ٥٨٠ ملیار دۆلار بووە.