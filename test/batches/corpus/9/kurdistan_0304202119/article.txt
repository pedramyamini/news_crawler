رێباز حەملان، یاریدەدەری سەرۆکوەزیرانی هەرێمی کوردستان بۆ کاروباری ئەنجوومەنی باڵای وەبەرهێنان و راژەی گشتیی گرەنتی ئەوە دەداتە مووچە خۆران کە هەر ٣٠ رۆژ جارێک مووچەی مووچەخۆرانی هەرێم دابەشدەکرێت، ئەو دەڵێت، "سەرجەم خەرجییەکانی حکومەتی هەرێمی کوردستان بە مووچەشەوە لە چوارچێوەی ئەو بودجەیەدا رێکدەخرێتەوە کە ئێستا ئامادەیە بۆ ئەوەی کە لە هەفتەکانی داهاتوودا بنێردرێتە ئەنجوومەنی وەزیران و لەوێشەوە بۆ پەرلەمانی کوردستان. "  هاوکات بەرپرسێکی باڵای حکومەتی هەرێمی کوردستان ئاماژەی بەوە کرد، لەم سەرەتایەدا لێبڕینی مووچە دەمێنێت، بەڵام رەنگە بۆ ١٥ % کەمبکرێتەوە.  لەبارەی ئەگەری پابەندنەبوونی بەغدا بە جێبەجێنەکردنی پرۆژەیاساکە، خالید شوانی، ئەندامی شاندی دانووستاندنکاری هەرێمی کوردستان بە دووری دەزانێت کە بەغدا بیەوێت گرفت بۆ جێبەجێکردنی پرۆژەیاساکە دروست بکات و دەڵێت، "حکومەتی هەرێمی کوردستان پابەندیی خۆی نیشانداوە و هەنگاو دەنێت بۆ جێبەجێکردنی رێککەوتنەکە بەگشتی، ئەوەی بەلای ئێمەوە گرنگە ئەوەیە ئەم رێککەوتنە سەقامگیریی سیاسی و ئابووری بەدوای خۆیدا بهێنێت. "  لە هەرێمی کوردستان، خەڵک دڵخۆشن بە بەکارهێنانی کارتی بەهێزی حکومەتی هەرێمی کوردستان بۆ داهات و هەناردەکردنی نەوتی خۆی، مستەفا مەلا حەمید، کە تەمەنی ٦٧ ساڵە، دەڵێت، ئەگەر کورد نەوتی سەربەخۆی خۆی نەبووایە، حکومەتی عێراق نە گوێی لێدەگرت و نە دانوستاندنێک لە ئارادا دەبوو.  ئێستا بە یاسای دانپێدانراو و دەنگ لەسەردراو، بەغدا بە هەرێمی کوردستان دەڵێت، سیاسەتی ئابووریتان لەنێویشیدا سیاسەتی نەوت هەم یاساییە هەم رێپێدراوە و ئێمە بەفەرمی مامەڵەتان لەگەڵ دەکەین و هەرێمی کوردستانیش وەکو پاکێجێک دەبینن و کۆتایی بە پرۆژەی لامەرکەزییەکەی سلێمانیش هێنا.