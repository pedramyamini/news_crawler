لە پەرلەمانی کوردستان دیدارێک لەبارەی ئاڵنگاری و پێشهاتەکانی هەرێمی کوردستان بەڕێوەچوو، لە پەراوێزی دیدارەکەدا جووتیار عادل، گوتەبێژی حکومەتی هەرێمی کوردستان لەبارەی هێرشی پەکەکە، رێککەوتنی هەولێر و بەغدا و مووچەی مووچەخۆران قسەی کرد.   لە وەڵامی پرسیاری رۆژنامەڤانان لەبارەی رێککەوتنی هەرێمی کوردستان لەگەڵ بەغدا و کاتی ناردنی بەشەبودجەی هەرێمی کوردستان، د. جووتیار عادل، گوتەبێژی حکومەت رایگەیاند، "دوای سەردانی یەک لەدوای یەکی شاندی هەرێمی کوردستان بۆ بەغدا، ئەم هەفتەیە دوو مەلەفی گرنگ دەنێردرێن بۆ بەغدا کە یەکێکیان پەیوەستە بە بابەتی خەرجییەکانی نەوت کە لە هەرێمی کوردستان بەرهەمدەهێندرێت و بەشێکیان پەیوەستە بە داهاتەکانی نانەوتیی فیدراڵی. "  بە بڕوای جووتیار عادل، "لە ئایندەیەکی نزیکدا" رێککەوتنەکە بچێتە بواری جێبەجێکردنەوە "کە بەشێکی چووەتەبواری جێبەجێکردنەوە". گوتیشی، هیواخوازە لە ئایندەیەکی نزیکدا بەغدا بەشەبودجە و شایستەداراییەکانی هەرێمی کوردستان بنێرێت.   رەنجە جەمال، پەیامنێری رووداو پرسیاری لە گوتەبێژی حکومەت کرد لەبارەی مووچە، گوتی بەشێک لە خەڵکی ترسیان هەیە مانگی داهاتووش مووچە وەکو ئەم مانگە دوابکەوێت، ئەو وەڵامی دایەوە "ئێمە پێشتریش لەسەر بنەمای ئەو بەرنامەیەی حکومەت رایگەیاندووە، داهات پەیوەستە بە چاکسازی و هاوکاری و هاوئاهەنگی لەگەڵ هەموو لایەنە سیاسییەکان. ئێمە وەکو حکومەت بڕیارمانداوە کە ٣٠ رۆژ جارێک مووچە بدرێت. "  حکومەت بڕیاریدابوو هەموو مانگێک مووچە لە ٢٥ ـی مانگدا دابەش بکات. واتە ٣٠ رۆژ جارێک، بەڵام مووچەی مانگی ئایار دواکەوت. جووتیار عادل لە درێژەی وەڵامەکەیدا بۆ پەیامنێری رووداو باسی لەوە کرد، "گرفتی لەم شێوەیەش کە لەم مانگەدا روویدا، چاوەڕوانکراوبوو. هیواخوازین ئەوە دووبارە نەبێتەوە. ئەوەی داهاتە لە دەستی حکومەت بۆ مووچە تەرخاندەکرێت. "  پێدانی مووچە بە مووچەخۆران وەکو جووتیار عادل باسی کرد، لە کاری لەپێشینەی حکومەتە، گوتیشی، حکومەتیش لەگەڵ ئەوەدایە بژێویی خەڵک بەباشی رابگیرێت و مووچە لەکاتی خۆیدا بدرێت. جووتیار عادل باسی لەوەشکرد، حکومەتیش باوەڕی وایە "جموجوڵی بازاڕ و وەبەرهێنان پەیوەندی بە مووچەوە هەیە. "  لەبارەی دابەشکردنی مووچەی مانگی داهاتوو، جووتیار عادل گوتی، "ئێمە گوتوومانە ٢٥ ـی مانگ [مووچە دابەشدەکرێت] و پشت بەخوا بەردەوام دەبێت. "  لەبارەی گەڕانەوەی داهاتی خاڵە سنوورییەکانیش بۆ خەزێنەی حکومەت، جووتیار عادل گوتی، "هەندێک پێشێلکاریی یاسا هەیە لە بەشێک لەو خاڵە سنوورییانە، بۆیە دەبێت یاسا جێبەجێبکرێت و وەزارەتی ناوخۆش ئامادەیی خۆیان دەربڕیوە تاوەکو ئامادەکاری بۆ رێگری لەو پێشێلکارییانە بکەن. "