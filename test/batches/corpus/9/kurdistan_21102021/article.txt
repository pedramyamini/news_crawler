رۆژی پێنجشەممە ٢١ - ١٠ - ٢٠٢١، حوسێن ئەحمەد، بەڕێوەبەری گومرگی گەرمیان، لەبارەی جموجۆڵی بازرگانی لە دەروازەی پەروێزخان و رێوشوێنەکانی کۆنترۆڵکردنی کوالیتی ئەو بارانەی کە دێن چین، قسەی بۆ هونەر حەمید، پەیامنێری رووداو لە گەرمیان کرد و رایگەیاند: " جموجۆڵی بازرگانی لە مەرزی پەروێزخان زۆر ئاساییە، جموجۆڵەکە رۆژ لە دوای رۆژ بەرەو زیادبوون دەچێت، لە دوای پرۆسەی هەڵبژاردنەوە جموجۆڵی بازرگانی بە تەواوەتی زیادیکردووە".  سەبارەت بە رێوشوێنەکانی کۆنترۆڵکردنی کوالیتی ئەو بارانەی کە لەو دەروازەیەوە دەهێندرێن ئەو کاڵاو بارانەی دەگەڕێندرێنەوە یاخود لەنێو دەبرێن، حوسێن ئەحمەد دەڵێت: "هەموو ئەو کاڵایانەی لە مەرزی پەروێزخانەوە دێت، هەمووی لە رێگەی کۆمپانیای پشکنینینەوە پشکنینی تایبەتی بۆ دەکرێت. هەندێک کاڵا هەیە پێویست بەوە ناکات بگەڕێندرێتەوە، بەڵکو دەسووتێندرێت، ئەو کاڵایانەشی پێویست بەوە دەکات بگەڕێندرێتەوە بارەکە دەگەڕێندرێتەوە، بەڵام ئێستا رێژەکەی زۆر کەمە، بەو پێیەی ئێستا سەرجەم بازرگانان ئەو کاڵایانەی هاوردەی دەکەن شارەزای تەواوی رێنماییەکان بوونە، بۆیە رێژەی گەڕاندنەوەی بار زۆر کەمە".  سەبارەت بە ناردنی هێز بۆ مەرزەکان بە گشتی، بەڕێوەبەری گومرگی گەرمیان ئەو هەنگاوەی حکومەت بە گرنگ دەزانێت و دەڵێت: "ئەو بڕیارە سەرۆکی حکومەت گرنگی تایبەتی خۆی هەبوو، ئەگەرچی مەرزی پەروێزخان بە دوور بوو لە کاری نایاسایی، لەگەڵ ئەوەش هاتنی ئەو هێزە پاڵپشتییەکی زیاتربوو بۆ زیاتر کۆنترۆڵکردن".  بەڕێوەبەری گومرگی گەرمیان، نیگەرانی خۆی پیشاندا لە جێبەجێنەکردنی پێناسەی گومرگری لە مەرزی مونزریە، کە بە دووری ٣٠ کیلۆمەتر دەکەوێتە مەرزی پەروێزخانەوە و دەڵێت: "لەوێ بەداخەوە پێناسەی گومرگری جێبەجێ ناکرێت، ئەمەش وایکردووە جوڵەی بازرگانی زیاتر روو لەو دەروازەیە بکات، ئەمەش وایکردووە کاریگەری بەسەر جوڵەی بازرگانی هەبێت، بەپێی ئامارەکانی خۆمان بەراورد بە ساڵی رابردوو زیاتر لە ٥٠ %  کاریگەری بەسەر جوڵەی بازرگانی لە مەرزی پەروێزخانەوە هەبووە".