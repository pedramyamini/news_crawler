دکتۆر ماهر حومادی، بریکاری وەزارەتی پلاندانانی عێراق دەڵێت، حکومەتی ئێستای عێراق کاربەڕێکەرە و مافی پەسەندکردنی بودجەی نییە، بۆیە ئەگەر پەسەندکردنی بودجەی ساڵی داهاتوو دوابکەوێت ئەوا هیچ کاریگەرییەکی لەسەر پێدانی مووچە نابێت، چونکە ئەوکات حکومەت پەنا بۆ یاسای کارگێڕیی دارایی دەبات و بودجە لەسەر بنەمای خەرجکردنی ١/١٢ی بودجەی ساڵی ٢٠٢١ خەرج دەکات.  ئەمە لە کاتێکدایە حکومەتی هەرێمی کوردستان دەڵێت؛ ناردنی بەشەبودجەی هەرێمی کوردستان لە بەغداوە دواکەوتووە.  د. جووتیار عادل، گوتەبێژی حکومەتی هەرێمی کوردستان " بەداخەوە گرفتی کۆکردنەوەی داهاتمان هەیە و ئومێدەوارین کە مووچەی سەرجەم فەرمانبەران دابەشبکرێت. "  بەڵام دکتۆر فازڵ نەبی، بریکاری پێشووی وەزارەتی دارایی عێراق بە رووداوی راگەیاند، تاوەکو کابینەی ئێستای حکومەتی عێراق بمێنێ ئەوا بەشەبودجەی هەرێمی کوردستان رەوانە دەکرێت، چونکە هەرچەندە ئەو حکومەتەی عێراق کاربەرێکەرە، بەڵام دەسەڵاتی هەیە لەسەر بنەمای ١/١٢ی یاسای بودجەی ساڵی رابردوو بودجەی کارپێکردن و پرۆژە نەوەستاوەکان خەرج بکات، بەشەبودجەی هەرێمی کورستانیش لە بودجەی کارپێکردن دەدرێت.  ئەندامێکی خولی پێشووی پەرلەمانی عێراقیش هەمان بۆچوونی هەیە. شێروان میرزا، ئەندامی لیژنەی دارایی خولی پێشووی پەرلەمانی عێراق گوتی " بە بۆچوونی من لە ساڵی ٢٠٢٢ پرۆژەیاساکە ئامادەنابێت، بۆیە حکومەت بە ١/١٢ی ساڵی رابردوو کاردەکات، حکومەتی عێراقی دەبێت پشکی هەرێمی کوردستان بەپێی یاسای موازەنەی ساڵی ٢٠٢١ بدات. "  سەبارەت بە خەمڵاندنی نرخی نەوتی خاو لە بودجەی ٢٠٢٢ دا ماهر حومادی، بریکاری وەزارەتی پلاندانانی عێراق دەڵێ، ئێستا سەرقاڵی ئامادەکردنی رەشنووسی یاسای بودجەی ساڵی داهاتوون، هەوڵدەدەن بودجەکە زۆر پشت بە داهاتی نەوتی خاو نەبەستێت، بەڵام نرخی نەوتی خاو لەو بودجەیەدا بە ٦٠ دۆلار دەخەمڵێندرێت، باجی گومرگیش لە هەموو عێراق یەکدەخەن و بودجەی وەبەرهێنانیش بۆ سێ ساڵ بەسەریەکەوە ئامادە دەکەن بۆ ئەوەی چیدیکە پرۆژەکان بەهۆی بودجەوە نەوەستن.