رزگار حەمەد خدر، جێگری بەڕێوەبەری گشتیی كشتوكاڵی  سلێمانی، لە بەرنامەی  بەكاتی سلێمانی رادیۆی رووداو رایگەیاند لە چواچێوەی رووبەڕووبوونەوەی پلانی  وشكەساڵیدا وەزارەتی كشتوكاڵ بڕە پارەیەكی بۆ رووبەڕووبوونەوەی ئافاتی سن و  کیسەڵە دابینكردووە و گوتی: "لەو بڕە پارەیەی دابینكراوە،  ٩٩ ملیۆن دینار بۆ  سنووری پارێزگای سلێمانی بووە، كە بەبێ بەرامبەر دەدرێتە جووتیاران".   بەهۆی كەمبارانییەوە لە هەندێک ناوچەی كوردستان ئاماژەکانی  وشكەساڵی دەركەوتوون، پەیدابوونی سن و کیسەڵەش، کە زیانی زۆری بۆ دانەوێڵە بە تایبەتی گەنم و جۆ هەیە، پەیوەندییەكی ناڕاستەوخۆی  بە كەمبارانییەوە هەیە.   پێشبینی دەکرێت بەهۆی کەمبارانییەوە. بەشێک لە جووتیارانی هەرێمی کوردستان نەتوانن دەغڵودانەکەیان بدوورنەوە، بە تایبەتی لە ناوچەی بارانی نامسۆگەر. زێدەباری ئەوەش ئەمساڵ سن و کیسەڵە بە رێژەیەکی بەرچاو لە نێو دەغڵودانی جووتیاران دەبینرێت، کە ئەگەر قەڵاچۆ نەکرێت، زیانێکی زۆری دەبێت.