رووداو چەند جووتیارێکی لە دەشتاییەکانی هەولێر دواندووە، ئەوان متمانەیان نییە ئەو گەنمەی دەیفرۆشنە حکومەتی عێراق بەری رەنجەکەی وەردەگرن یاخود نا، بۆیە بیر لەوە دەکەنەوە لە بازاڕەکان بە نرخێکی هەرزانتر بیفرۆشنەوە.  لوقمان فەتاح، جووتیارە لە دەشتی بەرانەتیی هەولێر و دەڵێت، "بەخوای دەترسێین لە حکومەتی عێراقی، لەوانەیە بیفرۆشینەوە بازاڕ باشتربێت، دەبێ بچین رەسید بکڕین، زۆر ئەزیەتمان دەدەن. "  محەممەد دووسەرەییش جووتیارە لە دەشتی شەمامک لە هەولێر، ئەو دەڵێت، "کێشەی سەرەکیی جووتیاران پارەکەیە، کێ پێنج هەزار دینار زیاترمان بداتێ، گەنمەکەمان بە ئەو دەفرۆشین. "  ساڵی رابردوو لە کۆی زیاتر لە یەک ملیۆن و ٢٠٠ هەزار تۆن گەنمی هەرێمی کوردستان، حکومەتی عێراق ٣٩٠ هەزار تۆنی وەرگرت، ئەمساڵیش کە پێشبینی دەکرێ بەهۆی وشکەساڵی بەرهەم نیوەی ساڵی رابردووبێ، تاوەکو ئێستا بڕیار نەدراوە کەی گەنمی جووتیارانی هەرێمی کوردستان وەردەگیرێت.  وەزارەتی کشتوکاڵ و بازرگانی و پیشەسازی هەرێمی کوردستان چاوەڕوانی بەغدا دەکەن بۆ ئەوەی دەرگەی هەر هەشت سایلۆکەی هەرێمی کوردستان بۆ وەرگرتنی گەنم بکرێتەوە، هەرێمی کوردستان داوای کردووە ئەمساڵ ٦٤٠ هەزار تۆن گەنم لە جووتیارانی وەربگیرێت.  نەوزاد کامیل، بەڕێوەبەری گشتیی بازرگانیی هەرێمی کوردستان بە رووداوی راگەیاند، "ساڵی رابردوو حکومەتی عێراق ٣٩٠ هەزار تۆن گەنمی هەرێمی کوردستانی وەرگرت، ئەمساڵ داوامان کردووە ٦٤٠ هەزار تۆن وەربگرن، لێرە هەشت سایلۆمان هەن کە ئەمساڵ دەتوانن گەنم وەربگرن و توانای وەرگرتنی ٦١٦ هەزار تۆنیان هەیە. "   ئەوەی جووتیاران ئەمساڵ دڵیان پێخۆشە ئەوەیە کە بەگوێرەی یاسای بودجەی عێراق ئەمساڵ حکومەتی عێراقی دەبێ ٥٠ هەزار دینار بۆ هەر تۆنێک گەنم زیادبکات، بەجۆرێک ساڵی رابردوو هەرتۆنێک گەنمی نمرە یەک کە بە ٥٦٠ هەزار دیناربوو، ئەمساڵ بە ٦١٠ هەزار دینار دەکڕدرێتەوە.  بەهۆی جیاوازیی وەرزی دروێنە لە ناوەڕاستی مانگی نیسان، کڕینەوەی گەنمی جووتیارانی ناوەڕاست و باشووری عێراق دەستی پێکردووە.   عەلا جبووری، وەزیری بازرگانیی عێراق رایگەیاند، "جیاوازیی نییە لەنێوان پێدانی ئەو شایستانە، پلانێکی ناوەندیی هەیە کە وەزارەت و کۆمپانیای گشتیی بازرگانیی دانەوێڵە ئامادەی دەکەن، هەموو پارێزگاکانیش بەپێی یەک هاوکێشە شایستەکانیان پێ دەدرێت.. هەولێر و دهۆک، لەگەڵ سلێمانی بەشێکن لە پلانی حکومەتی فیدراڵی لە بەغدا، پشتیوان بە خودا کارەکان بە شێوەیەکی باش بەڕێوەدەچن. "  تاوەکو ئێستا حکومەتی عێراق ٣٠٧ ملیار دینار پارەی گەنمی جووتیارانی هەرێمی کوردستان بۆ ساڵەکانی ٢٠١٥، ٢٠١٤ و ٢٠١٦ قەرزدارە.