ئەمڕۆ دووشەممە ٠٩ - ٠٨ - ٢٠٢١، رێبوار بابکەیی، ئەندامی لیژنەی وزە و سامانە سرووشتییەکان لە پەرلەمانی کوردستان، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو کە بەختیار عەبدولعەزیز پێشکێشی دەکات، لەبارەی هۆکاری جیاوازی نرخی بەنزین لە بەنزینخانەکان و پێدانی بەنزین بە تەنیا بە چەند بەنزینخانەیەک، رایگەیاند: "هەندێک لەو کۆمپانیایانەی کە ئەرکی دابەشکردنی بەنزینیان هەیە، بەنزین بە هەموو بەنزینخانەکان نادەن، ئەمەش مایەی نیگەرانیی ئێمەیە لەگەڵ وەزارەتی سامانە سرووشتییەکان لەسەر ئەو بابەتە لە گفتوگۆداین".  بە گوتەی رێبوار بابکەیی پاڵاوگەکانی نێوخۆییەکانی بەرهەمهێنانی بەنزین لە هەرێمی کوردستان، "کە لە توانایاندا هەیە رۆژانە ملیۆنێک و ٥٠٠ هەزار لیتر بەنزین بەرهەمبهێنن، بەڵام ئەو بڕە بەرهەم ناهێنن، هۆکارەکەی هاوردەکردنی بەنزین بوو بە شێوەیەکی قاچاخ لە دەروازە سنوورییەکانەوە، کە هەم کوالێتییەکەی نزم بوو هەم باجیشی بە حکومەت نەدەدا، ئەمەش کاریگەریی نەرێنی کردبووە سەر کۆمپانیا نێوخۆییەکانی بەرهەمهێنانی بەنزین و وایکرد بەرهەمهێنانی بەنزین رابگرن، چونکە کاریگەریی لەسەر بازاڕی ئەوان هەبوو".  ئەندامەکەی لیژنەی وزە و سامانە سرووشتییەکان ئومێد دەخوازێت "ئەو گۆڕانکارییانەی ئێستا لە باشماخ و پەروێزخان کراوە و هێزێکی ئاسایشی هەرێمی کوردستان چووەتە ئەو دەروازانە، کاریگەریی ئەرێنی دروست بکات و بەرهەمی ناوخۆش زیاد ببێتەوە".  رێبوار بابکەیی پێیوایە پێدانی بەنزین لەلایەن کۆمپانیاکانی وەبەرهێنانی بەنزین بە تەنیا ژمارەیەک بەنزینخانە "قۆرخکارییە" و دەڵێت: "پێویستە بە شێوەیەکی یەکسان هەموو بەنزینخانە و وێستگەکان لە سەرتاسەری کوردستان بە یەک نرخ بەنزینیان پێبدرێت، ناکرێت بەنزین تەنیا بۆ چەند بەنزینخانەیەک دابین بکرێت، ئەمە قۆرخکارییە، پێویستە وەزارەتی سامانە سرووشتییەکان خۆی لێ بکاتە خاوەن، مافی هەر بەنزینخانەیەکە بەنزینی پێبدرێت".  رێبوار بابکەیی دەشڵێت: "هەندێک لە بەنزینخانەکانیش کاتێک بەنزینیان بۆ دێت دەستکاری کوالێتیی بەنزینەکە دەکەن، ئەو بەنزینەی بەناوی موحەسەن هەیە، موحەسەن نییە. لە هەموو دونیا تەنیا جۆرەکانی نۆرماڵ و سووپەرمان هەیە، موحەسەنەکە هەندێک ماددەی پترۆکیمیایی تێکەڵ دەکەن و کوالێتیی بەنزینەکەی بۆ ماوەیەکی کاتی پێ بەرز دەکەنەوە. بەمەش واتە قۆرخکاری هەم لەلایەن کۆمپانیاکانەوە هەیە هەم هەندێک لە خاوەن وێستگە و بەنزینخانەکان قۆرخکاری دەکەن".