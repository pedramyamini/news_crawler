سەرۆکی چین کە وڵاتەکەی دووەم گەورەترین ئابووریی جیهانە و رووسیاش وەک دابینکاری سەرەکیی وزە بەشداریی لووتکەکە ناکەن. ئەو ٢٠ وڵاتە خاوەنی ٨٠ % ـی کۆی بەرهەمی ناوخۆی جیهان و ٧٥ % ـی کۆی قەبارەی بازرگانی پێکدەهێنن.   پچڕان و کێشەی زنجیرەی گواستنەوە کە کەرتی گواستنەوەی لە ماوەی رابردوو بەرەو ئیفلیجی برد، یەکێکە لە مژارەکان کە جۆ بایدن، سەرۆکی ئەمریکا لە لووتکەی G ٢٠ باسی لێوە دەکات.   کێشەی ئابووریی زۆر هەن کە کۆرۆنا بەدوای خۆیدا هێناونی، پێشبینی دەکرێت بەهۆی بەشدارینەکردنی پووتین و شین جین پینگ، جۆ بایدن دەرفەتی ئەوەی هەبێت پێشەنگایەتی لووتکەکە بکات و ببێتە قسەکەری سەرەکی.   دوای پاشەکشەیەکی بەرچاوی ئابووریی وڵاتانی G ٢٠ لە ساڵی ٢٠١٩ و ٢٠٢٠ دا، لە ساڵی ٢٠٢١ ئابووریی بەشێکیان گەشەی کردووە.  بەشێوەیەکی گشتی کۆی بەرهەمی ناوخۆی ئەو وڵاتانە لە چارەکی دووەمی ئەمساڵ بە رێژەی ٠.٤ % گەشەی کردووە. گەشەی ئابووری ئەو وڵاتانە لە چارەکی چوارەمی ٢٠١٩ کە سەرەتای بڵاوبوونەوەی کۆرۆنابوو لەگەڵ چارەکی دووەمی ٢٠٢١ گۆڕانکاری زۆری بەسەرداهاتوو، لەدوای بڵاوبوونەوەی کۆرۆنا تاوەکو بەشێک لەو وڵاتانە توانیویانە ئابوورییەکانیان بگەڕێننەوە پێش سەردەمی کۆرۆنا لەکاتێکدا بەشێکیان هێشتا گیرۆدەی سستیی ئابوورین.