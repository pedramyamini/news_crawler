رەنجدەر شێرزاد، کاسبکارە لە بازاڕی سەوزە و میوەفرۆشانی هەولێر، ئەو دەڵێت، "بازرگانەکان دەبێ ملیۆنێک و ٧٠٠ بۆ ٨٠٠ هەزار دینار بدەن وەک بەرتیل تاوەکو میوەکانیان لە بازگەکان دەربچێت. "  دڵشاد حەمید، جووتیارە باس لەوە دەکات، "بەرهەم و بەروبوومی خۆمانیش رێگری لێدەکرێت، ئەوەتا کەلەرمە نرخی ١٠٠ دینارە و  رێگە نادەن بڕوات. "  رێگرییەکان لە بازگەکانی کەرکووک بە ئاراستەی سلێمانی و هەولێر لە هاوردەی سەوزە و میوەی تورکی و ئێرانی دەکرێت، وەزارەتی کشتوکاڵی حکومەتی عێراق قەدەخەکردنی هاوردەی ٢٣ جۆری خۆراکی و سەوزە و میوەی راگەیاندووە،  وێڕای قەدەخەی هێنانیان لەنێو بازاڕەکانی کەرکووک ئەو بەرهەمانە بەرچاو دەکەون، بەڵام نرخەکانیان زۆرە.   کاسبکارێک لەنێو بازاڕی کەرکووک بە ئاشکرا هاوار دەکات، "چیت بووێت دەتوانی بە پارە ئاودیوی بکەیت. " رێگری لە هاوردەی ئەو بەرهەمانە لە کاتێکدایە، ئێستا هیچ یەکێک لەو سەوزە و میوانەی قەدەخەکراون، بەرهەمی نێوخۆییان پێنەگەیشتووە و دەستناکەون.  پشتیوان فارس، کاسبکارە لە بازاڕی کەرکووک، دەڵێت "ئەم تەماتەیە لە ئێرانەوە دێت، لەسلێمانی نرخی یەک کیلۆی ٣٠٠ دینارە، بەڵام لێرە ٥٠٠ دینارە، ئەگەر رێگری نەبێت، یەک نرخە، چونکە خەرجی جیاوازی نییە لەنێوان ئێرە و سلێمانی، لە رێگەی قاچاخ و بە پارە دێتە ژوورەوە. "   هێمن عومەریش کاسبکارێکی دیکەی بازاڕی کەرکووکە، باس لەوە دەکات، "لێرە هەموو شتێک قەدەخەیە، بەس سێو و لیمۆ و پرتەقاڵ قەدەخە نین، ئەوەی ئێرانییە بە قاچاخ دێت، بۆیە گرانە، لە بازگەکانیش رێگە نادەن. "  لەپاڵ رێگری لە بەرهەمی هاوردەکراو، جووتیارانیش رێگرییان لێدەکرێ بەرهەمەکانیان بگەیێننە بازاڕەکان، ئەگەرچی قەدەخەکراو نین. فەلاح عەگوێن، شۆفێرە و دەڵێت، "من پاقلەم لە گوێڕەوە هێناوە لە سەرووی هەولێرەوە هاتوومە، گەیشتوومەتە کەرکووک ناهێڵن بێمە ژوورەوە.. بارەکەم پاقلەی عێراقییە، هی باشوور، بازگەکان دەڵێن، نووسراومان بۆ هاتووە، هیچ سەوزەواتێک نە دێت، نە دەشڕوات. "  بڕیارەکەی وەزارەتی کشتوکاڵی عێراق قەدەخەکردنی هاوردەی بەرهەمی دەرەکی بۆ ١٨ جۆری میوە، سەوزی سەرەکی رۆژانە و ٥ جۆری بەرهەمی خۆراکی ئاژەڵی و پەلەوەری و ماسی دەگرێتەوە.