شا سەلمان عەبدولعەزیز، پاشای سعودیە دەڵێت، "خەرجییەکان لەم بودجەیەدا گەیشتووەتە ٩٥٥ ملیار ریاڵ. داهاتەکانیش بە ١٠٤٥ ریاڵ خەمڵێندراون. زیادەی بودجەش ٩٠ ملیار ریاڵە. "  لە ساڵی ٢٠١٦ بەدواوە حکومەتی سعودیە بەرنامەی هەمەڕەنگکردنی ئابوورییەکەی راگەیاند کە ئامانج لێی دوورکەوتنەوە لە داهاتی نەوتی و پەرەپێدانی کەرتەکانی دیکەیە. پلانی درێژخایەنی سعودیە کە بە "روئیای ٢٠٣٠ "ـی ئەو وڵاتە ناوبانگی دەرکردووە لەلایەن محەممەد بن سەلمان، شازادەی جێنشینی سعودیەوە سەرپەرشتی دەکرێت.  باشبوونی رەوشی دارایی سعودیە دوای ئەو دێت کە بەپێی گوتەکانی شا سەلمان، ئەو وڵاتە کێشە ئابوورییەکانی پەیوەست بە سەرهەڵدانی پەتای کۆرۆنای تێپەراندووە و بەرەو بووژانەوەی ئابووریی زیاتر هەنگاو دەهاوێژێت.  بەپێی بودجەی ساڵی ٢٠٢٢ی سعودیە زیاترین ئەو کەرتانەی کە گرنگیان پێدراون، بریتین لە کەرتەکانی وەک کەرتی ئەمنی، تەندروستی و گەشەپێدانی مرۆڤی. داهاتەکانی سعودیە لە ٢٠٢٢ بەپێی پێشبینییەکانی ناو بودجەکە بە رێژەی ١٢.٤ % زیاترە لە قەبارەی داهاتەکان لە ساڵی ٢٠٢١ دا.  قەبارەی قەرزەکانی حکومەتی سعودەیە هەروەها پێشبینکراوە کە بە رێژەی ٢٩.٢ % کەمتر بێت لە قەبارەی قەرزەکان لە ساڵی ٢٠٢١ دا.  بەپێی وەزارەتی دارایی سعودیە، تێکڕای گەشەی نەوتی و نانەوتی ئابووریی ئەو وڵاتە بۆ ساڵی ٢٠٢٢ پێشبیکراوە کە ٢.٩ % بێت.