ئەمڕۆ دووشەممە ١٧ - ٠٥ - ٢٠٢١ نرخی نەوتی برێنت گەیشتە سەرووی ٦٩ دۆلار. نرخی نەوتی سووکی تەکساسی ئەمریکاش ئاستی ٦٥ دۆلاری تێپەڕاند. بەرزبوونەوەی نرخی نەوت سەرەڕای ئەوە دێت کە لە بەشێک لە وڵاتانی ئاسیایی شەپۆلێکی نوێی کۆرۆنا سەری هەڵداوەتەوە.   خواست بۆ بەکارهێنانی نەوتی خاو بەرزبووەتە بەهۆی ئەوەی کە بەشێکی زۆر لە ویلایەتە یەکگرتووەکانی ئەمریکا و ئەوروپا بازاڕەکانیان کردووەتەوە و قەدەخەی هاتووچۆیان ئاسان کردووە.  خاوبوونەوەی بووژانەوەی ئابووریی چین کە ئەمڕۆ داتاکانی بڵاوبوونەوە کاریگەریی لەسەر نرخی نەوت داناوە و بووەتە هۆکار بۆ ئەوەی بەرزبوونەوەی نرخی نەوت سنوورداربێت.  بەپێی دوایین داتا ئابوورییەکانی چین کە بەرەبەیانی ئەمڕۆ دووشەممە بڵاوبووەوە، بووژانەوەی ئابووریی چین خاوبووەتەوە.  لە مانگی نیسانی ئەمساڵ قەبارەی خەرجکردن لەلایەن هاووڵاتیانی چینەوە کەمبووەتەوە ئەوەش بووەتە هۆکاری پاشەکشەی کەرتی وردەفرۆشی.  نووسینگەی فەرمی ئاماری چین رایگەیاند، قەبارەی وردەفرۆشی لە مانگی رابردوودا بە رێژەی ١٧.٧ % گەشەی کردووە کە کەمترە لە چاوەڕوانییەکان بۆ گەشەی کەرتی وردەفرۆشی ئەو وڵاتە.  پێشبینیدەکرا کەرتی وردەفرۆشی چین لە مانگی نیسانی ئەمساڵ بە رێژەی ٢٤.٩ % گەشەبکات، بەڵام ئەو وڵاتە نەیتوانیوە ئەو ئامانجە بپێکێت.  هەروەها گەشەی کەرتی چێشتخانەکان لە چین لە مانگی رابردوو ٤٦.٤ % بووە، لە کاتێکدا لە مانگی ئادار گەشەی ئەو کەرتە زیاتر بووە لە ٩١ %.