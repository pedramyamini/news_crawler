محەمەد جەواد دەلیل، سەرۆکی هاوئاهەنگیی ژووری کشتوکاڵیی ئامەد دەڵێت "لە دیاربەکر ساڵی رابردوو بەرهەمی لۆکە زۆر باشبوو. هەم بەرهەمدار بوو، هەمیش تێکڕای بەرهەم ٥٠٠ - ٧٠٠ کیلۆ بوو. ساڵی رابردوو نرخیش زۆر باش بوو. بەپێی لێکدانەوە زانستییەکان، چاوەڕواندەکرێت ئەمساڵ بەرهەمی لۆکە لە دیاربەکر ١٥ % بەرزببێتەوە".  ساڵی رابردوو بە شێوەیەکی گشتی جووتیارانی ئامەد رازی بوون بەو بەرهەمەی لە زەوییەکانیاندا هەیانبوو؛ بەڵام ئەوەی زیاتر بەرچاو بوو و بووە جێی رەزامەندی بەرهەمی لۆکە بوو.  جیهان ئۆزبای، جووتیارە و دەڵێت "دەتوانین بڵێین هەمووی بەرەکەتی هەبوو، چونکە لە هەر دۆنمێک دانەوێڵە ٥٠٠ بۆ ٦٠٠ کیلۆمان هەبوو، جۆ ٦٠٠ بۆ ٧٠٠ کیلۆ، لۆکە لە سەرووی ٦٠٠ کیلۆ بوو. بەرهەمی هەموویان باشبوو بۆ ئێمە، ساڵی رابردوو بەرهەم باش بوو".  بەهۆی ئەوەی ساڵی رابردوو چینەرانی لۆکە قازانجی باشیان کرد، ئەمساڵ بەشی هەرە زۆری زەوییەکانیان تایبەتکردووە بە لۆکە.  ئێمراهـ چەلیک، جووتیارێکی دیکە و ئاماژە بەوە دەدات "زەوییەکی ٢٥٠ دۆنمیمان هەیە، ساڵی رابردوو بەشێکم کردبووە گەنم و بەشێکیش لۆکە. ئەمساڵ پەنا بەخودا هەمووی دەکەینە لۆکە. پەنا بەخودا وەکو پار بە بەرەکەت دەبێت و ئەمساڵیش قازانج دەکەین".  بەپێی راپۆرتی دەستەی ئاماری تورکیا، ئامەد لەسەر ئاستی باکووری کوردستان لە بەرهەمی لۆکەدا دوای رووها پلەی دووەمی گرتووە. ساڵانە بەرهەمی لۆکە لە ئامەدی باکووری کوردستان نزیکەی ٩٠ هەزار تۆنە.