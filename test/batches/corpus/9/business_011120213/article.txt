وەزارەتی نەوتی عێراق بڕی داهاتی مانگانەی بەدەستهاتووی لە هەناردەکردن و فرۆشتنی نەوت لە مانگی ئۆکتۆبەر ئاشکراکرد، کە بەپێی داتاکان بڕی ئەو نەوتە خاوەی لەکێڵگەکانی ناوەڕاست و باشووری عێراق هەناردەکراوە ٩٣ ملیۆن و ٣٨٦ هەزار و ٩٥٧ بەرمیل بووە، لەکاتێکدا لە کێڵگەکانی کەرکووک بڕی ٣ ملیۆن و  ١١ هەزار و ٩١٧ بەرمیل بەرەو بەندەری جەیهان هەناردەکراوە، هەروەها ٣٠٩ هەزار و ٧٦٨ بەرمیل نەوتیش هەناردەی ئوردن کراوە.  بەپێی وەزارەتی نەوت، عێراق لە مانگی ئۆکتۆبەر رۆژانە بە تێکڕا ٣ ملیۆن و ١٢٠ هەزار بەرمیل نەوتی هەناردە کردووە، نرخی تێكڕای هەر بەرمیلێکیش  ٧٩ دۆلار و ٣٧ سەنت بووە. بەمەش کۆی داهاتی نەوتی عێراق لە مانگی رابردوودا ٧ ملیار و ٦٨٠ ملیۆن دۆلار بووە.  داهاتی مانگی ئەیلوولی ٢٠٢١ی عێراق لە هەناردەکردنی نەوت ٦ ملیار و ٧٧٧ ملیۆن و ١٣٤ هەزار دۆلار بوو، بڕی ئەو نەوتەشی هەناردەی کردبوو ٩٢ ملیۆن و ٤٢٢ هەزار و ٤٥٨ بەرمیل نەوت و نرخی بەرمیلی نەوتی فرۆشراویش بە ٧٣ دۆلار و ٣٢ سەنت بووە.   داهاتی نەوتی عێراق لە مانگی رابردوودا بەراورد بە مانگی ئەیلول ٩٠٣ ملیۆن دۆلار زیادی کردووە. عاسم جیهاد، گوتەبێژی وەزارەتی نەوتی عێراق رایگەیاند بەهۆی زیادبوونی نرخی جیهانیی نەوتەوە، بڕی داهاتەکانی عێراق زیادیانکردووە.