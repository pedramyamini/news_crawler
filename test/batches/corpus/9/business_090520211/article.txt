بڕیارە بانکی گۆڵدمان ساکس، کە بە پێنجەم بانکی گەورەی ئەمریکا ئەژماردەکرێت بۆ خۆبەدوورگرتن لە ناجێگیری بەهای دراوە ئەلیکترۆنییەکان کار بە گرێبەستی داهاتووی بیتکۆین بکات.  ئەم هەنگاوەی بانکی گۆڵدمان ساکس دوای ئەوە دێت کە بازاڕەکانی بۆرسەی ئەمریکا لە سەرەتای ئەمساڵەوە ئامادەکاری دەکەن بۆ راگەیاندنی گرێبەستەکانی داهاتووی بیتکۆین و بۆ ئەو مەبەستەش بەشێکیان کردووەتەوە بە ناوی دراوە دیجیتاڵییەکان.  دراوی دیجیتاڵی بیتکۆین لەمساڵدا لەلایەن چەندین ناوەندی دارایی جیهان پەسندکراوە. مۆرگن ستەنلی یەکەم بانکی ئەمریکییە کە لە مانگی ٣ ـی ئەمساڵەوە رێگەی بە وەبەرهێنەران دا وەبەرهێنان بە دراوی دیجیتاڵیی بیتکۆین بکەن.  نرخی بیتکۆین لە سەرەتای ئەمساڵەوە نزیکەی ٩٥ % گرانبووە، نرخی ئەو دراوە دیجیتاڵییە بەردەوام لە بەرز و نزمیدایە، ئێوارەی هەینی یەک بیتکۆین بە ٥٧ هەزار و ٣٨٥ دۆلار لە بازاڕە جیهانییەکان مامەڵەی پێوەکرا.  چۆن دراوە دیجیتاڵییەکان بەخێرایی گەشەدەکەن و بڵاودەبنەوە؟  دراوە دیجیتاڵییەکان سەرەتای دروستبوونیان بێبەرامبەر بڕێکی دیاریکراو پارە بە بەکارهێنەرانیان دەدەن تەنیا بۆ تاقیکردنەوەی چۆنێتی کارکردن و ئاستی سەرکەوتوویی سیستەمەکەیان. پای نێتوۆرک جۆرێکی نوێی دراوی دیجیتاڵییە کە بەو مێکانیزمە دەستی بە کارەکانی کردووە.  تاوەکو ئێستا ناتوانرێت هیچ بازرگانییەک بە پای نێتوۆرک بکرێت، لەبەر ئەوە لە بازاڕەکاندا هیچ نرخێکی نییە، بۆ بەدەستهێنانی پای تەنیا پێویستە هەژمارێک دروستبکرێت و رۆژانە سەردانی ماڵپەڕەکەیان بکرێت.  هەروەها پای نێتوۆرک بۆ دەوڵەمەندکردن و زیادکردنی بەکارهێنەراکانیان رێگەیەکی دیکەشیان گرتووەتەبەر کە ئەویش پێدانی ئۆفەرە بۆ هەر کەسێک کە هاوڕێیەکی بانگهێشت بکات بۆ کڕینی پای، هەر بەکارهێنەرێک هاوڕێکانی بانگهێشت بکات پلەیەکی بەرزتری پێدەدرێت و پای زیاتر بەدەستدەهێنێت.   پای نێتوۆرک لە ساڵی ٢٠١٩ دەستی بە کارەکانی کرد و تەنیا لە ماوەی دوو مانگدا ژمارەی بەکارهێنەرانیان گەیشتە شەش هەزار کەس. لە مانگی نیسانی ٢٠٢٠ نرخی یەک پای بەرامبەر بە ٠.٠٠٣١ دۆلار بوو، بەڵام کۆمپانیاکە پێشبینی ئەوە دەکات لە ساڵی ٢٠٢٥ نرخەکەی بۆ ٥ دۆلار بەرز بکاتەوە، هەروەها نرخی یەک پای لە ٢٠٣٠ بگاتە ٥٢ دۆلار.  بەپێی ئامارەکانی کۆمپانیاکە ژمارەی بەکارهێنەرانی ١٠ ملیۆن کەسی تێپەڕاند. عەلی گێندەڵ، گەنجێکی دانیشتووی دهۆکە کە دەڵێت: تاوەکو ئێستا هیچ پارەیەکی بۆ کڕینی پای خەرج نەکردووە و رۆژانە پایەکانی زیاد دەبن.  دروستکردنی دراوێک کە بەرجەستە نەبێت و تەنیا کۆد و زانیاریی ئەلیکترۆنی بێت، پێویستی بەوە هەیە کە سیستەمێکی ئاسایشی بەهێزی هەبێت. یەکێک لە هۆکارەکانی سەرکەوتنی بیتکۆین ئەوەی کە تاوەکو ئێستا کەس نەتوانیوە سیستەمەکە هاک بکات. زانیارییەکانی بیتکۆین لەسەر کۆمەڵێک بلۆک هەڵدەگیرێن کە پێیان دەگوترێت "بلۆکچەین" واتە زنجیرەیەکی بلۆکی.  هەر بلۆکێک کۆمەڵێک زانیاری لەسەر هەڵدەگیرێت کە بریتین لە:   ١. هاش: پێکهاتووە لە ٦٤ ژمارە، وەکو پەنجەمۆری بلۆکە، هاشی هیچ بلۆکێکی لە یەکێکی دیکە ناچێت.  ٢. هاشی پێشوو: ئەم بەشە بۆ بەستنەوەی بلۆکەکانە بەیەکدی، واتە هەر بلۆکێک جگە لە هاشەکەی خۆی، هاشی بلۆکەکەی پێش خۆی هەڵدەگرێت، لەبەر ئەوە هەر کەسێک بیەوێت بلۆکەکە بکات بە هی خۆی دەبێت هەموو زنجیرەکان بگۆڕێت کە ئەوەش کارێکی ئەستەمە.  ٣. ناوی خاوەنی بلۆکەکە و خاوەنەکانی پێشتر.  لە ساڵانی سەرەتای دروستکردنی بیتکۆین بەشداربووان دەیانتوانی لەڕێگەی کۆمپیوتەرێکی سادەوە بلۆک دروستبکەن، بەڵام ئێستا ژمارەی هاشەکان هێندە ئاڵۆز بوون کە دەبێت بە ئامێرێکی تایبەت پرۆسەی ماینینگ بکرێت.   ماینینگ پرۆسەیەکە بۆ دروستکردنی بلۆکچەین بەبێ ئەوەی پێویست بکات راستەوخۆ بکڕدرێت، ئێستا ژمارەیەکی زۆر ئامێری ماینینگ لە جیهاندا بڵاوبوونەتەوە کە تاوەکو ئێستا ئامارێکی فەرمی لەو بارەیەوە لە بەردەست نییە.   هەر ئامێرێک بتوانێت خێراتر بگاتە ژمارەی هاشێکی دیاریکراو، ئەوا بلۆکچەینەکە بۆ ئەو ئامێرە دەبێت. پاشان زانیارییەکە دەگوازرێتەوە بۆ هەموو ئەو کۆمپیتەرانەی کە ماینینگ دەکەن، بەو شێوەیەش ئاسایشی بلۆکچەینەکە پارێزراو دەبێت.   کاردۆ کەمال پێیوایە لەبەرئەوەی سیستەمی ئاسایشی بەشێک لە دراوە دیجیتاڵییەکان لەسەر بلۆکچەین بنیاتنراوە و هاککردنی ئەستەمە، داهاتووی هەموو پارەکان بۆ دراوی دیجیتاڵییە.