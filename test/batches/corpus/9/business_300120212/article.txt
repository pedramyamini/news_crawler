هەرچەندە شەش ساڵە پلانی جێبەجێکردنی پرۆژەیەکی خزمەتگوزاریی گەشتیاری لە چیای گارە راگەیێندراوە، بەڵام تاوەکو ئێستا جێبەجێ نەکراوە.  ئەمیر عەبادی، گەشتیارە و دەڵێت: "کاتێک دەمانەوێت بێینە ئێرە، هیچ شوێنێکی وەک کافتریا و خواردنگە نییە. هەندێک جار کە شتێکمان کەمە، ناتوانین دەستی بخەین و دەبێت بچینە دهۆک بیکڕین و بێینەوە. "  لە سەرەتای ئەمساڵەوە تاوەکو ئێستا نزیکەی ٢٥ هەزار گەشتیار لە شارەکانی ناوەڕاست و باشووری عێراقەوە روویان لە شوێنە گەشتیارییەکانی دهۆک کردووە.  جینان یونس، گەشتیارێکی دیکەیە و دەڵێت: "پێویستە کافێ و خواردنگە و شوێنی حەسانەوە دروست بکرێن. ئەوە پێنج - شەش خولەکە دەگەڕێین و شوێنێکی حەسانەوەی لێ نییە. ئەگەر حکومەت دەیەوێت کەرتی گەشتوگوزار پێش بخات، دەبێت گرنگی بە خزمەتگوزارییەکان بدات. "  شەش ساڵە بەڕێوەبەرایەتیی گەشتوگوزاری دهۆک لە بەرنامەیدایە پرۆژەیەکی گەشتیاری لە چیای گارە دروست بکەن.   رێوار محەممەد، گوتەبێژی بەڕێوەبەرایەتیی گشتیی گەشتوگوزاری دهۆک بە تۆڕی میدیایی رووداوی راگەیاند: "وەبەرهێنەر سەرقاڵی گرتنەبەری رێکارەکانە هەر لە رێکاری یاسایی و بەدەستهێنانی زەوی. ماوەیەکی کەم دوای تەواوبوونی رێکارەکان دەست بە دروستکردنی پرۆژەکە دەکرێت کە هەر لەسەر چیای گارە دەبێت کە تەلەفریک و خواردنگە و هۆتێل و مۆتێل و شوێنی حەسانەوە دروست دەکرێن. "  ساڵی ٢٠١٩ نزیکەی ٥٠٠ هەزار گەشتیار چوونەتە پارێزگای دهۆک، بەڵام ساڵی ٢٠٢٠ بەهۆی بڵاوبوونەوەی ڤایرۆسی کۆرۆناوە تەنیا ١٦٠ هەزار گەشتیار سەردانی ئەو پاریزگایەیان کردووە.