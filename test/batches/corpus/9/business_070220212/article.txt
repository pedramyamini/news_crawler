حەمید نایف، گوتەبێژی وەزارەتی كشتوكاڵی عێراق بە تۆڕی میدیایی رووداوی راگەیاند: "لە چوارچێوەی زیادكردنی داهاتی دەوڵەتدا محەمەد خەفاجی، وەزیری كشتوكاڵ رەزامەندیی لەسەر هەناردەكردنی ٥ هەزار تۆن بەرهەمی كشتوكاڵی بۆ سعودیە و ٥٠٠ تۆن وڵاتی كوێت نیشان داوە كە لە بەشی پێویستیی ناوخۆ زیاترە. "  بە گوتەی نایف، هەناردەكردنی ئەو بەرهەمه كشتوكاڵییانەی لە بەشی پێویستیی ناوخۆ زیاترن لە چوارچێوەی جێبەجێكردنی بڕیارەكانی وەزیری كشتوكاڵدایە بۆ هاوكاریكردنی جووتیارانی عێراق تاوەکو بەرهەمی ناوخۆیی بپارێزرێت، داهاتی دەوڵەت زیاد بکات و رێگە لە دابەزینی نرخەكانیان بگرێت كاتێك بەرهەمەكان لە پێویستیی بەكارهێنانی ناوخۆیی رۆژانە زیاتر دەبن.   پێشتریش وەزارەتی کشتوکاڵ ٤٥٠ تۆن تەماتە، بیبەر، خەیار، پیاز و لیمۆی هەناردەی سعودیە كردووه.  لە ٢٠٢٠/٠٧/٢٠ وەزیری كشتوكاڵی عێراق گوتی: "هەموو رێوشوێنەكانی تایبەت بە هەناردەكردنی سێ جۆر بەرهەمی كشتوكاڵی تەواو كراون كە بریتین لە تەماتە، باینجان و پەتاتە بۆ ئەوەی رەوانەی سعودیە و وڵاتانی كەنداوی بكەین. "