ئێلۆن مەسک تاوەکو رۆژی پێنجشەممە ٢٠٢١/٠٢/١٨ دەوڵەمەندترین کەسی جیهان بوو. ئەو بەڕێوەبەری جێبەجێکاری کۆمپانیای سپەیس ئێکس بۆ بۆشایی ئاسمان، کۆمپانیای تێسلا بۆ بەرهەمهێنانی ئۆتۆمبێلی کارەبایی و کۆمپانیای نیورۆ تەکنەلۆژی و دامەزرێنەری کۆمپانیای بۆرینگە کە لەبواری هەڵکەندنی تونێڵ کاردەکات.  هەروەها مەسک ئاماژە بەوە دەدات، بە گشتی جگە لە رۆژانی شەممە و یەکشەممە، رۆژانە تاوەکو کاژێر ٠١: ٠٠ یان ٠٢: ٠٠ی شەو بەشداریی کۆبوونەوەکان دەکات و کاتی خەوتنی بۆ شەش کاژێر کەم کردووەتەوە.   ئێلۆن مەس، رۆژانە ئیشێکی زۆری هەیە و دەشڵێت: "نامەوێت زیاتر لە شەش کاژێر بخەوم. "   ئەو ملیاردێرە ئاشکرای کرد کە پێشتر هەفتانە زیاتر لە ١٠٠ کاژێر لە نووسینگەدا کاری کردووە و کاتی وا هەبووە لەسەر کورسییەکەی خەوی لێکەوتووە.   مەسک پێشنیازی ئەوە ناکات کاتێکی زۆر کار بکەیت و دەڵێت: "کەسێک لە هەفتەیەکدا ١٢٠ کاژێر کار بکات، شێت دەبێت. " خۆی پێشتر زیاتر لە ١٢٠ کاژێر کاریکردووە، بۆیە دەڵێت: "پێویست ناکات هەفتانە زیاتر لە ٨٠ کاژێر زیاتر کاربکەیت. "  ئێلۆن مەسک ئێستا سەرمایەکەی زیاتر لە ١٩٠ ملیار دۆلارە، تەنیا بە کەمتر لە ملیارێک دۆلار لەدوای جێف بێسۆز، دامەزرێنەری ئەمازۆنەوەیە.   بە گوێرەی ریزبەندیی بلوومبێرگ بۆ ملیاردێران، ئیلۆن مەسک لە مانگی حوزەیرانی ساڵی ٢٠٢٠ ـدا بە ٧٤ ملیار دۆلار دوای هەر یەکە لە جێف بێزۆس، بێرنارد ئارنۆڵت، بیڵ گەیتس و مارک زوکێربێرگەوە دەهات، لە کاتێکدا لە مانگی نیسانی هەمان ساڵدا ریزبەندیی ٣١ ـمین پیاوانی دەوڵەمەندی گرتبوو.  مەسک لە ناوەڕاستی مانگی حوزیرانی ساڵی ٢٠٢٠ ـدا لە ئیمەیڵێکدا بۆ گۆڤاری فۆربس کە تایبەتە بە ریزبەندیکردنی دەوڵەمەندان لەبارەی سامانەکەیەوە ئاماژەی بەوە دا: "ئەو ژمارانە بەرز و نزم دەبنەوە، بۆیە بە لایەوە شتێکی زۆر گرنگ نییە، ئەوەی گرنگ بێت دروستکردنی بەرهەمی باشە کە خەڵک حەزیان لێیبێت. "  بە گوێرەی گۆڤاری فۆربس، ئیلۆن مەسک لە ساڵی ٢٠١٢ ـدا لەنێوان ٤٠٠ دەوڵەمەندترین کەسی جیهاندا بە ٢.٤ ملیار دۆلار ریزبەندیی ١٩٠ ەمین کەسی گرتبوو. لە کانوونی دووەمی ٢٠٢٠ ـیشدا بووە ٣٧ ـەمین.   ئەمساڵ کۆمپانیا تەکنەلۆژییەکان سوودیان لە مانەوەی خەڵک بە ناچاری لە ماڵەکانیان بینیوە. بەهۆی ئەو هاندانە ئابوورییانەی وڵاتان و بانکە ناوەندییەکان رایانگەیاندوون، کۆمپانیا تەکنەلۆژییەکان بەهای پشکەکان و سەرمایەکانیان بەرز بوونەتەوە.