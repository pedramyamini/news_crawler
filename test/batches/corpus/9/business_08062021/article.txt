سیروان سەعید، بەڕێوەبەری سامانی ماسی لە وەزارەتی کشتوكاڵ و سەرچاوەکانی ئاو  بە تۆڕی میدیایی رووداوی راگەیاند: "ئەمساڵ بەهۆی گرتنەوەی ئاو لەلایەن وڵاتانی دراوسێ و کەمبوونەوەی ئاستی ئەو ئاوەی دێتە هەرێمی کوردستانەوە بەتایبەت لەدیوی ئێران هەردوو رووباری سیروان و بەنداوی دەربەندیخان چاوەڕوان دەکرێت ملیۆنان ماسی لەناوبچن".  گوتیشی: "ژمارەی ئەو ماسییانەی لەناودەچن دیارنییە، بەڵام بە ملیۆنان دەبن و لە ئێستاوە کاریگەرییەکان دەرکەوتوون و لەگەڵ بەرزبوونەوەی پلەکانی گەرما زیاتر کاریگەرییەکان رووندەبنەوە".  ئەو بەرپرسەی وەزارەتی کشتوکاڵ و سەرچاوەکانی ئاوی هەرێمی کوردستان ئاشکراشیکرد ساڵانە بەهۆی بەرزبوونەوەی پلەکانی گەرما و کەمبوونەوەی ئاو و تێکەڵبوونی ئاوی زێرابی سلێمانی بە بەنداوی دەربەندیخان ژمارەیەکی زۆر لە ماسی کە ملیۆنێک ماسی دەبێت لەناودەچن، بەڵام بۆ ئەمساڵ ژمارەکە دەبێتە ملیۆنان".  بە گوتەی سیروان سەعید هەر بەهۆی کەمئاوییەوە رێژەی ئۆکسجین کەم دەبێت و رێژەی یۆریا زیاددەبێت، کە ئەمەش هۆکارە بۆ قڕبوونی ماسییەکان.  رۆژی ٢ی حوزەیرانی ٢٠٢١، دورەید سەلیم، بەڕێوەبەری ژینگەی گەرمیان بە رووداوی راگەیاند دروستکردنی بەنداو لەسەر رووباری سیروان لەلایەن ئێرانەوە، ئاوی رووبارەکەی بە رێژەی ٧٠ % کەمكردووەتەوە.  رووباری سیروان لە زنجیرە چیاکانی زاگرۆس لە رۆژھەڵاتی کوردستانەوە لە نزیک سنە سەرچاوە دەگرێت، رووبارەکە درێژییەکەی لە ھەردوو دیوی کوردستان و عێراقدا دەگاتە ٤٤٥ کیلۆمەتر.