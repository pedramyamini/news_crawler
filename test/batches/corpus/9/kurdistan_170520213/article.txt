د. محەممەد شوکری، سەرۆکی دەستەی وەبەرھێنانی ھەرێمی کوردستان رایگەیاند: "پڕۆژەی بەبازاڕکردنی گەنمی جووتیاران لە چەند رۆژی داھاتوودا دەست بە وەرگرتنی گەنم دەکات، کە بڕیارە تەنیا لە سنووری پارێزگای ھەولێر ٢٥٠ ھەزار تۆن وەربگرێت، کە ھەلی کار لە یەکەم قۆناغدا بۆ ٥٠٠ کەس دەڕەخسێنێت".  سەرۆکی دەستەی وەبەرھێنانی ھەرێمی کوردستان لە هەژماری خۆی لە توویتەر دەڵێت: "لە پارێزگاکانی دیکەش پڕۆژەکان جارێ دەستیان بەکارنەکردووە، ئەگەرنا ھەمووی بۆ ھەولێر بێنن، دەبێتە ٥٠٠ ھەزار تۆن، وەرگرتنی گەنمەکەش بەپێی گرێبەستی نێوان وەزارەتی کشتوکاڵ و کۆمپانیا دەبێت، کە بە چ نرخێک دەبێت و نرخەکەش لە بازاڕ گرانتر دەبێت. "  بڕیارە ئەو پڕۆژەیە لە مانگی حەوتدا دەست بە بەرھەمھێنانی ئارد بکات، بە گوتەی محەممەد شوکری پرۆژەکە لە قۆناخی یەکەمدا دەرفەتی کار بۆ نزیکەی ٥٠٠ کەس دەڕەخسێنێت وەکو دابەشکردن و گواستنەوە و بریکار، لە دەرەوەی پرۆژەکەش سوودی زۆری دەبێت بۆ رەخساندنی دەرفەتی کار، بۆیە بەپێی ئەو پڕۆژەیە ھەموو جۆرە دانەوێڵەیەک بەرھەم دێت. "  ساڵی ٢٠٢٠ بەرهەمی جووتیارانی هەرێمی کوردستان لە گەنم یەک ملیۆن و ٥٠٠ هەزار تۆن بووە، بەڵام بە گوتەی حوسێن حەمەکەریم، گوتەبێژی وەزارەتی کشتوکاڵ بەهۆی بێ بارانییەوە، ئەمساڵ ئەو بڕە گەنمە بۆ نیوە دادەبەزێت.