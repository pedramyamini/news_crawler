ئەمڕۆ شەممە ٠٦ - ٠٣ - ٢٠٢١، جووتیار عادل، گوتەبێژی حکومەتی هەرێمی کوردستان راگەیێندراوێکی بڵاوکردەوە و دەڵێت "لە کاتێکدا پەسندکردنی پرۆژەیاسای بودجەی عێراق بۆ ساڵی ٢٠٢١ لە دوایین قۆناخەکانییەتی، دوای گفتوگۆیەکی زۆر لەگەڵ هەموو لایەنە پەیوەندیدارەکان حکومەتی هەرێمی کوردستان پابەندبوونی خۆی بە گشت پابەندییەکانی دووپاتدەکاتەوە و بڕوای بە شەفافیەت هەیە وەک لە کارنامەی کابینەی نۆیەمی حکومەتدا هاتووە. "  لە بەشێکی دیکەی راگەیێندراوەکەدا جووتیار عادل ئاماژە بەوە دەدات، حكومەتی هەرێمی کوردستان بە نووسراوی ژمارە (٧ - تایبەت) لە ٠١ - ٠٢ - ٢٠٢١، لیژنەی دارایی ئەنجوومەنی نوێنەرانی عێراقی ئاگادارکردووەتەوە "لە هەموو وردەكارییەكانی پەیوەست بە پرۆسە و داهات و خەرجییەکانی نەوتی (پشتبەست بە راپۆرتی وردبینی و پێداچوونەوەی كۆمپانیای دیلۆیتی نێودەوڵەتیی) سەرەڕای ناردنی ژمارەکانی پەیوەست بە سەرچاوەکانی داهاتی نانەوتی و دەروازە سنوورییەکان و بڕی داھاتەکانیان پشتبەست بە بەیانی دارایی ساڵانەی وەزارەتی دارایی و ئابووری ھەرێمی کوردستان. ئەمە سەرەڕای ناردنی خشتەی ژمارە و زانیاری تایبەت بە مووچەخۆرانی ھەرێمی کوردستان، پشتبەست بە پڕۆگرامی تۆماری بایۆمەتری. "  گوتەبێژی حکومەتی هەرێمی کوردستان جەخت لەوە دەکاتەوە کە حکومەتی هەرێمی کوردستان وەڵامی هەموو پرسیارەکانی هەردوو وەزارەتی دارایی و نەوتی عێراق، هەروەها لیژنەی دارایی ئەنجوومەنی نوێنەرانی لەبارەی داهاتی نەوتی و نانەوتی داوەتەوە و دەشڵێت "حكومەتی هەرێمی كوردستان، هەمیشە جەخت لەسەر پابەندبوون بە پڕەنسیپی شەفافیەت دەكاتەوە لەبارەی ئاشكراكردنی داهاتی نەوتی و نانەوتی خۆی بۆ رای گشتی و حکومەتی فیدڕاڵ. "  لە کۆتایی راگەیێندراوەکەشدا هاتووە، ھەرێمی کوردستان جارێکی دیکە ئامادەیی خۆی دووپاتدەكاتەوە "بۆ روونكردنەوەی هەر پرسیارێكی دیکەی پەیوەست بەم بابەتەوە، بۆ لادانی هەموو ئەو تەمومژیانەی كاریگەریان بەسەر رێڕەوی لێكگەیشتن و رێككەوتنی نێوان هەردوولا دەبێت. "  پرۆژەیاسای بودجەی عێراق تاوەکو ئێستا بەهۆی رێکنەکەوتن لەسەر پشکی هەرێمی کوردستان و نەبوونی پێشنیازێکی دیاریکراوی شیعەکان بۆ دانوستاندن نەچووەتە نێو هۆڵی پەرلەمان بۆ ئەوەی دەنگی لەسەر بدرێت، د، جەمال کۆچەر، ئەندامی لیژنەی دارایی پەرلەمانی عێراق بە رووداوی راگەیاندبوو، کە بودجە بووەتە پرسێکی سیاسی و لە چوارچێوە یاساییەکەی خۆی دەرچووە، لە رێگەی بودجەوە گوشار لەسەر لایەنە سیاسییەکان دەکرێت.  حکومەتی هەرێمی کوردستان و حکومەتی عێراق پێشتر رێککەوتنیان لەسەر ئەوە کردبوو کە لە بەرامبەر رادەستکردنی رۆژانە ٢٥٠ هەزار بەرمیل نەوت و نیوەی داهاتی نانەوتی هەرێمی کوردستان ئەوا حکومەتی بەغدا پابەند دەبێت بە ناردنی مووچە و شایستە داراییەکان بە رێژەی ١٢.٦٧ % ـی بودجەی گشتیی عێراق، بە مەرجێک حکومەتی هەرێمی کوردستان خۆی تێچووی کۆمپانیا نەوتییەکان لە ئەستۆ بگرێت.  کاتێک ئەو رێککەوتنە گەیشتە پەرلەمانی عێراق لایەنە شیعەکان پێی رازی نەبوون و چەند پێشنیازێکی دیکەیان خستە بەردەم حکومەتی هەرێمی کوردستان وەکو، رادەستکردنی هەموو نەوتی هەرێمی کوردستان یان رادەستکردنی کۆی مەلەفی نەوت بە بەغدا، بەڵام حکومەتی هەرێمی کوردستان و فراکسیۆنە کوردستانییەکانی پەرلەمانی عێراق بەوە رازی نەبوون و بە "لادان لە دەستوور" ناویان برد.