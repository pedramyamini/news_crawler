کۆبوونەوەکە لە هەولێر بەڕێوەچوو و قوباد تاڵەبانی، جێگری سەرۆکوەزیرانی هەرێمی کوردستان ئامادەی بوو. گفتوگۆ دەربارەی دۆخی دارایی ئێستای هەرێم و ئامادەکارییەکانی پرۆژەیاسای بودجەی هەرێمی کوردستان بۆ ساڵی ٢٠٢١ و داتای خەرجی و داهاتی خەمڵێنراوی وەزارەتەکان کراوە.  لە راگەیێندراوی حکومەت لەبارەی ناوەڕۆکی کۆبوونەوەکە هاتووە، جەخت لەوە کرایەوە کە لە ئامادەکردنی پرۆژەیاسای بودجە، پێویستە هەموو ئەگەرەکان لەبەرچاو بگیرێن و بودجەیەکی واقیعی و شەفاف بێت و پشت بە داتا و داهاتی نەوتی و نانەوتی و کورتهێنان و خەرجی راستەقینە ببەستێت بەئامانجی برەودانی زیاتر، بە شەفافیەت لە دارایی گشتیی هەرێمی کوردستان.   لە کۆبوونەکەدا هەروەها، دوایین پەرەسەندنەکانی پرۆژەیاسای بودجەی حکومەتی فیدراڵی بۆ ساڵی ٢٠٢١ تاوتوێ کراوە کە بڕیارە هەفتەی داهاتوو لە پەرلەمانی عێراق دەنگی لەسەر بدرێت.  سەرۆکی حکومەتی هەرێمی کوردستان جەختی لە هەڵوێستی نەگۆڕی هەرێمی کوردستان کردووەتەوە، "بۆ چارەسەرکردنی بنەڕەتیی کێشە هەڵپەسێردراوەکانی نێوان ھەرێمی کوردستان و حکومەتی فیدراڵی" لە نێویشیاندا بابەتی شایستە داراییەکانی هەرێمی کوردستان لەسەر بنەمای دەستوور.  سەرۆکی حکومەت هیوای خواستووە، لایەنە عێراقییەکان، پێشوازی و پشتیوانیی لە بانگەوازی مستەفا کازمی، سەرۆکوەزیرانی عێراق بکەن، "لەپێناو چارەسەرکردنی ریشەییانەی کێشەکانی نێوان هەرێمی کوردستان و حکومەتی فیدراڵ".  ئەوە لە کاتێکدایە، مستەفا کازمی، سەرۆکوەزیرانی عێراق دوێنێ دووشەممە لە گوتارێکی تەلەڤزیۆنیدا رایگەیاند: "عێراق هەلێکی راستەقینەی لە پێشە بۆ بەدەستهێنانەوەی رۆڵی مێژوویی خۆی لە ناوچەکە و جیهان، هەر لە روانگەی ئەم بەرپرسیارێتییە مێژووییە، داوا دەکەین دەست بە گفتوگۆی نیشتمانی بکرێت، بۆ ئەوەی ببێتە رێڕەوێک بۆ بەدیهێنانی داخوازییەکانی گەلەکەمان".  کازمی  گوتیشی: "داوا دەکەم گفتوگۆیەکی نیشتمانیی راستەقینە و قووڵ و لە هەموو ئاستە فەرمی، حیزبی و جەماوەرییەکان دەستپێبکات، بۆ گەیشتن بە رێککەوتنێکی کۆتایی لەنێوان حکومەتی ناوەند و حکومەتی هەرێمی کوردستان، بە شێوەیەک یەکێتیی خاکی عێراق پارێزراو بێت و کێشە کەڵەکەبووەکان بە ریشەیی چارەسەر بکات".  عەممار حەکیم، کە هاوکات سەرۆکی رەوتی حیکمەی نیشتمانییە لە عێراق، ئەمڕۆ سێشەممە، لە هەژماری خۆیدا لە تۆڕی کۆمەڵایەتی تویتەر رایگەیاند: "پاڵپشتی داواکەی بەڕێز سەرۆکوەزیرانی عێراق دەکەم بۆ دەستپێکردنی گفتوگۆی نیشتمانی، جەختیش دەکەم کەوا هەل هەیە و کەشەکە لەبارە بۆ بەردەوامبوون لەو گفتوگۆیە، جارێکی دیکەش داوا لە هەموو لایەنە سیاسی و کۆمەڵایەتی و ئەکادیمییەکان دەکەین گفتوگۆیەک بێت هەموو دید و هزرە بونیادنەرەکان کۆبکاتەوە بۆ چارەکردنی شکستەکان و راستکردنەوەی نەرێنییەکان".