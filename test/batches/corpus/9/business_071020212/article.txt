بەگوتەی محەممەد نەوزەری، پارێزگاری ئیلام، ١٧ پرۆژە لە ١٠ کێڵگەی نەوتی ئەو پارێزگایەدا جێبەجێ دەکرێن.  نەوزەری دەڵێت: ٥ پرۆژی پترۆکیمیایی، دوو قۆناخی پترۆپاڵاوتن، جێبەجێکردنی پرۆژەی بەرهەمە پترۆکیمیاییەکانی پترۆکیمایی دێلەران و ژمارەیەکی دیکەی کیڵگەی نەوت، گاز و پترۆکیمیایی لەو پرۆژانەن کە بودجەیان بۆ تەرخان کراوە.  کێڵگەی نەوتی چەنگوڵە پرۆژەیەکی دیکەیە کە بودجەی بۆ تەرخان دەکرێ و بەگوتەی پارێزگاری ئیلام ئەو پرۆژەیە هەلی کار بۆ نزیکەی ٤ هەزار کەس دەڕەخسێنێت.  ئیبراهیم رەئیسی، سەرۆککۆماری ئێران رۆژی ٢٤ - ٨ - ٢٠٢١ سەردانی پاریزگای ئیلامی کرد، کە بەگوتەی پارێزگاری ئیلام لەو سەردانەدا بڕیاریداوە ٢٧٥ پرۆژەی لە بوارە جیاوازەکان جێبەجی بکرێن.  پارێزگای ئیلام سەرچاوەیەکی گەورەی نەوت و گازی سروشتییە، بەجۆرێک کە نزیکەی ١٥ % ی سەرچاوەکانی گازی سروشتی و ٤ % ی نەوتی ئێران لە ئیلامە.  سەرەڕای ئەو سەرچاوە گەورانە، پارێزگای ئیلام یەکێک لە پارێزگا پشتگوێخراوەکانە. بێکاری کێشەیەکی سەرەکی دانیشتووانەکەیەتی.  هەرچەندە کیڵگەکانی نەوت، گاز و پترۆکیمیایی هەلی زۆری کاریان رەخساندووە، بەڵام ئیلامییەکان گلەیی دەکەن کە کۆمپانیاکانی گاز لە پارێزگاکانی دیکەوە  هێزی کار دێنن و کار بە خەڵکی ئیلام نادەن، ئەمەش لە کاتێکدایە بەپێی یاسا دەبێت ئیلامییەکان بۆ دامەزراندن لەو کێڵگانە لەپێشتر بن.