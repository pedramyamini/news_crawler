سەرەڕای ئەوەی بڕێکی زۆر نەوت و گازی یەدەگی هەیە، عێراق هێشتا بۆ دابینکردنی کارەباکەی پشت بە سووتەمەنیی هاوردەکراو دەبەستێت؛ ئێرانیش یەک لەسەر سێی گاز و کارەباکەی بۆ هەناردە دەکات.  ئەمریکا مۆڵەتی بە عێراق داوە گاز و کارەبا لە ئێران هاوردە بکات بەبێ ئەوەی بەر ئەو سزایانە بکەوێت کە واشنتن دوای کشانەوەی لە رێککەوتنی ئەتۆمی لە ساڵی ٢٠١٨ بەسەر تارانیدا سەپاندن، بەڵام مۆڵەتەکە مەرجی ئەوەی پێدراوە کە لە بەرامبەر گاز و کارەباکەدا پێویستە بەغدا شمەک بە تاران بدات، نەک پارە. ئەو مۆڵەتەش لەژێر چاودێریی تووندوتۆڵی ئەمریکادایە.  مەرجەکان ئێران ناچار دەکەن ئەو پارەیەی لە فرۆشی گاز و کارەبا دەستیدەکەوێت، بەکاریبهێنێت بۆ کڕینی بەرهەمە کشتوکاڵی و پزیشکییەکان، تەنانەت ئەو کارەش پێویستی بەوەیە گرێبەست بە گرێبەست لەلایەن بەرپرسانی ئەمریکاوە سەیر بکرێت و پەسند بکرێت.  عادل کەریم، وەزیری کارەبای عێراق بە وەکالەت لە هەڤپەیڤینێکدا لەگەڵ میدیای فەرمیی عێراق گوتی، عێراق لە دانەوەی ١.٦٩ ملیار دۆلاری ئێران دواکەوتووە.  وەزیری کارەبای عێراق بە وەکالەت ئاماژەی بەوەش کرد، "ئەو گوژمەیە لە بانکی بازرگانیی عێراقدایە و بە حکومەتی ئێران نەدراوەتەوە"؛ ئاماژەشی بەوە کرد، بڕیاربووە ئێران لە رێگەی ئەو بڕە پارەیەوە، بەرهەمی کشتوکاڵی و پزیشکی بکڕێت، "ئەوەش پێویستی بە پشکنینێکی دوور و درێژی حکومەتی ئەمریکا یان دامەزراوەکانی دیکەیە".  عادل کەریم ئەوەشی خستووەتەڕوو، "لەبەرئەوەی حکومەتی ئەمریکا رێگەی پێداوین گاز هاوردە بکەین، پێویستیشە رێگەمان پێبدات پارەکەی بدەینەوە"؛ باسی لەوەش کردووە "ئێران پێویستی بە وەبەرهێنانی گەورەیە بۆ نۆژەنکردنەوەی ژێرخانی کەرتی گازەکەی".  بەهۆی بێزاربوونی لە وەرنەگرتنەوەی پارەکەی لە عێراق، ئێران چەندین جار هەناردەکردنی گاز و کارەبای لەسەر عێراق بڕیوە، ئەوەش بووەتە هۆی خراپتربوونی قەیرانی کارەبای عێراق.  وەزیری کارەبای عێراق بە وەکالەت دەڵێت، هەندێکجار بڕینی هەناردەکە بەهۆی ئەوە بووە کە ئێران لە نێوخۆیدا پێویستی بە وزەی زیاتر بووە و رایگەیاند، "کاتێک پێویستیان بە گاز بێت، لە ئێمەی دەبڕن".  بە گوتەی ئەو بەرپرسە عێراقییە، گرێبەستی نێوان تاران و بەغدا هیچ بەندێکی تێدا نییە کە باس لە سزای دواکەوتنی دانەوەی قەرزەکان بکات.