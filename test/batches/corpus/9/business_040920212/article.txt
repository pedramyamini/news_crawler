ژمارەی هەلیکاری نوێی لە ئەمریکا لە مانگی ٨ بەرێژەیەکی بەرچاو کەمترە لە مانگی ٧ کە لەو مانگەدا زیاتر لە یەک ملیۆن هەلیکاری نوێ رەخسابوو. کەمبوونەوەی ژمارەی هەلیکاری نوێ لە ئەمریکا شکستێکی گەورەیە بۆ پلانی جۆ بایدن بۆ بووژانەوەی ئابووریی ئەمریکا.  جۆ بایدن، سەرۆکی ئەمریکا گوتی: "ئەو راپۆرتەی کە ئەمڕۆ بڵاوبووەتەوە، پێشانی دەدات کە پلانی رزگارکردنی ئابووری کە دامانناوەو هەروەها پلانی ڤاکسینەکردنی ١٧٥ ملیۆن کەس هۆکاربووە بۆ ئەوەی کە تەنانەت لەکاتی بڵاوبوونەوەی جۆری دێلتای ڤایرۆسی کۆرۆنا ئابووریی ئێمە توانیویەتی هەلیکاری نوێ بڕەخسێنێت. ئەمە دەریدەخات کە بنەمای ئابووری ئێمە بەهێزە سەرەڕای ئەوەی کە راپۆرتەکەی ئەمڕۆ بەهێز نەبووەو چاوەڕوانم دەکرد ژمارەیەکی زیاتری هەلیکار بڕەخسێت".  بەپێی وەزارەتی کاری ئەمریکا هۆکاری دابەزینی ژمارەی هەلیکاری نوێ لەو وڵاتە، بۆ تەشەنەکردنی ڤایرۆسی کۆرۆنا لە جۆری دێلتا دەگەڕێتەوە کە دووبارە بووەتەهۆکار بۆ سستبوونەوەی بازاڕی رێستۆرانت و چێشتخانەکانی ئەمریکا.  بەپێی وەزارەتی کاری ئەمریکا هەروەها رێژەی بێکاریی لەو وڵاتە لەسەدا ٥.٤ دابەزیوە بۆ سەدا ٥.٢، هەروەها مووچەکانیش بەرێژەی سەدا ٠.٦ بەرزبوونەتەوە.