پیشەسازیی پێڵاو، پیشەیەکی سەرەکییە لە دیلۆکی باکووری کوردستان، لەساڵی ٢٠٢٠ بە بڕی ١٠١ ملیۆن دۆلار پێڵاو و نەعل لەو پارێزگایەوە هەناردەی دەرەوەی وڵات کراوە.  محەممەد ئەمین ئینجێ، سەرۆکی ژووری پیشەسازانی دیلۆک رایگەیاند، دیلۆک بووەتە شوێنێکی تایبەت لە تورکیا بۆ دروستکردنی پێڵاو و نەعل و بە تەنیا ساڵانە نزیکەی ٢٠ % ـی پێڵاو و نەعلەکانی دروستکراو لەو وڵاتە، هەناردە دەکات.  هەناردەکردنی پیڵاو و نەعلی دیلۆک لەساڵی ٢٠١٩ بڕی ١٢٤ ملیۆن دۆلار بووە. پێشبینی دەکرا لە ساڵی ٢٠٢٠ بەرزتر بێتەوە، بەڵام بەهۆی پەتای کۆرۆناوە بۆ ١٠١ ملیۆن دۆلار دابەزیوە و لەو ساڵەدا ١٠٦ ملیۆن جووت پێڵاو و نەعل لەو پارێزگایەوە هەناردەی دەرەوە کراون.  وڵاتانی رۆژهەڵاتی نێوەڕاست زۆرترین هاوردەکاری پێڵاوی تورکی بوون، بەتایبەت عێراق. محەممەد ئەمین ئینجێ دەڵێت، وڵاتانی ئاسیای ناوین و رووسیا لەدوای رۆژهەڵاتی نێوەڕاست لە پلەی دووەمی هاوردەکارانی پێڵاوی تورکیان.  بەگوتەی سەرۆکی ژووری کار و پیشەسازیی دیلۆک، ئامانجی خاوەنکار و بەرهەمهێنەرانی پێڵاو لە دیلۆک ئەوەیە کە تاوەکو ساڵی ٢٠٢٣ هەناردەکردنی ساڵانەیان بگاتە ٥٠٠ ملیۆن دۆلار.  کارگەیەکی دروستکردنی پێڵاو لە دیلۆک، وێنە؛ AA  کارگەیەکی دروستکردنی پێڵاو لە دیلۆک، وێنە؛ AA