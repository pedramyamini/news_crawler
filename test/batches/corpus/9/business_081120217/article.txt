ماوەی هەفتەیەکە نرخی زێڕ بەردەوام لە بەرزبوونەوەدایە، گوتەبێژی سەندیکای زێڕنگرانی کوردستانیش دەڵێت چەند هۆکارێک لە پشت بەرزبوونەوەی نرخی زێڕن.  ئەمڕۆ دووشەممە، ٨ - ١١ - ٢٠٢١، هەندرێن وەرتی، گوتەبێژی سەندیکای زێڕنگرانی کوردستان لە بارەی بەرزبوونەوەی نرخی زێڕ بە تۆڕی میدیایی رووداوی رایگەیاند: "چەند هۆکارێک لە پشت هۆکاری بەرزبوونەوەی نرخی زێڕەوەن کە زۆربەیان دەرەکین، لەسەرووی هەموویانەوە ئەوەیە تادێت زێڕ زیاتر دەبێتە پەناگەی ئارام بۆ وەبەرهێنەران و ئەوانەی پارەیان هەیە، چونکە تاڕادەیەکی زۆر جێگیرە، هەروەها پێشبینییەکانی سندووقی نێودەوڵەتیی نەختینە و بانکی فیدڕاڵیی ئەمریکا کاریگەرییان هەیە، لەگەڵ هۆکاری ئاسایش و سەقامگیری بە نموونە گۆڕانکاری لە ئەفغانستان و هەروەها کێبڕكێی نێوان ئەمریکا و چین و هۆکاری دیکەش".  دووشەممەی رابردوو نرخی یەک میسقاڵ زێڕی عەیار ٢١ لە کاتی کردنەوەی بازاڕەکانی هەرێمی کوردستان بە ٣٧٣ هەزار دینار بوو، بەڵام ئەمڕۆ دووشەممە ٨ - ١١ - ٢٠٢١ لە کاتی کردنەوەی بازاڕەکاندا بە ٣٨٠ هەزار دینار مامەڵەی پێوەکرا.  سەبارەت بە هۆکارە نێوخۆییەکان، هەندرێن وەرتی گوتی: "لەعێراقدا دابەزینی زیاتری بەهای دیناری عێراقی هۆکارێکە بۆ بەرزبوونەوەی نرخی زێڕ"، گوتیشی  هۆکارە نێوخۆیی و دەرەکی وایکردووە لە ماوەی هەفتەیەکدا نزیکەی ٥ هەزار دینار بچێتە سەر نرخی هەر مسقاڵێک زێڕ.  بەپێی زانیارییەکانی سەندیکای زێڕنگران نرخی زێڕ بەرەو بەرزبوونەوە دەچێت، چونکە زیاتر هۆکارێکی جێگیرە لە پارە و دراو و شتی دیکە.  بەپێی سەندیکای زێڕنگران نرخی زێڕ ئەمڕۆ دووشەممە، ٨ - ١١ - ٢٠٢١ لە بازاڕەکانی هەرێمی کوردستان بەمشێوەیە بوو:  - نرخی یەک مسقاڵ زێڕی عەیار ٢١ بە ٣٨٠ هەزار دینارە.  - نرخی یەک مسقاڵ زێڕی عەیار ٢٢ بە ٣٩٧ هەزار دینارە.  - نرخی یەک مسقاڵ زێڕی عەیار ١٨ بە  ٣٢٥ هەزار دینارە.  - نرخی یەک ئۆنسەی زێڕ: ١٨١٧ دۆلار