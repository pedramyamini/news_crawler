بەڕێوبەرایەتی گشتیی باجەكان و خانووبەرەی میریی سەر بە وەزارەتی دارایی و ئابووریی هەرێمی کوردستان بە نووسراوی ژمارە ٤٤٥١ کە لە ٥ی تەمموزی ٢٠٢١ دەرچووە، داوا لە قایمقامییەتی قەزای ناوەندیی هەولێر دەکات نیشانەی گلدانەوە (حجز) بخرێتە سەر چەند کۆمپانیایەکی نەوت.  بەگوێرەی نووسراوەکە، ئەو بڕیارە بە پشت بەستن بە بڕیاری ئەنجوومەنی وەزیرانی هەرێمی کوردستان ژمارە ١٣ی ٧/٨/٢٠١٩ دەرچووە، کە داوا دەکات نیشانەی گلدانەوە بخەنە سەر چەند كۆمپانیایەكی بواری نەوت.  نەبەز عەبدولحەمید، قایمقامی هەولێر بە تۆڕی میدیایی رووداوی گوت: "بە لیستێک ناوی ژمارەیەک کۆمپانیای نەوتمان بۆ هاتووە، کە حجزیان بخەینە سەر، ئێمە دەستبەکاردەبین و هاوکاردەبین بۆ ئەوەی ئەو کارە بکەین، چونکە ئەو کۆمپانیایانە باج نادەن، ئەو کۆمپانیایانەی کە ناویان بۆ ئێمە هاتووە لە سنووری هەولێر کاردەکەن".