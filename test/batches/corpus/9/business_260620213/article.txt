چاوەڕێدەکرێت کۆتایی ئەم مانگە یان سەرەتای مانگی داهاتوو رێنوێنییە نوێیەکە جێبەجێبکرێت.  ئاری ئەحمەد، بەڕێوەبەری گشتیی ئاوی هەرێمی کوردستان دەڵێت، رێژەی بەکارهێنانی ئاو کە بەرزترین رێژەی ٦٠ مەتر سێجایە، کە ٦٠ تانکی پێنج بەرمیلی سەربانان دەکات، لە مانگێکدا ئەو برە سەرف بکاتن پێشتر ٢٥، ٧٥٠ دیناری بۆ دەهاتەوە، ئێستا ١٩، ٧٥٠ ـی بۆ دێتەوە بەو شێوەیەش  پارەی ئاو % ٢٣ کەمکراوەتەوە، تاوەکو ١٠٢ مەتر سێجا دەکاتە ٤٥ هەزار دینار، کەواتە لە ٤٥ هەزار دینار زیاتر نایەتەوە".  ئێستا بۆ لێخۆشبوون لە قەرزی پارەی ئاو دەست بە تێست کراوە، تێستەکە دەریخستووە رۆژانە بە سەتان کەس بۆ کەمکردنەوەی قەرزەکانیان سەردانی بەڕێوەبەرایەتییەکانی ئاو دەکەن و داوای کەمکردنەوەی ئەو سەتان هەزار و ملیۆنان دینارە دەکەن کە بە ساڵێک یان چەند مانگێک وەک پارەی ئاو لەسەریان هەژمارکراوە.  پورە فاتیمە یەکێکە لەوانەیە کە سەردانی بەڕێوەبەرایەتیی ئاوی کردووە و دەڵێت، هێندە پارەی ئاویان بۆ هاتووەتەوە وەک ئەوە وابێ پارەی کۆڵانەکەیان لەسەر ئەو هەژمارکردبێت.  ئامینە شینە، ژنی ماڵەوەیە و دەڵێت، "دوو کەسین لە ماڵەوە لەگەڵ هاوژینەکەم کچێکی کەمئەندامیشمان هەیە، ئەو دوو ساڵە زیاتر لە ٢ ملیۆن دینارمان بۆ هاتووەتەوە. "  ئەو پارەیەی بەشێک لە هاوبەشانی ئاو بە زیادەی دەزانن، هۆکارەکەی بۆ پێوەری نوێی ئاو دەگەڕێننەوە کە لەگەڵ ئاو هەواشیان بۆ هەژماردەکات.  ئێستا لە هەرێمی کوردستان زیاتر لە ٩٨٠ هەزار هاوبەشی ئاو هەن کە بڕی ١٥٠ ملیار دینار پارەی ئاو قەرزداری حکومەتن.