نەریمان تالیب، گوتەبێژی وەزارەتی دادی حکومەتی هەرێمی کوردستان بە تۆڕی میدیایی رووداوی گوت، "بە ئەلکیترۆنیکردنی فەرمانگە دادنووسییەکانی هەرێمی کوردستان ئاسانکاریی زۆری بۆ رێگەگرتن لە ساختەکاری کردووە و ئێستاش کوالێتیی کارەکە بەرزترە؛ هەروەها چاوەڕوانی هاونیشتمانییان و زەحمەتییەکانیان نەماوە و هەر چوار هەنگاوی پێشتری کردووەتە یەک هەنگاو و رۆتینی نەهێشتووە. ئەو دیمەنەی پێشتر لەبەردەم فەرمانگەکان لە جەنجاڵی و نامۆدێرنی هەبوون، ئێستا لەو فەرمانگە دادنووسیانە نەماوە کە بەئەلیکترۆنی کراون. "  نەریمان تالیب گوتیشی، "ئێستا هەر کەسێک تەنانەت لە هەرێمی کوردستانیش نەبێت، دەتوانێت لە رێگەی ئۆنلاینەوە بەڵگەنامەکانی بەدەستبگات. "  حکومەتی هەرێمی کوردستان، ئەمڕۆ یەکشەممە راگەیێندراوێکی لەبارەی بە ئەلیکترۆنیکردنی فەرمانگە دادنووسییەکان بڵاوکردەوە و تێیدا هاتووە، بە هاوبەشى حکومەت و کۆمپانیاى INFORR و بە چاودێریی وەزارەتی داد و فەرمانگەی تەكنەلۆجیای زانیاری، "لە مانگى پێنجى ٢٠١٩ ـەوە دەست بە جێبەجێکردنی پرۆژەى بە ئەلیکترۆنیکردنى فەرمانگەکانى دادنووسیی کوردستان کرا. تاوەکو ئێستا لە ٦٤ فەرمانگەى دادنووسى لە سەرانسەرى هەرێمی کوردستان ٣٧ فەرمانگە لە هەر سێ پارێزگاى هەولێر و سلێمانى و دهۆک و هەڵەبجە بەئەلیکترۆنی کراون، ١٥ یان لە پارێزگاى هەولێر، ١٢ یان لە پارێزگاى سلێمانى و نۆ لە پارێزگاى دهۆک و فەرمانگەیەکیش لە پارێزگاى هەڵەبجە هەن. "  لە راگەیێندراوەکەی حکومەتدا هاتووە، بە ئەلیکترۆنیکردنی فەرمانگە دادنووسییەکان ژمارەیەک سوودی هەبووە، لەوانە:  یەکەم: خێرایی راییکردنى مامەڵەى هاونیشتمانییان بە کوالێتىی بەرز و پارێزراوى تەواو  دووەم: کەمکردنەوەى رۆتین و خەرجی و دابینکردنى شوێنى گونجاوى چاوەڕوانى بۆ هاونیشتمانی  سێیەم: دابینکردنى پەڕەى تایبەتى مامەڵەى ساختەنەکراو بە چەندین کۆد و ئاماژە  چوارەم: پێکەوەبەستنەوەى فەرمانگەکانى هەرێمی کوردستان تاوەکو هاونیشتمانی لە هەر شوێنێک بتوانێت مامەڵەکەى نوێبکاتەوە یان بگۆڕێت  پێنجەم: بەستنەوەى فەرمانگەکان بە داتا سەنتەرى ئەنجوومەنى وەزیرانەوە  شەشەم: دامەزراندنەوەى عەریزەنووسەکان و دابینکردنى ٩٠٠ هەلى کار  حەوتەم: نەهێشتنى دڵنیایی دەرکردە بۆ مامەڵەى هاونیشتمانی و پێدانى لینک راستاندن بە فەرمانگە پەیوەندیدارەکان  هەشتەم: نەهێشتنى کرێى باڵەخانە لەسەر حکومەت و دابینکردنى باڵەخانە و ئاو و کارەبا و پەڕاوگە بۆ فەرمانگەکان و ئەمەش ساڵانە سەرووى ٤٠٠ هەزار دۆلار بۆ گەنجینەی حکومەت دەگەڕێنێتەوە