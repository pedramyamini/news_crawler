موجتەبا سەفایی، بەرپرسی یەکێتیی بەرهەمهێنەرانی نان برنجی کرماشان دەڵێ: "بەرهەمهێنەرانی نان برنجی بازاڕیان زۆر بە خراپی داتەپیوە و فرۆشیان کەمبووەتەوە، چونکە فرۆشی ئەوان پەیوەندیی راستەوخۆی بە گەشت و هاتووچۆی خەڵکەوە هەیە".  بەگوتەی سەفایی، لە شاری کرماشان ٣٠٠ کارگەی بەرهەمهێنەری نان برنجی، کاک و نان خورمایی هەیە، بەڵام لەو کاتەوە کۆرۆنا تەشەنەی سەندووە نیوەی فرۆشیان لەدەستداوە و لەبەر داتەپینی بازاڕ و نەبوونی فرۆشیش هەندێکیان داوایان کردووە مۆڵەتەکانیان هەڵوەشێنرێتەوە.  کاک، نان خورمایی و نان برنجی سێ جۆر شیرینین کە تایبەت بە شاری کرماشانن و گەشتیاران لە کاتی سەردانیان بۆ ئەو شارە وەک دیاری دەیکڕن و لەگەڵ خۆیان دەیبەنەوە.   موجتەبا سەفایی دەڵێ: "لایەنە پەیوەندیدارەکان بەگوێرەی پێویست پشتیوانی لە بەرهەمهێنەرانی ئەو شیرینانە ناکەن، بەڵام هیوادارین بە کوتانی زیاتری خەڵک و باشتربوونی رەوشەکە، دۆخی بەرهەمهێنانیش گۆڕانی بەسەردا بێت".  کۆرۆنا کاریگەری لەسەر بازاڕی پیشەسازییە دەستییەکانیش هەبووە. داخرانی بازاڕەکان، داتەپینی گەشتیاری، کێشە ئابوورییەکان، دابەزینی توانایی کڕینی خەڵک و گرانیی ماددەی خاو هەموویان کاریگەرییان لەسەر پیشەسازییە دەستییەکان هەبووە.  فەیرووز ناسری، سەرۆکی کۆڕی هونەرمەندانی پارێزگای کرماشان دەڵێ: "پیشەسازییە دەستییەکان گرێدراوی گەشتیاریین. کاتیک کەرتی گەشتیاری تووشی داتەپین دەبێت، پیشەسازییە دەستییەکانیش رووبەڕووی ئەم کێشەیە دەبنەوە، بەڵام جگە لەوە ماددەی خاویش گران بووە و ئەمەش وایکردووە هونەرمەندان واز لە کارەکانیان بهێنن چونکە بە قازانجیان نییە".  بەگوتەی فەیرووز ناسری، هەندێ لە هونەرمەندانی کەرتی پیشەسازییە دەستییەکان بۆ دابینکردنی بژێوی و گوزەرانی رۆژانەیان روویان کردووەتە دەستفرۆشی.