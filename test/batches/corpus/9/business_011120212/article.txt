بەرەبەیانی رۆژی دووشەممە ١ - ١١ - ٢٠٢١، نرخی هەر ئۆنسە زێڕ لە گرێبەستەکانی داهاتوودا بەرێژەی ٠.١٣ % بەرزبووەوە بە ١٧٨٦ دۆلار مامەڵەی پێوەکرا.  بەهای دۆلار رۆژی دووشەممە لەگەڵ دەستپێکی بازاڕەکانی ئەم هەفتەیە بەرزبووەوە بۆ بەرزترین ئاستی خۆی لە ماوەی یەک مانگدا.  نرخی زێڕ و دۆلار پێچەوانەی یەک دەگۆڕێن و بەرزبوونەوەی بەهای دۆلار گوشار لەسەر نرخەکانی زێر دادەنێت، لەبەر ئەوەش بەرزبوونەوەی نرخی زێڕ ئەمڕۆ دووشەممە سنوورداربووە.  داتا ئابوورییەکانی ئەمریکا کە کۆتایی هەفتەی رابردوو بڵاوبوونەوە، ئەوە دەردەخەن کە بەرزبوونەوەی رێژەی هەڵاوسان و نرخی کاڵا و شتوومەک بەپێچەوانەی هەڵوێستی بانکی ناوەندی ئەو وڵاتە بەردەوام دەبێت.   بەرپرسانی بانکی ناوەندیی ئەمریکا پێیانوایە بەرزبوونەوەی رێژەی هەڵاوسان لەو وڵاتە دیاردەیەکی کاتییە و لەبەر ئەوەش ئەگەری هەیە بەرزبوونەوەی نرخەکان کۆتایی پێبێت. بەڵام پێنوێنی خەرجیی بەکاربەر لە ئەمریکا گەیشتووەتە ئاستێک کە لە ٣٠ ساڵی رابردوودا بێ وێنە بووە.  بەپێی ئامارە رەسمییەکانی حکومەتی ئەمریکا رێژەی هەڵاوسان لە مانگی ئەیلوولدا لە ئاستی ساڵانەدا بەرزبووەتەوە بۆ ٤.٤ % لە ئاستی مانگانەشدا بەرێژەی ٠.٣ % بەرزبووەتەوە.  سەرەڕای ئەوەش، جانێت یەلەن، وەزیری گەنجینەی ئەمریکا رایگەیاندووە، پێیوایە بەرزبوونەوەی رێژەی هەڵاوسان لە وڵاتەکەی بەهۆی کێشەکانی بەردەم کەرتی گواستنەوە و لۆجستیک روویداوە و دیاردەیەکی کاتییە.  پێشبینییەکان بۆ رێژەی هەڵاوسان گەورەترین کاریگەریی لەسەر بازاڕی زێڕ هەیە، بەو پێیەی بەرزبوونەوەی رێژەی هەڵاوسان دەبێتە هۆکاری ئەوەی کە بانکی ناوەندی ئەمریکا بەرەو ئەو ئاڕاستەیە بڕوات کە سوودی بانکی بەرزبکاتەوە. بەرزبوونەوەی سوودی بانکیش بەهای دۆلار بەرزدەکاتەوەو بەهای زێر دادەبەزێنێت.