لە دوای رووداوی گڕگرتنی ماتۆڕی یەکێک لە فڕۆکەکانی بۆینگ ٧٧٧ بە ئاسمانی ئەمریکا بە ٢٤١ سەرنیشینەوە، کە بووە هۆی ئەوەی فڕۆکەکە بە ناچاری بنیشێتەوە، کۆمپانیای یونایتد ئێرلاین بڕیاری دا هەرچی فڕۆکەی بۆینگ ٧٧٧ کە ماتۆڕی جۆری پرات ئێند ویتنی ٤ هەزاریان لەسەرە، لەکارکردن بوەستێنێت.  بڕیارەکەی یونایتد ئێرلاین لەدوای بڕياری حکومەتی ژاپۆن هات بە وەستاندنی سەرجەم فڕۆکەکانی بۆینگ بە ماتۆڕی ٤ هەزاری.  ئاژانسی فڕۆکەوانیی فیدراڵی ئەمریکا رایگەیاند، فڕۆکەی جۆری بۆینگ ٧٧٧ بە ماتۆڕی جۆری پرات ئێند ویتنی ٤ هەزار تەنیا لە ئەمریکا، ژاپۆن و کۆریای باشوور هەن و بەکاردەهێندرێن.  ئاژانسەکە سەبارەت بە رووداوی لە کارکەوتنی ماتۆری فرۆکەکە رایگەیاند تیمی تایبەت بە ئاژانسەکە چاوخشاندنەوە بە سەرجەم داتا و زانیارییەکانی پەیوەست دەکات و راشیگەیاند، ئەنجامە سەرەتاییەکانی چاوخشاندنەوە بەو راستییەی بردووین کە دەبێت توێژینەوەی زانستی زیاتر بۆ پێکهاتەی ئەو جۆرە ماتۆڕانە بکرێت کە تەنیا لە فڕۆکەی بۆینگ ٧٧٧ بەکاردەهێندرێت.