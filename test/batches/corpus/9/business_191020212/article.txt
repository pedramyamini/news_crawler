رۆژی دووشەممە ١٨ - ١٠ - ٢٠٢١ ژمارەیەکی ئۆتۆمبێل لە یەکێک لە وێبسایتەکانی کڕین و فرۆشتنی ئۆتۆمبیل و خانوو و کەلوپەلی دیکە بە ٥٠ هەزار دۆلار فرۆشرا، خاوەنی پێشووی ئەو ژمارەیە بە تۆڕی میدیایی رووداوی گوت: "ژمارەکەم بە ٥٠ هەزار دۆلار دۆلار فرۆشت، ژمارەیەکی جوان بوو کە بریتییە لە ژمارە (٣٣٣٣٣٣) پێشتر ئەو ژمارەیەم بە ئۆتۆمبیلێکی خۆمەوە بوو، بەڵام بە کەسێکی دیکەم فرۆشت".  عەمید ئەسعەد کەریم، گوتەبێژی هاتوچۆی هەرێمی کوردستان بە تۆڕی میدیایی رووداوی راگەیاند: "لە یاسای هاتووچۆ رێگری لە کڕین و فرۆشتنی تابلۆی ئۆتۆمبێل نەکراوە، ئەوانەشی کڕین و فرۆشتنی پێوەدەکەن لە دەرەوەی هاتووچۆکانەوە دەیکەن، بۆیە نە سزایان هەیە و نە رێگرییان لێدەکرێت".  لە هەرێمی کوردستان ژمارەی جوانی ئۆتۆمبێل و مۆبایل ناوبەناو بە نرخی گران دەفرۆشرێن.