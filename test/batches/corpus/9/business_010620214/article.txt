د. ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند: زانیاری لەسەر وردەکاری کۆبوونەوەی شاندی دانوساندنکاری هەرێمی کوردستان لە بەغدا نییە، لەبەر ئەوەی وردەکارییان پێ نادەن، بەڵام ئەوەی هەیە بەپێی خاڵی دووەم لە ماددەی ١١ی یاسای بودجەی ٢٠٢١ی عێراق سەبارەت بە شایستە داراییەکانی هەرێمی کوردستان تێیدا هاتووە پێویستە مانگانە هەولێر "پارەی ٢٥٠ هەزار بەرمیل نەوت و نیوەی داهاتی نانەوتی (گومرگ و داهاتی ناوخۆ) و قەرزی بانکی TBI بداتەوە بەغدا لە بەرامبەر وەرگرتنی شایستە داراییەکانی، کە قەرزەکە کراوەتە قیست و دەبێت لە ٧ ساڵدا بیداتەوە.  د. ئەحمەد سەفار دەڵێت: ئەگەر ئەو پارانە لە پشکی هەرێمی کوردستان ببڕدرێت، کە مانگانەش نرخی نەوت گۆڕانی بەسەردا دێت، ئەگەر هەیە هەرێمی کوردستان هیچی بۆ نەمێنێتەوە و بەڵکو لەبری وەرگرتنی بودجە قەرزداریش ببێتەوە. "  سەبارەت بەوەی دەگوترێت هەولێر رازی نەبووە بەغدا وردبینی لە لیستی مووچەخۆرانی هەرێمی کوردستاندا بکات، د. ئەحمەد سەفار، گوتی: "ئەوەی پەیوەستە بە لیستی مووچەخۆرانی هەرێمی کورستان روونە، کە لە ماددەی ١١ی بودجەدا هاتووە. تێیدا باس لە شاند و ئەو بابەتانە نەکراوە. "  وردەکاریی بەشەبودجەی هەرێمی کوردستان لە ماددە ١١ی بودجەی عێراق جێگیرکراوە، بودجەی عێراق ١٣٠ ترلیۆن دینارە، پشکی هەرێمی کوردستان ١٣.٩ % یە، کە نزیکەی ١١ ترلیۆن دینارە.  دوای وردبینیكردن لەلایەن دیوانی چاودێری دارایی فیدراڵی بە هاوئاهەنگی لەگەڵ دیوانی چاودێری دارایی هەرێم، بەپێی خاڵی دووەم لە ماددەی ١١ی یاسای بودجە، پێویستە حكومەتی هەرێمی كوردستان تاوەكو ٣٠ی حوزەیرانی ٢٠٢١ لیست و ژمارەی فەرمانبەرانی مەدەنی و سەربازی بە بەغدا بدات.