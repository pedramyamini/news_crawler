لە کاتی کردنەوەی بازاڕەکانی ئەمریکادا، پێنوێنی داوجۆنس ٦١٤ خاڵی لەدەستدا، هاوکات بازاڕی ئێس ئاند پی ٥٠٠ بە رێژەی ١.٧ % واتە ٧٥ خاڵی لەدەستدا، بازاڕی ناسداکیش ٣٣٠ خاڵی لەدەستدا.   ترسەکە لەوە دایە، کە داڕمانی ئەو کۆمپانیایەی بواری خانووبەرە دەبێتە هۆی سستی لە بازاڕی خانووبەرەی چین و پاشەکشەی ئابووری لە ئاستی جیهاندا.   بەپێی قسەی شارەزایانی ئابووری و خانووبەرە زیانی ئەو کۆمپانیا چینییە هاوشێوەی زیانی بانکی لێمان  برازەرس دەبێت، کە لە ساڵی ٢٠٠٨ بەهۆی قەیرانی دارایی جیهانی تووشی کۆمپانیاکە هات.   هەموو ئەو نیگەرانیانە وایان لە وۆڵ ستریت کردووە پێشبینی دابەزینی زیاتری بازاڕەکان بکات. هەروەها شرۆڤەکارانی بانکی مۆرگان ستانلی رایانگەیاند پێشبینی دەکرێت بازاڕی ئێس ئاند پی ٥٠٠ بە رێژەی ٢٠ % دابەزێت.   بەهای پشکەکانی کۆمپانیای ئێڤەگراند دوێنی لە یەکەم رۆژی کردنەوەی بازاڕەکانی هەفتەدا بە رێژەی ١٠ % و ئەمڕۆش بە رێژەی زیاتر لە ٣ % دابەزی.  هۆکاری سەرەکیی دابەزینی بەهای پشکەکانی کۆمپانیای ئێڤەگراند پەیوەستە بەو ٣٠٥ ملیار دۆلار قەرزەی کە لەسەرییەتی و دەبێت لە ماوەی ٣٠ رۆژ بیداتەوە، لە ئەگەری شکستی ئەو کۆمپانیایە لە دانەوەی قەرزەکانی سەری، پێشبینی دەکرێت بەهای پشکەکانی کۆمپانیاکە زیاتر دابەزێت و لە مەودایەکی درێژخایەندا کاریگەری لەسەر ئابووریی وڵاتانی دراوسێی چینیش دەبێت.