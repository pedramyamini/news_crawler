رێکخراوی ئۆپێک ئاشکرای کردووە کە تاوەکو ساڵی ٢٠٤٥ بەهۆی ئەوەی وڵاتە هەژارەکان دەیانەوێت گەشەبکەن، خواست بۆ بەکارهێنانی نەوت زیاد دەبێت. ئەگەرچی لە وڵاتە دەوڵەمەند و پێشکەوتووەکان بەهۆی باوبوونی ئۆتۆمبێلی کارەبایی و پەرەپێدانی سەرچاوەکانی وزە بەردەوامەکان، خواست بۆ بەکارهێنانی نەوت کەمدەبێتەوە، بەڵام لە وڵاتە هەژارەکان خواست بۆ بەکارهێنانی نەوت روو لە زیادبوون دەکات.  ئۆپێک دەڵێت هەچەندە لە ٢٠٢٠ دا خواست بۆ بەکارهێنانی نەوت بەهۆی بڵاوبوونەوەی پەتای کۆرۆنا کەمیکرد، بەڵام لە ٢٠٢١ دا خواست بۆ بەکارهێنانی نەوت بەڕیژەیەکی بەرچاو زیادیکردووە. ئەو رێکخراوە رایدەگەیێنێت لە نێوان ٢٠٢٠ تاوەکو ٢٠٤٥ خواست بۆ بەکارهێنانی نەوت بەریژەی ٢٨ % زیاد دەکات.  بەپێی راپۆرتی ئاسۆی بازاڕی نەوتی رێکخراوی ئۆپێک تاوەکو ٢٥ ساڵی داهاتوو تەنیا خواست بۆ خەڵووز کەمدەبێتەوە و خواست لەسەر سەرچاوەکانی دیکەی وزە زیاد دەبێت لە نێویشیاندا خواست بۆ بەکارهێنانی گازی سرووشتی و هەروەها وزەی ئەتۆمی و وزە بەردەوامەکان.  لە راپۆرتە ٣٤٠ لاپەڕەییەکەی، رێکخراوی ئۆپێکدا هاتووە کە بەهۆی گرینگیدان بە وزە بەردەوامەکان، خواست بۆ بەکارهێنانی نەوت لە ٣٨ وڵاتی پێشکەوتووی جیهان کەمدەبێتەوە.  راپۆرتەکەی ئۆپێک روونیدەکاتەوە کە تاوەکو ساڵی ٢٠٤٥ ژمارەی ئۆتۆمبێلە کارەباییەکان ١.١ ملیار ئۆتۆمبێل زیاد دەکات و دەگاتە ٢.٦ ملیار ئۆتۆمبێل و ٢٠ % ی ئەو ئۆتۆمبێلانە کارەبایی دەبن.