ئیحسان عەبدولجەبار، وەزیری نەوتی عێراق لە هەڤپەیڤینێکدا لەگەڵ میدیای عێراقیدا ئاماژەی کێشەی نێوان وەزارەتەکەی و کۆمپانیایەکی کوێتی کرد و گوتی: "دادگا و هەواڵگری پەیوەستن بە وەستاندنی مامەڵەكردن لەگەڵ كۆمپانیای ئجیلیتی، بۆ دڵنیابوونیش لە راستی دانانی ناوی كۆمپانیاكە لە لیستی رەش، لەگەڵ وەزارەتی پلاندانان كۆدەبمەوە، بۆ ئەوەی دەستبەجێ كارەكانی لەگەڵ وەزارەت بوەستێنین. "  کۆمپانیای ئجیلیتی (Agility Logistics) بۆ گواستنەوە و کۆگاکردن،  كۆمپانیایەكی گشتی حكومی كوێتییە، بارەگای سەرەکی لە كوێتە، زیاتر لە ٥٥٠ ئۆفیسی لە ١٢٠ وڵات هەیە، لە دوای ساڵی ٢٠٠٣ وە لە عێراق کار دەکات.  سەبارەت بە گرێبەستەکانیان لەگەڵ پاڵاوگەکانی نەوت لە هەرێمی کوردستان، وەزیری نەوت گوتی: "دەمێكە كاركردنمان لەگەڵ كۆمپانیای كار كۆتاییهاتوە و ئێستا وەزارەتی نەوت بۆ پاڵاوتنی نەوت تەنیا مامەڵە لەگەڵ كۆمپانیای قەیوان دەكات".  کۆمپانیای کار، کە خاوەنەکەی شێخ بازە، ئۆفیسی سەرەکی لە شاری هەولێرە، کۆمپانیای قەیوانیش، کە خاوەنەکەی شێخ فاخیرە، ئۆفیسی سەرەکی لە شاری سلێمانییە.  سەبارەت بە گفتوگۆكانی نێوان بەغدا و هەولێر لەسەر پرۆژەیاسای بودجەی ٢٠٢١، وەزیری نەوتی عێراق دەڵێت "لێژنەی دارایی دوو بژارە تاوتوێ دەكات، بژارەی یەكەم هەرێمی كوردستان كۆی پڕۆسەكانی بەرهەمهێنان، دەرهێنان و هەناردەی نەوت كە ٤٦٠ هەزار بەرمیلە رادەستبكات، بژارەی دووەمیش هەرێمی كوردستان ٢٥٠ هەزار بەرمیل بە نرخی سۆمۆ بفرۆشێت یان داهاتی ٢٥٠ هەزار بەرمیل رادەستی بەغدا بكات".