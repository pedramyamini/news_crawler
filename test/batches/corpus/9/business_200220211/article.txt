د. کەمال تەیب، بەڕێوەبەری گشتیی باجەکان و خانووبەرەی میری لە وەزارەتی دارایی هەرێمی کوردستان لەمیانی بەشداریکردنی لە بووڵتەنی نیوڕۆژ کە سەنگەر عەبدولڕەحمان پێشکێشی دەکات، ئاماژەی بەوە کرد، ئێستا حکومەتی هەرێمی کوردستان ئامانجی سەرەکیی بەدەستهێنانی داهاتی تەواوە بۆ دابەشکردنی مووچە و "بۆ ئەو مەبەستەش بە هەموو بزنسە گەورە و بچووکەکاندا چووینەتەوە بۆ وەرگرتنی باج". گوتیشی "بەدڵنیایی ٢٥ ـی ئەم مانگە دابەشکردنی مووچە دەستپێدەکات".   "دانانی باج بۆ خەڵکی هەژار نییە"    لەبارەی رێکخستنەوەی باج، د. کەمال گوتی پرۆسەی رێکخستنەوەی باج "زۆر ئاڵۆزە"، لەبەر ئەوەی راستەوخۆ پەیوەندیدارە بە ماڵ و سەروەت و سامان، "ماڵیش زۆر خۆشەویستە". حکومەتی هەرێمی کوردستانیش کۆمەڵێک بڕیاری بۆ رێکخستنەوەی باج دەرکردووە، د. کەمال دەڵێت، "رێکخستنەوەی باج بۆ راگرتنی ئەو جیاوازییە چینایەتییە بوو کە لە هەرێمی کوردستان هەستی پێدەکرا. چینێک هەژار و چینێکیش زۆر دەوڵەمەند بوون".     بە گوتەی د. کەمال، جیاوازیی چینایەتی تاوەکو "ئاستێکی مەترسیدار رۆیشتووە" تاکە رێگەیەکیش بۆ ئەوەی حکومەت دەستێوەردان بۆ کەمکردنەوەی ئەو جیاوازییە بکات، رێکخستنەوەی سیستمی باجە. "بۆیە کۆمەڵێک بڕیاری گرنگ و هەستیاری دەرکردووە و تەواوی بڕیارەکان پەیوەندیدارە بە سەرمایەدارەکان و خواپێداوان... هیچی بۆ خەڵکی هەژار نییە".     رێکخستنەوەی سیستمی باج وەکو د. کەمال باسی کرد، بۆ زیادکردنی داهات و فەراهەمکردنی دادگەریی کۆمەڵایەتییە، "چونکە ئامانج لە سەپاندنی باج فەراهەمکردنی دادگەرییە".     ئێستا داهاتی ناوخۆی حکومەتی هەرێمی کوردستان کەمیکردووە، ئەوەش بەهۆی راگرتنی بودجە و شایستە داراییەکانی هەرێمی کوردستان لەلایەن بەغدا و ئەو قەیرانە ئابوورییەی بەهۆی کۆرۆناوە دروستبووە. د. کەمال باس لەوە دەکات، "جێگرەوەی ئەوە هەنگاونانە بۆ دانانی باج.. هەتا لە نەخۆشخانە و قوتابخانە ئەهلییەکان سەرقاڵی سەپاندنی باجین".     باجەکان نرخ لەسەر خەڵک زیاد دەکەن؟    د. کەمال تەیب دەڵێت، بە هاوئاهەنگی لەگەڵ وەزارەتی تەندروستی نرخەکان لە نەخۆشخانە ئەهلییەکان رێکدەخرێنەوە و بەپێی نرخی دیاریکراو ٥ بۆ ٧ % باجیان لێوەردەگیرێت. سەنگەر عەبدولڕەحمان لە د. کەمالی پرسی، ئەوە واناکات نرخ لەسەر خەڵک زیاد ببێت، ئەو وەڵامی دایەوە کە زیاد نابێت و "میکانیزمیشمان داناوە هەر کەسێک پابەند نەبێت سزا دەدرێت".    د. کەمال دەڵێت، یەکێک لە گرفتەکان ئەوەیە نازانن داهاتی راستەقینەی ئەوانە چەندە کە باج دەدەن، کاتێک ئەوەیان رێکخستەوە، ئەوکاتە دەتوانن بەپێی داهاتەکە راستەوخۆ باج وەربگرن. "ئەوکات بەهیچ جۆرێک ستەم لە هاووڵاتی نەکرێت و مافی گەنجینەی دەوڵەتیش پارێزراو بێت".    لەبارەی پرسیاری ئەگەر کۆمپانیایەک نرخەکان زیاد بکات چ رێکارێکی بەرامبەر دەگرنەبەر؟ د. کەمال دەڵێت، ئامانجی حکومەت زیادکردنی باج نییە لەسەر خەڵکی هەژار، ئاسایی و چینی مامناوەندیش.. ئەوەی هەیە تاوەکو ئێستا لە گفتوگۆداین لەگەڵ وەزارەت و لایەنە پەیوەندیدارەکان بۆ سەپاندنی باج بەسەر کۆمپانیاکانی پەیوەندی.    ئەو دەڵێت، هاوشێوەی بەغداش ٢٠ % ـی باج لە کۆمپانیاکانی بواری پەیوەندی وەردەگرێت. "ئەو بابەتەش لەلایەن حکومەتی ناوەندییەوە چاودێری و سەرپەرشتی دەکرێت". دەشڵێت، "دەمانەوێت پێوەر و بنچینەی نوێی بۆ دابنێین".     باج لە کام جۆری ئۆتۆمبێل وەردەگیرێت؟    د. کەمال دەڵێت، سەرۆکی حکومەتی هەرێمی کوردستانیش سوورە لەسەر ئەوەی باج نەخرێتە سەر ئۆتۆمبێلی خەڵکی هەژار، واتە ئەو ئۆتۆمبێلانەی نرخەکانیان هەرزانە و کەسانی ئاسایی هەیانە، "سەرقاڵی دانانی میکانیزمێکین لەگەڵ وەزارەتی ناوخۆ، گفتوگۆی باش و جیددی کراوە.. دیاریکردنی باجیش بە پلەیە و لە سەرووی ٤٠ هەزار دۆلارەوە بێت باجی لەسەر دەبێت".     بە گوتەی بەڕێوەبەری گشتیی باجەکان و خانووبەرەی میری لە وەزارەتی دارایی، "ئەوە تاوەکو ئێستا نەبووەتە بڕیار". خەڵکیش دڵنیا دەکاتەوە کە دانانی باج بۆ زیانگەیاندن نییە بۆ خەڵکی هەژار.