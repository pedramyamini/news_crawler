وەزیری هەرێم بۆ کاروباری دانوستاندن لەگەڵ بەغدا لە فەیسبووکی خۆی پەیامێکی لەبارەی ناردنی ٢٠٠ ملیار دینار مانگانە لە بەغداوە بۆ هەرێمی کوردستان بڵاوکردەوە و رایگەیاند، "تیمی هاوبەشی چاودێریی دارایی فیدراڵی و هەرێمی کوردستان دەستیان بە وردبینی لە داهاتە نانەوتییە فیدراڵییەکان کردووە لە ماوەیەکی نزیکدا راپۆرتی هاوبەشیان ئامادە دەبێت و، بەردەوام دەبین لەسەر جێبەجێکردنی پابەندییەکانی دیکەی یاسای بودجە".  پێشتر رووداو لە هەواڵێکدا ئاماژەی بەوە دا، وەزارەتی دارایی عێراق مانگانە ٢٠٠ ملیار دینار بۆ پێدانی شایستەی مووچەی فەرمانبەرانی هەرێمی کوردستان خەرج دەکات، ئەمەش دوای تەواوبوونی وردبینیکردنی داتاکانی تایبەت بە داهاتی نانەوتی لەلایەن دیوانی چاودێریی دارایی فیدراڵی بە هاوئاهەنگی لەگەڵ دیوانی چاودێریی دارایی هەرێمی کوردستان.  هەر بەپێی زانیارییەکانی رووداو، ئەو پارەیە لە  ١ - ١ - ٢٠٢١ ەوە خەرجدەکرێت، بەو پێیەش دەبێت بەغدا یەک ترلیۆن و ٢٠٠ ملیار دینار وەک شایستەی مووچەی فەرمانبەرانی هەرێمی کوردستان بۆ شەش مانگی یەکەمی ئەمساڵ خەرج بکات.  هەروەها مەسرور بارزانی، سەرۆکوەزیرانی هەرێمی کوردستان لە تویتەر پەیامێکی بڵاوکردەوە و رایگەیاند، "خۆشحاڵم رایبگەیەنم كە گەیشتووینەتە رێککەوتنێك كه به‌شه بودجه‌ی هەرێمی کوردستان بگه‌ڕێندرێته‌وه"، ئه‌وه‌ش لە مانگی یەکی ئەمساڵەوە تاوەکو ئێستا حيساب دەکرێت.  خالید شوانی لە بەشێکی دیکەی پەیامەکەیدا ئاماژە بە هەوڵەکانی قوباد تاڵەبانی، جێگری سەرۆکوەزیرانی هەرێمی کوردستان دەکات و دەڵێت، رێککەوتنەکە "پاش هەوڵ و گفتوگۆکانی تیمی دانوستاندنی حکومەتی هەرێمی کوردستان بە سەرۆکایەتیی برای بەڕێزمان کاک قوباد تاڵەبانی لەپێناو جێبەجێکردنی بڕگەکانی یاساکە و، هەنگاونانی کردەیی حکومەتی هەرێمی کوردستان بۆ جێبەجێکردنی پابەندبوونە یاساییەکانی" بووە.  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.  دەقی پەیامی وەزیری هەرێم بۆ کاروباری دانوستاندن لەگەڵ بەغدا:   خۆشحاڵ بووین دوای رێکەوتن لەسەر یاسای بودجە و پاش هەوڵ و گفتوگۆکانی تیمی دانوسانی حکومەتی هەرێم بە سەرۆکایەتی برای بەڕێزمان کاک قوباد تاڵەبانی لەپێناو جێبەجێکردنی بڕگەکانی یاساکە، وهەنگاونانی عەمەلی حکومەتی هەرێمی کوردستان بۆ جێبەجێکردنی پابەندبونە یاساییەکانی، ئەمڕۆ ئەنجومەنى وەزیران بڕیاریدا مانگانە بڕى ٢٠٠ ملیار دینار بۆ هەرێمی کوردستان بنێرێت لە ٢٠٢١/١/١ هەژمار بکرێت.  هیوادارین ئەم هەنگاوە ببێتە سەرەتایەک بۆ چارەسەر کردنی کۆی کێشەکان و مایەى خۆشگوزەرانی بۆ خەڵکی کوردستان، و هەر لێرەوە ئەمانەوێت رایبگەیەنین کە تیمی هاوبەشی چاودێری دارایی فیدراڵی وهەرێم دەستیان بەووردبینی لە داهاتە نانەوتیە فیدراڵییەکان کردوە لە ماوەیەکی نزیکدا راپۆرتی هاوبەشیان ئامادە ئەبێت، و بەردەوام ئەبین لەسەر جێبەجێکردنی پابەندییەکانی تری یاسای بودجە، لێرەوە بەگرنگی ئەزانم سوپاسی پشوو درێژی هاوڵاتیانی کوردستان بکەین وهیوادارین ئەم هەنگاوانە ببنە مایەی سەقامگیری و گەشەی ئابوری وچارەسەر کردنی کێشە ئابووری وداراییەکان     خالید شوانی ئەو وێنەیەی لەگەڵ پۆستەکەی فەیسبووکی بڵاوکردووەتەوە