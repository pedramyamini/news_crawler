محەمەد جولایی، بەڕێوەبەری هەناردەکردنی گاز لە کۆمپانیای نیشتمانیی گازی ئێران رایگەیاند، لە دوو هەفتەی رابردووەوە ئێران هەناردەکردنی گازی بۆ عێراق بە رێژەی ١٥ % کەمکردووەتەوە و ئەو کەمکردنەوەش تاوەکو شەش مانگی داهاتوو بەردەوام دەبێت.  جولایی رەتیکردەوە کە کەمکردنەوەی هەناردەکردنی گازی سرووشتیی ئێران بۆ عێراق پەیوەست بێت بە دواکەوتنی پارەی گازی ئێران، کە حکومەتی عێراق نەیداوتەوە و ئێستا گەیشتووەتە نزیکەی ٢.٧ ملیار دۆلار.  ئێران تاوەکو دوو هەفتەی رابردوو رۆژانە نزیکەی ٤٥ ملیۆن مەتر سێجا گازی هەناردەی عێراق دەکرد، بەڵام ئێستا ئەو بڕە کەمبووەتەوە بۆ رۆژانە ٣٨ ملیۆن مەتری سێجا.  عێراق بەپێی دوو رێککەوتنی لەگەڵ حکومەتی ئێران هەیە بۆ هاوردەکردنی گازی سرووشتی لە ئێرانەوە بۆ بەغدا و بەسرە بەمەبەستی بەرهەمهێنانی کارەبا.