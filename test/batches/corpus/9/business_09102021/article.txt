دوای چەندین ساڵ ناکۆکی لەسەر چۆنییەتی بەرزکردنەوەی باجی سەر کۆمپانیا گەورەکان، دواجار ئەندامانی رێکخراوی هاوکاری گەشەپێدانی ئابووریی جیهان کە بەزۆری لە وڵاتە دەوڵەمەندەکانی جیهان پێکهاتوون، گەیشتنە رێککەوتن لەسەر بەرزکردنەوەی لانیکەمی باج لەسەر کۆمپانیا گەورەکانی جیهان بەرێژەی ١٥ %.  بەرزکردنەوەی باجی سەر کۆمپانیا گەورەکان گۆڕانکاریی گەورە لەسەر ئابووری ئەو وڵاتە بچووکانە دادەنێت کە بۆ راکێشانی سەرنجی کۆمپانیا گەورەکانی جیهان لە پێدانی باج دەیانبەخشن یان بڕێکی کەمتر باجیان لێوەردەگرن.  رێکخراوی هاوکاری و گەشەپێدانی ئابووری لە بەیاننامەیەکدا رایگەیاندووە کە بەرزکردنەوەی باجی سەر کۆمپانیا گەورەکان کە ئێستا لەلایەن ١٣٦ وڵاتەوە پەسندکراوە ساڵانە بەبڕی ١٢٥ ملیار دۆلار داهات بۆ وڵاتانی جیهان دەستەبەر دەکات.  ئەو وڵاتانەی کە تاوەکو ئێستا رێککەوتنی بەرزکردنەوی باجیان پەسندکردووە ٩٠ % ی کۆی بەرهەمی ناوخۆی جیهان پێکدەهێنن.