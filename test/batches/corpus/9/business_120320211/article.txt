عێراق لە ساڵی ٢٠١٧ نزیکەی ٦٠ % ی نەوتەکەی هەناردەی وڵاتانی ئاسیا کردووە، لە ساڵی ٢٠١٨ رێژەکە بۆ ٦٥ %، لە ساڵی ٢٠١٩ بۆ ٧١ % و ساڵی رابردووش بۆ ٨٠ % ی بەرزبووەتەوە.  بەگوێرەی راپۆرتێکی ئاژانسی رۆیتەرز، بە نەوتی کەرکووکیشەوە، عێراق لە ساڵی ٢٠١٨ رۆژانە ٣.٤٣ ملیۆن بەرمیل نەوتی هەناردەکردووە و لە ساڵی ٢٠٢٠ ئەو رێژەیە بەهۆی رێککەوتنی ئۆپێک پڵەس بۆ رۆژانە ٢.٩٤ ملیۆن بەرمیل دابەزیوە. بە تەنیا وڵاتانی ئاسیا رۆژانە ٢.٣ ملیۆن بەرمیل نەوتیان لە عێراق کڕیوە، لەوانە چین و هیندستان رۆژانە دوو ملیۆن بەرمیل نەوتیان لە عێراق کڕیوە.  عێراق کە زۆربەی نەوتەکەی لە بەسرە بەرهەمدەهێنێت، بەهۆی بوونی بەندەری ئاوی لە باشوور، نەوتی ئەو شارە دەنێردرێتە ئاسیا، نەوتی کەرکووکیش کە لەڕێگەی بەندەری جەیهانەوە هەناردە دەکرێت، بە وڵاتانی ئەوروپا دەفرۆشرێت کە بڕەکەی رۆژانە لە دەوروبەری ١٠٠ هەزار بەرمیلە.