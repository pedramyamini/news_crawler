کۆمپانیای ئێپیک گەیم کۆمپانیای ئەپڵی بەوە تۆمەتبارکردووە کە رێژەیەکی بەرچاو لە قازانجی فرۆشی یارییەکانی کۆمپانیاکە کە لەڕێگەی "ئەپڵ ستۆر"ـەوە داونڵۆد دەکرێن و دەفرۆشرێن بۆ خۆی دەبات و ئەمەشی بە "قورخکاری" ناوبردووە.  ئێپیک گەیم دەڵێت، کۆمپانیای ئەپڵ لانیکەم ٣٠ % ـی تاوەکو ٧٨ % ـی داهاتی یارییەکانی و هەروەها ئەپلیکەیشنەکانی دیکە کە لە ئەپڵ ستۆر دانراون، بۆ خۆی دەبات.  تێجاس ناریچانیا، بەڕێوەبەری سەنتەری بێرکلی بۆ یاسا و تەکنەلۆژیا لەو بارەیەوە دەڵێت "کۆمپانیای ئێپیک دەڵێت بەهۆی قورخکارییە کۆمپانیای ئەپڵ ٣٠ % ـی داهاتی فۆرتنایت و ئەپلیکەیشنەکانی دیکە دەبات. لەبەر ئەوە ئێپیک دەیەوێت لە جیاتی ئەپڵ ستۆر جێگرەوەیەکی دیکە بدۆزێتەوە. "  کۆمپانیای ئێپیک گەیم لە دادگەی کالیفۆرنیا سکاڵای لە دژی کۆمپانیای ئەپڵ تۆمارکردووە و یەکەم دانیشتنی دادگە سەبارەت بەو پرسە بۆ بیستنی سکاڵا و داواکارییەکان بەڕێوەچوو.  لە جیاتی ئەپڵ ستۆر، کۆمپانیای ئێپیک گەیم هەوڵی داوە رێگەی دیکە بۆ فرۆشتن و خستنەبەردەستی ئەپلیکەیشن و یارییەکانی بدۆزێتەوە و روویکردووەتەوە رکابەرەکانی کۆمپانیای ئەپڵ کە لەو بوارەدا کاردەکەن.  کێشەکانی نێوان دوو کۆمپانیا هێندە گەورە بووە کە سەرنجی زۆر کەس و شرۆڤەکارێکی جیهانی تەکنەلۆژیای بەلای خۆیدا راکێشاوە.  شرۆڤەکاران دەڵێن، ئەنجامی دادگاکە دەتوانێت مۆدێلی بازرگانی و بنەمای کاری کۆمپانیاکانی بواری تەکنەلۆژیا بگۆڕێت.  تێجاس ناریچانیا پێیوایە "چەقی ئەم پرسە ئەوەیە، ئایا کۆمپانیای ئەپڵ دەتوانێت رێگە بە رکابەریکردن لەگەڵ ئەپڵ ستۆری بدات؟ دواجار کۆمپانیای ئەپڵە کە دەتوانێت بڵێت مافی کۆنترۆڵکردنی کوالیتی ئەپڵ ستۆری لە دەستەوە هەر ئەپلیکەیشنێک کە خوازیارە لە بەردەست بێت، دەبێت هەندێ پارە بە ئێمە بدات. "  کاترین فۆرێست پارێزەی کۆمپانیای ئێپیک گەیم لە کاتی بەڕێوەچوونی دانیشتنی دادگە بە دادوەری گوت، مامەڵەی کۆمپانیای ئەپڵ لە ئەپڵ ستۆر وەک ئەوەیە کە کۆمپانیاکە گوڵێکی جوان لە باخچەیەک بڕوێنێت، بەڵام کاتێک گوڵەکە گەورە دەبێت، وەک ئەو گوڵەی لێدێت کە داو بۆ زیندەوەرانی دیکە دادەنێت و دەیانخوات.  لە بەرامبەردا کارێن دان، پارێزەری کۆمپانیای ئەپڵ تۆمەتەکانی کۆمپانیای ئێپیکی رەتکردەوە و رایگەیاند، کە ئەپڵ قورخکاری لە بازاڕ ناکات، بەڵکو مۆدێلی بازرگانیی ئەپڵ وەک مۆدێلی بازرگانیی دووکانێکی سەوزە و میوەیە کە کۆمەڵێک بەرهەم و خزمەتگوزاری پێشکەش دەکات و لەو نێوەندەشدا هەوڵی رکابەری لەگەڵ کۆمپانیاکانی دیکە دەدات.  دان کارێن جەخت لەوە دەکاتەوە کە یارییەکانی کۆمپانیا ئێپیک جگە لە "ئەپڵ ستۆر" دەکرێت لەسەر کۆنسوڵەکانی یاریکردن و کۆمپیوتەر و ئامێرەکانی دیکە یاری پێبکرێت، کە لەلایەن رکابەرەکانی ئەپڵەوە دروستکراون و لەبەرئەوەش رەتیکردەوە کە تۆمەتی قورخکاری بخرێتە پاڵ ئەو کۆمپانیایەی کە بەرگریی لێدەکات.  پارێزەی کۆمپانیای ئەپڵ هەروەها دەڵێت، ئەگەر ئەو کۆمپانیانەی کە ئەپلیکەیشنەکانیان لەڕێگەی ئەپڵ ستۆرەوە نەفرۆشن، ئەوا بەکاربەرانی ئەو ئەپلیکەیشنانە ناتوانن دڵنیابن لەوەی کە لە ئەو کارەی دەیکەن سەلامەتە و زانیارییەکانیان دەپارێزرێت و لە هێرشی هاککەرەکان پارێزراون.  کۆمپانیای ئێپیک ساڵی رابردوو ڤێرژنێکی نوێی یارییەکانی خستەڕوو، بەچەشنێک کاتێک کە لە ئەپڵ ستۆر دادەنران رێگەی نەدەدا کە سیستمی بژاردنی ئەپڵ فرۆشی ئەو ئەپلیکەیشنانە کۆنترۆڵ بکات، بەڵام کۆمپانیای ئەپڵ یەکسەر یارییەکانی کۆمپانیای ئێپیکی لە ئەپڵ ستۆر لادا.  رەخنەکان و کێشەکانی ئێپیک لە کۆمپانیای ئەپڵ تەنیا کێشەیەک نییە کە رووبەڕووی کۆمپانیای ئەپڵ دەبنەوە.  هەینی رابردوو، یەکێتیی ئەوروپا کۆمپانیای ئەپڵی بە "قورخکاری" تۆمەتبارکرد، دوای ئەوەی کۆمپانیا سپۆتیفای سوێدی تایبەت بە فرۆشتنی گۆڕانی و میوزیک سکاڵایەکی دژی ئەپڵ کردەوە بەوەی کە خزمەتگوزای گۆڕانی و پەخشی ئەپڵ بوار بە رکابەی یەکسانی کۆمپانیاکانی دیکە لەو بوارە نادات.