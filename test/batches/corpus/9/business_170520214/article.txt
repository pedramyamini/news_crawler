پەروین محەممەد، بەڕێوەبەری گشتیی بودجە لە وەزارەتی دارایی هەرێمی کوردستان بە تۆڕی میدیایی رووداوی راگەیاند، نزیکەی ٨٠ % ـی بودجە بۆ مووچەی مووچەخۆرانە. دەشڵێت، "ناتوانین دوای حەوت ساڵ نەبوونی یاسای بودجە، هەموو پابەندە داراییەکانی وەزارەتەکان لە ئەمساڵدا جێبکەینەوە. "  لەبارەی لێبڕینی مووچە، رووداو زانیویەتی تاوەکو چەند مانگی داهاتوویش هەر دەمێنێت، بەڵام بۆ نزیکەی ١٥ % کەمدەکرێتەوە. بەڕێوەبەری گشتیی بودجەی هەرێمی کوردستان ئاماژەی بەوەشکرد، "ئەگەر ١٠٠ % ـیش لێبڕینی مووچە هەڵنەگرین، ئەوا دایدەبەزێنین بۆ ئاستێکی نزمتر. "  پەرلەمانی کوردستان و لیژنە تایبەتمەندەکان، چاوەڕێن رەشنووسی پرۆژەیاسای بودجە بگاتە پەرلەمان، هاوکات، گفتوگۆ و کۆبوونەوە لەبارەی راپۆرتی دووەمی چاکسازی لەنێو پەرلەمانی کوردستان بەردەوامە. حکومەت دەیەوێت بە یەک کات لە رێگەی راپۆرتی چاکسازییەوە داهات بەرز بکاتەوە تاوەکو مووچە بە تەواوی دابین بکات.   ئەندامێکی لیژنەی دارایی پەرلەمانی کوردستانیش بە رووداوی گوت، چاوەڕێی ناردنی رەشنووسەکە دەکەن و خەمی لەپێشینەشیان مووچەی مووچەخۆرانە. بەڵێن ئیسماعیل، ئەندامی لیژنەی دارایی پەرلەمانی کوردستان ئەوەشی گوت، "ئەو پارەیەی لە رێکخستنەوە و یاسای چاکسازی دەستدەکەوێت، وا دەکەین حکومەت وەک مووچە بەکاری بهێنێت. "  کۆی گشتیی بودجەی هەرێمی کوردستان لە رەشنووسی پرۆژەیاسای بودجە نزیکەی ١٤ تریلیۆن دینارە، ئەوەی وەزارەتەکان داوایانکردووە بودجەکەی گەیاندووەتە ١٨ تریلیۆن دینار، بەڵام وەزارەتی دارایی رێژەکەی کەمکردووەتەوە.   رۆژی چوارشەممە ١٩ ـی ئایاری ٢٠٢١ ئەنجووومەنی وەزیرانی هەرێمی کوردستان کۆدەبێتەوە بۆ پەسندکردنی رەشنووسەکە و دواتریش دەینێرێتە پەرلەمانی کوردستان.