پشتیوان وەرتی، بەڕێوەبەری کۆمپانیاکانی پارێزگای هەولێر بە رادیۆی رووداوی راگەیاند، "ئێستا ناوی کۆمپانیاکان لە بەڕێوەبەرایەتیی گشتیی کۆمپانیاکان تۆمار دەکرێن. تاوەکو ئێستا نزیکەی ٣٠ هەزار کۆمپانیا لە هەرێمی کوردستان تۆمار کراون کە نزیکەی ٢٠ هەزاریان لە هەولێرن لەو ژمارەیش نزیکەی دوو هەزار و ٤٠٠ یان لقی کۆمپانیای بیانین. لە هەولێر زۆرترین کۆمپانیا تۆمار دەکرێن. "  ساڵی ٢٠١٧ سەرۆککایەتیی ئەنجوومەنی وەزیران بڕیارێکی دەرکرد کە ئاسانکاری بکرێت بۆ ئەو کۆمپانیایانەی کە لە چەند ساڵی رابردوودا دامەزراون و نوێ نەکراونەتەوە و بۆ ئەوەیش تێچوویەکی زۆریان دەوێت، ئەوا کارئاسانییان بۆ بکرێت کە ئەگەر بیانەوێت کۆمپانیاکانیان پاکتاو بکەن.  بەڕێوەبەری کۆمپانیاکانی پارێزگای هەولێر گوتیشی: "ئێستا رێژەیەکی زۆر لەو کۆمپانیایانە هاتوونەتە پێش و رەنگە ئەمساڵیش پاکتاوکردنی کۆمپانیاکان لە پار زیاتر بێت. لەبەر ئەوەی بڕیارەکە ماوەیەکی زۆری بەسەردا چووە، پێشبینی دەکەم کۆتایی ئەمساڵ کارکردن پێی رابگیرێت. "  بە گوتەی پشتیوان وەرتی، ساڵانە ژمارەیەکی زۆری کۆمپانیا نوێ ناکرێنەوە کە ئەوانە بەسەر فەرمانگەکەی ئەوانەوە بوونەتە بارگرانی و جەخت دەکاتەوە کە کۆمپانیای وەهمی نییە، بەڵکو ئەوەی پێی دەگوترێت کۆمپانیای وەهمی ئەوانەن کە مۆڵەتیان نوێ ناکەنەوە.  بەپێی ئاماری وەزارەتی بازرگانی و پیشەسازی کە رۆژی ٢٠٢١/٠١/٢٦ لە ماڵپەڕی رووداو بڵاو کراوەتەوە، رێژەی تۆمارکردنی کۆمپانیاکان بەراورد بە ساڵی پێشوو ٣٥.٤ % کەمی کردووە کە بەشێک لە خاوەنی کۆمپانیاکان هۆکارەکەی بۆ زیادبوونی باج دەگەڕێننەوە.