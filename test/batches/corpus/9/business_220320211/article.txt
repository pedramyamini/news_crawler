ئارامکۆ راپۆرتی دارایی ساڵی ٢٠٢٠ی خۆی بڵاوکردووەتەوە کە بە روونی کاریگەرییە نەرێنییەکانی بڵاوبوونەوەی ڤایرۆسی کۆرۆنا لەسەر داهاتی ئەو کۆمپانیایە دیارە.  هەرچەندە ماوەی مانگێکە نرخەکانی نەوت بەرزبوونەتەوە بۆ نزیک لە ئاستی پێش سەرهەڵدانی ڤایرۆسی کۆرۆنا، بەڵام شارەزایانی نەوت پێیانوایە کە هێشتا کاریگەرییەکانی ڤایرۆسی کۆرۆنا بە بازاڕی نەوتەوە دیارە.  سەڕەرای ئەوەی کە قازانجەکانی کۆمپانیای ئارامکۆ بە رێژەی ٤٤ % دابەزیوە، بەڵام کۆمپانیاکە رایگەیاندووە هێشتا پابەندە بە پێدانی سوودی پشکەکانی بەو کەسانەی کە خاوەنی بەشێک لە پشکەکانی ئەو کۆمپانیایەن کە نزیکەی ١٩ ملیار دۆلارە.  حکومەتی سعودیە خاوەنی ٩٨ % ـی پشکەکانی کۆمپانیای ئارامکۆیە، بەو پێیەش زۆربەی قازانجەکانی ئەو کۆمپانیایە دەچێتە خەزێنەی حکومەت.  لە ساڵی ٢٠٢٠ خواست لەسەر نەوتی خاو بە رێژەی ٣٠ % دابەزی، ئەوەش بەهۆی کاریگەرییەکانی بڵاوبوونەوەی ڤایرۆسی کۆرۆنا بە جیهاندا، بەڵام لەگەڵ پەسندکردنی ڤاکسینەکانی کۆرۆنا، نرخی نەوت کەم کەم بەرزدەبێتەوە. لە مانگی نیسانی ساڵی ٢٠٢٠ یشدا بەهۆی لێکەوتەکانی ڤایرۆسی کۆرۆنا، نرخی بەرمیلێک نەوتی رۆژئاوای تەکساس بۆ - ٣٧ دۆلار دابەزی.