ئەمڕۆ دووشەممە ١١ ـی ئایاری ٢٠٢١، شاڵاو عارف، بەڕێوەبەری کوشتارگەی سلێمانی لە لێدوانێکدا بە تۆڕی میدیایی رووداوی راگەیاند، "لە مانگی رەمەزانی ئەمساڵ ٣٠ هەزار و ١٢٨ ئاژەڵی گەورە و بچووک لە کوشتارگەکەی ئێمە لە شاری سلێمانی سەبڕدراون، لەو ژمارەیە ٢٧ هەزار و ٩٦٨ دانەیان ئاژەڵی بچووک و دوو هەزار و ١٦ یان ئاژەڵی گەورە بوون. "  سەبارەت بەو بڕە گۆشتەشی بەو هۆیەوە رەوانەی بازاڕەکانی شاری سلێمانی کراون، شاڵاو عارف رایگەیاند، "دوو هەزار و ٤٨٠ تۆن گۆشتمان رەوانەی بازاڕەکانی شاری سلێمانی کردووە کە لەرووی تەندروستی و بەهای خۆراکییەوە شیاو بوون، بەشێکی دیکەش کە شیاونەبوون لابراون. "  بەڕێوەبەری کوشتارگەی سلێمانی بڕی ئەو گۆشتەشی ئاشکراکرد کە لەلایەن تیمە پزیشکییەکانەوە بە گۆشتی نەشیاو دیاریکراون و رایگەیاند، "نۆ تۆن و ٥٥٠ کیلۆ گۆشت لەرووی تەندروستی و بەهای خۆراکییەوە نەشیاو بوون بۆ بەکارهێنان و هەڵگری نەخۆشییە مرۆژەڵییەکان بوون و زیانیانیان هەبووە دوورخراونەتەوە. "  رووداو بەدواداچوونی بۆ ژمارەکانی کوشتارگەی سلێمانی کرد، هاوکات ئاماری دانیشتووانی شاری سلێمانی بەپێی دەستەی ئاماری هەرێمی کوردستان بە ٧١١ هەزار کەس مەزەندە دەکرێن، بەو پێیە دەردەکەوێت هەر تاکێک لەو ژمارەیە بڕی سێ کیلۆ و ٤٨٨ گرام گۆشتی بەردەکەوێت کە رۆژانە کەمتر لە ١٢ گرام دەکات.  شاڵاو عارف رایگەیاند، "بەراورد بە ساڵی رابردوو، رێژەی ئەو گۆشتەی ئەمساڵ رەوانەی بازاڕکراوە لەگەڵ ژمارەی ئەو ئاژەڵانەشی لە کوشتارگەکەمان سەربڕدراون، ١٠ % لە ساڵی پار زیاتربووە، هۆکارەکەشی ئەوەبوو ساڵی پار کەرەنتینە هەبوو، هەروەها مووچەی مووچەخۆران بە رێکی و مانگانە نەدەدرا، ئەوەش وایکرد رێژەی پار ساڵ کەمتر بێت. "