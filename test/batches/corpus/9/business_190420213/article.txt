دواجار ئەو هەرا و مشتومڕەی لەسەر پشکی کوردستان هەبوو گەیشتە خاڵ و وێستگەی کۆتایی، پشکی هەرێمی کوردستان لە یاسای بودجەدا جێگیرکرا، بە لێکدانەوەی بیرکاریانە و بەو پارەیەی لە بەغداوە دێت، حکومەتی هەرێمی کوردستان دەتوانێ بێ لێبڕین مووچە دابەش بکات.  یاسای بودجەی عێراق پاش پەسندکردنی لە دوایین رۆژی مانگی ئاداردا، سێ هەفتەی پێویست بوو بۆ دەرکردنی رێنمایی و پیداچوونەوەی لەلایەن وەزارەتی دارایی عێراق، یاساکە تەنیا بۆ ٥ مانگە تا ئەو کاتەی هەڵبژاردنی پێشوەختە لە عێراق دەکرێت.  پشکی هەرێمی کوردستان دەیان کۆبوونەوەی لەبارەوە کرا تاوەکو جێگیر بکرێت، دوای جێگیرکردنیشی دوو بۆچوون هەبوون لەسەر پشکی هەرێمی کوردستان یان % ١٢.٦٧ ـی بودجە یان ١٣.٥ %، ئێستا ئەو پشکەی لە بودجەدا دوای پێداچوونەوەی وەزارەتی دارایی جێگیرکرا نزیکە لە % ١٣ ـی کۆی بودجەی عێراقە.  د. فازڵ نەبی بریکاری پێشووتری وەزارەتی دارایی عێراق بە رووداوی راگەیاند: "پاش قسەکردنم لەگەڵ بەرپرسانی وەزارەتی دارایی عێراق پێیان گوتم پشکی هەرێمی کوردستان لە بودجەدا بە ١١ تریلیۆن و ٤٨٢ ملیار دینار دانراوە".  ئەو نزیکەی ١١ تریلیۆن و ٥٠٠ ملیار دینارە کۆی پارەی هاتووە لە ساڵێکدا بۆ هەرێمی کوردستان، بە هەموو جۆرەکانییەوە، بەجۆرێک تەنیا بۆ خەرجی  ٨ تریلیۆن و ١٦١ ملیار دینار دانراوە، هەروەها سێ ترلیۆن و ٢٧١ ملیار و ٣٨٤ ملیۆن دینار بۆ وەبەرهێنان تەرخانکراوە، هاوکات بۆ خەرجی سەروەری لە ساڵێکدا  ٩٢٣ ملیار و ٤٢٤ ملیۆن و ٣٩٤ هەزار دینار دانراوە.  بریکاری پێشووتری وەزارەتی دارایی عێراق بڕی ئەو پارەیەش ئاشکرا دەکات کە پێویستە بەغدا مانگانە بینێرێت و، دەڵێت: " پاش لێدەرکردنی داهاتەکان، واتە رادەستی بڕی ٢٥٠ هەزار بەرمیل نەوت بە نرخی سۆمۆ و نیوەی داهاتی دەروازە سنوورییەکان، حکومەتی عێراق مانگانە پێویستە لە نێوان ١٣٠ بۆ ١٥٠ ملیار دینار بۆ هەرێمی کوردستان بنێرێت، لەگەڵ ئەوەی جیاوازیی نێوان پارەی هاتوو و داهاتی نێردراویش بۆ مانگەکانی ١، ٢، ٣ بۆ هەرێمی کوردستان نەهاتووە و حکومەتی هەرێمی کوردستان داوای دەکات".  قەبارەی بودجەی عێراق ١٢٩ تریلیۆن دینارە و ٢٨ تریلیۆن دینار کورتهێنانی هەیە، بەڵام تێپەڕینی چەند مانگێک بەسەر نەبوونی بودجە، هەرچەندە کێشەی زۆری بۆ خەڵک دروستکرد بەڵام بۆ حکومەت هەنگاوێکی باش بوو کە بە گیرفانی پڕەوە بەرەو هەڵبژاردن دەڕوات، گیرفان پڕی مستەفا کازمی، سەرۆکوەزیرانی عێراقیش زۆر لایەنی پەست و نیگەران کردووە و ئامادەنین ببنە هۆکارێک بۆ سەرکەوتنی کازمی لە هەڵبژاردن و راکێشانی دەنگی زیاتری خەڵک.  بەپێی بڕیاری وەزارەتی دارایی هەرێمی کوردستان ئەو مانگەش مووچە بە لێبڕینی % ٢١ وە دەبێت هۆکارەکەشی ئەوەیە بەغدا هیچ بڕە پارەیەکی نەناردووە، هەرێمی کوردستان لە ساڵێکدا ١٠ تریلیۆن و ٧٤٠ ملیار و لە مانگێکیشدا ٨٩٥ ملیار دیناری تەنیا بۆ مووچە پێویستە، لە کاتێکدا بە لێبڕینی % ٢١ مانگانە  ٧٠٧ ملیار دینار دەداتە مووچە،  بەوپێیەی مانگانە لە نێوان ١٣٠ بۆ ١٥٠ ملیار دیناری لە بەغداوە بۆ دێت و نزیکەی ١٥٠ ملیار دیناریشی لە داهاتی ناوخۆ و دەروازە سنوورییەکان بۆ دەمێنێتەوە.  بەوجۆرە بە کۆکردنەوەی پارەی هاتوو لە بەغدا لەگەڵ داهاتی ناوخۆ دەتوانێ بێ لێبڕین مووچە دابەش بکات، پێشتریش لە سەرەتای ئەو مانگە مەسرور بارزانی، سەرۆکوەزیرانی هەرێمی کوردستان رایگەیاندبوو: "هیچ حکومەتێک حەزناکات مووچەی فەرمانبەرانی ببڕێت، بەڵام ئەوەی کراوە تەنیا خۆگونجاندنە لەگەڵ بارودۆخەکە".  ئێستا کە بەغدا و هەولێر لەسەر رێڕەوی جێبەجێکردنی یاسای بودجەدان، دەمێنێتەوە سەر ئیرادەی هەردوولا بۆ جێبەجێکردنی یاساکە چونکە پێش دوو ساڵیش یاسای بودجە و رێککەوتن هەبوو بەڵام بەتەواوی جێبەجێ نەکرا و شرۆڤەی زۆر بۆ دەقەکانی نێو یاسای بودجە کرا، خەڵکیش کە ئێستا رووبەڕووی کۆمەڵێک کێشە و قەیرانن لە عێراق و هەرێمی کوردستان، چاوەڕێن هیچ نەبێ بودجە بازاڕیان بۆ ببووژێنێتەوە، هەرچەندە بەپێی گوتەی ئەمڕۆ دووشەممەی عەبدولزەهرە هینداوی گوتەبێژی وەزارەتی پلاندانانی عێراق، رێژەی هەژاری بۆ % ٢٧ بەرزبووەتەوە، دوای رەتکردنەوەی دابەزاندنی بەهای دۆلاریش هەڵاوسان پلەیەک بەرزبووەتەوەو لە % ٤.٩ وە بووەتە % ٥.