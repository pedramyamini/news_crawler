بەپێی ئامارە فەرمییەکانی حکومەتی ئەڵمانیا، هەڵاوسان لەو وڵاتە بۆ ٥ % بەرزبووەتەوە، کە بەرزترین ئاستە لە سێ دەیەی رابردوودا. میدیای وڵات هۆکاری بەرزبوونەوەی هەڵاوسانەکە دەخاتە ئەستۆی بانکی ناوەندیی ئەوروپا.  میدیای ئەڵمانیا دەڵێت، بانکی ناوەندیی ئەوروپا نەک تەنیا کاری نەکردووە بۆ دابەزاندنی نرخ، بەڵکو بە سیاسەتی خستنەڕووی پارەی هەرزانی خۆی هۆکار بووە لە پەرەپێدان و بەرزکردنەوەی زیاتری رێژەی هەڵاوسان.  کارستن بێرزسکی، شارەزایەکی ئابووری دەڵێت، "بەرزبوونەوەی هەڵاوسان بەهۆی بەرزبوونەوەی نرخی سووتەمەنی روویداوە. هەروەها بەرزبوونەوەی نرخی ماددە سەرەتاییەکان بۆ کارگەکان کە لە دوای کۆرۆنا روویداوە، هۆکاری بەرزبوونەوەی نرخی کاڵا و شتومەکە. ئەمە لە بەرزبوونەوەی نرخەکان لە کەرتی میوانداریدا بەدی دەکرێت. دەڵێن ئەمە کاتییە، بەڵام بەرزبوونەوەی سووتەمەنی و نەوت ئەوە دەردەخەن کە تاوەکو ناوەڕاستی ساڵی داهاتوو بەرزبوونەوەی نرخ بەردەوام دەبێت. "  بانکی ناوەندیی ئەوروپا کە نووسینگەی سەرەکیی لە شاری فرانکفۆرتە رایگەیاندووە، بەرنامەی ٢.٥ تریلیۆن یۆرۆیی بانکەکە بۆ کڕینی قەواڵە داراییەکان وەک پاڵپشتییەکی گەورەی ئەو بانکە بۆ بازاڕی ئەوروپا پێویستە بۆ یارمەتیدانی بووژانەوەی ئابووری، دوای تەشەنەکردنی ڤایرۆسی کۆرۆنا.  لە ئەڵمانیا وەبەرهێنەران رەخنەی رژدی لە سیاسەتەکانی بانکی ناوەندیی ئەوروپا دەگرن و دەڵێن، سیاسەتی رێژەی سوودی بانکی نزیک لە سفر بەهایەکی بۆ سامان و داراییەکانیان نەهێشتووەتەوە.  هێرمان وۆت، خانەنشینێکی ئەڵمانییە و دەڵێت، "بەرزبوونەوەی نرخەکان بە راستی لە نرخی سەوزە و میوە بەدی دەکرێت. هەروەها نرخی گۆشتیش. بەڵام بەرزبوونەوەی نرخی گۆشت وەک سەوزە و میوە نییە. "