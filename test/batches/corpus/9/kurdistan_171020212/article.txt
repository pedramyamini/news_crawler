سەردار سابیر، رێپێدراوی هێڵی ئاسمانیی قەتەری لە هەرێمی کوردستان دەڵێت، "ئێستا ئێمە دەتوانین جارێکی دیکە هەردوولامان سوود لە یەکدی وەربگرین، چ ئێمە وەکو کورد و چ ئەوانیش وەکو قەتەر سوود لە یەکدی وەردەگرین، چەندە پەیوەندییەکان باشتر بکرێت، ئەوەندە ئەو میللەتانە بەرەوپێش دەچن".  لە بینای ژوورە بازرگانییەکان و پیشەسازییەکانی هەرێمی کوردستان، ئاڵای زۆربەی ئەو وڵاتانە دانراون کە کاری بازرگانی لە هەرێمی کوردستان ئەنجام دەدەن، بەڵام ئاڵای قەتەری لێ نییە؛ ئەمینداری ژوورە بازرگانییەکانی هەرێمی کوردستان دەڵێت، دەوڵەتی قەتەر عێراق بە وڵاتێکی شیعە مەزهەب دەبینێت، "ئەمە یەکێک لە هۆکارە گەورەکانە کە رێگە بە بازرگانە قەتەرییەکان نادات تاوەکو سەرمایەکەیان بێننە هەرێمی کوردستان، پێویستە سیاسەتمەدارانی کورد، جیاوازیی هەرێمی کوردستان و عێراق بە روونی بۆ دەسەڵاتدارانی قەتەری باس بکەن".  شڤان عەبدولڕەحمان، ئەمینداری گشتیی ژوورە بازرگانییەکان و پیشەسازییەکانی هەرێمی کوردستان ئاماژە بەوە دەکات، "تاوەکو پەیوەندییە سیاسییەکان چارەسەر نەکرێن، ئاسان نییە بازرگان و وەبەرهێنەر بێن و دەرفەتەکان بەرجەستە بکەن و کاری لەسەر بکەن، بەڵام ئەوە گرنگە کە هەرێمی کوردستان هیچ گرفتێکی سیاسیی لەگەڵ قەتەردا نییە و پێویستە قەتەر هەرێمی کوردستان لەگەڵ عێراق بە یەک پاکێج سەیر نەکات".  سەرۆکی لقی هەولێری یەکێتیی هاوردە و ناردنکارانی هەرێمی کوردستان ئەوە پشتڕاست دەکاتەوە کە تەنانەت یەک بازرگانی قەتەری لە هەرێمی کوردستان نییە، باس لەو گرنگییە ئابوورییەش دەکات لە ئەگەری نزیکبوونەوەی هەرێمی کوردستان و وڵاتی قەتەر دێتە ئاراوە.  گەیلان حاجی سەعید، سەرۆکی لقی هەولێری یەکێتیی هاوردە و ناردنکارانی هەرێمی کوردستان دەڵێت، "بێگومان وڵاتی قەتەر وڵاتێکی گرنگە لەڕووی سەرمایە و پێشینەی ئابوورییان کە لە چەند ساڵی رابردوودا پێشکەوتنی بەرچاویان بەخۆیانەوە بینیوە، هەربۆیە گرنگە ئێمە لەگەڵ ئەو وڵاتە پەیوەندییە ئابوورییەکانمان بەهێز بکەین، بۆئەوەی بتوانین سوود لە ئەزموونی ئەو وڵاتە وەربگرین و بتوانین سەرنجیان رابکێشین، بۆئەوەی وەبەرهێنەر و بازرگانەکانیان بێن بۆ هەرێمی کوردستان تاوەکو ئەوانیش بتوانن لێرە وەبەرهێنان ئەنجام بدەن".  بە سەدان کۆمپانیای بیانی سەرمایەگوزاری لە هەرێمی کوردستان دەکەن، کۆمپانیا بیانییەکان بەشدارن لە ئاوەدانکردنەوە و بەرەوپێشبردنی هەرێمی کوردستان، بەڵام قەتەر لەو نێوەندەدا وڵاتێکی غائیبە کە لەوانەیە بۆ هەرێمی کوردستان یەکێک لە وڵاتە گرنگەکانی ناوچەکە بێت، هەم لەڕووی سیاسی و هەمیش لەڕووی ئابوورییەوە.