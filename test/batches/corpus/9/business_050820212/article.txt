دابەزینی بەهای لیرەی تورکی دوای ئەوە هات، کە رەجەب تەیب ئەردۆغان، سەرۆککۆماری تورکیا رایگەیاند سوودی بانکی لەو وڵاتە کەمدەکرێتەوە.  رۆژی پێنجشەممە بەهای یەک دۆلار بەرزبووەوە بۆ ٨ لیرە و ٥٤ قوروش، ئەوە لە کاتێکدایە بەهای یەک دۆلار رۆژی چوارشەممە ٨ لیرە و ٤٨ قوروش بوو.  بەتەنیا لەمساڵدا بەهای لیرە بەرامبەر بە دۆلاری ئەمریکی بە رێژەی ١٢ % دابەزیوە.  لە چاوپێکەوتنێکی تەلەفزیۆنیدا، سەرۆککۆماری تورکیا رایگەیاند رێژەی هەڵاوسان لە دوای مانگی هەشتەوە دادەبەزێت و سوودی بانکی کەمدەکەنەوە.   رێژەی هەڵاوسان لە مانگی حەوتی ئەمساڵدا لە تورکیا بۆ بەرزترین ئاستی خۆی لە دوو ساڵی رابردوودا بەرزبووەوە. بەرزبوونەوەی رێژەی هەڵاوسان بەواتای ئەوە دێت، کە خەڵک بۆ کڕینی کاڵا و  پێداویستییەکانیان ناچارن پارەی زیاتر بدەن.  بەپێی داتا فەرمییەکانی تورکیا رێژەی هەڵاوسان لە مانگی حەوتی ئەمساڵدا ١٨.٩٥ % بووە، زیاترین بەرزبوونەوەش بەهۆی بەرزبوونەوەی نرخی ماددە خۆراکییەکان و نرخی وزە بووە.  تاوەکو ئێستا رێژەی هەڵاوسان هاوتەریبە لەگەڵ رێژەی سوودی بانکی لە تورکیا، کە لەلایەن بانکی ناوەندییەوە بە ١٩ % دەستنیشانکراوە، بەڵام دابەزاندنی سوودی بانکی بە چەشنێک کە رێژەکە کەمتر بێت لە رێژەی هەڵاوسان دەبێتە هۆکار بۆ دابەزینی بەهای دراوی نیشتمانی. ئەمە هۆکاری سەرەکی دابەزینی بەهای لیرەیە بەرامبەر بە دۆلاری ئەمریکی. ئەگەر رێژەی سوودی بانکی دابەزێت، خواست بۆ کڕینی دراوی لیرە کەم دەبێتەوە و ئەوەش بەهای لیرە دادەبەزێنێت.