کۆمپانیای ئەپڵ و چەندین کۆمپانیای داهێنەری ئەپە جیاوازەکان لە نێوانیشیاندا یارییە ئەلیکترۆنییەکان سکاڵا و سکاڵاکاری لە نێوانیاندا هەیە لەسەر مافی ئەو بەرهەم و ئەپانەی کە لەڕێگەی ئەپڵ ستۆرەوە بەکاربەر دایاندەبەزێنێت و بەکاریان دەهێنێت.  کۆمپانیاکانی دیکە ناڕازین لەوەی کە کۆمپانیای ئەپڵ رێژەیەکی بەرچاو لە داهاتی ئەپی کۆمپانیاکانی دیکە وەک قازانج بۆ خۆی هەڵدەگرێت، ئەمە بووەتە هۆکاری سەرهەڵدانی کێشەی یاسایی لە نێوان کۆمپانیای ئەپڵ و کۆمپانیاکانی دیکە لە نێوانیشیاندا کۆمپانیای "ئێپیک گەیمز" کە داهێنەری یاری ئەلیکترۆنی "فۆرتنایت"ـە.  کۆمپانیای ئەپڵ بە رێژەی ١٥ % تاوەکو ٣٠ % لە داهاتی ئەپەکانی دیکە وەک قازانج بۆ خۆی هەڵدەگرێت و کۆمپانیای ئێپیک گەیمز سکاڵای لە کۆمپانیای ئەپڵ تۆمارکردبوو بۆ کەمکردنەوەی ئەو رێژەیە، بەڵام دادگەکە کۆمپانیای ئەپڵی ناچار نەکرد کە رێژەی قازانجی خۆی کەم بکاتەوە. لەبری ئەوە کۆمپانیای ئەپڵی ناچارکرد کە ملکەچ بکات بۆ کۆمپانیاکانی دیکە ئەگەر ویستیان لە رێگەیەکی دیکە جگە لە ئەپەکانی کۆمپانیای ئەپڵ، پارەی بەرهەمە فرۆشراوەکانیان وەربگرن.  کۆمپانیای ئێپیک گەیمز رازی نییە بە بڕیاری دادگە، تیم سوینی، بەڕێوەبەری جێبەجێکاری کۆمپانیاکە رایگەیاندووە کە بڕیاری دادگەی لاپەسەند نییە و بڕیارەکە دەباتە دادگەیەکی تێهەڵچوونەوە.  دوای بڵاوبوونەوەی بڕیاری دادگە، بەهای پشکەکانی کۆمپانیای ئەپڵ بەڕێژەی ٣.٢ % دابەزی.