موسەننا ئەمین، ئەندامی هاوپەیمانیی هیوای کوردستانی بە تۆڕی میدیایی رووداوی راگەیاند، هاوپەیمانیی سائیرون، کە موقتەدا سەدر پشتیوانی دەکات، "دەنگدان بە بودجەی بەستووەتەوە بە دەنگدان بە یاسای دادگای فیدڕالییەوە. "  بەڵام بۆچوونێكی دیکەش هەیە کە ئاماژە بەوە دەکات، دەنگدان لەسەر پڕۆژەیاسای بودجە بەشێوەی بەش بەش بێت، فراکسیۆنە کوردستانییەکان دواخستنی بڕگە و ماددەکانی پەیوەست بە هەرێمی کوردستان بە باش نازانن.  ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند "بابەتی بودجە باشتروایە بڕگە بە بڕگە و لە هەمان رۆژدا بەشی هەرێمی کوردستان دەنگی لەسەر بدرێت، واتە؛ هەندێک بڕگەی بۆ رۆژی دوایی نەهێڵدرێتەوە. ئەوە بۆ ئێمە باش نییە. بۆچوونی ئێمەش ئەوەیە ئەگەر دەنگدان لەسەر بودجە بەڕێوەچوو، هەموو بڕگەکان دەنگدانی لەسەر بەڕێوەبچێت و هیچ بابەتێک دوانەخرێت بۆ رۆژی دووەم و سێیەم، چونکە رەنگە کاریگەری بکاتە سەر پشکی هەرێمی کوردستان"  لای خۆیەوە عەلی جەبار غانمی، پەرلەمانتاری هاوپەیمانیی دەوڵەتی یاسا بە سەرۆکایەتیی نووری مالیکی بە تۆڕی میدیایی رووداوی راگەیاند: "زۆربەی بڕگە و ماددە سەرەکییەکانی نێو بودجە دەنگیان لەسەر دەدرێت، ئەو خاڵانەشی رێککەوتنیان لەسەر نەکراوە و جێگەی ناکۆکین، دەهێڵدرێنەوە بۆ دانیشتنەکانی داهاتووی پەرلەمان. "  غانمی ئەوەشی گوت "تاوەکو ئێستا رێککەوتن لەسەر پشکی هەرێمی کوردستان نەکراوە، بەجۆرێک خواستی کورد بەدی بهێنێت".  ئەندامێکی لیژنەی دارایی پەرلەمان پێیوایە "جگە لە ماددەکانی ١٠ و ١١ یش بڕگە و ماددەی دیکە هەن ناکۆکیان لەسەرە، کە پەیوەندی بە پشکی پارێزگاکانەوە هەیە. "  هۆشیار عەبدوڵڵا، ئەندامی هاوپەیمانیی هیوا لە پەرلەمانی عێراق بە تۆڕی میدیایی رووداوی راگەیاند " من پێموایە تێپەڕاندنی پرۆژەیاسای دادگای فیدڕالی مەترسییەکی یەکجار گەورەی دەستووریە بەو شێوازەی ئەوان دەیانەوێت. پێموایە تێپەڕاندنی یاسای بودجە چانسی کەمە، ئێمە لە ساڵی هەڵبژاردن داین و ئێستا نرخی نەوت بەرزە و کێشەیەکی ئەوتۆیان نییە. "  حکومەتی عێراق لە ٢٨/١٢/٢٠٢٠ دا پرۆژەیاسای بودجەی ٢٠٢١ی رەوانەی پەرلەمان کرد، هەرچەندە بەشێک لە بڕگە و ماددەکانی نێوی لە لایەن پەرلەمان دەستکاریکراوە، خوێندنەوەی دووەمیشی بۆ کراوە و تەنیا دەنگدان لەسەری ماوە، بەڵام بەهۆی رێککنەکەوتنی لایەنەکانەوە، نەتوانراوە بخرێتە بەرنامەی کاری دانیشتی پەرلەمانەوە.  ماددەکانی ١٠ و ١١ کە پەیوەستن بە شایستە داراییەکانی هەرێمی کوردستان بە هەڵپەسێردراوی ماونەتەوە، بۆچوونی جیاوازیش لەوبارەوە هەن، بەڵام تاوەکو ئێستا فراکسیۆنە شیعەکان لەسەر پشکی هەرێمی کوردستان خۆی یەکلایی نەکردووەتەوە.