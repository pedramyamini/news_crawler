نەوزاد شێخ کامیل، بە تۆڕی میدیایی رووداوی گوت: "هەفتەی داهاتوو دەستدەکرێت بەدابەشکردنی پارەی گەنمی جووتیارانی هەرێمی کوردستان کە ٤٦ ملیار و ٤٢٢ ملیۆن دینارە، لەو پارەیە ١١ ملیار و ٩٠٧ ملیۆن دینار بۆ جووتیارانی پارێزگای ھەولێر، ٢٣ ملیار و ٧٥٠ ملیۆن دینار بۆ جووتیارانی پارێزگای سلێمانی و  ١٠ ملیار و ٧٦٥ ملیۆن دیناریش بۆ جووتیاراینی پارێزگای دھۆک خەرج دەکرێت".  سەبارەت بە پارەی پارەی گەنمی جووتیارانی هەرێمی کوردستان کە لە ساڵی ٢٠١٤ ەوە تاوەکو ٢٠٢٠ لەلای بەغدا ماوە، نەوزاد شێخ کامیل گوتی: "تەنیا ٣٠٧ ملیار دینارمان لەلای حکومەتی عێراق ماوە، ئەوەش هی ساڵانی ٢٠١٤ و ٢٠١٥ و ٢٠١٦ یە، پارەی گەنمی ساڵی ٢٠٢٠ بە تەواوی گەیشتووە".  بەڕێوەبەری گشتیی بازرگانی لە وەزارەتی بازرگانی و پیشەسازیی هەرێمی کوردستان، لەبارەی ئەو بڕە گەنمەی بڕیارە ئەمساڵ لە جووتیارانی هەرێمی کوردستان وەربگیرێت، گوتی: "بڕیارە کۆبوونەوەیەک لەنێوان وەزارەتی کشتوكاڵی هەرێمی کوردستان و ناوەند بکرێت و ئەو بڕە دیاریبکرێت، جارێ ئەمە نەکراوە و چاوەڕوانین".  لەبارەی نرخی وەرگرتنی گەنمی ئەمساڵیش، نەوزاد شێخ کامیل، گوتی: "بەپێی یاسای بودجەی ساڵی ٢٠٢١ی عێراق دەبێت بۆ ئەمساڵ حکومەتی عیراق زیاتر لە ٥٠ هەزار دینار لە ساڵی ٢٠٢٠ بۆ هەر تۆنێک تەرخانبکات، واتە ساڵی پار هەر تۆنێک بە ٥٦٠ هەزار دینار کڕدراوە، ئەمساڵ بە ٦١٠ هەزار دینار دەبێت".  رۆژی ٢٠ی ئەم مانگە حکومەتی عێراق نرخی وەرگرتنی گەنمی ئەمساڵی دیاری کرد و نرخەکانیش بەپێی نمرەی گەنمەکە بەمجۆرەن بەپێی تۆن:  ١ - گەنمی نمرە یەک بە (٦٤٠) هەزار دینار  ٢ - گەنمی نمرە دوو بە (٥٣٠) هەزار دینار   ٣ - گەنمی نمرە سێ بە (٤٧٠) هەزار دینار  بەڕێوەبەری گشتیی بازرگانیی هەرێمی کوردستان دەڵێت هەرچەندە تاوەکو ئێستا وەزارەتی کشتوکاڵی عێراق بڕی وەرگیراوی گەنمی هەرێمی کوردستانی دیاری نەکردووە، بەڵام داوایان کردووە ٦٤٠ هەزار تۆن گەنمیان لێ وەربگرێت.  بەپێی ئامارەکانی وەزارەتی کشتوکاڵ، ساڵانە لە کوردستان زیاتر لە ٥٠ هەزار جووتیار نزیکەی چوار ملیۆن دۆنم زەوی بە گەنم دەچێنن، پێشبینی دەکرێت بەرهەمی ئەمساڵی گەنمی هەرێمی کوردستان بگاتە نزیکەی یەک ملیۆن تۆن.