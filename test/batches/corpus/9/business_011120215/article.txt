لوقمان عومەر، بەڕێوبەری گشتیی تۆمارکردنی خانووبەرە لە هەرێمی کوردستان،  بە ماڵپەری فەرمی وەزارەتی دادی حکومەتی هەرێمی کوردستانی راگەیاند "ماوەیەک بەرلە ئێستا موژدەی گۆڕینی ٣٠٣٥ کارتی زەویی بۆ سەنەد، کە قەرەبووی گوندی کۆریی و بەشێکی جووتیارانی گەڕەکی بەختەوەر - لەکەرتی گەزنەمان راگەیاند، ئێستاش موژدەی گۆڕینی ٧٣٠٠ کارتی زەوی کە لە هەردوو بەڕێوبەرایەتیی تۆمارکردنی خانووبەرەی یەک و دوو هەولێر، مامەڵەکانیان ئەنجامدراوە و کارتەکانیان گۆڕاوە و کراوەتە سەنەد".  لوقمان عومەر دەشڵێت لە ماوەیەکی کورتدا بەڕێوبەرایەتیی تۆمارکردنی خانووبەرەی یەکی هەولێر توانیویانە ٣٧٠٣ کارت بگۆڕن بۆ سەنەد لە کەرتی ١٩ - حەزە، هەروەها بەڕێوەبەرایەتی تۆمارکردنی خانووبەرەی دووی هەولێریش توانیویانە ٣٥٩٣ کارت  کەرتی ١٥ - گردەڕەشە ئەسعەد، تۆماربکەن و بیانکەنە سەنەد، ئەم وێنەی تۆمارانە دەنێردرێن بۆ سەرۆکایەتی شارەوانی هەولێر، هەر بۆیە ئەو هاونیشتیمانییانەی کە لەو دوو کەرتەدا کارتیان هەیە دەتوانن سەردانی سەرۆکایەتی شارەوانی هەولێر و بکەن مامەڵەی تۆمارکردنی کارتی زەوییەکانیان بەناوی خۆیانەوە دەست پێبکەن".  بەڕێوبەری گشتیی تۆمارکردنی خانووبەرە لە هەرێمی کوردستان، گوتی ئەو کارانەیان دەچێتە چوارچێوەی یەکێک لە تەوەرە سەرەکییەکانی کارنامەی کابینەی نۆیەمی حکومەتی هەرێمی کوردستان و هەروەها جێبەجێکردنی بڕیاری سەرۆکی حکومەتی هەرێمی کوردستانە بۆ نەهێشتنی کێشەی تایبەت بە زەوییە کارتەکان.