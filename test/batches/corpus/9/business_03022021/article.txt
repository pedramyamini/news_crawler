د. ئەحمەد سەفار، بڕیاردەری لیژنەی دارایی لە پەرلەمانی عێراق بە (تۆڕی میدیایی رووداو)ی راگەیاند، رۆژی سێشەممە لیژنەی دارایی پەرلەمانی عێراق پێکەوە میوانداریی هەریەک لە خالید چاوشلی، سەرۆکی دیوانی چاودێریی دارایی هەرێمی کوردستان  و رافل یاسین، سەرۆکی دیوانی چاودێریی عێراقی کرد، هەردوولا روونکردنەوەی پێویستیان دایە لیژنەی دارایی.  بڕیاردەری لیژنەی دارایی لە پەرلەمانی عێراق ئاماژەی بەوەکرد، لە کۆبوونەوەکەدا جەخت لە هاوئاهەنگی و هاوکارییکردنی نێوان هەردوو دیوانی چاودێری دارایی کرایەوە، بەتایبەتی لە بڕگەی یەکەم لە ماددەی ١١ی پرۆژە یاسای بودجەی ٢٠٢١ جەخت لەوەدەکاتەوە، دەبێ شایستەکانی نێوان حکومەتی فیدراڵ و هەرێمی کوردستان لە ٢٠٠٤ تاوەکو ٢٠٢٠ بە هەماهەنگی لە نێوان دیوانی چاودێری دارایی فیدراڵ و دیوانی چاودێری دارایی هەرێمی کوردستان یەکلاییبکرێنەوە، ئەوەش بە هەژمارکردنی شایستەکانی هەرێمی کوردستان لە ساڵانی پێشوودا لە خەرجی راستەقینە، لە رۆشنایی حیساباتی خیتامی ئەو ساڵانە کە لە لایەن دیوانی چاودێری دارایی فیدراڵەوە پەسەندکراون، پاش لادانی خەرجی سەروەری و خەرجی حاکیمە لە بودجە فیدراڵییەکانی سالانی ٢٠١٤ تاوەکو ٢٠١٩.   گفتۆگۆکانی لێژنەی دارایی لەسەر پرۆژەیاسای بودجەی ٢٠٢١ لەگەڵ وەزارەت و دەستە و فەرمانگەکان کۆتایی هاتووە. بە گوتەی د. جەمال کۆچەر، ئەندامی لێژنەی دارایی دەڵێت تەنیا پشکی هەرێمی کوردستان ماوە گفتوگۆی لەسەر بکرێت.