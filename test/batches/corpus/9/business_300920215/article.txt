فەرهاد جەنگیز، خاوەنی کۆمپانیای گواستنەوەی کەلوپەل دەڵێت، "هەفتەیەک پێش ئێستا رۆژانە ٥ بۆ ١٠ بارهەڵگر بارمان هەبوو، ئێستا رۆژانە ٢ بۆ سێ بارهەڵگر لە تورکیاوە دێنینە هەرێمی کوردستان، بار لە تورکیاوە بۆ هەرێمی کوردستان زۆر کەم بووەتەوە".  ئامارەکانی وەزارەتی بازرگانیی تورکیا ئەوە نیشان دەدەن، ساڵی رابردوو یەک ملیۆن و ٩٠ هەزار بارهەڵگر کەلوپەلی تورکییان بۆ عێراق و هەرێمی کوردستان گواستووەتەوە، بەڵام ئەمساڵ کەمبووەتەوە، ئەمەش کاریگەریی نەرێنیی لەسەر بازرگانان و شۆفێران هەبووە.  شۆفێرێک بەناوی محەممەد ئیحسان ئاماژە بەوە دەکات، پێشتر مانگانە چوار باریان هەبووە و ئێستا کەمبووەتەوە بۆ مانگانە دوو بار و خەرجییەکانیان دەرناکات.  بەپێی ژووری بازرگانیی دهۆک، زیاتر لە هەزار و ٤٠٠ کۆمپانیای تورکی لە کوردستان کار دەکەن، ٧٠ % یان کەلوپەل بۆ بازاڕەکانی عێراق دەگوازنەوە.  رەشید دەروێش بەتال، نوێنەری ژووری بازرگانی لە زاخۆ رایگەیاند، پێداویستییە خۆراکییەکان بە پلەی یەکەم دەهێندرێن، بە پلەی دووەم کەلوپەلی ناوماڵ و دوای ئەوەش پێداویستییەکان لە پترۆکیمیایی و کشتوکاڵی.  دەروازەی نێودەوڵەتیی ئیبراهیم خەلیل تاکە دەروازەی وشکانیی هەرێمی کوردستان و عێراقە لەگەڵ تورکیا، لە توانایدایە کە لە ٢٤ کاژێردا پێنج هەزار بارهەڵگری کەلوپەل و پێداویستی لێیەوە دەرباز ببێت.