ئەم هۆکارانە بەسن بۆ ئەوەی نرخی نەوتی برێنت بەرزبکەنەوە بۆ بەرزترین ئاستی خۆی لە دوو ساڵی رابردوودا. نرخی نەوتی برێنت ئێستا لە سەرووی ٧٠ دۆلارەوە مامەڵەی پێوەدەکرێت، ئەمە ئاستێکە کە بازاڕی نەوت لە دوای سەرهەڵدانی قەیرانی پەتای کۆرۆنا بەخۆیەوە نەیبینیوە.  لە راگەیێندراوی دوای کۆبوونەوەی رۆژی سێشەممەی وەزیرانی وزە و نەوتی سەر بە هاوپەیمانی ئۆپێک پلەس بەڕوونی ئاماژە بە بەرزبوونەوەی خواست بۆ نەوت کرا.   عەبدولعەزیز بن سەلمان، وەزیری وزەی سعودیە رایگەیاند، "بۆ ئەوەی خەیاڵی بازاڕ ئاسوودە بکەین، بڕیارمان داوە مانگی حەوت کۆبوونەوەی مانگانەمان بکەین. لەو کۆبوونەوانەدا بە وردی چاودێریی دۆخی بازاڕ دەکەین و بە وریاییەوە کاردەکەین بۆ ئەوەی لە بازاڕدا کەمیی بەرهەم دروستنەبێت".  ٢٣ وڵاتانی بەرهەمهێنەری نەوت لە مانگی ٤ ـی ساڵی رابردوو رێککەوتبوون کە لە مانگەکانی ٥ و ٦ و ٧ی ئەمساڵدا ٢ ملیۆن بەرمیل نەوتی زیاتر بخەنە بازاڕەوە. هەر لەو چوارچێوەیەدا بڕیارە لە مانگی ٦ رۆژانە ٧٠٠ هەزار بەرمیل و لە مانگی حەوتیشدا رۆژانە ٨٤٠ هەزار بەرمیل نەوت زیادبکەن.  بەرزبوونەوەی نرخی نەوت لەم هەفتەیەدا هاوکات بوو لەگەڵ وەستانی دانوستاندنەکانی نێوان ئێران و وڵاتانی رۆژئاوایی لەسەر رێککەوتنی ئەتۆمیی ئێران کە ئەگەری گەڕانەوەی ئێرانی بۆ بازاڕی نەوت کەمکردەوە.