فریا کالێ، سەرۆکی رێکخراوی روونبیین بۆ شەفافییەت لە پرۆسەکانی نەوت بە تۆڕی میدیایی رووداوی گوت "ئەو زانیاری و داتایانەی ئێمە دەستمان دەکەوێت لە سەرچاوەی باوەڕپێکراوی نێودەوڵەتییەوەیە و هەموو ژمارەکان دروست و بێ کێشەن و ئێمە مانگانە ئەم راپۆرتانە بڵاودەکەینەوە".  گوتیشی "بە بەراورد بە مانگی ئاداری ٢٠٢١،  مانگی نیسان حکومەتی هەرێمی کوردستان نزیک بە ٢٠٠ هەزار بەرمیل نەوتی زیاتری فرۆشتووە".   رێکخراوی روونبیین بۆ شەفافییەت لە پرۆسەکانی نەوت، راپۆرتی مانگی نیسانی ٢٠٢١ ـی تایبەت بە نەوتی هەرێمی کوردستان بڵاوکردووەتەوە، تێیدا هاتووە "مانگی رابردوو نەوتی هەرێمی کوردستان لەلایەن ٢٠ کەشتی قەبارە جیاوە بارکراون و ١٠ کۆمپانیا کڕیاری نەوتی هەرێمی کوردستان بوون، کە بۆ ٧ وڵات رۆشتووە، جگە لە مالیزیا سەرجەمی وڵاتەکان ئەوروپی بوون. "  بەپێی زانیارییەکانی رێکخراوی روونبین، لە مانگی نیساندا ئیتاڵیا زۆرترینی نەوتی هەرێمی کوردستان بۆ رۆشتووە، کە بڕەکەی ٤ ملیۆن و ٧٠٧ هەزار و ٣٠٨ بەرمیل بووە و رێژەی ٤٠ % ـی کۆی نەوتی عەمبارکراو پێکدەهێنێت. پاشان یۆنان لە ریزبەندیی دووەم دێت و بڕی ٣ ملیۆن و ٣٧٦ هەزار و ٩١٥ بەرمیلی بۆ چووە، کە ٢٩ % ـی نەوتی عەمبارکراوی هەرێمی کوردستانە. لە ریزبەندی سێهەمیشدا کرواتیا دێت کە ٩٩٩ هەزار و ٩٩٨ بەرمیل نەوتی هەرێمی کوردستانی بۆ چووە لە رێژەی ٩ % ـی نەوتەکە دەکات. دواتر ئیسرائیل دێت کە ٨٠٠ هەزار و یەک بەرمیلی بۆچووە و رێژەی ٧ % پێکدەهێنێت، دوای ئەویش ئیسپانیا، رۆمانیا و مالیزیا دێن.  گولیزار رەشید حاجی، جێگری سەرۆکی لیژنەی وزە و سامانە سرووشتییەکان و پیشەسازی و بازرگانی، لە لێدوانێکدا بە  تۆڕی میدیایی رووداوی راگەیاند، راپۆرتەکەی ئەو رێکخراوەیان بەردەست نەکەوتووە و ئەوان پشت بە راپۆرتەکانی کۆمپانیای دیلۆیت دەبەستن بۆ ژمارەکانی کەرتی نەوت و وردەکارییەکانی.   بە گوتەی گولیزار، "هەر رێکخراوێک راپۆتی خۆیمان لەمبارەیەوە بداتێ و داوامان لێبکات، ئێمە بەدوایدا دەچین و لە راستی و دروستی ژمارەکان دەکۆڵینەوە. "