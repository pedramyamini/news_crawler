سەرەتای تشرینی دووەمی ٢٠١٨ بوو کاتێ نرخی نەوت خۆی لە ٨٢ دۆلار بۆ هەر بەرمیلێک دا، دواتر گەڕایەوە بۆ خوار ٨٠ دۆلار، تەنانەت لە کانوونی یەکەمی هەمان ساڵ بۆ ٦٠ دۆلار دابەزی. ئەوەی پێدەچێت و پێشبینی دەکرێت، ئەمساڵ سیناریۆیەکی پێچەوانە روودەدات واتە لە ٦٠ و ٧٠ دۆلار بۆ ئاستی ٨٠ دۆلاری هەڵدەکشێت.   یەکێک لە هۆکارەکانی گەشبینی شارەزایان بە بەرزبوونەوەی زیاتری نرخی نەوت ئەو قەیرانەی گازیە کە رووبەڕووی ئەوروپا بووەتەوە و پێشبینی دەکرێت ببێتە قەیرانێکی جیهانی، ئەوەش وایکردووە کە نەوت وەک جێگرەوەیەک خواستی لەسەر زیادبێت.   رووسێل هاردی، بەڕێوەبەری جێبەجێکاری گرووپی کۆمپانیاکانی ڤیتۆڵ دەڵێت، کۆتایی ئەمساڵ نرخی نەوت بۆ ٨٠ دۆلار بەرزدەبێتەوە، دەشڵێت، لە کۆتایی چارەکی ئەمساڵ نیو ملیۆن بەرمیل خواست لەسەر نەوتی رۆژانە زیاددەکات.   رووسێل هاردی لە هەڤپەیڤینێکی لەگەڵ پێگەی بلوومبێرگ لەبارەی ئەوەی کە ئایا بە گۆڕینی سەرچاوەی وزە، نرخی نەوت بە ئاراستەی بەرزبوونەوە تووشی سەرسووڕمانمان دەکات؟ بەڕێوەبەری جێبەجێکاری ڤیتۆڵ گرووپ لە وەڵامدا دەڵێت، "بەڵێ، پێدەچێت بەهۆی بەرزبوونەوەی نرخی گاز، رۆژانە خواست بۆ نەوت ٥٠٠ هەزار بەرمیل زیادبکات، ئەوەش لەم وەرزەی زستان روودەدات".   رێکخراوی وڵاتانی هەناردەکاری نەوت (ئۆپێک)یش هەمان پێشبینی بۆ بازاڕی وزە هەیە و دەڵێت، قەیرانی گاز و بەرزبوونەوەی نرخەکەی وڵاتان بەرەو رووکردنە نەوت هاندەدات کە ئەمەش راستەوخۆ کاریگەری لەسەر نرخی نەوت دەبێت.   بە دیدگەی هاردی، نیگەرانییەکانی خەڵک لەبارەی بازاڕی گازە کە بەرهەمهێنانی کەمبووەتەوە، لە وەرزی سەرما و سۆڵەشدا دیارە کە خواست بۆ گاز زیاددەکات. لە ئەوروپا گازی کۆگاکراو هەیە، بەڵام هەرچەند بڕێکی زۆر بێت، لە چەند هەفتەیەک بڕ ناکات و کۆتایی دێت، بەهۆی کەشوهەواش وزەی خۆر و وزەی با کەمدەبنەوە بۆیە تاکە رێگە رووکردنە وزە نەریتییەکانی دیکەی وەک نەوت و خەڵووزە.   ئۆلێ هانسێن، سەرۆکی بەشی کاڵا ستراتیژییەکانی بانکی ساخۆ لە گوتاری هەفتانەی خۆی لەبارەی بازاڕی وزە رایگەیاند، "زیادبوونی خواست لەسەر سووتەمەنی لە نیوەگۆی بەشی باکووری زەوی لە وەرزی زستان و بەرزیی نرخی گاز جارێکی دیکە خواست بۆ نەوت دەگەڕێنێتەوە".   لەبارەی ئاستی بەرهەمی نەوت، هانسێن ئاماژە بۆ ئەوە دەکات؛ لە چەند مانگی رابردوو ئەوە پێشاندرا کە هەندێ ئەندامی ئۆپێک لەوانە نێجیریا، ئەنگۆلا و کازاخستان هەوڵیاندا لەو بڕە نەوتەی لەنێو ئۆپێک پڵەس بۆیان دیاریکرا زیادی بکەن، دوای هەوڵ و تەقەلا نەیانتوانی ئاستی بەرهەمهێنانی نەوت زیادبکەن، ئەوەش بەو واتایەی خواست بۆ نەوت زیادیکردووە و نرخی نەوتیش لەگەڵ خۆی بەرزدەکاتەوە.   بە بۆچوونی سەرۆکی بەشی کاڵا ستراتیژییەکانی بانکی ساخۆ، لە روانگەیەکی تەکنیکییەوە، ئاراستەی نرخی نەوتی برێنت لە مانگی تەممووز ٧٧.٨٤ دۆلارە، بەڵام لە ئاستی مانگانەدا هاوشێوەی ساڵی ٢٠٠٨ ـە کە ماوەیەک نرخی نەوت بەخێرایی بەرزبووەوە بۆیە پێشبینی دەکرێت لەم چەند مانگەی داهاتوودا نرخی نەوت زیاتر بەرزبێتەوە.   بانکی گۆڵدمان ساکس پێشبینییەکی گەورەتر لە هاردی و هانسێنی هەیە. دوێنێ، ٢٤ی ئەیلوول، ئەو بانکە رایگەیاند، ئەگەر ئەم زستانە سارد بێت خواستی رۆژانە بە بڕی ٩٠٠ هەزار بەرمیل نەوت زیاددەکات، ئەوەش نرخی نەوتی برێنت دەباتە ٩٠ دۆلار.   هەموو پێشبینیانە بۆ ساڵی ٢٠٢١ ن. بەگوێرەی کۆمپانیای ڤیتۆڵ، لە ساڵی داهاتوو نرخی نەوت زیاتر بەرزدەبێتەوە. سەعد رەحیم، بەرپرسی ئابووریناسانی گرووپی کۆمپانیاکانی ڤیتۆڵ لە لووتکەی ئارگوس ئاسیا پێسیفیک رایگەیاند، "لە کۆتایی ساڵی ٢٠٢٢، نرخی نەوتی برێنت دەگاتە ١٠٠ دۆلار بۆ هەر بەرمیلێک ئەوەش بە سوودوەرگرتن لە بەردەوامیی گەڕانەوەی خواست بۆ نەوت".   بە گوێرەی ئەو ئابووریناسە، لە ئاستی جیهانیدا خواست بۆ نەوت گەڕاوەتەوە پێش سەردەمی بڵاوبوونەوەی کۆرۆنا و کەمبوونەوەی تووشبوون بە ڤایرۆسە گۆڕاوەکانیش بازاڕی نەوت بە ئاراستەیەکی تەندروستتر دەبات.      ئەوە روونە بازاڕی نەوت پەیوەستە بە خواست و خستنەڕووەوە. نەوتی کۆگاکراوی ئەمریکا کاتێ ٢٣ی ئەم مانگە بۆ نزمترین ئاستی خۆی لەوەتەی تشرینی یەکەمی ٢٠١٨ دابەزی واتای ئەوە بوو ئەمریکا لەماوەی زریانی ئایدا کە نەوتی کەنداوی مەکسیکی راگرت برێکی زۆر نەوتی بەکارهێناوە. سەرەڕای ئەمەش بازاڕەکان زیاتر لە سیاسەتی بانکی ناوەندیی ئەمریکا تێگەیشتن.