ئیحسان عەبدولجەبار، وەزیری نەوتی عێراق لە کاتی بەشداریکردنی لە وۆرکشۆپێکی ئاژانسی نێودەوڵەتیی وزە، تیشکی خستە سەر پلانەکانی حکومەت و وەزارەتی نەوت لە وەبەرهێنان لە وزەی پاک.   وەزیری نەوتی عێراق ئاماژەی بەوەدا، هەنگاوی رژدییان ناوە بەرەو کەمکردنەوەی فڕێدانی گازی دووانەئۆکسیدی کاربۆن و جێگرەوەی بەرهەمهێنانی کارەبا لە وزە نەریتییەکانەوە، لەوانە جێبەجێکردنی پڕۆژەکانی جیاکردنەوەی گازی هاوەڵی نەوت بۆ بەرهەمهێنانی کارەبا کە ئەمەش دەبێتەهۆی زیادبوونی بڕی بەرهەمهێنانی کارەبا و کەمتر دەرهاوێشتنی گازە زیانبەخشەکان بۆ نێو کەشی زەوی.   بەگوێرەی گوتەکانی وەزیری نەوت، عێراق ستراتیژییەتێکی روونی لەبارەی وەبەرهێنان لە وزەی پاک داناوە، ئەوەش بە گرێبەستکردن لەگەڵ کۆمپانیا نێودەوڵەتییەکانی ئەو بوارە لە شارەکانی بەسرە، میسان و زیقار، دامەزراندنی کۆمپانیای گازی بەسرە لە هەمان چوارچێوە دایە، هاوکات رێککەوتنی حکومەتیش لەگەڵ کۆمپانیای تۆتاڵ کە زنجیرەیەک پڕۆژەی وەبەرهێنانە لە گازی هاوەڵی نەوت دەرخەری تامەزرۆیی حکومەتی عێراقە بۆ بەدەستهێنانی وزەی پاک.   جگە لەم پرۆژانە، وەزارەتی نەوتی عێراق چەند پرۆژەیەکی لەژێر جێبەجێکردندان بۆ بەرهەمهێنانی رۆژانە دوو ملیار و ٦٠٠ ملیۆن پێ سێجا لە گازی هاوەڵ لە کێڵگەکانی باشووری وڵات.  وەزیری نەوتی عێراق باسی لەوە کرد، یەکێکی دیکە لە پلانی حکومەت زیادکردنی ١٢ کیلۆوات کارەبایە بۆ سیستەمی کارەبای نیشتمانییە لە رێگەی وزەی جێگرەوە ئەوەش بە گرێبەستکردن لەگەڵ کۆمپانیا نێودەوڵەتییەکان بۆ بەکارهێنانی گاز وەک جێگرەوەیەکی سووتەمەنی قورس.