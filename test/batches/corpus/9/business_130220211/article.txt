بیتکۆین دراوێکی ئەلیکترۆنییە کە لە ساڵی ٢٠٠٨ دا لەلایەن کەسێک یان گرووپێکی نادیارەوە درستکرا بە ناوی ساتۆشی ناکامۆتۆ، تاوەکو ئێستا هیچ زانیارییەک لەسەر کەسەکە و شوێنی نیشتەجێبوونی بەردەست نییە.  دۆرسی کە هاوکات خاوەن کۆمپانیای سکوێری تایبەت بە پارەدانی ئەلیکترۆنییە رایگەیاند، "من و جەی بڕی ٥٠٠ دانە بیتکۆین بەناوی بی ترەست پێشکەش دەکەین، ئامانج لێی پەرەپێدانی ئەو دراوەیە، ئێمە دەستپێکی کارەکەمان بە فۆکەسکردن لەسەر ئەفریقیا و هیندستان دەبێت".  بەهای ئەو ٥٠٠ دانە بیتکۆینەی کە دۆرسی لە رۆژی ١٢ی ئەم مانگە رایگەیاند، نزیکەی ٢٤ ملیۆن دۆلاری ئەمریکی بوو کە بەهای یەک بیتکۆین بە زیاتر لە ٤٥ هەزار دۆلاری ئەمریکییە.  راگەیێندراوەکەی دۆرسی لە دوای رۆژێک دێت لە راگەیێندراوی حکومەتی کەنەدا کە تێیدا دامەزراندنی یەکەمین سندووق لە جیهان تایبەت بە دراوی بیتکۆین لە بۆرسەکانی ئەو وڵاتەی ئاشکرا کرد، ئەوەش دەستی وەبەرهێنەران لەسەر ئەو دراوە ئەلیکترۆنییە گریمانەییە واڵاتر دەکات.  مامەڵەی دراوە دیجیتاڵییەکان لە هەرێمی کوردستان  هەرچەندە لەسەر ئاستی جیهان بەگومانەوە تەماشای دراوی بیتکۆین دەکرێت، بەڵام تا دێت ئەو دراوە رەواج پەیدا دەکات و لەماوەی یەک ساڵی رابردوودا خواست لەسەری زیاتر بووە.  کۆمپانیای تێسلای ئەمریکی تایبەت بە بەرهەمهێنانی ئۆتۆمبێلی وزەپاک و پێشکەشکردنی خزمەتگوزارییە ئەلیکترۆنییەکان، رایگەیاند بە بڕی ملیارێک و ٥٠٠ ملیۆن دۆلاری ئەمریکی وەبەرهێنان لە بیتکۆین دەکات تاوەکو کڕیارانی ئۆتۆمبیلەکانی بتوانن لەڕێگەی ئەو دراوەوە پارە بدەن.  هەرچەندە لە ماوەی ١٠ ساڵی رابردوودا، وڵاتە پێشکەوتووکانی جیهان هەوڵیانداوە رێگری لە بڵاوبوونەوەی دراوی بیتکۆین بکەن، بەڵام ئەو دراوە هەر بەردەوامبووە لە گەشەکردن و تادێت بەکارهێنەرانی زیاتر دەبن و بەهاکەشی بەرزتر دەبێتەوە.  یەکێك لە هۆکارە سەرەکییەکانی دژایەتیکردنی ئەو دراوە، ئەوەیە کە بیتکۆین لەژێر کۆنترۆڵی بانکە ناوەندییەکانی وڵاتان نییە کە دواجار هەموویان بە یەک سیستەمی جیهانی و لەژێر چاودێری بانکی جیهانی بەستراونەتەوە، بەکارهێنانی بیتکۆین کە لەڕێگەی ئینتەرنێتەوە ئەنجامدەدرێت، دەستی ئەو بانکانە لە کۆنترۆڵکردنی خستنەڕوو و دیاریکردنی بەهاکەی کورت دەکات.