هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.    بڕیاربوو حکومەتی هەرێمی کوردستان لە ٢٥ ـی مانگ و مانگانە مووچە دابەش بکات، ئەو لیستە بۆ چەند مانگێک بەوشێوەیە بەردەوام بوو، بەڵام بۆ مانگی ئایار دابەشکردنی مووچە دواکەوت.     لە رۆژی دووشەممە ٢٠٢١/٥/٣١، مووچەی وەزارەتی ناوخۆ و بەڕێوەبەرایەتیی گشتیی ره‌گه‌زنامه دابەشکران.    ئەمڕۆ سێشەممەش ٢٠٢١/٦/١، مووچەی هێزەکانی زێرەڤانی، پۆلیسی به‌رگری و فریاكه‌وتن و لیواكانی نه‌وت و گاز دابەشدەکرێت.    ئێستا شاندێکی هەرێمی کوردستان بە سەرۆکایەتیی قوباد تاڵەبانی لە بەغدایە، دوێنێ دووشەممە، وەزیرانی دارایی هەرێمی کوردستان و عێراق لەبارەی بودجە و پشکی هەرێمی کوردستان کۆبوونەوە، بەپێی راگەیێندراوی کۆبوونەوەکە، هەردوولایان ئامادەییان دەربڕیوە بۆ جێبەجێکردنی یاسای بودجە.     بەپێی ماددەی ١١ ـی یاسای بودجەی ئەمساڵ، دەبێ هەرێمی کوردستان بەلانیکەم رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، دەبێ حکومەتی هەرێمی کوردستان لانیکەم رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێ هەرێمی کوردستان ٥٠ % ـی داهاتی نانەوتی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت.