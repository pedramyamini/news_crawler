دەیڤ کالهوون، بەڕێوەبەری جێبەجێکاری کۆمپانیای بۆینگی ئەمریکا رایگەیاند "لەکاتێکدا ڤایرۆسی کۆرۆنا هێشتا لە ئاستی جیهاندا ئاڵنگارییەکی گەورەیە، پێمانوایە لە ساڵی ٢٠٢١ کە تێیدا بەشێوەیەکی بەربڵاو دەست بە دابەشکردنی ڤاکسینی دژە کۆرۆنا کراوە دەبێتەهۆی چالاکردنەوەی کەرتی هاتووچۆ و پیشەسازیی فڕۆکە. "  بەهۆی کەمبوونەوەی گەشتە ئاسمانییەکان لە ساڵی رابردووە خواست لەسەر کڕینی فڕۆکە کەمبووەتەوە و کۆمپانیاکانی بەرهەمهێنانی فڕۆکەش فڕۆکەی کەمتریان بەرهەمهێناوە. بەراورد بە چارەکی یەکەمی ساڵی رابردوو کۆمپانیای بۆینگ ١٠ % کەمتر فڕۆکەی رادەستی کڕیاران کردووە و کۆی داهاتەکەشی ١٥.٢ ملیار دۆلار بووە.  بەهۆی چەند رووداوێکەوە کە تووشی فڕۆکەکانی بۆینگ هاتن لە هێڵە ئاسمانییە جیاجیاکانەوە، کۆمپانیای بۆینگ لە مانگی ئادارای ساڵی ٢٠١٩ رووبەڕووی قەیران هات و دەیان وڵات فڕۆکەی بۆینگ ٧٧٧ ماکس - یان لەکارخست. لە تشرینی دووەمی ساڵی رابردووش دەسەڵاتی ئیدارەی هێڵی ئاسمانی ئەمریکا جارێکی دیکە رێگەی دا بۆینگ دەست بە خزمەتگوزارییەکانی بکاتەوە، لەو کاتیشەوە کۆمپانیای بۆینگ ٨٥ فڕۆکەی ماکسی رادەستی ٢١ هێڵی ئاسمانی کردووە.   هەفتەی رابردوو هێڵی ئاسمانی ئیتیحادی ئیماراتی رایگەیاند، لەدوای ئەمساڵەوە چیدیکە فڕۆکەی بۆینگ ٧٧٧ - ٣٠٠ ER بەکارناهێنێت و پلانیشی هەیە قەبارەی کۆمپانیاکە بچووکبکاتەوە.  تۆنی دۆگلاس، بەڕێوەبەری جێبەجێکاری کۆمپانیای هێڵی ئاسمانی ئیتیحاد لە فیستیڤاڵی هێڵی ئاسمانی جیهانی کە بەشێوەی ئۆنلاین بەشداریکرد رایگەیاند "دەبینن کە ئێمە فۆکسمان لەسەر فڕۆکەی پێشکەوتووی بۆینگ ٧٨٧ دریملایەنەر و A ٣٥٠ - ١٠٠٠ی ئێربەسە".   دۆگلاس رایگەیاند، هێشتا زووە قسە لەسەر فڕۆکەی بۆینگ ٧٧٧ ئێکس بکەن کە پێشتر داواکاری کڕینیان پێشکێشکردبوو، هەروەها راشیگەیاند قەبارەی کۆمپانیاکە بچووکدەکەنەوە بۆئەوەی خەرجییەکانیان کەمبێتەوە.  هێڵی ئاسمانی ئیتیحاد کۆمپانیایەکی سەر بە حکومەتی ئیماراتە ئامانجییەتی تاوەکو ساڵی ٢٠٢٣ قەرەبووی زیانەکانی سەردەمی بڵاوبوونەوەی کۆرۆنا بکاتەوە ئەوەش لەچوارچێوەی پلانێکی پێنج ساڵی کۆمپانیاکە.