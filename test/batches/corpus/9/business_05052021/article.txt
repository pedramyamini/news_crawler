ئەمیر ناسر، بەڕێوەبەری جێبەجێکاری کۆمپانیای ئارامکۆ لە راگەیێندراوێکدا دەڵێت، "سەرەڕای ئاماژەکانی گەڕانەوەی خواست بۆ نەوت لە ساڵی ٢٠٢١، هۆکاری زیاتر هەن بۆ ئەوەی گەشبین بین بەوەی رۆژانی باشتر لە رێگەوەن".   پێنج ناوەندی شرۆڤەکاریی بازاڕی نەوت پێشبینییان دەکرد پوختەی داهاتی کۆمپانیای ئارامکۆ لە سێ مانگی سەرەتای ئەمساڵ لە دەوروبەری ١٩ ملیار دۆلاردا بێت، بەڵام بەپێی راگەیێندراوێکی کۆمپانیای ئارامکۆ داهاتی کۆمپانیاکە لە سەرەتای ساڵی ٢٠٢١ ەوە بۆ کۆتایی مانگی ئادار ٢١.٧ ملیار دۆلارە لەکاتێکدا لە هەمان ماوەی ساڵی رابردوو داهاتی کۆمپانیاکە ١٦.٧ ملیار دۆلار بوو.   رۆبین میڵز، بەڕێوەبەری جێبەجێکاری کۆمپانیای قەمەر ئینێرجی لەبارەی بەرزبوونەوەی داهاتی کۆمپانیاکان دەڵێت، "بە دڵنیاییەوە، داهاتەکان زۆر بەرزبوونەتەوە ئەوەش پێشبینیکراوە، چونکە نرخی نەوت لە ماوەی چارەکی یەکەم بەرزبووەتەوە. قەبارەی بەرهەمهێنانی نەوت و گاز لە ئاستێکی نزمدابوو، بەهۆی پابەندبوون بە رێککەوتنی ئۆپێک بۆ کەمکردنەوەی بەرهەمهێنانی نەوت. "  کۆمپانیای ئارامکۆ کە لە ساڵی رابردوو بەهای پشکەکانی بە ١.٧ تریلیۆن دۆلار خەمڵێنرا و محەممەد بن سەلمان، جێنشینی شای سعودیەش وەک بەشێک لە دیدگای ٢٠٣٠ی بۆ فرەجۆرکردنی سەرچاوەی داهاتی وڵات ١ % ی ئارامکۆی فرۆشت.   هەروەها رۆبین میڵز، بەڕێوەبەری جێبەجێکاری کۆمپانیای قەمەر ئینێرجی دەڵێت: "ئارامکۆ کار لەسەر فرۆشتنی پشکەکانی دەکات لە بواری هێڵی گواستنەوە نەوت، کە بڕێکی زۆر لە داهات بۆ کۆمپانیاکە دەستەبەردەکات کە بە بڕوای من دەکرێت وەک سەرچاوەیەکی دڵنایی داهات سەیری بکەین. ئەو سەرمایە هەمووی بەشێوەی کاش بۆ ئارامکۆ دێت، ٩٩ % ی بۆ حکومەتی سعودیە دەچێت و دەکرێت بۆ چالاکییە ئابوورییەکان سوودی لێوەربگرێت، لەوانە وەبەرهێنانی گشتی کە ئامانج لێی فرەجۆرکردنی ئابوورییە".   کۆمەڵەی ئۆپێک پڵەس کە لە وڵاتانی ئەندام لە رێکخراوی ئۆپێک و دەرەوەی رێکخراوەکە پێکدێت مانگی نیسانی ساڵی رابردوو بۆ هاوسەنگکردنی بازاڕی نەوت رێککەوتن، ئاستی بەرهەمهێنانی نەوت کەمبکەنەوە هاوکات لە دوایین کۆبوونەوەشیان لە مانگی نیسانی ئەمساڵ بڕیاریاندا لە مانگی ئایارەوە دەست بە بەرزکردنەوەی بەرهەمهێنانی نەوت بکەنەوە. کۆمپانیای ئارامکۆ کە سەرکردایەتیی وڵاتانی ئۆپێک دەکات خۆبەخشانە رۆژانە ملیۆنێک بەرمیل نەوتی لە بەرهەمی نەوتی خۆی کەمکردەوە.   ئارامکۆ کە رۆژانە ١١.٥ ملیۆن بەرمیل بەرهەمدەهێنێت پێشبینیدەکات کۆی خەرجییەکانی لەمساڵدا ٣٥ ملیار دۆلار بێت. ئێستا کۆمپانیا ئارامکۆی سعودی خاوەن گەورەترین بەهای بازاڕییە و بەهاکەی زیاتر لە دوو تریلیۆن دۆلارە.  ساڵی رابردوو حکومەتی سعودیە ٥ % ی پشکەکانی ئارامکۆی لە بازاڕی "تەدوال"ی وڵاتەکەی خستەڕوو. ئامانجی سعودیە هەمەجۆرکردنی سەرچاوەکانی داهاتی وڵاتە. مانگی رابردووش، محەممەد بن سەلمان رایگەیاند، لەگەڵ کۆمپانیایەکی گەورەی جیهانیی بواری نەوت رێکدەکەون بەشێک لە پشکەکانی پێ بفرۆشن.