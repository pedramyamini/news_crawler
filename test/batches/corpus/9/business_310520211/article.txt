د. جەمال کۆچەر، ئەندامی لیژنەی دارایی لە پەرلەمانی عێراق بە رادیۆی رووداوی راگەیاند: "لەو رۆژەوەی یاسای بودجە پەسند کراوە، دەبوو شاندێک لە هەرێمی کوردستانەوە بهاتنایەتە بەغدا، چونکە هەرێمی کوردستان پارەی لای عێراقە و مافی خۆی وەربگرێت نەک بە پێچەوانەوە. "  دوو مانگ دوای دەنگدان لەسەر پڕۆژەیاسای بودجەی ٢٠٢١ی عێراق لەلایەن پەرلەمانەوە، هێشتا هیچ بڕە پارەیەک بۆ هەولێر نەنێردراوە.   بۆ نەهێشتنی ئاستەنگەکانی بەردەم ناردنی پشکی هەرێمی کوردستان، رۆژی یەکشەممە ٣٠ - ٠٥ - ٢٠٢١ شاندی دانوستاندنکاری هەرێمی کوردستان گەیشتە بەغدا و دووشەممە لەبارەی بودجەوە دەست بە کۆبوونەوەکانی دەکاتەوە.   ئەندامەکەی لیژنەی دارایی لە پەرلەمانی عێراق گوتی: "ئەو شاندەی لە هەرێمی کوردستانەوە هاتوون دەبوو سێ لایەنیی سەرەکییان لەگەڵدا بووایە لە وەزارەتەکانی سامانە سرووشتییەکان و دارایی و دیوانی چاودێریی دارایی، چونکە پرسەکانی گاز، داهاتی ناوخۆ و دیوانی چاودێریی دارایی هەن. بۆ ئەوەی لە بارەیانەوە گفتوگۆ لەگەڵ وەزارەتە پەیوەندیدارەکاندا بکەن. "  یەکێک لە هۆکارەکانی نەناردنی پشکی هەرێمی کوردستان ئەوەیە کە پێویستە لیژنەیەکی هونەری لە هەرێمی کوردستانەوە بچێتە بەغدا بۆ ئەوەی لەسەر چۆنیەتیی جێبەجێکردنی ماددەی ١١ی یاسای بودجە رێکبکەون؛ ئەوە هەژماربکەن کە پشکی هەرێمی کوردستان لە بەغدا چەندە و پابەندبوونیشی لە داهاتی نەوتی و نانەوتی بەرامبەر بەغدا چەندە. هەروەها چۆنیەتیی رادەستکردنیشی دیاری بکەن کە ئایا بە دوو هەژماری جیا دەبێت یان بە لێبڕین دەبێت.   د. جەمال کۆچەر لەبارەی چوونی ئەو لیژنە هونەرییە لەگەڵ شاندی هەرێمی کوردستاندا گوتی: "ئێمە هێشتا نازانین کە شاندەکەی هەرێمی کوردستان ئەو لیژنە هونەرییەیان لەگەڵدایە یان نا. "  رۆژی ٩ی ئایاری ٢٠٢١ مستەفا كازمی سەرۆكوەزیرانی فیدراڵیی عێراق بە تۆڕی میدیایی رووداوی راگەیاند، ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت و گوتیشی، "رێككەوتن لەسەر پرۆژەی بودجە زۆر باش بوو، مادەی ١١ باش بوو". هەرێمی کوردستانیش ئامادەیی و پابەندبوونی خۆی راگەیاندووە.  د. جەمال کۆچەر گوتیشی: "حکومەتی کازمی ناتوانێت بەبێ هیچ دانیشتن و رێککەوتنێک لەگەڵ هەرێمی کوردستان ٢١٥ ملیار دیناری بۆ بنێرێت و، کەسی هەرێمی کوردستانیش نەهاتبێتە بەغدا و هیچی رادەست نەکردبێت. بە بۆچوونی من حکومەتی کازمی چاوەڕێ بوو شاند لە هەولێرەوە بچێتە بەغدا کە پێکەوە رێکارێک بۆ چۆنیەتیی جێبەجێکردنی رێککەوتنەکە دابنێن. "  نزیکبووەتەوە لە دوو مانگ کە پەرلەمانی عێراق بودجەی فیدراڵیی ساڵی ٢٠٢١ ـی پەسندکردووە، بەڵام حکومەتی عێراق هێشتا بەشە بودجەی هەرێمی کوردستانی لەو بودجەیە نەناردووە. پێشتریش عاسم جیهاد، گوتەبێژی وەزارەتی نەوتی عێراق بە راگەیاندنی فەرمیی عێراقی راگەیاند: "هه‌رێمی کوردستان تاوەکو ئێستا هیچ بڕە نەوتێکی رادەستمان نەکردووە. "  قەبارەی بودجەی فیدراڵیی ساڵی ٢٠٢١ی عێراق زیاتر لە ١٢٩ تریلیۆن دینارە، دکتۆر فازڵ نەبی، بریکاری پێشووتری وەزارەتی دارایی عێراق بە رووداوی راگەیاند: بەشە بودجەی هەرێمی کوردستان لە بودجەی فیدراڵی ساڵی ٢٠٢١ دا بە ١١ تریلیۆن و ٤٨٢ ملیار و ٣٩٤ ملیۆن دینار دیاریکراوە.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  بەپێی ماددەی ١١ی یاسای بودجەی ئەمساڵ، دەبێت هەرێمی کوردستان بە لایەنی کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات. هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.