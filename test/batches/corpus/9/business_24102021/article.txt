حکومەتی هەرێمی کوردستان بڕیاریداوە هەموو ٢٥ ـی مانگێک مووچە بەبێ لێبڕین دابەش بکات.     لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.    دوێنێ شەممە، جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، حکومەتی هەرێمی کوردستان بەو داهاتەی لەبەردەستیدایە مووچە دابەش دەکات. بڕیاریشە بەغدا ٢٠٠ ملیارەکە بۆ هەرێمی کوردستان بنێرێت.     بە گوتەی جووتیار عادل، رۆژی سێشەممە لە کۆبوونەوەی ئەنجوومەنی وەزیرانی عێراق، بڕیار لە ناردنی ٢٠٠ ملیارەکە دەدرێت. گوتی، "بەپێی ئەو رێککەوتنەی کە هەمانە، پێویستە پارەکە بنێردرێت. "