باهۆزی ئایدا زیانی زۆری لە کێڵگە نەوتییەکانی ئەمریکا داوە و هێشتا ٧٥ % ی سەکۆ نەوتییەکان لە کەنداوی مەکسیک ناتوانن نەوت بەرهەمبهێنن کە بووەتە هۆکاری دابەزاندنی ئاستی بەرهەمهێنانی نەوتی ئەمریکا بەبڕی ١.٤ ملیۆن بەرمیل.  بەپێی ئامارە رەسمییەکانی ئەمریکا قەبارەی نەوتی کۆگاکراو لەو وڵاتە گەیشتووەتە نزمترین ئاستی خۆی لەدوای ساڵی ٢٠١٩ وە.  ستێڤن برۆنۆک، شرۆڤەکاری کۆمپانیای راوێژکاری PVM لەو بارەیەوە رایگەیاند "کاریگەریی باهۆزی ئایدا لەسەر سەکۆ نەوتییەکان هێشتا بەجێماوەو پرۆسەی گەڕاندنەوەی ئەو سەکۆیانە بۆ دەستپێکردنەوەی بەرهەمهێنانی نەوت چەند هەفتەیەکی دیکە کاتی دەوێت. "  لەکاتی داخستنی بازاڕەکانی ئەم هەفتەیەدا نرخی نەوتی برێنت ١.٤٧ دۆلار بەرزبووەوە و هەر بەرمیلیک بە ٧٢ دۆلار و ٩٢ سەنت مامەڵەی پێوەکرا. نرخی نەوتی سووکی تەکساسی ئەمریکاش ١.٥٨ دۆلار بەرزبووەوە و بەرمیلێک بە ٦٩ دۆلار و ٧٢ سەنت مامەڵەی پێوەکرا.  نرخی نەوت و هەروەها بازاڕەکانی دیکە لەم هەفتەیەدا پاڵنەرێکی دیکەیان هەبوو. ئەوەش گفتۆگۆی تەلەفۆنیی نێوان جۆ بایدن، سەرۆکی ئەمریکا و شی جین پینگ، سەرۆکی چین بوو. شرۆڤەکاران پێیانوایە ئەنجامدانی ئەو گفتوگۆیە گەشبینییەکی دروستکردووە کە پەیوەندییە بازرگانییەکانی یەکەم و دووەم زلهێزی ئابووریی جیهان گەرموگوڕتر بێت و ئەوەش گەشەی ئابووریی و بازرگانیی جیهانی لێدەکەوێتەوە. ئەگەر ئەمە رووبدات خواست بۆ بەکارهێنانی نەوت زیاتر دەبێت.  جێفری هاڵی، شرۆڤەکار لە کۆمپانیای راوێژکاریی ئواندا لەو بارەیەوە دەڵێت " وتوێژی تەلەفۆنی بایدن و شی هەمان کاریگەریی دروستکردووە لە بازاڕی نەوت کە لە بازاڕەکانی بۆرسە دروستیکردووە. "  نرخی نەوتی برێنت لەمساڵدا بە رێژەی ٤٠ % بەرزبووەتەوەو بەرزبوونەوەکەش بە گشتیی بەهۆی بووژانەوەی ئابووریی جیهان و بەرزبوونەوەی خواست بۆ ئەو بەرهەمە ستراتیژییە دەگەڕێتەوە. لە بەرزبوونەوەی نرخی نەوتدا رۆڵی رێکخراوی ئۆپێک هەروەها زۆر بەرچاوە بەهۆی ئەوەی کە کۆنترۆڵی نرخەکانیان کردووەو بەپێی ئەو رێککەوتنەی کە لەگەڵ هاوپەیمانەکانیان لە دەرەوەی ئۆپێک هەیە، رێگە بە خستنەڕووی بەربڵاوی نەوتی خاو و دابەزینی نرخەکانی نەوت نادەن.  رۆژی پێنجشەممەی رابردوو حکومەتی چین رایگەیاندبوو کە بەشێک لە یەدەکی نەوتی ستراتیژیی خۆی لە بازاڕی ئازادا مەزاد دەکات، ئەمە بووبووە هۆکار بۆ دابەزینی نرخی نەوت لە رۆژی پێنجشەممەی رابردوودا.  ئەم هەفتەیە لەکاتی کردنەوەی بازاڕەکاندا دوو فاکتەر کاریگەریی لەسەر نرخی نەوت دروستدەکات ئەویش راپۆرتی رێکخراوی ئۆپێک و راپۆرتی ئاژانسی نێودەوڵەتی وزەیە کە بڕیارە لەم هەفتەیە بڵاوبکرێنەوە و باس لە قەبارەی خواست بۆ نەوتی خاو دەکەن لە ساڵی ٢٠٢٢ دا.