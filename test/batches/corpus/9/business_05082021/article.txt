هۆکاری بەرزبوونەوەی نرخی نەوت لە رۆژی پێنجشەممە بۆ تەشەنەسەندنی ناکۆکییەکان لە رۆژهەڵاتی ناوەڕاست دەگەڕێتەوە، ئەگەرچی بنەمای بازاڕی نەوت بەهۆی زیادبوونی کۆگای نەوتی ئەمریکا و هەروەها نیگەرانی لە پەرەسەندنی جۆری دەلتای ڤایرۆسی کۆرۆنا لاوازەو ئەوەش بووەتە هۆکار بۆ ئەوەی لە ماوەی ٣ رۆژی رابردوودا نرخی نەوت بەردەوام دابەزێت.  رۆژی پێنجشەممە ٥ - ٨ - ٢٠٢١ هەر بەرمیل نەوتی برێنت ١٤ سەنت بەرزبووەوە بە ٧٠ دۆلار و ٥٢ سەنت مامەڵەی پێوەکرا. نرخی نەوتی سووکی تەکساسی ئەمریکاش ١٨ سەنت بەرزبووەوە و بە ٦٨ دۆلار و ٣٣ سەنت مامەڵەی پێوەکرا.  بەپێی راگەیاندنی سوپای ئیسرائیل، ئەو وڵاتە هێرشی مووشەکی کردووەتە سەر ناوەندێکی بەرهەمهێنانی رۆکێت لە لوبنان. وەک وەڵامدانەوەیەک بە هێرشێک کە رۆژی چوارشەممە لە خاکی لوبنانەوە کرایە سەر ئیسرائیل.  بەپێی ئامارەکانی ئیدارەی نەوتی ئەمریکا، قەبارەی نەوتی کۆگاکراوی ئەو وڵاتە هەفتەی رابردوو ٣.٦ ملیۆن بەرمیل بەرزبووەتەوە.