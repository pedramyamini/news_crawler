بارانبارینی ساڵانە، خاکی بەپیت و کەشوهەوای گونجاو، پارێزگای سنەی کردووەتە یەکێک لەو پارێزگایانەی کە لە کەرتی کشتوکاڵی ئێران ناوبانگ و جێگە و پێگەی خۆی هەبێت و زیاتر لە ١ % ـی بەرهەمە کشتوکاڵییەکانی ئێران تەنیا لە دەشتی نێوان قوروە و دێگولان بەرهەم دەهێندرێت.  بەڵام ئەمساڵ دۆخەکە جیاواز بوو و کەمبوونەوەی باران و وشکەساڵی دۆخی کشتوکاڵی پارێزگای سنەی بردووەتە ئاستێکی مەترسیدار و زیانی گەورەی لە جووتیارن داوە. بەهۆی کەمبوونەوەی باران لە دوایین مانگی زستانەوە تاوەکو دوایین مانگی بەهار، وشکەساڵییەک دروستبووە کە دەگوترێت لە ٥٠ ساڵی رابردوو بێوێنە بووە.  ٦ هەزار و ٦٦٨ ملیار تمەن زیانەکانی وشکە ساڵییە لە کەرتی کشتوکاڵی پارێزگای سنە  بەگوتەی جێگری ئابووریی رێکخراوی جیهادی کشتوکاڵیی پارێزگای سنە، زیانەکانی کەرتی کشتوکاڵی پارێزگاکە لە ساڵی رابردوو بە ٦ هەزار و ٦٦٨ ملیار تمەن دەخەمڵێندرێت. لە هەردوو بەشی باخ و باخات و زەوییە کشتوکاڵییەکان زیانەکان زیاتر لە ٣ هەزار و ٦٢٨ ملیار تمەن بووە.  خەلیل فیعلەگەری، جێگری ئابووریی رێکخراوی جیهادی کشتوکاڵیی پارێزگای سنە باسی زیانەکانی لە بەشی بەرهەمهێنانی ئالیک کرد و بە ئیسنای راگەیاندووە: زیانەکان لەو بەشە زیاتر لە ٢ هەزار و ١٠٠ ملیار تمەنە و لەبەشی بەرهەمهێنانی هەنگوین ٩٠ ملیار تمەن و لە بەشی بەرهەمهێنانی ماسی و گیانلەبەرە ئاوییەکان، زیاتر لە ٩٠٠ ملیار تمەن بووە.  کەمبوونەوەی بەرهەمهێنانی گەنم   پارێزگای سنە یەکێکە لە گرنگترین پارێزگاکانی ئێران بۆ بەرهەمهێنانی گەنم و بەو ئاستەش زیان بە بەرهەمی گەنمی ئەمساڵی پارێزگاکە گەیشتووە. خەلیل فیعلەگەری دەڵێت زیانەکان لە بەشی دێم ٢ هەزار و ٤٠٠ ملیار تمەن و لەبەشی بەراو ٩٠ ملیار تمەن بووە کە پێشبینی دەکرێت ٥٠٠ هەزار تۆن گەنمی دێم و ٢٠ هەزار تۆن گەنمی بەراو لە کوردستان کەمببێتەوە.  بەگشتی بەرهەمی بەشی کشتوکاڵی ٦٨٢ هەزار تۆن و بەرهەمی باخەکانی پارێزگاکە ٦ هەزار تۆن کەمیکردووە. بەگوتەی فیعلەگەری، زۆرترین زیانەکان لە بەرهەمی باخەکانی پارێزگاکە، تایبەت بووە بە ترێی دێم، سماق، بادەم و دەرمانی گیایی کە  ٥٨٠٠ تۆنی تایبەتە بە ترێی دێم، ٢٧٠ تۆن بادەم، ٣٠ تۆن سماق و ١٠ تۆنیش دەرمانی گیایی.  پارێزگای سنە کە لە ئێران بە پاریزگای کوردستان دەناسێندرێت، یەکێکە لە پارێزگاکانی رۆژهەڵاتی کوردستان. ژمارەی دانیشتووانەکەی نزیکەی دوو ملیۆن کەسە. شارە گەورەکانی بریتین لە سنە (ناوەندی پارێزگا)،  سەقز، مەریوان، بانە، قوروە، دیواندەرە، بیجاڕ و کامیاران. دانیشتووانەکەی بە چەندین شێوەزاری کوردی قسە دەکەن وەک سۆرانی، ئەردەڵانی، هەورامی و کەلوڕی.