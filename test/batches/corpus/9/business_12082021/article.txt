زەکیە سەید ساڵح، بریکاری وەزارەتی کار و کاروباری کۆمەڵایەتی بە رادیۆی رووداوی راگەیاند: "خەڵکی ئێمە لە بەرهەمهێنەوە بوونەتە بەرخۆر، هەمووی پشتی بە مووچە بەستووە. ئێمە وەکو وەزارەت بەڕێوەبەرایەتیی تایبەت بە رەخساندنی هەلی کارمان هەیە، وەک بەڕێوەبەرایەتییەکانی راهێنانی پیشەیی و راهێنانی کار. ئەو بەڕێوەبەرایەتییانە لێکۆڵینەوە لە بازاڕی کار دەکەن. ئەو کەسانەی کاریان نییە و دەیانەوێت کارێک پەیدا بکەن با سەردانی بەڕێوەبەرایەتییەکانمان بکەن و ناویان تۆمار بکەن بۆ ئەوەی راهێنانیان پێبکەین و دواتر کاریان بۆ پەیدا بکەین. "  لە ساڵی ٢٠١٤ ـەوە بەهۆی شەڕی داعش و قەیرانی داراییەوە حکومەتی هەرێمی کوردستان فەرمانبەری دانەمەزراندووە کە ئەوانەیش بوونەتە هۆی ئەوەی بێکاری لەناو گەنجان و هاونیشتمانییاندا دروست ببێت. ئێستایش بەهۆی ڤایرۆسی کۆرۆناوە قەیرانی تەندروستیشی هاتووەتە سەر. پلانی حکومەتیش ئەوەیە پەرە بە کەرتی تایبەت بدات بۆ ئەوەی هەلی کار لە دەرەوەی کەرتی گشتیدا دروست ببێت.  بریکاری وەزارەتی کار و کاروباری کۆمەڵایەتی گوتی: "کابینەی نۆیەمی حکومەت هەوڵی داوە زەمینەسازی بۆ هەندێک کەرت بکات تا رۆڵی خۆیان بە باشی بگێڕن و بتوانن هەلی کار بۆ گەنجان بڕەخسێنن. حکومەت لە بواری جیاجیادا هاریکاریی کەرتی تایبەت دەکات، وەک پیشەسازی، کشتوکاڵ و گەشتوگوزار. "  بازاڕی هەرێمی کوردستان دەرفەتی کاری بۆ ژمارەیەکی زۆری گەنجی پارچەکانی دیکەی کوردستان، پارێزگاکانی عێراق و هاووڵاتییانی سووریا، ئێران و تورکایش رەخساندووە.  هەندێک جار گەنجانی باشووری کوردستان گلەیی ئەوە دەکەن کە دەرفەتی کار کەمە بەهۆی ئەوەی کەسانی دەرەوەی باشووری کوردستان لە بازاڕدا کاردەکەن.  زەکیە سەید ساڵح گوتی: "هەندێک دەرفەتی کار لە بازاڕی هەرێمی کوردستاندا هەن کە کەسانی ئێمە پسپۆڕی و شارەزاییان تێیاندا نییە. بەردەوام لەگەڵ ئەو رێکخراوە نێودەوڵەتییانەی دێنە هەرێمی کوردستان لە پەیوەندیداین کە راهێنانی پیشەیی بە راهێنەرەکانمان بکەن. ئەوەیش بۆ ئەوەی راهێنەرەکانمان دوایی راهێنان بە گەنجەکانمان بکەن تا بتوانن لە بازاڕی کاردا کار پەیدا بکەن. "  دوایین ئامار لەبارەی بێکارییەوە لە هەرێمی کوردستان لە ساڵی ٢٠١٨ دا بووە کە تێیدا رێژەی بێکاری ٩ % بووە، لەو کاتەوە دەستەی ئامار هیچ داتایەکی دیکەی لەسەر بێکاری رانەگەیاندووە.  لە هەرێمی کوردستان رێژەی بێکاری لەنێو رەگەزی نێردا ٨ % ـە، بەڵام لەنێو رەگەزی مێدا ٢٠ % ـە، واتە بێکاری لەنێو رەگەزی مێدا دووهێندە و نیو زیاترە بەراورد بە رەگەزی نێر.  بە گوێرەی پارێزگاکان، رێژەی بێکاری لە هەولێر و سلێمانی وەکو یەکن کە ٩ % یە، بەڵام دهۆک زۆرترین رێژەی بێکاریی تێدایە کە نزیکەی ١٤ % یە.