بەپێی نووسراوێکی ئەمیندارێتی گشتیی ئەنجوومەنی وەزیرانی عێراق، کە بە ژمارە ٣٢٣٧٦ لە رۆژی یەکشەممە ٧ - ١١ - ٢٠٢١ دەرچووە و بۆ سەرجەم وەزارەتەکان، ئەنجوومەنی دادوەری، دادگەی باڵای فیدڕاڵی و پارێزگارەکان نێردراوە تەمەنی خانەنشینی فەرمانەرانی کەرتی گشتی "حکومەت" ٦٠ ساڵی تەواو دەبێت لە ساڵی ٢٠٢٢، هەرکەسێک لە رۆژ و مانگ و ساڵی دامەزراندنی ئەگەر  ٦٠ ساڵی تەواوکردبێت، خانەنشین دەبێت.  ئەمیندارێتی گشتیی ئەنجوومەنی وەزیرانی عێراق لە نووسراوەکەدا، کە واژۆی حەمید غزی پێوەیە، دیاریکردووە کە پشتی بە یاسای خانەنشینیی یەکگرتوو ژمارە ٩ی ساڵی ٢٠١٤ی هەموارکراو دەبەستێت، نووسراوەکەی ئەمیندارێتی ئەنجوومەنی وەزیران دوای نووسراوێکی وەزارەتی دارایی عێراق دێت کە لەبارەی خانەنشینی فەرمانبەرانی دەوڵەتەوەیە.  بژار کۆچەر، سەرۆکی لێژنەی یاسایی پەرلەمانی کوردستان لەبارەی تەمەنی خانەشینی فەرمانەبەرانی حکومەت لە هەرێمی کوردستان بە تۆڕی میدیایی رووداوی راگەیاند: "لە هەرێمی کوردستان تەمەنی خانەنشینی فەرمانبەران ٦٣ ساڵە، لەکاتی خۆی حکومەتی هەرێمی کوردستان بەبێ گەڕانەوە بۆ پەرلەمانی کوردستان یاسای خانەنشینی یەکگرتووی ژمارە ٢٧ی ساڵی ٢٠٠٦ی عێراقی پەسندکرد، کە تەمەنی خانەنشینی بە ٦٣ ساڵ دیاریکردبوو".  ساڵی ٢٠١٩ ئەنجوومەنی نوێنەرانی عێراق یاسای خانەنشنیی هەموارکردەوە و تەمەنی خانەشینی بۆ ٦٠ ساڵ دابەزاند، بەڵام هەرێمی کوردستان کار بە یاسا نوێیەکەی عێراق ناکات. هەر کارمەندێکی حکومەت تەمەنی بگاتە ٦٣ ساڵ خانەنشین دەکرێت.