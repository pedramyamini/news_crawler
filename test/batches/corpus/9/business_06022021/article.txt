پشكی هەرێمی كوردستان لە بودجەی گشتی كە مشتومڕی زۆری لەسەرەو گرێیەكی گەورەیە لەبەردەم پەسندكردنی بودجەی ٢٠٢١، د. نەبیل جەعفەر، ئەندامی تۆڕی ئابووریناسان پێی وایە، "دانانەوەی هەمان دەقی بودجەی ٢٠١٩ لە بودجەی ٢٠٢١ چارەسەری ریشەیی كێشەی نێوان هەرێمی کوردستان و ناوەند ناكات، كە دەبێ هەرێمی کوردستان ٢٥٠ هەزار بەرمیل نەوت رادەست بكات، هەروەها دەقێكی دیكە هەیە دەڵێت، دەكرێت داهاتی ٢٥٠ هەزار بەرمیل نەوت لە بەشە بودجەی هەرێمی كوردستان ببڕدرێت، پێموایە پێویستە هەردوولایەن لەنێوان خۆیان دەستبەرداری هەندێك لە داواكانیان بن".  د. نەبیل جەعفەر مەرسوومی لەبارەی رادەستكردنی داهاتی ٢٥٠ هەزار بەرمیل نەوت لەلایەن هەرێمی كوردستان بەنرخی سۆمۆ دەڵێت، "تەنانەت بۆ هەرێمی کوردستانیش ناڕەوایە، چونكە هەرێمی كوردستان بەنرخی نزیكەی ١٠ دۆلار كەمتر لە سۆمۆ نەوت هەناردە دەكات".  ئەو ئابووریناسە پێشیوایە کە پێویستە هەرێمی کوردستان لەبارەی "دوو پرسی گرنگ" دانوستاندن لەگەڵ لایەنی بەرامبەر بكات، یەكەم: دەكرێت هەرێمی كوردستان كۆی بەرهەمی نەوت لە هەرێمی كوردستان رادەست بكات لە بەرامبەر دانانی دەقێك لە بودجە بۆ تەرخانكردنی بڕێكی دیاریكراو بۆ هەرێمی کوردستان بۆ هەموو ئەو تێچووەی لە بەرهەمهێنانی نەوتدا دەكرێت بۆ ئەو كۆمپانیایانەی لە كوردستان نەوت دەردەهێنن. وەكو ئەوەی كە لە بودجەدا كراو بڕی ١٣ تریلیۆن دینار بۆ ئەو كۆمپانیانە تەرخانكرا كە لە كێڵگەكانی ناوەڕاست و باشوور نەوت دەردەهێنن، "یان دەكرێت ئیدارەیەكی هاوبەش لەنێوان هەرێمی کوردستان و ناوەند هەبێت بۆ گرێبەستەكانی نەوت، بەو شێوەیە ناوەند داهاتی نەوت بەدەستدێنێت و كۆی ئەو تێچووانەش دەدات كە لەسەر هەرێمی کوردستانە".  لەبارەی داواکارییەکانی بەغدا لە هەرێمی کوردستان ئەو ئەندامەی تۆڕی ئابووریناسانی عێراق ئاماژەی بەوە کرد، لە رووی ئابوورییەوە سەختە هەرێمی کوردستان ٢٥٠ هەزار بەرمیل نەوت رادەست بكات، وەكو نەوت نەك بەهای نەوت، ئەوەش بەهۆی سرووشتی هەناردەكردن و شێوازی ئەو گرێبەستە نەوتیانەی هەرێمی كوردستان لەگەڵ كۆمپانیا نەوتییەكان كردوونی.  "گرێبەستی هاوبەش و سرووشتی گرێبەستەكانی هەناردەكردنی نەوت جیایە"، لەبەر ئەو هۆکارە، د. نەبیل جەعفەر مەرسوومی دەڵێت، "هەرێمی کوردستان لەرووی بابەتییەوە ناتوانێ بە بەرمیل نەوت رادەست بكات، بەڵام دەتوانێ بەهای ٢٥٠ هەزار بەرمیل نەوت رادەست بكات، ئەوەش لایەنی بەرامبەر رەتیدەكاتەوە بۆیە دەبێ پەنابەرینەبەر رێگەچارەی دیكە كە رەنگە تێڕوانینەكان لەیەك نزیك بكاتەوە، چونكە ئەو پرسە پەیوەست نییە بە حكومەتی ناوەند و هەرێمی کوردستان، بەڵكو پەیوەندی بە زیاتر لە یەك ملیۆن فەرمانبەر هەیە لەهەرێمی كوردستان كە ٧ مانگ زیاترە مووچەیان بڕاوە".   ئەو پرسە هەم مرۆییە و لەهەمان كاتدا ئابووریشە، د. نەبیل دەڵێت، بەبڕوای ئەو عەقڵی ئابووریی عێراق توانای دۆزینەوەی چارەسەری گونجاوی هەیە لەنێوان ناوەند و هەرێمی کوردستان كە پارێزگاری لە دەستووریی و مرۆیی بڕیارەكان بكات، "چونكە ئابووری پەیوەندی بە مرۆڤەوە هەیە، دەكرێت هەرێمی كوردستان هەموو نەوتەكەی رادەست بكات، بەڵام لە بودجەدا تاوتوێی بڕێكی دیاریكراو بكرێت و تەرخان بكرێت بۆ تێچووی بەرهەمهێنان ئەمە مافێكی رەوای هەرێمی کوردستانە، چونكە بەرهەمهێنانی بەرمیلێك نەوت لەناوەڕاست و باشوور زیاتر لە ١٠ دۆلاری تێدەچێت".  هەروەها لەبارەی تێچووی بەرهەمهێنانی نەوت ئاماژە بەوەدەکات، خەرجی بەرهەمهێنانی یەک بەرمیل نەوت ٩.٦٦ دۆلارە، تێچووی دەرهێنانی نەوت لە ناوەڕاست و باشوور لە چوارچێوەی مۆڵەتەكان، دۆلارێكیش لەبەرامبەر واژۆكردنی گرێبەستەكانە.  پێشتر قوباد تاڵەبانی، جێگری سەرۆکوەزیرانی هەرێمی کوردستان لە چاوپێکەوتنی لەگەڵ ناوەندی هەواڵی نیشتمانی عێراقی جەختدەکاتەوە کە حکومەتی هەرێمی کوردستان ئامادەیە و هەموو پابەندبوونەکانی خۆی جێبەجێ بکات، وەک ناردنی ٢٥٠ هەزار بەرمیل نەوتی رۆژانە و تەنانەت داهاتی نانەوتی لە دەروازەکانی هەرێمی کوردستانەوە، "بەڵام بەپێی یاسا و لە چوارچێوەی دەستووردا". لە بەرامبەریشدا، "پێویستە هەرێمی کوردستان شایستە داراییەکانی خۆی بەدەستبهێنێت".  ئەو شارەزایەی ئابووریی عێراق دەشڵێت "لە ماوەی یەک ساڵدا زیاتر لە ٩٥ ملیار دۆلار تێچووی دەرهێنانی نەوتی عێراق بووە، جیا لەو قازانجانەی دراوەتە كۆمپانیا بیانیەكان لە پێدانی مۆڵەتی دەرهێنانی نەوت، ئەو ژمارەیە چەسپێندراوە لە وەزارەتی نەوتی عێراق".   كۆمپانیا بیانییەكان ئێستا لە ١١ كێڵگەی نەوت لە عێراق كاردەكەن چوار یان لە كێڵگەكانی بەرهەمهێنی نەوتن، حەوتیشیان لە قۆناخی گەشەپێداندان لەلایەن كۆمپانیا نەوتییە بیانییەکان و وەبەرهێنانیان تێدا دەكرێت، "هەموو كێڵگە نەوتییە زەبەلاحەكانی ناوەڕاست و باشوور بۆ پێشخستنیان دراونەتە ئەو كۆمپانیایانە، ئەوان ئاستی تێچوو و تەكنەلۆژی دیاری دەكەن لەبەرامبەر یەك بەرمیل نەوتیش بڕێكی دیاریكراو وەردەگرن لەنێوان دوو بۆ شەش دۆلار".  د. نەبیل جەعفەر مەرسوومی ئەوەشیخستەڕوو، گرێبەستەكانی مۆڵەتپێدانی وەبەرهێنانی نەوت، رووبەڕووی رەخنەی گەورە بوونەتەوە لەوانە تێچووی زیادكردنی بەرهەمهێنان لە كێڵگە نەوتیەكانی ناوەڕاست و باشوور زۆر گەورەیە، واتا راست نییە عێراق ئەمڕۆ لە ٤٠ ساڵ لەمەوبەر كەمتر نەوت بەرهەمبێنێت، ئەمڕۆ عێراق ٢ ملیۆن و ٩٠٠ هەزار بەرمیل نەوت بەرهەمدێنێت،  كە لە حەفتاكانی رابردوو ٣ ملیۆن و ٥٠٠ هەزار بەرمیل نەوتی بەرهەمهێناوە، پێویست بوو ئاستی بەرهەمهێنانی نەوتی عێراقی لانی كەم لە ساڵی ٢٠١٧ رۆژانە گەییشتبایە ١٢ ملیۆن بەرمیل، بەڵام دەبینین ئەمرۆ عێراق ناتوانێ زیاتر لە ٤ ملیۆن بەرمیل نەوت بەرهەمبێنێت ئەو ژمارەیەش زۆر كەمە لە كاتێكدا بەرهەمی نەوتی هەرێمی كوردستانیشی هاتووەتە سەر، بۆیە تێچووی زۆر، پەراوێزخستنی هێزی كاری عێراقی و مۆڵەتە نەوتییەكان كەرتی نەوتی لە كەرتە ئابوورییەكانی دیكە جیا كردووەتەوە لە عێراق هەموو پێداویستییەكانی دەرهێنانی نەوت گرانتر بوونە و هەروەها وەكو بەڵێندەرێكی لاوەكی مامەڵە لەگەڵ كۆمپانیا خزمەتگوزارییەكانی عێراقی دەكەن.  د. نەبیل جەعفەر مەرسوومی ئاماژە بەوەدەکات، کە تێچووی دەرهێنانی نەوت لەعێراق زۆرە و پارەیەکی زۆر بەو هۆیەوە لە بودجە دەڕوات، دەڵێت، "نزیكەی ٩ ملیار دۆلار یان زیاتر لە ٩ ملیار دۆلار ساڵانە لە بەرهەمهێنانی نەوت خەرجدەکرێت، روونیشە لە بودجەی ٢٠٢١ دا ١٣ تریلیۆن دینار بۆ ئەو كۆمپانیایانە تەرخانكراوە لەچوارچێوەی بودجەی وەزارەتی نەوت کە ئەو ژمارەیەش زۆر گەورەیە و بودجەی ١٢ وەزارەتە لە دەوڵەتی عێراق".   د. نەبیل جەعفەر مەرسوومی راشیگەیاند، عێراق لە گرێبەستە نەوتییەکانی سەرکەوتوو نەبووە، بە بڕیاری سیاسییە کە كەرتی نەوت و پیشەسازی دەرهێنان لە عێراقی دراوەتە بەرهەمهێنانی بیانی.   بە بڕوای ئەو ئابووریناسە، عێراق هیچ پێویستی بە كۆمپانیا بیانییەكان نەبوو تاوەكو ئەو هەموو ملیارانەیان بداتێ، لەپێناو زیادكردنی بڕێكی دیاریكراوی بەرهەمی نەوت، "بەڵێ بڕیارێكی سیاسییە رەنگە پەیوەست بێت بەو گۆڕانكارییە سیاسییەی لەدوای ساڵی ٢٠٠٣ روویدا. ئەزموونی وەبەرهێنانی بیانی لە پیشەسازی دەرهێنانی نەوت لانیكەم لە كێڵگەكانی ناوەڕاست و باشوور ئەزموونێكی سەركەوتوو نەبوو، چونكە ئامانجی سەرەكی بەدینەهێناوە كە ئەوپەڕی بەرهەمهێنانە، بڕەكەی بگاتە ١٢ ملیۆن بەرمیل".   لە ساڵی ٢٠١٧ ئەو کۆمپانیایانە تەنانەت سێیەكی ئەو ژمارەیەشیان بەرهەمنەهێناوە، بۆیە پێویستە لەرووی ئەو ژمارەیەی بەرهەمهاتووە تەماشا بکرێت، "ئەمەش بە ئەزموونێكی سەرنەكەوتوو دەژمێردرێت، هەرچەندە لە راگەیاندنەكان و لەملاو لەولا باس بكرێت، هەر بە ئەزموونێكی سەرنەكەوتوو دەمێنێتەوە، سەركەوتوو نەبووە لە زیادكردنی بەرهەمهێنانی نەوت و چارەسەركردنی گازی بیرە نەوتییەكان كە زیاتر لە نیوەی دەسووتێت، ئێمەش نیوەكەی دیكە لە وڵاتانی دی هاوردە دەكەین".