رۆژی دووشەممە ٨ - ١١ - ٢٠٢١ هێڤیدار ئەحمەد، جێگری سەرۆکی لیژنەی دارایی و کاروباری ئابووری لە پەرلەمانی کوردستان بە تۆڕی میدیایی رووداوی راگەیاند "لەکاتی کۆبوونەوەمان لەگەڵ ئاوات شێخ جەناب، وەزیری دارایی و ئابووریی هەرێمی کوردستان چەند پرسێکمان تاوتوێکرد و جەنابی وەزیر رایگەیاند ٣٥٠ ملیۆن دۆلار لە داھاتی نەوت بۆ ئێمە ھاتووە بۆ دابەشکردنی مووچە. "  جێگری سەرۆکی لیژنەی دارایی و کاروباری ئابووری لە پەرلەمانی کوردستان دەشڵێت، وەزیری دارایی ئەوەشی گوتووە کە " ١٠٠ ملیۆن دۆلار لە داھاتی نەوت زیادبووە و دەدرێتە وەزارەتی دارایی. "  ئەمڕۆ لیژنەی دارایی پەرلەمانی کوردستان لەگەڵ بەڕێوەبەرایەتی گشتیی بودجە لە وەزارەتی دارایی کۆدەبێتەوە. هێڤیدار ئەحمەد گوتی "کۆبوونەوەکە بۆ ئامادەکارییەکانە سەبارەت بە بودجەی ٢٠٢٠ی هەرێمی کوردستان، ئەمڕۆ گفتوگۆی لەبارەوە دەکەین و دواتر وردەکارییەکەی ئاشکرادەکەین. "  هەر سەبارەت بە قسەکانی وەزیری دارایی و ئابووریی هەرێمی کوردستان، ئەو پەرلەمانتارەی کوردستان رایگەیاند کە "وەزیری دارایی مۆڵەتی مانگێکی داوەتە بەڕێوەبەرانی باج لە هەرێمی کوردستان، ئەگەر تەواوی باج کە هەیە نەگەڕێنرێتەوە خەزێنەی گشتی ئەوا خۆی لێکۆڵینەوە دەستپێدەکات و ئینجرائاتی پێویست دەکات. "  بەگوتەی هێڤیدار ئەحمەد، وەزیری دارایی ئەوەیشی گوتووە کە "داهاتی باج کەمیکردووە، بەڵام داهاتی گومرگ زیادی کردووە. "  رۆژی دووشەممە ٨ - ١١ - ٢٠٢١ نرخی نەوتی برێنت بە ٨٣ دۆلار و ٦٤ سەنت مامەڵەی پێوەکرا. هەروەها هەر بەرمیل نەوتی سووکی تەکساسی ئەمریکا ٨٧ سەنت بەرزبووەوە و هەر بەرمیل بە ٨٢ دۆلار و ١٤ سەنت مامەڵەی پێوەکرا.  رۆژی ٢٥ی مانگی رابردوو دەست بە دابەشکردنی مووچەی مانگی ١٠ بەبێ لێبڕین کرا و یەکەم وەزارەتیش وەزارەتی تەندروستی مووچەی وەرگرت. تاوەکو ئێستا حکومەتی هەرێمی کوردستان مووچەی وەزارەتەکانی پێشمەرگە، ناوخۆ، تەندروستی، دارایی و کاروباری شەهیدان و ئەنفالکراوانن و ئه‌نجوومه‌نى ئاسایشى هه‌رێمى كوردستان و چەند دەستەیەکی دیکە دابەشکراوە.  بەپێی رێککەوتنی هەولێر و بەغدا، مانگانە بەغدا ٢٠٠ ملیار دینار بۆ هەرێمی کوردستان دەنێرێت. بەڵام تاوەکو ئێستا حکومەتی عێراق ٢٠٠ ملیار دینارەکەی ئەم مانگەی بۆ هەرێمی کوردستان نەناردووە، سەرچاوەیەک لە حکومەتی هەرێمی کوردستان بە رووداوی راگەیاند، بڕیارە لە ماوەیەکی نزیکدا پارەکە بگات.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.