سیروان سەعید، بەڕێوەبەری سامانی ماسی لە وەزارەتی کشتوکاڵی هەرێمی کوردستان بە رادیۆی رووداوی راگەیاند، لە ١٥ی مانگەوە راوەماسی لە بەنداوەکانی هەرێمی کوردستان قەدەخەیە، هۆکاری سەرەکی قەدەخەکردنی راوەماسیش ئەوەیە چونکە لە ناوەڕاستی مانگی ٣ تاوەکو ناوەراستی مانگی ٦ کاتی زاوزێی ماسییە، بۆیە ئێمە ساڵانە لەو کاتەدا راوە ماسی قەدەخە دەکەین.  بەڕێوەبەری سامانی ماسی دەڵێت، ساڵانە نزیکەی دوو تاوەکو سێ هەزار تۆن ماسی لە بەنداوەکانی هەرێمی کوردستان بەرهەمدێت، ئەمە جگە لە لە رووبارەکان کە بەرهەمێکی کەمیان هەیە، بەڵام زیاتر لە بەنداوەکانی دووکان و دەربەندیخان و بەنداوی موسڵ راوی ماسی دەکرێت.  سیروان سەعید ئاماژەی بەوەشکرد، ٣٩٩ حەوزی ماسی لەهەرێمی کوردستان مۆڵەتییان هەیە، کە ساڵانە چوار بۆ پێنج هەزار تۆن ماسی بەرهەمدەهێنن، پرۆژەی دیکەش هەن بێ مۆڵەت کاردەکەن، بەتایبەت لە ناوچەی تەقتەق و شارباژێڕ، "ئێمە بەهۆی خراپی بارودۆخی دارایی خەڵک چاوپۆشیمان کردووە، هەروەها بەهۆی قەیرانی دارایی یارمەتی وەزارەت وەستاون، تەنیا پرۆژەکانی پەنجە ماسی هەولێرو سلێمانی پەنجە ماسی دەدەنە حەوزەکان".  لەبارەی پڕکردنەوەی خواستی بازاڕ لەهەرێمی کوردستان بەڕێوەبەری سامانی ماسی لە وەزارەتی کشتوکاڵی هەرێمی کوردستان گوتی، "ئەو ماسییەی لە بەنداوەکان و پرۆژەکان بەرهەمدێت ٧٠ % ـی پێویستی بازاڕی هەرێمی کوردستان پڕدەکاتەوە، ئەوەی دیکە لە ئێران و تورکیا هاوردە دەکرێت".  سیروان سەعید، بەڕێوەبەری سامانی ماسی ئەوەشی خستەڕوو، هاوردەکردنەکە میکانیزمی خۆی هەیە، لە رێگەی ئەو کۆمپانیایانەی مۆڵەتی هاوردەکردنیان هەیە، بە هاوئاهەنگی لەگەڵ پارێزگاکان دەکرێت، هاوردەکردنەکەش دەبێت بە ئۆتۆمبێلی تایبەت بکرێ و رەچاوی رێنماییەکان بکەن.  لەبارەی جیاوازیی ئەو ماسییەی لەنێوخۆ راودەکرێت یان بەرهەم دێت، لەگەڵ ماسیی هاوردەکراو، بەڕێوەبەری سامانی ماسی رایگەیاند، بەرهەمی ناوخۆی هەرێمی کوردستان زۆر باشتر و خاوێنترە لە هی هاوردەکراو، "چونکە ئەوەی هاوردە دەکرێت تا دەگاتە ئێرە چەند رۆژێکی دەوێت، رەنگە لەو ماوەیەدا زیانی پێبگات، بەڵام لەرووی نرخەوە نرخی ماسی ئێران کەمترە، چونکە لەوێ تێچووی بەرهەمهێنانیان کەمترە لەهی هەرێمی کوردستان. "