سەرەڕای ئەوەی خەڵك بە هەمان مووچەی پێشتر دەوام دەکات، بەڵام کاڵا و کەلوپەل گران بووە و هەڵاوسانیش ١٦ % ـی تێپەڕاندووە، ئەو دۆخە کاسبکار و خەڵکیشی نیگەران کردووە.  بەپێی راپۆرتێک کە لەلایەن پارتی کۆماری گەل (جەهەپە)ـەوە بڵاوکراوەتەوە، لە تورکیا و باکووری کوردستان لەنێوان مانگی پێنج و شەشدا ژمارەی کارگە بچووکەکان کە کارەکانیان وەستاندووە بە رێژەی ٩٤ % زیادیکردووە.   موراد کەیماکچی، کوردە و چێشتخانەی هەیە، دەڵێت، "دووکانەکەی ئێمە باشە، بەڵام کارمان نییە و کەس نایەت و سەردانمان ناکەن. "   بەپێی هەمان راپۆرت کە بڵاوکراوەتەوە لە مانگێکدا رێژەی کۆمپانیا گەورەکان کە کۆتاییان بە کارەکانی خۆیان هێناوە لە ١١٦ % زیادیکردووە.   سامەت دەنیز، خاوەنی کۆمپانیا دەڵێت "نرخی کارەبا و گاز ١٥ % زیادیکردووە، حکومەت هاوکارییامان ناکات و لە دۆخێکی بەمشێوەیەش دۆخی ئێمە خراپتر دەبێت. "  ئاماری یەکێتیی ژووری بازرگانی ئاشکرای دەکات کە لە شەش مانگی یەکەمی ئەمساڵدا لە تورکیا و باکووری کوردستان ٤٧ هەزار و ٥٥٢ کۆمپانیا ناوی خۆیان تۆمارکردووە و کاری خۆیان کۆتایی پێهێناوە.  فایەق، ئۆزتراک، گوتەبێژی پارتی گەلی کۆماریی تورکیا دەڵێت " کاتێک ئێمە بەدواداچوون دەکەین، دەردەکەوێت کە رێژەی بێکاری زۆر لەوەزیاترە کە حکومەت رایگەیاندبووە. "  داخستنی کۆمپانیاکان کاریگەریی لەسەر رێژەی بێکاریی هەیە و بەپێی ئامارەکانی حکومەت رێژەی بێکاری ١٣.٢ % و بەپێی ئاماری سەندیکای کرێکاران رێژەی بێکاریی گەیشتووەتە ٢٧.٢ %.    لە تورکیا و باکووری کوردستان قەدەخەی هاتووچۆ بەهۆی کۆرۆنا هەڵگیراوە و بازاڕ و دووکانەکان کراونەتەوە، بەڵام بەشێکی زۆری خەڵک لەبەرئەوەی داهاتیان کەمە نایانەوێت بچنە بازاڕ و ئەوانەیشی داهاتیان هەیە لەم دۆخەدا نایانهەوێت پارەکانیان خەرجبکەن.