رێکخراوی بازرگانیی جیهانی رۆژی دووشەممە بە ئامادەبوونی هەر ١٦٤ ئەندامەکەی بە شێوەی ئۆنڵاین کۆبووەوە و ئۆکۆنجۆ ئاوێیلای بە سەرۆکی خۆی دەستنیشان کرد و لەنێو ئەندامانی ئەو رێکخراوەدا هاودەنگییەک هەبوو بۆ ئەوەی ئاوێیلا پۆستەکە وەربگرێت.  دەستنیشانکردنەکە دوای ئەوە هات کە ئیدارەی جۆ بایدن پشتگیریی بەهێزی بۆ نگۆزی ئۆکۆنجۆ بۆ سەرۆکی رێکخراوەکە پیشان دا. ئەوەش لە کاتێکدایە دۆناڵد ترەمپ، سەرۆکی پێشووی ئەمریکا بۆ ماوەی چەندین مانگ رێگەی نەدەدا ببێتە سەرۆکی رێکخراوی بازرگانیی جیهانی و بەربەستی بۆ خۆپاڵاوتنی ئەو پاڵێوراوە دروست کردبوو.   دوای ئەوەی وەک سەرۆکی رێکخراوی بازرگانیی جیهانی دەستنیشان کرا، ئاوێیلا گوتی: "لە ناخەوە سوپاسگوزارم بەو پشتگیرییەی لە ئەندامانی رێخکراوی بازرگانیی جیهانی پێم درا. من دەڵێم ئەوە هەم جێگەی دڵخۆشییە و هەم کارێکی زەحمەتیشە، چونکە من لە کاتێکدا جڵەوی رێکخراوەکە دەگرمەدەست کە سەردەمێکە پڕە لە نادڵنیایی و بەربەست. "   لە مانگی تشرینی یەکەمی ٢٠٢٠ ـەوە بەشێکی زۆر لە نوێنەر و ئەندامانی رێکخراوی بازرگانیی جیهانی پاڵپشتیی زۆریان لەو پاڵێوراوە نایجێرییە دەربڕی، بەڵام ئیدارەی ترەمپ دژی دەستنیشانکردنی وەستا و داوای دەکرد یوو میونگ هی، وەزیری بازرگانیی کۆریای باشوور ئەو پۆستە وەربگرێت.   چاودێران پێیان وایە کۆریای باشوور لەژێر گوشارێکی زۆری ئەمریکادایە کە خاوەنی ٢٨ هەزار و ٥٠٠ سەربازە لەو وڵاتە و لە هەڕەشەکانی کۆریای باکوور دەیپارێزێت. هەر ئەوەش وایکردووە ئەمریکا بیەوێت وڵاتێکی هاوپەیمانی ئەو پۆستە وەربگرێت.  رۆژی هەینیی رابردوو حکومەتی سیئۆل رایگەیاند پاڵێوراوەکەیان لە پێشبڕکێی بەدەستهێنانی سەرۆکی رێکخراوی بازرگانیی جیهانی پاشەکشە دەکات. ئەوەیش دوای چەند کاژێرێک لە راگەیێندراوەکەی ئیدارەی جۆ بایدن بۆ پشتگیریکردن لە پاڵێوراوە نایجێرییەکە.   دواجار نگۆزی ئۆکۆنجۆ ئاوێیلا بووە سکرتێری گشتیی رێکخراوی بازرگانی جیهانیی بەڵام هێشتا روون نییە راستەوخۆ جڵەوی رێکخراوەکە دەگرێتە دەست یان دوای ماوەیەک دەست بە ئەرکەکانی دەکات.   ئاوێیلا ماوەی دوو خوول، وەزیری دارایی نایجێریا بووە و بۆ یەکەمجاریش لەمێژووی ئەو وڵاتە وەک ژنێک بووەتە وەزیری دەرەوە. ئەو تەمەنی ٦٦ ساڵە و هەڵگری بڕوانامەی ئابوورییە لە زانکۆی هاردڤارد و پەیمانگەی تەکنەلۆژیای ماساشووسێتس. هاوکات بۆماوەی چارەکە سەدەیەک لە بانکی جیهانیی کاری کردووە و بووەتە یەکێک لە بەڕێوەبەرانی بانکەکە و لە ساڵی ٢٠١٢ ش بۆ سەرۆکی بانکەکە پاڵێوراوبوو.  هەر لە ئەفریقیا بەربژێکی دیکەی ژن کە خەڵکی کینیایە پاڵێوراو بوو بۆ ئەوەی ببێتە سەرۆکی رێکخراوی بازرگانیی جیهانی و داوای کرد کەسێکی ئەفریقی یان ئافرەتێک بکرێتە سەرۆکی رێکخراوەکە بۆ ئەوەی هەمەڕەنگی لەنێو رێکخراوەکەدا هەبێت و پەیامێکی بەهێزیش بنێرێت.   ئامینە محەممەد خەڵکی کینیایە، دوای دەستلەکارکێشانەوەکەی رۆبێرتۆ ئازەڤێدۆ ویستی خۆی بۆ پۆستی سەرۆکی رێکخراوی بازرگانیی جیهانی پیشان دا. ئەو پاڵێوراوە ژنە کینیاییە رایگەیاند، پێیوایە هەمەڕەنگی هەمیشە ئامرازێکی بەهێزە و دەتوانێت سیستەمی بازرگانی لەنێو فرەنەتەوەکانی جیهاندا بەهێز بکات.   ئامینە محەممەد ئێستا وەزیری وەرزش و کولتووری کینیایە و پێشتریش وەزیری کاروباری دەرەوەی ئەو وڵاتەی ئەفریقیا بووە.  جیا لەو دوو ژنە ئەفریقییە، عەبدولحەمید مەمدوحی میسری رکابەرایەتیی بەدەستهێنانی سەرۆکی رێکخراوی بازرگانیی جیهانیی دەکرد، بەڵام پشتگیرییەکی بەهێزی لەنێو رێکخراوەکەدا نەبوو.   لە دامەزراندییەوە لە ساڵی ١٩٩٥ ـەوە سێ کەس لە ئەوروپا، کەسێک لە هەر یەک لە ئاسیا، ئەمریکای لاتین و ئوسترالیا بوونەتە بەڕێوەبەری گشتیی رێکخراوەکە کە بە واتای سەرۆکی رێکخراوەکە دێت. هەر بۆیە ئاراستەیەکی بەهێز هەبوو ئەم خولە کەسێک لە ئەفریقیا ئەو پۆستە وەربگرێت.   رۆبێرتۆ ئازەڤێدۆ سەرۆکی پێشووی رێکخراوی بازرگانیی جیهانی لە کۆتایی مانگی ئابدا دەستی لە کار کێشایەوە و پەیوەندیی بە کەرتی تایبەتەوە کرد و بووە جێگری بەڕێوەبەری جێبەجێکاری کۆمپانیای پێپسی.   کۆمپانیای پێپسی بۆ خواردنەوە گازییەکان رایگەیاند، رۆبێرتۆ ئازەڤێدۆ، سەرۆکی رێکخراوی بازرگانی جیهانی لە ٣١ی ئابدا لە رێکخراوەکە دەستی لە کار دەکێشایەوە. ئەوەیش دوای حەوت ساڵ لە کارکردن وەک سەرۆکی رێکخراوی بازرگانیی جیهانی.  کۆمپانیای پێپسی ئاماژەی بەوە دا، لەمەودوا ئازەڤێدۆ وەک جێگری بەڕێوەبەری جێبەجێکار و بەرپرسی کاروباری پێپسی دەستبەکار دەبێت و لەگەڵ رێکخراوە ناخۆیی و جیهانی و خاوەن پشکەکاندا گفتوگۆ دەکات. پۆستەکەش بەتایبەت بۆ ئازەڤێدۆ دروست کراوە.  پێپسی ئاماژەی بەوەیش دا، ئازەڤێدۆ بەهایەکی زیاتر و زانیاریی تەکنیکی لە رووی سیاسی و کۆمەڵایەتییەوە بە کۆمپانیاکە دەدات و کاریگەریی بەرچاوی لەسەری دەبێت.   رۆبێرتۆ ئازەڤێدۆ لەبارەی وازهێنانی لە رێکخراوی بازرگانیی جیهانی و پەیوەندیکردنی بە پێپسییەوە رایگەیاند: "خۆشحاڵم کە پەیوەندی بە کۆمپانیای پێپسییەوە دەکەم، لە کاتێکدا کە پەیوەندیی نێوان بازرگانی، حکومەت و کۆمەڵگە بووەتە بابەتێکی گرنگ بۆ گەشەپێدانی کەرتە ئابوورییەکان. "  ئازەڤێدۆ لە مانگی ئایاری ساڵی رابردوو هەرچەندە ساڵێکی لە پۆستەکە مابوو بەشێوەیەکی چاوەڕواننەکراو رایگەیاند وەک سەرۆکی رێخکخراوی بازرگانی جیهانی دەستلەکار دەکێشێتەوە.   لە ساڵی رابردووەوە لە لایەک بڵاوبوونەوەی ڤایرۆسی کۆرۆنا کە پاشەکشەیەکی گەورەی بە قەبارەی بازرگانیی جیهان کرد، لە لایەکی دیکەوە ململانێکانی نێوان واشتن و پەکین بوونە سەرئێشەی گەورە بۆ رێکخراوی بازرگانیی جیهانی. دۆناڵد ترەمپ رێکخراوەکەی بەوە تۆمەتبار دەکرد کە پاڵپشتی لە چین دەکات.    بە قووڵبوونەوەی پەیوەندییە بازرگانییەکانی نێوان ئەمریکا و چین ناکۆکی لەنێو رێکخراوەکەدا دروست بوو، بۆ ئەو رێخکراوە ئاسان نەبوو مامەڵە لەگەڵ سیاسەتی پاراستنی وڵاتان بکات.   لەبارەی ناکۆکییەکانی رێکخراوەکەوە ئاوێیلا رایگەیاند: "پێم وایە ئەو شتە باشەی کە پێتان دەڵێم ئەوەیە هەموو ئەندامان لەسەر ئەوە کۆکن کە ناکۆکییەکان پێویستیان بە چارەسەرە. بۆیە ئەوە بنچینەیەکی باشە. لە وڵاتە تازەگەشەکردووەکانەوە بۆ وڵاتە گەشەسەندووەکان. لە ئەمریکاوە، بۆ چین، هندستان، یەکێتیی ئەوروپا و هەموو لایەک بەوە رازین. بۆیە دەبێت چاکسازی بکەین، بەڵام هاوکات بیروبۆچوونی زۆریان لەبارەی ئەو چاکسازییانەوە هەیە کە پێویستن. "