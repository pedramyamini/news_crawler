ئەمڕۆ چوارشەممە، ٩ی شوباتی ٢٠٢٢، سەعید عومەر، بەڕێوەبەری سایلۆی هەولێر، بە تۆڕی میدیایی رووداوی راگەیاند: "ئەو برا جووتیارانەی کە لەساڵی ٢٠٢١ گەنمییان رادەستی سایلۆی هەولێر کردبوو و ژمارەی کۆبۆنەکانیان لەنێوان ٦٦٧ تاوەکو ٨٣٥ ـە، دەتوانن رۆژی پێنجشەممە ١٠ی شوباتی ٢٠٢٢ سەردانی سایلۆی هەولێر بکەن بەمەبەستی وەرگرتنی چەکی شایستەی داراییان بۆ ساڵی ٢٠٢١ ".  سەبارەت بەو بڕە پارەیەشی رۆژی پێنجشەممە بەسەر ئەو جووتیارانە دابەش دەکرێت، بەڕێوەبەری سایلۆی هەولێر گوتی: "ژمارەی ئەو جووتیارانەی پارەکەیان بەسەردا دابەشدەکرێت نزیکەی ١٧٠ جووتیارن و بڕی پارەکەش ٢ ملیار و ٧٠ ملیۆن دینارە".  رۆژی چوارشەممە ٥ی کانوونی دووەمی ٢٠٢٢، وەزارەتی بازرگانی و پیشەسازیی هەرێمی کوردستان رایگەیاند، چەکی پارەی بەشی هەشتەمی پارەی جووتیاران گەیشتووەتە هەرێمی کوردستان کە  ٩٠٠ ملیۆن دینارە.  نەوزاد شێخ كامل، بەڕێوەبەری گشتیی بازرگانی لە وەزارەتی بازرگانی و پیشەسازیی هەرێمی کوردستان، بە تۆڕی میدیایی رووداوی راگەیاند زیاتر لە ٤٢ ملیار دیناری گەنمی ساڵی ٢٠٢١ی جووتیارانی کوردستان لە لای حکومەتی عێراق ماوە.