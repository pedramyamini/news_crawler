بەپێی رێککەوتنێکی نێوان حکومەتی هەرێمی کوردستان و کۆنسێرتیۆمی پێرڵ پێترۆڵیۆم، کە کۆمپانیای دانەگاز بەشێکە لەو کۆنسێرتیۆمە، تاوەکو ساڵی ٢٠٢٣ قەبارەی بەرهەمهێنانی گازی سرووشتی لە هەرێمی کوردستان بەرزدەکرێتەوە بۆ نزیکەی ٦٥٠ ملیۆن پێ سێجا. ئەم بڕەش هەموو پێداویستییەکانی ناوخۆی هەرێمی کوردستان دابیندەکات.  لە قۆناخی دووەمی پەرەپێدانی کێڵگەی کۆرمۆر، رۆژانە ٢٥٠ ملیۆن پێ سێجا بە ئاستی بەرهەمهێنانی گازی سرووشتی لە هەرێمی کوردستان زیاد دەبێت و بەرزدەکرێتەوە بۆ رۆژانە زیاتر لە ٩٠٠ ملیۆن پێ سێجا.  ویلایەتە یەکگرتووکانی ئەمریکا بەردەوام هانی عێراق دەدات لەجیاتی هاوردەکردنی گازی ئێران، گازی سرووشتیی هەرێمی کوردستان بەکاربهێنێت.  نوام رەیدان، شرۆڤەکاری بواری وزە لە بەیرووت گوتی "بەشێوەیەکی سادە بڵێم، عێراق بەشێوەیەکی زۆر پشت بە هاوردەکردنی گاز لە ئێرانەوە دەسبەستێت، پێناچێت ئەوەش بەمزووانە بوەستێت، لە ساڵی ٢٠١٩ دا بەرهەمهێنانی گازی عێراق بریتیبوو لە ١٢٠٠ ملیۆن پێ سێجا، جگە لەوەش بەغدا پێویستی بەوە بوو کە ٨٧٠ ملیۆن پێ سێجا لە ئێرانەوە بکڕێت بۆ پڕکردنەوەی پێویستییەکانی تایبەت بە بەرهەمهێنانی کارەبا".  بۆ پەرەپیدانی کێڵگەکانی، تەنیا لە قۆناخی یەکەمدا، کۆمپانیای دانەگاز پێویستی بە ٦٠٠ ملیۆن دۆلار سەرمایەیە.  دکتۆر پاتریک ئالمان وارد، بەڕێوەبەری جێبەجێکاری کۆمپانیای دانەگاز دەڵێت، لەگەڵ رێکخراوی پەرەپێدانی دارایی ویلایەتە یەکگرتووکانی ئەمریکا لە وتووێژدان بۆ وەرگرتنی قەرزێکی ٢٥٠ ملیار دۆلاری. دکتۆر ئالمان وارد ئاماژە بەوەش دەکات، هیوادارە تاوەکو نیوەی ئەمساڵ، ئەنجامی دانوستاندنەکانیان لەگەڵ ئەمریکییەکان دەربکەوێت.  محەممەد حوسێن، شارەزای وزە دەڵێت "بە دڵنیاییەوە پاڵپشتیی ئەمریکا بۆ کێڵگە گازی و نەوتییەکانی هەرێمی کوردستان زۆر گرنگە، چونکە ئەمریکا یەکێکە لە زلهێزە ئابووری و سیاسییەکانی جیهان، ئەمەش متمانە بە سێکتەری وزەی هەرێمی کوردستان زیاتر دەکات، ئەمەش بۆنی ئەوەی لێدێت کە سێکتەری وزەی هەرێمی کوردستان بەرەو سەقامگیرییەکی زیاتر دەڕوات، متمانەی کڕیاران و وەبەرهێنەرانیش زیاد دەکات کە دەیانەوێت بێنە هەرێمی کوردستان و وەبەرهێنانی زیاتر بکەن".  بەپێی لێکۆڵینەوەیەکی وەزارەتی وزەی ئەمریکا، هەرێمی کوردستان تاوەکو ساڵی ٢٠٣٥ لە توانایدایە ساڵانە ٤٠ ملیار مەتر سێجا گازی سرووشتی بەرهەمبهێنێت. لەو بڕەش ساڵانە ١٥ ملیار پێ سێجا بۆ مەبەستی ناوخۆ بەکاربهێنێت و ٢٥ ملیار پێ سێجا هەناردەی دەرەوە بکات.