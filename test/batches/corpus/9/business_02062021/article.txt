بە پێچەوانەی بڕیارەکەی ئیدارەی ترەمپ کە رێگەی بە کۆمپانیاکانی نەوت دابوو لەو ناوچانەدا بەدوای نەوت و غازدا بگەڕێن، جۆ بایدن بڕیارێكی دەرکرد و  تێیدا سەرجەم چالاکی و پرۆسەکانی گەڕان بەدوای وزەدا لەو رووبەرانە وەستاند کە بە ناوچەی پارێزراوی تایبەت بە گیاندارە کێوییەکان ناسراون.  وەزارەتی ناوخۆی ئەمریکا لە راگەیێندراوێكیدا رایگەیاند کۆمپانیاکانی لەو بڕیارە ئاگادارکردووەتەوە، گوتیشی حکومەتی ئەمریکا چاوەڕێی ئەنجامی چاوخشاندنەوەی گشتی ژینگەیی تایبەت بە ناوچەکە دەکات، دواتر لەسەر بنەمای ئەو ئەنجامانە بڕیار دەدات رێگە بدرێتە کۆمپانیاکان یاخود بە تەواوەتی هەڵدەوەشێندرێنەوە.  ناوچەی گیاندارە کێوییەکان خاوەنداریەتییەکەی بۆ حکومەتی فیدراڵی ئەمریکا دەگەڕێتەوە  و بە ناوچەی ANWR ناسراوە و لە مانگی یەکی ئەمساڵ و چەند رۆژێكی کەم بەر لە چوونەدەرەوەی لە کۆشکی سپی، دۆناڵد ترەمپ، سەرۆکی پێشووی ئەمریکا چەند گرێبەستێکی تایبەت بە کرێدانی چەند رووبەرێکی ئەو ناوچانەی بە کۆمپانیاکانی نەوت دا  و رێگەی پێدان دەست بە گەڕان و پشکنین و دەرهێنانی نەوت بکەن.  رووبەرەکە بە نزیکەی ٣ ملیۆن دۆنم مەزەندە دەکرێت و پێشبینی دەکرێت ١١ ملیار بەرمیل نەوتی تێدابێت و بەگوێرەی گرێبەستەکەی سەردەمی ئیدارەی ترەمپ، کە گرێبەستی بەکرێدان بوو، ١١ ناوچەی نەوت درانە کۆمپانیاکان، ٩ یان بەر دەستەی ئالاسکا بۆ پەرەدان و پیشەسازی کەوتن کە دەستەیەکی حکومییە و دووانیان بەر دوو کۆمپانیای بچووکی نەوت کەوتن.  وەستاندنی مۆڵەتی کارکردن لەو ناوچانە بەشێك بووە لە بەڵێنەکانی هەڵمەتی هەڵبژاردنی سەرۆکایەتی بایدن لە چوارچێوەی پاراستنی ژینگە و کەمکردنەوەی کاریگەرییەکانی گۆڕانی کەشوهەوا.