ئەحمەد سەفار، بڕیاردەری لیژنەی دارایی پەرلەمانی عێراق بە تۆڕی میدیایی رووداوی راگەیاند، "پرسی بودجە لەڕووی سیاسی و یاسادانانەوە تەواو بووە؛ پشکی هەرێمی کوردستان لە ماددەی ١١ی بودجەدا روونکراوەتەوە کە ماددەیەکی مەرجدارە و دەبێت هەولێر چوار بڕگەیان جێبەجێ بکات تاوەکو بەغدا دەست بە جێبەجێکردنی بڕگەی پێنجەم بکات کە ناردنی بودجەکەیە".  رۆژی ٣١ی ئاداری ٢٠٢١ ئەنجوومەنی نوێنەرانی عێراق ماددەی ١١ی یاسای بودجەی عێراقی بۆ ساڵی ٢٠٢١ پەسندکرد، کە تایبەتە بە پشکی هەرێمی کوردستان.  بەپێی ناوەرۆکی ماددەکە، دەبێت حكومەتی هەرێمی کوردستان نیوەی داهاتی نانەوتی (داهاتی گومرگ و ناوخۆ) و رۆژانە پارەی ٢٥٠ هەزار بەرمیل نەوت بە نرخی سۆمۆ رادەستی حكومەتی فیدراڵی بكات، لە بەرامبەردا بەغدا پشکی هەرێمی کوردستان رەوانە دەکات، کە ١٢.٦٧ % ی بودجەکە پێکدەهێنێت.  ئەحمەد سەفار ئاماژەی بەوەش کرد "دەبوو دوو هەفتە دوای پەسندکردنی بودجەکە شاندێكی تەکنیکیی هاوبەش لە وەزارەتی دارایی، وەزارەتی سامانە سرووشتییەکان و چاودێریی دارایی لە حکومەتی هەرێمی کورستان سەردانی بەغدای بکردایە و پرسەکەیان چارەسەر بکردایە، چونکە ئەوەی ماوە بابەتێکی تەکنیکییە".  سەبارەت بە پشکی هەرێمی کوردستان لە مانگەکانی رابردوودا، بڕیاردەری لیژنەی دارایی لە پەرلەمانی عێراق ئەوەی خستەڕوو "هەر مانگێک سۆمۆ بەرمیلی نەوتی بە چەند فرۆشتووە، بەو نرخە پارەی ٢٥٠ هەزار بەرمیل نەوت لە هەرێمی کوردستان دەبڕن و لەگەڵ پارەی نیوەی داهاتە نانەوتییەکان و ئەوەی دەمێنێتەوە دەبێت بنێردرێت".  ئەوەش لەکاتێکدایە، ئەمڕۆ یەکشەممە ٣٠ - ٠٥ - ٢٠٢١ شاندێکی حکومەتی هەرێمی کوردستان بە سەرۆکایەتیی قوباد تاڵەبانی، جێگری سەرۆکی حکومەتی هەرێمی کوردستان گەیشتە بەغدا.