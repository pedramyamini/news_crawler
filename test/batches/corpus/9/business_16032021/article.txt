بە گوتەی دانا عەبدولکەریم، وەزیری ئاوەدانکردنەوەی هەرێمی کوردستان، لەو چوارچێوەیەشدا لەماوەی کەمتر لە دوو ساڵی ئەم کابینەیەدا وەزارەتی ئاوەدانکردنەوە ژمارەیەک پرۆژەی لە سنووری پارێزگای ھەڵەبجە ئەنجامداوە و ژمارەیەک پرۆژەش کارکردن تیایاندا بەردەوامە، لە کۆتایی ساڵی رابردووش بڕی زیاتر لە ملیارێک دینار بۆ ١٠ پرۆژە لە بواری رێگەوبان لە سنوورەکە تەرخانکرا.  لە پەیامەکەیدا، وەزیری ئاوەدانکردنەوە دەڵێت، "هەموو هەوڵێکیش دەدەین لە ئەمساڵدا چەند پرۆژەیەکی ستراتیژی و گرنگ بۆ پارێزگای هەڵەبجە، لەوانە پرد و رێگەی تووەقوت و پردی سازان بخەینە بواری جێبەجێکردن لەگەڵ چەندین پرۆژەی خزمەتگوزاریی دیکە. "  دەقی پەیامەکەی وەزیری ئاوەدانکردنەوە:   ئەمڕۆ ٣٣ ساڵ تێپەڕدەبێت بەسەر مەرگەساتی کیمیابارانی ھەڵەبجەدا، ئەمڕۆ یادی مەرگەساتی ئەو ئازیزانەیە کە بونە قوربانی دەستی رژێمی بەعسی دیکتاتۆر و لە ماوەی چەند چرکەیەکدا زیاتر لە پێنج ھەزار کەس لە منداڵ و ژن و گەنج و پیر جینۆساید کران.  لەم بۆنە خەمناکەدا سەری رێز و نەوازش بۆ گیانی پاکی شەھیدانی کیمیابارانی ھەڵەبجەو سەرجەم شەھیدانی کوردستان دائەنەوێنین، ھیوای ھەرچی زو چاکبونەوەو شیفاش بۆ بریندارانی ئەو مەرگەساتە دەخوازین.  کیمیابارانی ھەڵەبجە لەگەڵ ئەوەی برینێکی قوڵ و زامێکی لەبیرنەکراوەو یەکێکە لە دڕەندەترین ئەو تاوانانەی لە مێژودا دژ بە مرۆڤایەتی کراوە. ھاوکات سیمبولی خۆڕاگری و مانەوەی گەلی کوردە دژ بە چەوساندنەوەو زوڵم و ستەمی داگیرکەران.  لەم بۆنەیەدا جەخت لەسەر ھەوڵەکانمان دەکەینەوە کە بەوپەڕی تواناوە خزمەتی زیاتری ھاوڵاتیانی پارێزگای ھەڵەبجەو تێکڕای شار و شارۆچکەکانی دیکەی ھەرێمی کوردستان بکەین، لەو چوارچێوەیەشدا لەماوەی کەمتر لە دو ساڵی ئەم کابینەیەدا وەزارەتی ئاوەدانکردنەوە ژمارەیەک پڕۆژەی لە سنوری پارێزگای ھەڵەبجە ئەنجامداوەو ژمارەیەک پڕۆژەش کارکردن تیایاندا بەردەوامە، لە کۆتایی ساڵی رابردوش بڕی زیاتر لە ملیارێک دینار بۆ (١٠) پرۆژە لە بواری رێگاوبان لە سنورەکە تەرخانکرا. هەمو هەوڵێکیش دەدەین لەمساڵدا   چەند پرۆژەیەکی ستراتیژی و گرنگ بۆ پارێزگای هەڵەبجە لەوانە پرد و ڕێگای توەقوت و پردی سازان بخەینە بواری جێبەجێکردن لەگەڵ چەندین پرۆژەی خزمەتگوزاری تر.  وەزیری ئاوەدانکردنەوەو نیشتەجێکردن