فیراس سدیق، بەڕێوەبەری سامانی ئاژەڵ لە وەزارەتی کشتوکاڵ بە رادیۆی رووداوی راگەیاند: "کارگەکانی ئالیک لە هەرێمی کوردستان زۆر زیاتر لە پێداویستیی ناوخۆ ئالیک بەرهەم دەهێنن. رۆژانە لە هەرێمی کوردستانەوە زیاتر لە هەزار تۆن ئالیک بۆ نێوەراست و خوارووی عێراق دەنێردرێت، ئیستا پێویستمان بەوە نەماوە ئالیک هاوردە بکرێت، هۆکاری گرانبوونی ئالیک ئەوەیە کە ماددە سەرەکییەکانی لە وڵاتانی بەرهەمهێنیەوە گران بوون. "  رەمزی عەبدوڵڵا، بازرگانی ئالیک گوتی: "ئەگەر کارگە ناوخۆییەکانی ئالیک ماددەیان بۆ بێت، زۆر لەوانەی تورکیا و دەرەوە باشتر ئالیک دروست دەکەن. ئەو کاتەیش نرخەکەی کەمتر لە هاوردەکراوەکە لەسەر ئێمە دەکەوێت، بەڵام وەزارەتی کشتوکاڵ لە دابینکردنی هەندێک ماددەدا کەمتەرخەمە. "  بەشێکی ئاژەڵداران گلەیی ئەوە دەکەن کە نرخی ئالیک و کا لە بازاڕدا زیاد بووە، هەندێک جۆریان چەند هێندە گران بوون. ئەویش وایکردووە بیر لەوە بکەنەوە کە  دەستبەرداری ئاژەڵەکانیان ببن.  رەمزی عەبدوڵڵا، باسی لەوەشکرد، "کۆرۆنا کاریگەریی لە زۆربەی جۆرەکانی ئالیک کرد و هەموویانی گران کردووە. لەمەیشدا زۆربەی جووتیاران و ئاژەڵداران زیانمەند بوون. پێویستە حکومەت بە جۆرێک پشتیوانیی ئاژەڵداران بکات کە جێگەی دیاربێت. "  ئاری عەبدولحەکیم، پزیشکی ڤێتێرنەری و بازرگانی ئالیکیش گوتی: "بەهۆی زیادبوونی نرخی دۆلارەوە بەرامبەر بە دینار ئالیکی ئاژەڵ گران بووە، پار یەک تۆن ئالیک بە ٤٥٠ دۆلار بوو بەڵام ئەمساڵ بە ٥٧٠ دۆلارە. ئەگەر کار لەسەر کەمکردنەوەی کرێی کارگەکانی ئالیک بکرێت، زۆر باشە. چونکە دەبێتە هۆی ئەوەی نرخی ئالیک لە بازاڕدا کەم ببێتەوە. "  لەوبارەیەوە بەڕێوەبەری سامانی ئاژەڵ لە وەزارەتی کشتوکاڵ بە تۆڕی میدیایی رووداوی راگەیاند: "کەرەستە سەرەکییەکانی ئالیک لە وڵاتانی بەرهەمهێن گران بوون. لەمەیشدا کۆرۆنا، وشکەساڵی و زیادبوونی نرخی دۆلار بەرامبەر بە دینار کاریگەرییان هەبووە.  ئێمە بۆ هاوکاریکردن و کەمکردنەوەی نرخ باجمان لەسەر "سۆیا" هەڵگرت. ئێستا خاوەنی کارگەکانی ئالیک دەتوانن بێن داوای هێنانی ئالیک بکەن بەبێ ئەوەی باجیان لێ وەربگیردرێت. "  فیراس سدیق ئاشکراشی کرد کە نووسراویان ئاراستەی وەزارەتی کارەبا کردووە بۆ ئەوەی کرێی کارەبای کارگەکانی ئالیک کەم بکرێتەوە و وەک پرۆژەی کشتوکاڵی هەژمار بکرێن.  هەموو ساڵێک لە وەرزی پاییزدا گرفتی کەمبوونەوەی ئالیک و زیادبوونی نەخۆشی سەرهەڵدەدات. ئەمساڵ گرفتی کەمیی ئالیک زیاتر بوو، چونکە ساڵی رابردوو باران کەم بوو، ئیدی ماددە سەرەتاییەکانی ئالیک وەک گەنم و گەنمەشامیی کەمیان کردووە، بەو هۆیەشەوە نرخیان زیاد بووە. ئەمەیش وایکردووە ئاژەڵدار کێشەی بۆ دروست ببێت.