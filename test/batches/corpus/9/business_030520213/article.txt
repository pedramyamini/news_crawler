ئه‌مڕۆ دووشه‌ممه ٣ - ٥ - ٢٠٢١ قایمقامیەتى سلێمانى ئاماری كار و چالاكی لیژنه هاوبه‌شه‌كانی لە مانگەکانی ئادار و نیسانی ٢٠٢١ بڵاوکردەوە و رایگەیاند، سەردانی زیاتر لە ١٢ هەزار و ٥٠٠ دووكان، بازاڕ و شوێنه گشتییه‌كانیان کردووە، لە بەدواداچوونەکانیان بۆ ئەو شوێنانە پسووله‌ی سه‌رپێچییان بۆ ١٤٤٧ شوێن کردووە، كه به‌شێكی زۆری سه‌رپێچییه‌كان کەمتەرخەمى خاوەنى شوێنەکان بووه، هه‌روه‌ها ٨٤٤ شوێنیشیان ئاگادار كردووه‌ته‌وه.  له‌ئاماره‌كه‌دا هاتووه: "به‌هۆی جێبه‌جێنه‌كردنی رێنماییه‌كانی ته‌ندروستی و ڤێتێرنه‌ری و مه‌رجه‌كانی دیكه‌ی كاركردن، لیژنه هاوبه‌شه‌كانی قائیمقامیه‌تی سلێمانی لە مانگی نیساندا ٩٧ شوێنیان داخستووه، هه‌روه‌ها ١٢ شوێنیشیان رووبه‌ڕووی دادگا كردووه‌ته‌وه. لە مانگی ئاداریشدا ٥٧ شوێنیان داخستووە و چوار شوێنیشیان رووبەڕووی دادگا کردووەتەوە.  قایمقامیەتی سلێمانی ئاماژەی بەوەشکرد، له مانگی رابردوودا و له ئه‌نجامی پشكنینه به‌رده‌وامه‌كانیان، لیژنه‌كانی قایمقامیه‌تی سلێمانی توانیویانه ده‌ست به‌سه‌ر ٥٠ تۆن كاڵا و شمه‌ك و خوارده‌مه‌نیی خراپدا بگرن و له‌لایه‌ن لیژنه‌ی تایبه‌تمه‌نده‌وه له ده‌ره‌وه‌ی ناوچه‌ی نیشته‌جێبوون له‌ناوببرێت.  لەبارەی ئەو بڕە پارەیەی وەکو سزای دارایی لە خاوەن شوێنکارە سەرپێچیکارەکان وەرگیراون، قایمقامیەتی سلێمانی دەڵێ: "به‌هۆی سه‌رپێچییەوە، لیژنه هاوبه‌شه‌كانی قایمقامیه‌تی سلێمانی بڕێك پاره "غەرامه"ی خاوه‌ن شوێنه‌كانی كردووه، كه  ١١٤ ملیۆن و ٣٢٥ هه‌زار دینار بووە و به‌پێی یاسا ده‌خرێته‌وه سه‌ر داهاتی گشتی".