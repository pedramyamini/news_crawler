رۆژی هەینی ١٥ - ١٠ - ٢٠٢١ نرخی نەوتی برێنت بەرێژەی ١ % بەرزبووەوە و هەر بەرمیلێک بە ٨٤ دۆلار و ٨٦ سەنت مامەڵەی پێوەکرا؛ نرخی نەوتی برێنت هەفتەی رابردوو بە رێژەی ٣ % بەرزببوەوە.  هاوکات نرخی نەوتی سووکی تێکساسی ئەمریکاش نزیکەی ١ دۆلار بەرزبووەوە و هەر بەرمیلێک بە ٨٢ دۆلار و ٢٨ سەنت مامەڵەی پێوەکرا.  خواست بۆ نەوتی خاو بەهۆی بەرزبوونەوەی خواست لە کەرتی کارەباش زیادیکردووە. بەهۆی بەرزبوونەوەی نرخی گازی سرووشتی و خەڵووز، چەند هەفتەیەکە لە هەندێک وڵاتی جیهاندا بۆ بەرهەمهێنانی کارەبا سوود لە نەوتی رەش و گازوایل وەردەگیرێت و ئەوەش هۆکارێکی سەرەکی بەرزبوونەوەی نرخی نەوتە.  ویلایەتە یەکگرتووکانی ئەمریکا رایگەیاندووە، لە رۆژی ٨ی مانگی داهاتووەوە هەموو بەربەستەکانی گەشتکردن لادەبات بۆ ئەو کەسە بیانییانەی کە ڤاکسینیان وەرگرتووە و ئەوەش خواستی بۆ بەکارهێنانی بەنزینی فڕۆکە زیادکردووە.