رۆژی پێنجشەممە ٢٣ - ٠٩ - ٢٠٢١، وەزارەتی دارایی و ئابووریی هەرێمی کوردستان رایگەیاند، رۆژی شەممە ٢٥ - ٠٩ - ٢٠٢١ مووچەی مانگی ٩ی وەزارەتی تەندروستی بە رێژەی ١٠٠ % دابەشدەکرێت.  دابەشکردنی مووچەی ئەم مانگە لە کاتێدایە کە ئەنجوومەنی وەزیرانی عێراق لە کۆبوونەوەی ئاسایی هەفتانەی خۆیدا بڕیاریدا ٢٠٠ ملیارەکەی هەرێمی کوردستان بۆ مانگی ٩ بنێرێت.  فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە تۆڕی میدیایی رووداوی راگەیاندبوو، ئەنجوومەنی وەزیرانی عێراق بە سەرۆکایەتیی مستەفا کازمی رۆژی چوارشەممە کۆبووەوە و بڕیاریدا  ٢٠٠ ملیارەکەی هەرێمی کوردستان بۆ سێیەم مانگی لەسەر یەک رەوانەی هەولێر بکات.  جووتیار عادل، گوتەبێژی حکومەتی هەرێمی کوردستان رایگەیاندبوو؛ ئەگەر لە بەغداوە ٢٠٠ ملیارەکەی هەرێمی کوردستان بگات، مووچەی مانگی ٩ بە بێ لێبڕین بەسەر فەرمانبەر و خانەنشینان دابەشدەکرێت. جووتیار عادل هەروەها گوتیشی؛ لە ٢٥ ـی مانگەوە واتا لە رۆژی شەممەوە دابەشکردنی مووچەی فەرمانبەران دەستپێدەکات.    وەزارەتی تەندروستی وەک یەکەم وەزارەتی هەرێمی کوردستان سەرەتای هەفتەی داهاتوو مووچە وەردەگرێت و لە رۆژانی داهاتوودا وەزارەتی دارایی و ئابووریی هەرێمی کوردستان کاتی دابەشکردنی مووچەی وەزارەت و دەستەکانی دیکە رادەگەیێنێت.