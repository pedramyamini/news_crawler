لە ساڵی ٢٠٢٠ دا ئابووریی جیهان بەرێژەی ٣.٣ % پاشەکشەی کردبوو. گیتا گۆپیناس، گەورە ئابووریناسی سندووقی نێودەوڵەتیی دراو رایگەیاند ئەگەر هەوڵی بەپەلەی حکومەت و وڵاتان نەبایە، ئاوە ئەو قەیرانە ئابوورییەی کە لە دوای کۆرۆنا سەری هەڵدا دەکرا سێ هێندە بێت و زیانەکانیشی زۆر بەرفراونتر بن.  هەرچەندە پێویستە کاری زیاتر بکرێت بۆ ئەوەی کێشەی ئابوورییەکانی جیهان کە بەهۆی ڤایرۆسی کۆرۆناوە دروستبوون چارەسەربکرێن و دۆخی ئابووریی جیهان بگەرێتەوە پێش سەردەمی کۆرۆنا.  سندووقی نێودەوڵەتیی دراو دەڵێت پێشبینیدەکات ئابووریی ئەمریکا ئەمساڵ بەرێژەی ٦.٤ % گەشەبکات. جۆ بایدن، سەرۆکی ئەو وڵاتە پلانێکی نوێی ١.٩ تریلیۆن دۆلاری پێشکەش کردووە و چاوەڕوان دەکرێت کۆنگرێس بە گۆڕانکارییەوە دەنگی لەسەر بدات.  گیتا گۆپیناس لەبارەی گەشەی ئابووری دوای دابەشکردنی ڤاکسین دەڵێت: پێشبینیدەکرێت ئابووریی جیهان خێراتر لەوەی کە لە مانگی یەکی ئەمساڵدا پێشبینیدەکرا گەشەبکات. ئابووریی جیهانی لە ئەمساڵدا بەڕێژەی ٦ % گەشە دەکات و لە ساڵی ٢٠٢٢ یشدا بەرێژەی ٤.٤ % گەشەدەکات.