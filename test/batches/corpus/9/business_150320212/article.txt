رێبوار هادی، سەرۆکی لیژنەی یاسایی لە ئەنجوومەنی نوێنەرانی عێراق، لە کاتی بەشداریکردنی لە گفتوگۆی رۆژانە، لە تەلەڤزیۆنی رووداو کە رۆژان ئەبوبەکر پێشکەشی دەکات، لەبارەی پرسی دادگەی فیدراڵی و تێپەڕاندنی ئەو یاسایە لە پەرلەمان و بەستنەوەی بە پرۆژەیاسای بودجەی گشتیی عێراق بۆ ساڵی ٢٠٢١، رایگەیاند: "ناکۆکی لەسەر سێ ماددەی پرۆژەیاسای دادگەی باڵای فیدراڵی هەیە، تاوەکو ئێستا لایەنەکان لەسەر ئەو ناکۆکیانە نەگەیشتوونەتە رێککەوتن".  بە گوتەی رێبوار هادی تاوەکو ئێستا لەسەر ئەو سێ ماددەیە لایەنەکان نەگەیشتوونەتە رێککەوتن، "ئەوەی ئێمە وەکو کورد داوای دەکەین سەبارەت بە شێوازی دەنگدان لە هەموو ئەو کێشانەی کە دێتە بەردەم دادگای فیدراڵی و هەموو ئەو بڕیارانەی لە دادگای فیدراڵی دەردەچن، پێویستە دوو لەسەر سێ بێت، بەڵام ئەو کێشانەی کە هەرێم بەشێکە تێیدا، داوامانکردووە بە کۆی دەنگی ئەندامانی دادگای فیدراڵ بێت، ئەمەش یەکێکە لەو کێشانەی کە تاوەکو ئێستا رێککەوتنی لەسەر نەکراوە، لایەنەکانی دیکەش رای دیکەیان هەیە سەبارەت بەو بابەت، رای نێوەندیش هەیە لەنێوان ئێمەو لایەنەکانی دیکە، دانیشتنەکانیش بەردەوامن".  ئەو ماددانەی لە پرۆژەیاسای دادگەی باڵای فیدراڵی رێککەوتنی لەسەر نەکراوە ئەمانەن:  پەیوەستە بە پێکهاتەی دادگەی فیدراڵی، کە چەند بابەتێک لەخۆدەگرێت، وەکو: ئایا دادگەی فیدراڵی لە کێ پێکدێت، لە چەند دادوەر و شارەزای شەرعی پێکدێت، لە چەند شارەزای یاسایی پێکدێت، ئایا لە کوێ دەنگدەدەن، دەنگدەدەن یان تەنیا راوێژ دەکەن، لە چ کات و بابەتێک قسە دەکەن، شارەزایانی شەرعیی ئیسلامی ئایا مافی راوێژیان هەیە یان دەتوانن دەنگیش بدەن، ئەگەر مافی دەنگدانیان هەیە لە کوێ مافی دەنگیان هەیە. تاوەکو ئێستا ئەمە یەکلایی نەبووەتەوە و کۆبوونەوەی ئەمڕۆ هەر لەسەر ئەو بابەتە بوو.  بۆچوونی لایەنە شیعەکان ئەوەیە، دەبێت شارەزایانی شەرعی ئیسلامی لەگەڵ دادوەرەکان دەنگ بدەن و هەندێکی دیکەش دەڵێن: با ئەوانە تەنیا لەو بابەتانە دەنگبدەن کە پەیوەستن بە ماددەی ٢ ـی دەستوور کە تایبەتە بە بنەما چەسپاوەکانی ئیسلام. هەندێکی دیکەش دەڵێن: نەخێر با لە هەموو بابەتێکدا دەنگ بدەن. بۆچوونی کوردیش ئەوەیە، زیاتر راوێژکردن بێت، سووننەکانیش لەگەڵ ئەو بۆچوونەن، بەڵام تاوەکو ئێستا نەگەیشتوونەتە چارەسەری مامناوەند.  پەیوەستە بەوەی کێ مافی دیاریکردنی ئەندامانی دادگەکەی هەیە، کێ دایاندەمەزرێنێت، هەندێک دەڵێن: ناوەکان لەلایەن ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیاز دەکرێن و سەرۆککۆمار بۆچوون و دەنگیان لەسەر دەدات، هەندێکی دیکەش دەڵێن: ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیازیان دەکات و پەرلەمان دەنگیان لەسەر دەدات، پاشان سەرۆککۆمار مەرسوومی کۆماریی بۆ دەردەکات.  تایبەتە بە میکانیزمی بڕیاردان. بە چ شێوەیەک دادگەی فیدراڵی بڕیاردەدات، ئایا لە هەموو بابەتەکاندا بە زۆرینەی دوو لەسەر سێ دەبێت یان زۆرینەی سادە. لایەنی کوردی بۆچوونی وایە لە هەموو کێشەکاندا پێویستە بە زۆرینەی دوو لەسەر سێ بێت، لە بەرامبەردا لایەنە شیعەکان دەڵێن: "نەخێر با بە زۆرینەی سادە بێت"، هەروەها لەبارەی ئەو کێشانەی کە هەرێمی کوردستان و پارێزگاکان بەشێکن لە ناکۆکییەکان لەگەڵ حکومەتی فیدراڵی، کورد داوای کۆدەنگی دەکات و شیعەکان دەڵێن "نەخێر با لەو کێشانە دوو لەسەر سێ بێت".  بەپێی ماددەی ٩٢ ـی دەستووری عێراق، ئەو یاسایە یەکێکە لەو یاسایانەی کە پێویستی بە دەنگی دوو لەسەر سێی ئەندامانی پەرلەمان هەیە بۆ ئەوەی تێپەڕێندرێت، بۆیە رێبوار هادی دەڵێ: "پێناچێت هیچ لایەنێک یان دوو لایەن بە یەکەوە بتوانن ئەو ژمارەیە لە پەرلەمان کۆبکەنەوە و دەنگی لەسەر بدەن، بۆیە تێپەڕاندنی زۆر قورسە، تاوەکو ئێستا لایەنەکان رێککەوتنیان لەسەر ئەو سێ ماددەیەی ماوە نەکردووە، پێش رێککەوتنیش کۆبوونەوەی پەرلەمان ناکرێت، بڕیارە ئەمڕۆ جارێکی دیکە کۆببینەوە، کەواتە ئەو دانیشتنەی بڕیاربوو ئەمڕۆ بۆ دەنگدان لەسەر ئەو سێ ماددەیەی دادگای فیدراڵی بکرێت یان دانیشتنەکە دوادەخرێت یان ئەو بڕگەیە لە کارنامەی دانیشتنەکە دەردەهێندرێت".  سەبارەت بە پرسی بەستنەوەی هەردوو پرۆژەیاسای دادگای فیدراڵی و پرۆژەیاسای بودجە، سەرۆکی لیژنەی یاسایی لە پەرلەمانی عێراق، دەڵێ: "ئێمە قبووڵمان نەکردووە ئەو دوو پرۆژەیاسایە بە یەکەوە ببەسترێتەوە، چونکە بابەتی دادگای فیدراڵی زۆر لەوە گەورەتر وەک لەوەی کە ئێستا باسی لێوەدەکرێت، چارەنووسی ئەو هەرێمە و فیدراڵیەتی لە عێراق و هاوسەنگی لەنێوان پێکهاتەکانی گەلی عێراق لەسەر ئەو بابەتە وەستاوە، واتە ناکرێت ئەوان وا لێی بڕوانن ئێمە سازش دەکەین لە پرسی دادگای فیدراڵی بەرامبەر بەوەی بودجە دوادەخەن یان بە شێوازێکی دیکە تێیدەپەڕێنن، بۆیە ئێمە نە سازش لەسەر یاسای دادگای فیدراڵی دەکەین لە بەرامبەر بودجە، نە رازیش بووینە ئەو یاسایە پێشی یاساکەی دیکە تێپەڕێت".  لایەنە شیعەکان، لە نێویاندا، فراکسیۆنی سائیروونی سەر بە رەوتی سەدر پەسندکردنی پرۆژەیاسای بودجەیان بەستووەتە بە بە پەسندکردنی پرۆژەیاسای دادگەی فیدراڵی عێراق، ئەمەش بۆ ناچارکردنی لایەنە سیاسییەکان بەوەی پرۆژەیاسای دادگەی فیدراڵی پەسندبکەن و رێگە بۆ بەڕێوەچوونی هەڵبژاردنی پێشوەختی پەرلەمانی عێراق لەمساڵدا کراوە بێت.  دادگەی باڵای فیدراڵی عێراق لە ٩ ئەندام پێکهاتووە؛ ٣ شیعە، ٢ کورد، ٢ سوننە و تورکمانێک و کریستیانێک، بەڵام ئێستا دوو ئەندامی دادگاکە نەماون، بۆیە دادگاکە ناتوانێت کۆببێتەوە و بڕیاربدات، چونکە بەپێی یاسای دادگاکە، دادگای فیدراڵ دەبێ بە ئامادەبوون و بەشداربوونی سەرۆک و هەموو ئەندامانی کۆببێتەوە و بڕیاربدات.   بەپێی ماددەی ٩٣ ـی دەستووری عێراق، دادگای فیدراڵ ٨ ئەرکی سەرەکی هەیە، کە دیارترینیان پەسندکردنی ئەنجامی کۆتایی هەڵبژاردنی پەرلەمانی عێراقە، کە بڕیارە هەڵبژاردنی ئەمساڵی لە ١٠ ـی ئۆکتۆبەری داهاتوودا بەڕێوەبچێت.