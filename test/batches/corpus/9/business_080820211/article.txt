یارمەتیدانی هەژارترین چینی عێراقییەکان لە رێگەی بەهێزکردنی دامەزراوەکانی وڵاتەکەوە لە رووبەڕووبوونەوەی گەندەڵی و پەرەپێدانی شەفافییەت. هەروەها یارمەتیدانی عێراق بۆ ئەوەی کەرتی گشتی بتوانێت پاڵپشتییەکی باشی ژینگەی بازرگانی بکات.  رەمزی عەفیف نوعمان، بەڕێوەبەری بانکی جیهانی لە عێراق دەڵێت، "یەکێک لە ئامانجە هەرە لە پێشینەکانی بانکی جیهانی لە عێراق بەشداریپێکردنی زیاتری هاووڵاتیان و کۆمپانیاکانی کەرتی تایبەتە. هەروەها بانکی جیهانی بەپێی CPF یارمەتیی عێراق دەدات لە رووی ئەو قەیرانە ژینگەییەی کە بەرزبوونەوەی پلەکانی گەرما و وشکەساڵی لە عێراق دروستیکردووە. "  بانکی جیهانی هەموو رێککەوتنەکەی بڵاوکردووەتەوە و جگە لە نەخشەڕێگەی هاوکارییەکان، نوێترین پێشبینییەکانی خۆی بۆ ئابووریی عێراق لە نێوانیشیاندا، گەشەی ئابووری، قەبارەی بەرهەمی نەوت و داهاتی نەوتی و نانەوتی و قەبارەی بودجە و کورتهێنانی بودجە و رێژەی هەڵاوسانی بۆ ساڵەکانی ٢٠١٨ تاوەکو ٢٠٢٣ بڵاوکردووەتەوە.  پێشبینییەکانی بانکی جیهانی بۆ گەشەی ئابووریی عێراق جێگەی بایەخن. بانکەکە پێشبینیدەکات گەشەی ئابووریی عێراق ساڵی داهاتوو بگاتە ٨.٤ %، ئەمە رێژەیەکی زۆر بەرزە. بۆ ئەمساڵ بانکی جیهانی پێشبینیکردووە عێراق بە رێژەی ١.٩ % گەشەبکات. ئەو ژمارە ئەرێنییانە لە کاتێکدان کە ساڵی ٢٠٢٠ بەهۆی پەتای کۆرۆنا و دابەزینی نرخی نەوت ئابووریی عێراق بە رێژەی ١٠.٤ % پاشەکشەی کردبوو.  بانکی جیهانی هەروەها پێشبینیکردووە، عێراق لە ساڵانی ٢٠٢٢ و ٢٠٢٣ بتوانێت نەوت بە ٦٠ دۆلار بفرۆشێت. ئەوەش دەبێتە هۆکار بۆ ئەوەی داهاتی نەوتی عێراق لە دوو ساڵی داهاتوودا بەرزبێتەوە بۆ ٤٢ ملیار دۆلار.  هەروەها بانکی جیهانی پێشبینیدەکات قەبارەی قەرزەکانی حکومەتی عێراق لە ٢٠٢٢ و ٢٠٢٣ دا دابەزێت بۆ ٥٧ - ٥٤ ملیار دۆلار. ئەوە لە کاتێکدایە قەبارەی قەرزەکانی عێراق ئەمساڵ ٦٣ ملیار دۆلارە و ٢٠٢٠ بڕی ٧١ ملیار دۆلار بووە.