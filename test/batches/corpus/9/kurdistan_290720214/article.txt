شویچی ئینۆ کە بەڕێوەبەری دووکانێکی شیرینییە دەڵێت "دەبوو ژمارەیەکی زۆری گەشتیار و خەڵکی بیانی بۆ یارییەکانی ئۆڵیمپیادی تۆکیۆ لەم ناوچەیەی ئاساکوسا بوونایە، بەڵام بەهۆی ئەو بڕیارەی کە رێگە بە بینەران نادات بێن و راستەوخۆ سەیری یارییەکان بکەن، ناوچەکە بێدەنگە، ئێمەش بێئومێدین".  بازرگانییە بچووکەکانی تۆکیۆ بەهۆی پەتای کۆرۆنا زیانی زۆریان بەرکەوت. ماوەیەکی زۆر نەبوو جۆرێک لە جموجۆڵی بازرگانی لە ژاپۆن دەستیپێکردبووەوە، هەمووو لایەک خۆشحاڵ بوون ئۆڵیمپیادی تۆکیۆ جارێکی دیکە بازرگانییە بچووکەکان دەبووژێنێتەوە، بەڵام بڕیارەکەی بەرپرسانی تۆکیۆ زیانەکانی هێندەی دیکە زیادکرد.  یۆشیشیا ئۆمای، خاوەن فرۆشگە ئاماژەی بەوە کرد "داهاتمان بۆ نیوە کەمیکردووە، لەوانەیە تەنیا ١٠ % ی پێشتر بێت، راستییەکەی بەراورد ناکرێت بەوەی پێشبینیمان دەکرد. کاتێک دۆخەکە کەمێک باشتر بووەوە، ئەو بڕیارە جارێکی دیکە رەوشەکەی تێکدایەوە".  یوومی شیمزاکی، خاوەن نووسینگەی خانووبەرە باس لەوە دەکات "ئێمە وەکو نووسینگەکانی خانووبەرە، پێشبینیمان دەکرد، هەندێک کەس بۆ ئۆڵیمپیاد شوێن بۆ مانگێک یان دوو مانگ بگرن، بەڵام ئەوەی لە راستیدا روویدا ئەوەیە من هیچ میوانێکی لەو جۆرەم نییە، هیچ کەسێک شەو لێرە نامێنێتەوە".  ئۆڵیمپیادی ژاپۆنی ٢٠٢٠ بڕیاربوو ساڵی رابردوو بەڕێوەبچێت، بەڵام بەهۆی ڤایرۆسی کۆرۆنا ئەنجام نەدرا، ئەمساڵ لە ٢٣ی تەممووز دەستیپێکرد و ٨ی ئاب کۆتایی دێت.