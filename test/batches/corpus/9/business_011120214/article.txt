ئاری کاکەشین، بەڕێوەبەری سووتەمەنیی پارێزگای هەولێر، سەبارەت بەزیادکردنی بەشە بەنزینی هەرێمی کوردستان و هەولێر و گەیشتنی، بە تۆڕی میدیایی رووداوی گوت: "بڕیاربوو ئەمڕۆ پشکی پارێزگای هەولێر لەو بڕە بەنزینەی لەبەغداوە دێت زیادبکرێت، بەڵام لە مووسڵەوە پێمانڕاگەیێنرا بەهۆی چاککردنەوەی شەقامەکان و دەوامنەکردنی فەرمانبەرانەوە بڕە بەنزینەکە نانێرن و هێشتا دیارنییە کەی دێت".  ئاری کاکەشین گوتیشی: "بڕیاربوو لە ١ - ١١ - ٢٠٢١ ەوە رۆژانە ٣٦٠ هەزار لیتر بەنزین لە بەغداوە بگاتە پارێزگای هەولێر، ئەوەش دوو هێندەی ئەو بڕەیە کە ئێستا دێت و ١٨٠ هەزار لیترە".  سەبارەت بەدابەشکردنی نەوتی سپی بەسەر هاونیشتیمانیاندا، بەڕێوەبەری سووتەمەنیی پارێزگای هەولێر، گوتی: "لەسەرەتای مانگی ئۆکتۆبەری ٢٠٢١ ەوە دەستکراوە بە دابەشکردنی نەوتی سپی بەسەر هاونیشتیمانیاندا، سەرەتا لەناوچە ساردەکانی پارێزگای هەولێرەوە دەستمانپێکرد و هەر مالێک بەرمیلێک نەوتی دەدرێتێ، لە سیدەکان و چۆمان نەوت دابەشکراوە، ئێستا لە قەزاکانی رواندز و مێرگەسۆر دابەشدەکرێت و دوای ئەوانیش نۆرەی سۆرانە".  حکومەتی هەرێمی کوردستان لە ٢٥ی ئۆکتۆبەری ٢٠٢١ لە راگەیێنراوێکدا رایگەیاند رۆژی یەکشەممە ٢٤ی ئۆکتۆبەری ٢٠٢١ ى بڕی ٥٤٠ هەزار لیتر بەنزین گەیشتە وێستگەکانی هەر چوار پارێزگای هەرێمی کوردستان، هەمان رۆژ فەرمانگەى میدیا و زانیارى حکومەتى هەرێمى کوردستان لەسەر زاری فەتاح ڕەحمان حەمەساڵح، بەڕێوەبەرى گشتى لە وەزارەتى سامانە سروشتییەکان بڵاویکردەوە "بە گوێرەی نووسراوی ژمارە ١١٢٠٤ کە لە رۆژی ٢٤ - ١٠ - ٢٠٢١ لە لایەن کۆمپانیای دابەشکردنی بەرهەمە نەوتییەکانی وەزارەتی نەوتی عێراق دەرچووە، بەغدا رۆژانە ٥٤٠ هەزار لیتر بەنزین بۆ پارێزگاکانی هەرێمی کوردستان دابیندەکات و ئەم بڕەش لە ١ - ١١ - ٢٠٢١ دەبێتە دوو هێندە، واتە دەبێتە ملیۆنێک و ٨٠٢ هەزار لیتر بەنزین لە رۆژێکدا".  بەهۆی نەناردنی هیچ بڕە بەنزینێک لەبەغداوە بۆ هەرێمی کوردستان، لەماوەی نێوان ٣٠ی ئەیلوولی ٢٠٢١ تاوەکو ٢٣ی ئۆکتۆبەری ٢٠٢١، بەنزین لە هەرێمی کوردستان کەم بووەوە و نرخەکەی بۆ نزیکەی ٩٠٠ دینار بۆ هەر لیترێکی بەنزینی لە جۆری نۆڕماڵ بەرزبووەوە.