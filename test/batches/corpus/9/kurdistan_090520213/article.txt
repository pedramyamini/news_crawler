حکومەتی هەرێمی کوردستان دەڵێت، نووسراوێکیان بۆ دیوانی چاودێریی دارایی عێراق ناردووە بەمەبەستی دانانی پلانی هاوبەش بۆ وردبینیکردنی داهاتەکان، بەڵام عاسم جیهاد، گوتەبێژی وەزارەتی نەوتی عێراق دەڵێت، هه‌رێمی کوردستان تاوەکو ئێستا هیچ بڕە نەوتێکی رادەستی وەزارەتەکەیان نەکردووە.  فازڵ نەبی، بریکاری پێشووتری وەزارەتی دارایی عێراق بە تۆڕی میدیایی رووداوی راگەیاند، "تاوەکو ئێستا هیچ گفتوگۆیەک نەکراوە، دەبێت برادەرانی ئێمە کە لە بەغدان، یان حکومەتی هەرێمی کوردستان خۆی قسە لەگەڵ بەغدا بکات بۆ پێکهێنانی لیژنەیەک کە لە شەش کەس پێکبێت و سیان لە هەرێمی کوردستان و سیان لە عێراق کۆببنەوە و بە نیو کاژێر کێشەکە چارەسەر دەبێت. "  لە ماددەی ١١ ـی یاسای بودجەی ٢٠٢١ دا هاتووە، دەبێ هەرێمی کوردستان بە لانیکەم رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ و پترۆدۆلار، دەبێ حکومەتی هەرێمی کوردستان بە لانیکەم رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات.  هاوکات دەبێت هەرێمی کوردستان ٥٠ % ـی داهاتی نانەوتی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت.  ئەحمەد سەفار، بڕیاردەری لیژنەی دارایی لە پەرلەمانی عێراق بە رووداوی راگەیاند: جێبەجێنەکردنی رێککەوتنی هەولێر و بەغدا لە بودجە پەیوەندی بە کەمی نەوت و نەناردنی نییە، بەڵکو بابەتەکە ژمێرەییە، دەبێت هەرێمی کوردستان ئەو بڕە پارەیە دیاری بکات کە دەبێت رادەستی بەغدای بکات، ئیدی دوای ئەوە بەغدا پابەند دەبێت بەشە بودجەکەی بنێرێت.  قەبارەی بودجەی فیدراڵی ساڵی ٢٠٢١ی عێراق زیاتر لە ١٢٩ تریلیۆن دینارە، بۆیە بەشە بودجەی هەرێمی کوردستان لە بودجەی فیدراڵی ئەمساڵدا بە ١١ تریلیۆن و ٤٨٢ ملیار و ٣٩٤ ملیۆن دینار دیاری کراوە.  رۆژی شەممە مستەفا كازمی، سەرۆكوەزیرانی عێراق بە تۆڕی میدیایی رووداوی راگەیاند "ئێستا لیژنەیەك كار لەسەر ئەوە دەكات كە بەشە بودجەی ئەم مانگەی هەرێمی كوردستان بنێردرێت". كازمی لە وەڵامی پرسیارەكانی هاوكارمان شەهیان تەحسین دا رایگەیاند "رێككەوتن لەسەر پرۆژەی بودجە زۆرباش بوو، ماددەی ١١ ـەش باش بوو. "