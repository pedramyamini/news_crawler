د. محەممەد شوکری، سەرۆکی دەستەی وەبەرهێنان لە کاتی بەشداریکردنی لە بوڵتەنی ئابووری تۆڕی میدیایی رووداو رایگەیاند لەکۆتایی ساڵی رابردوو توێژینەوەی تایبەتیان سەبارەت بە کەرتی کشتوکاڵ و ئەو کەرستانەی پێویستە لە هەرێمی کوردستان بەرهەم بهێنرێن کردووە، بەراورد لە نێوان بەرهەمی هاوردە و هەناردە لەهەرێمی کوردستان کرابوو، چەند دەرفەتێکی وەربەرهێنان دروستبوون. وەڵامدانەوەی وەبەرهێنەران تاوەکو رادەی زۆر باشبووە.. "  د. محەممەد شوکری، ئاماژەی بەوەدا بەو داتایانەی لەبەردەستیاندایە و ئەو وەڵامدانەوەیەی بۆ پڕۆژەکانی کشتوکاڵ هەیە لە یەک دوو ساڵی داهاتوو لێکەوتە ئەرێنییەکەی دەردەکەوێت.  تیمی تایبەت لە دەستەی وەبەرهێنان دروستکراوو،  کە بە گوتەی سەرۆکی دەستەی وەبەرهێنان سەردانی هەموو قەزاکانی هەرێمی کوردستان دەکەن. بۆ ئەوەی بزانن لە سنووری قەزاکاندا چ پێویستیەکیان بە پڕۆژەی کشتوکاڵی و پیشەسازی و گەشتیاری هەیە.   د. محەممەد دەڵێت لەبواری کشتوکاڵی وەڵامدانەوەیەکی زۆر باش هەیە، بەڵام ئەوە پێویستی بە زەمینەسازییە، لەوانە تەرخانکردنی زەوی بە رووبەری گەورە بۆ پڕۆژەی کشتوکاڵی، بە بازاڕکردنی بەرهەمی جووتیاران.  سەرۆکی دەستەی وەبەرهێنان گوتی: "لەبارەی بەبازاڕکردن لەگەڵ چەند کۆمپانیایەکی جیهانی لە دانوستاندنداین، چاوەڕەوانکردەکرێت لە داهاتوویێکی نزیکدا بگەینە رێککەوتن، بەمەش قۆناخێکی نوێ لە کەرتی کشتوکاڵ لە هەرێمی کوردستان دەستپێدەکات".  سەبارەت بە کەرتی پیشەسازی، سەرۆکی دەستەی وەبەرهێنان، باسی لەوەکرد: لەگەڵ هەموو وەزارەتەکان، دەستەی ئامار و وەزارەتی پیشەسازی و پارێزگاکان و ئیدارە سەربەخۆکان ماوەی پێنج مانگ زیاترە  خەریکی  دیراسەکردنن بۆ ئەو کەرستانەی لەهەرێمی کوردستان بەرهەمدەهێنرێن و ئەوانەشی هاوردە دەکرێن گەیشتنە ئەو ئەنجامەی بۆشاییەکی گەورە هەیە لەو کەرستانەی پێویستە لە هەرێمی کوردستان بەرهەم بهێنرێن.  د. محەممەد شوکری، شیری وشککراو بە نموونە دەهێنێتەوە و دەڵێت قەبارەی هاوردەکردنی نزیکبووە لە ٥٠٠ هەزار تۆن لە ساڵێکدا. بەڵام لە بەرهەمهێنانیدا هەرێمی کوردستان سفر بووە. بۆیە دەیانەوێت کارگەی پێویست بۆ ئەو بابەتانە دروست بکرێن.   سەبارەت بە پلانی نوێی دەستەی وەبەرهێنان، د. محەممەد شوکری، گوتی: ئێمە لەپلانی نوێی وەبەرهێنان لە پڕۆژە پیشەسازییەکان بە تایبەتی لە بواری خۆراک، بیناسازی و پیشەسازی دیکە سنووری هەزار و ٢٦٦ پڕۆژەی نوێ رادەگەیێنین.  سەرۆکی دەستەی وەبەرهێنان ئاماژەی بەوەدا وەبەرهێنان لە بواری پیشەسازی پێویستی بە سەرمایەی زۆر هەیە، پرۆژەیەک لانیکەم پێویستی بە ٢ ملیۆن دۆلار تاوەکو سێ ملیۆن دۆلار هەیە. گوتیشی خەریکی دیراسەکردنی پرۆژەی زۆر گەورەی کشتوکاڵین، کە پرۆژەی تێدایە سەرمایەکەی لە سەرووی ٤٠ ملیۆن دۆلارە.  د. محەممەد شوکری پێیوایە ئەو پڕۆژانەی باسی دەکەن، ئەگەر بکەونە بواری جێبەجێکردنەو قۆناخێکی زۆر باش لە بواری کشتوکاڵ و پیشەسازی دەست پێدەکات. سەرمایەی وەربەهێنانیش لە هەرێمی کوردستان زۆر زیاد دەکات.