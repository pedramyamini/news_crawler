ئەگەری بەرزکردنەوەی سوودی بانکی لە ئەمریکا نرخی نەوتی دابەزاند    ئەمڕۆ هەینی دوای کردنەوەی بازاڕەکانی ئاسیا نرخەکانی نەوت بەهۆی بەرزبوونەوەی لەڕادەبەدەری رێژەی هەڵاوسان لە ئەمریکا و هەروەها ئەگەری بەرزکردنەوەی سوودی بانکی لەلایەن بانکی ناوەندیی ئەمریکاوە، دابەزین.    پێشکەوتنی دانووستاندنەکانی نێوان ئێران و وڵاتانی رۆژئاوایی بۆ زیندووکردنەوەی رێککەوتنی ئەتۆمی ساڵی ٢٠١٥ و ئەگەری گەڕانەوەی نەوتی ئێران بۆ بازاڕەکانی جیهان، بەپێی شرۆڤەکاران، هۆکارێکی دیکەی دابەزینی نرخەکانی نەوت بووە. بەرەبەیانی ئەمڕۆ هەینی هەر بەرمیلێک نەوتی برێنتی دەریای باکوور ٢٥ سەنت دابەزی و بە ٩١ دۆلار و ١٦ سەنت مامەڵەی پێوەکرا.    نرخی یەک بەرمیل نەوتی سووکی تەکساسی ئەمریکاش ئەمڕۆ هەینی ٣٥ سەنت دابەزی و هەر بەرمیلێک بە ٨٩ دۆلار و ٨٥ سەنت مامەڵەی پێوەکرا.    وارێن پاتێرسن، شرۆڤەکاری کۆمپانیای راوێژکاری ING لەوبارەیەوە رایگەیاند، "ئامارەکانی رێژەی هەڵاوسان لە ئەمریکا کە دوێنێ بڵاوبوونەوە، گوشاری زۆری لەسەر بانکی ناوەندیی ئەمریکا دروستکردووە، بۆئەوەی رێژەی سوودی بانکی بە رێژەیەکی زیاتر لەوەی چاوەڕوان دەکرێت بەرزبکاتەوە".    بە گوتەی پاتێرسن، بەرزکردنەوەی رێژەی هەڵاوسان لەلایەن بانکی ناوەندیی ئەمریکاوە کاریگەریی گەورە لەسەر نرخی نەوت و نرخی کاڵا و بەرهەمەکانی دیکە دروستدەکات.    جەیمز بۆلارد، بەڕێوەبەری بانکی فیدراڵیی ئەمریکا لە سەینت لویس رایگەیاند، خوازیارن تاوەکو مانگی حەوت رێژەی سوودی بانکی بە رێژەی ١ % بەرزبکەنەوە. بەپێی پێشبینیی ئابووریناسان، بانکی ناوەندیی ئەمریکا لە مانگی داهاتووەوە دەست بە بەرزکردنەوەی سوودی بانکی دەکات.    هەرچەندە پێشبینی دەکرا بانکی ناوەندیی ئەمریکا رێژەی سوودی بانکی بە رێژەی ٠.٢٥ % بەرزبکاتەوە، بەڵام بڵاوبوونەوەی ئامارەکانی پەیوەست بە رێژەی هەڵاوسان لە ئەمریکا کە ئاشکرایان کرد رێژەی هەڵاوسان لەو وڵاتە گەیشتووەتە ٧.٥ %، بووەتە هۆکار بۆئەوەی زۆرێک لە ئابووریناسان پێیانوابێت یەکەم بەرزکردنەوەی رێژەی سوودی بانکی ٠.٥ % بێت.    بەرزکردنەوەی سوودی بانکی لە ئەمریکا دەبێتە هۆکار بۆ بەرزبوونەوەی بەهای دۆلار و دابەزینی نرخی کاڵا و کانزاکان لەنێویشیاندا نەوت و زێر.       لە بازاڕی ئاڵوگۆڕی دراو بەهای دۆلار تاڕاددەیەک بە جێگیری مایەوە و ئێستا هەر یۆرۆیەک بە ١.١٣٨ دۆلار مامەڵەی پێوەدەکرێت.  بەهای لیرەی تورکیا گۆڕانکارییەکی کەمی بەسەردا هاتووە و کەمێک بەرزبووەتەوە؛ ئێستا یەک دۆلار بەرامبەر بە ١٣.٥٢ لیرەیە، هەروەها بەهای تمەنیش بەرامبەر دۆلار جێگیرە و هەر دۆلارێک بە ٢٦ هەزار و ٥٠٠ تمەن مامەڵەی پێوەدەکرێت.  نرخی دۆلار بەرامبەر دراوە جیهانییەکان:  ١٠٠ دۆلار بەرامبەرە بە ١٤٨ هەزار دیناری عێراقی  یۆرۆ - دۆلار ١.١٣٨ EUR / USD  پاوەند - دۆلار ١.٣٥٢ GBP / USD  دۆلار - یەن ١١٦.٠٩٨ USD / JPY  دۆلار - لیرە ١٣.٥٢ USD / TRY  یەک دۆلار - ریاڵ (تمەن) ٢٦ هەزار و ٥٠٠ تمەن USD / IRR  نرخی زێڕ بەراورد بە کاتی داخستنی بازاڕ لە رۆژی پێنجشەممە دابەزینی بەخۆوە بینیوە و ئێستا هەر ئۆنسەیەک زێڕ بە ١٨٢٤ دۆلار مامەڵەی پێوەدەکرێت، کە بەراورد بە دوێنێ نزیکەی ١١ دۆلار بۆ هەر ئۆنسەیەک دابەزیوە. هەر ئۆنسەیەک زیویش بە ٢٣ دۆلار و سێ سەنت مامەڵەی پێوەدەکرێت.