یەکێتیی ئەوروپا رایگەیاند، تاوەکو کۆتایی ئەمساڵ بەرەیەکی نوێی یاسایی لە دژی کۆمپانیای گووگڵ دەکاتەوە و پێیوایە کۆمپانیاکە دژی یاساکانی پەیوەست بە رکابەری لە ئەوروپا جوڵاوتەوە و رێگە بە کۆمپانیاکانی دیکەی دیجیتاڵ نادات کە رکابەری لەگەڵ کۆمپانیای گووگڵدا بکەن.  لە ماوەی چەند ساڵی رابردوو، یەکێتیی ئەوروپا بە بڕی ٨ ملیار یۆرۆ سزای بەسەر کۆمپانیای گووگڵ دا سەپاندووە.  بەپێی شرۆڤەکاران، بەرەی یاسایی نوێی یەکێتیی ئەوروپا دژی کۆمپانیای گووگڵ گەورەترین سکاڵای یاساییە کە تاوەکو ئێستا لە دژی ئەو کۆمپانیایە دەکرێت.  کۆمپانیای گووگڵ ساڵی رابردوو ١٤٧ ملیار دۆلار داهاتی لە رێگەی رێکلامی دیجیتاڵ هەبووە، کە زیاترە لە داهاتی هەر کۆمپانیایەکی دیکە لە جیهاندا. ئەو داهاتە زۆرەی کۆمپانیاکە لە رێگەی رێکلامی گووگڵ سێرچ، یوتیوب و جی مەیل بەدەستهێنراوە.  جۆرێکی دیکەی داهاتی رێکلامی گووگڵ لە رێگەی پێدانی تەکنۆلۆژیای رێکلامکردنە بە کۆمپانیاکانی دیکە. ١٦ % ی کۆی داهاتی گووگڵ لەو پلاتفۆرمانە پێکدێن کە کۆمپانیاکانی دیکە کەڵکی لێوەردەگرن بەمەبەستی کاری رێکلامکردن، ئەوانە ئەو تەکنۆلۆژیایە کە کۆمپانیای گووگڵ دەیخاتە بەردەستی کۆمپانیاکان بۆ ئەوەی کاری رێکلام لەسەر ماڵپەر و ئەپلیکەیشنەکانی خۆیان ئەنجام بدەن.  هەردوو بەشی بازرگانی رێکلامی گووگڵ ئێستا لەژێر مەترسیی یاساییدایە.  ساڵی رابردوو وەزارەتی دادی ئەمریکا لەگەڵ هەندێ لە ویلایەتەکانی ئەمریکا کۆمپانیای گووگڵی بە قۆرخکاری لە کاری گەڕان یان سێرچ تۆمەتبارکرد.  لە سەرووی هەموویانەوە ویلایەتی تێکساس رایگەیاند، کۆمپانیای گووگڵ بەو قۆرخکارییە کە دەیکات بواری بۆ رکابەریکردن نەهێشتووەتەوە.  هەفتەی رابردوو کۆمپانیای گووگڵ رازی بوو ٢٦٨ ملیۆن دۆلار بداتە حکومەتی فەرەنسا و کۆمەڵێک مەرجی ئەو وڵاتە قبووڵ بکات کە پێشەنگە لە رەخنەگرتن لە کۆمپانیا تەکنۆلۆژییەکان.  کۆمیسیۆنی چاودێریی رکاربەری بەریتانیاش سەرقاڵی گفتوگۆیە لەگەڵ کۆمپانیای گووگڵ سەبارەت بە بەرنامەکانی کۆمپانیاکە.  بەپێی سەرچاوەکانی نزیک لە کۆمیسیۆنی ئەوروپا، سکاڵا نوێیەکی یەکێتیی ئەوروپا لە دژی کۆمپانیای گووگڵ هەموو ئیمپراتۆری رێکلامی گووگڵ دەکاتە ئامانج.  کۆمپانیای راوێژکاری "ئی مارکێتەر" ئاشکرایکردووە کۆمپانیای گووگڵ ٢٧ % ی پارەی هەموو رێکلامی دیجیتاڵی جیهان لەمساڵدا بۆ خۆی دەستەبەرکردووە.  ئەو کەسانەی کە رەخنە لە کۆمپانیای گووگڵ دەگرن، دەڵێن کۆمپانیاکە ئەوەندە سۆفتوێر و بەرنامەی جیاوازی هەیە کە هەر کەسێک یان کۆمپانیایەک بیەوێت رکابەری بکات ناتوانێت لێی دەربازێت و دواجار ناچارە مل بۆ یاسا و رێسا تایبەتەکانی بدات.  کۆمپانیای ئەلفابێت جگە لەوەی کە خاوەندارێتی گووگڵ دەکات، هاوکات چەندین کۆمپانیای دیکەی لە بواری جیاجیادا کە پەیوەستن بە تەکنۆلۆژیاوە هەیە. کۆمپانیاکانی دیکەی ئەلفابێت زیاتر لە بوای زیرەکیی دەستکرد، تەندروستیی زیرەک، دابینکردنی ئینتەرنێت و ئۆتۆمبێلی بێشۆفێر و چەندین بواری دیکە کاردەکەن.