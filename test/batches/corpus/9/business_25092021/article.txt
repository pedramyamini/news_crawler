فەتحی محەممەد عەلی، راوێژکاری وەزارەتی بازرگانی و پیشەسازیی حکومەتی هەرێمی کوردستان بە تۆڕی میدیایی رووداوی راگەیاند: "بڕیارە رۆژی یەکشەممە ٢٦ - ٩ - ٢٠٢١ شاندێکی باڵا لە تورکیاوە بە سەرۆکایەتیی مەهمەت مووش، وەزیری بازرگانی بێنە هەولێر و لە کۆبوونەوەکانیشیدا لەگەڵ بەرپرسانی باڵای هەرێمی کوردستان باس لە بابەتی وەبەرهێنانی تورکیا لە هەرێمی کوردستان و پەیوەندییە بازرگانییەکانی نێوان هەردوولا بکرێت".   فەتحی محەممەد عەلی گوتیشی: "کردنەوەی دەروازەیەکی دیکەی بازرگانی لەنێوان هەرێمی کوردستان و تورکیا یەکێک دەبێت لەو تەوەرانەی قسەی لەسەر دەکرێت" و ئاماژەی بەوەشکرد، چاوەڕێ دەکرێت "کۆمەڵێک بازرگانی گەورەی ئەو وڵاتەش بێنە هەولێر و، کۆڕبەندێک لە شاری هەولێر بەڕێوەبچێت بۆ باسکردنی کۆمەڵێک پرۆژەی بازرگانی".  یاسین محەممەد، سەرۆكی یەكێتی وەبەرهێنەرانی كوردستان لقی سلێمانی بە تۆڕی میدیایی رووداوی راگەیاند "پەیوەندیی بازرگانی نێوان وڵاتی تورکیا و هەرێمی کوردستان هەمیشە لە فراوان بووندایە و زۆرترین پرۆژەی بازرگانییەکان لە هەرێمی کوردستان بازرگانانی تورکیا جێبەجێی دەکەن".  یاسین محەممەد گوتیشی"لە ماوەی رابردوودا لە کۆی ٦٠ ملیار دۆلاری ئەو پرۆژانەی ئەنجامدراون زیاتر لە ٣٠ ملیار دۆلار کەرەستە و پێداویستییەکان لە وڵاتی تورکیاوە هاتوون، هەروەها دەستی کاری کرێکاری تورکی رەنگدانەوەیەکی زۆر گەورەی هەبووە لە پرۆژەو وەبەرهێنانەکاندا".  مەلا یاسین دەڵێت "لە ساڵی ٢٠١٣ ئاڵوگۆڕێ بازرگانی نێوان تورکیا و هەرێمی کوردستان پێوانەیی بووە کە بایی ١٣ ملیار دۆلار ئاڵوگۆڕی بازرگانی کراوە، لەبەر ئەوەی تورکیا هەناردەکاری یەکەمی پێداویستی و کەلوپەل بووە بۆ هەرێمی کوردستان".