لە دوای هەڕەشەی بێلاڕووس بە بڕینی گاز لە وڵاتانی ئەوروپا، دیمیتری پیسکۆف، گوتەبێژی نووسینگەی سەرۆکی رووسیا رایگەیاند، "رووسیا وڵاتێکە هەمیشە پابەندی بەڵێنەکانی بووە و بەردەوامیش دەبێت لە پابەندبوون بە بەڵێنەکانی لەئاست دابینکردنی گاز بە کڕیارە ئەوروپییەکانی. هەرگیز ناکرێت چ ئێستا و چ لە ئایندەشدا بێت، گومان بخرێتەسەر رووسیا وەک سەرچاوەیەک بۆ دابینکردنی گاز".  ئەلێكساندەر لوکاشینکۆ، سەرۆکی بێلاڕووس رۆژی پێنجشەممە رایگەیاند، ئەگەر یەکێتیی ئەوروپا سووربێت لەسەر سزادانی وڵاتەکەی، ئەوا گازی سرووشتی لەسەر وڵاتانی یەکێتییەکە دەبڕێت. سەبارەت بەو هەڕەشەیە، پیسکۆف گوتی: لۆکاشینکۆ، بۆ ئەو لێدوانەی، هاوئاهەنگی لەگەڵ رووسیا نەکردبوو.  یەکێک لەو هێڵانەی کە لە رێگەیانەوە رووسیا گاز رەوانەی ئەوروپا دەکات بەناوی " یامال - ئەوروپا"یە کە بە خاکی بێلاڕووس تێدەپەڕێت.  لەسەر بنەمای "سەرکوتکردنی ئۆپۆزیسیۆن" و " ساختەکاری هەڵبژاردنەکان" یەکێتیی ئەوروپا سزای ئابووریی بەسەر حکومەتی بێلاڕووس سەپاند، لە بەرامبەردا سەرۆکی بێلاڕووس هەڕەشەی کردنەوەی سنوورەکانی بە رووی کۆچبەران و رێگەخۆشکردن بۆ چوونیان بەرەو وڵاتانی یەکێتیی ئەوروپای کرد و لە سەرەتای ئەمساڵەوە هەزاران کەس روویانکردە ئەو وڵاتە و بەرەو پۆڵەندای هاوسنووری چوون و لە چەند هەفتەی رابردوودا و لەگەڵ زۆرتربوونی ژمارەی کۆچبەران پۆڵەندا سنوورەکانی داخست و قەیرانێكی مرۆیی گەورەی لێکەوتەوە کە تاوەکو ئێستا بەردەوامە.