ئەحمەد عەبادی، گوتەبێژی وەزارەتی کارەبای عێراق بە تۆڕی میدیایی رووداوی رایگەیاند، بڕیارە رۆژی شەممەی داهاتوو، ماجد حنتووش وەزیری کارەبا بە سەرۆکایەتیی شاندێکی وەزارەت سەردانی کۆماری ئیسلامی ئێران بکات و لەگەڵ بەرپرسانی ئەو وڵاتە هاوکاریی و هاوئاهەنگی نێوان هەردوولا لە بواری کارەبا تاوتوێ بکات. بڕیارە لەمیانەی ئەو سەردانەدا رێککەوتن و لێکتێگەیشتنی نوێ لە نێوان هەردوولا بکرێت.  گوتەبێژی وەزارەتی کارەبای عێراق روونیکردەوە، شاندەکە گفتوگۆ دەکات لەسەر بابەتی ناردنی گازی ئێرانی بۆ وێستگەکانی وەبەرهێنانی کارەبا کە هاوکاتە لەگەڵ نزیکبوونەوەی وەرزی هاویندا. ئێستا  ئێران رۆژانە ٢٠ ملیۆن مەتری چوارگۆشە گاز دەداتە عێراق، ئەو بڕەش بەشی پێویستی بەکارخستنی وێستگەکانی کارەبا ناکات، کە پشت بە گاز دەبەستن، لە وەرزی هاویندا پێویستە ٥٠ ملیۆن مەتری چوارگۆشەی دیکەی بۆ زیاتر بکرێت و کۆی گشتی بگاتە ٧٠ ملیۆن مەتری چوارگۆشە.  ئەحمەد عەبادی، راشیگەیاند، هەر لەمیانەی سەردانەکەیدا وەزیری کارەبا باسی دۆسیەی قەرزەکانی ئێران دەکات لەسەر عێراق، کە نزیکەی ٤ ملیار دۆلارە.