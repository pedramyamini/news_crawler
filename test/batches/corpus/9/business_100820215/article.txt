کەریم عەلی، سەرۆکی لیژنەی سامانە سرووشتییەکانی ئەنجوومەنی پارێزگای سلێمانی بە تۆڕی میدیایی رووداوی راگەیاند، "هۆکاری بەرزبوونەوەی نرخی بەنزین هەمان ئەو هۆکارانەن کە چوار مانگ لەمەوبەر هۆشداریمان لەسەر داوە و چارەسەرنەکراوە، بۆیە چاوەڕواندەکرێت نرخی هەر لیترێک بەنزینی نۆرماڵ بۆ ١٠٠٠ دیناری عێراقی بەرزبێتەوە".  سەبارەت بەو هۆکارانەی ماوەی دوو مانگ دەبێت نرخی بەنزینیان بەجێگیریی نەهێشتووەتەوە گوتی، "ماوەیەکە هێنانی بەنزین لە ئێرانەوە بۆ چەند کۆمپانیایەک قۆرخکراوە، هەروەها جگە لەوەی وەزارەتی سامانە سرووشتییەکان هیچ رێنوێنییەکی بۆ هاوردەکردنی بەنزین نییە، وەزارەتی دارایی و ئابووریی کۆمەڵێک باج و رسووماتی بەسەر کۆمپانیاکانی هاوردەکردنی بەنزینی لە دەرەوە بەتایبەت لە ئێرانەوەی سەپاندووە کە بووەتە هۆی زیادکردنی نرخەکەی".  ئەمڕۆ سێشەممە، ١٠ی ئابی ٢٠٢١، نرخی لیترێک بەنزینی نۆڕماڵ بۆ ٨٠٠ دینار زیادیکرد دوای ئەوەی نرخەکەی لە چەند رۆژی رابردوو ٧٦٥ و ٧٧٥ دینار بووە، هەروەها نرخی لیترێک بەنزینی موحەسەن بۆ ٨٥٠ تاوەکو ٨٦٠ دینار زیادیکردووە، دوای ئەوەی لە رۆژانی رابردوو هەر لیترێکی بە ٨٢٠ بۆ ٨٢٥ دینار فرۆشراوە، نرخی لیترێک بەنزینی جۆری سووپەریش سێ رۆژ پێش ئێستا ٩١٥ بۆ ٩٢٥ بووە، ئەمڕۆ نرخەکەی بووەتە ٩٥٠ دیناری عێراقی.  رووداوی پەیوەندیی بە خاوەنی چەند بەنزینخانەیەک لە هەولێر و سلێمانی کرد و باسیان لە بەرزبوونەوەی نرخی بەنزین کرد و گوتیان بەهۆی هاوردەکردنی بەنزینی کەمترە لە ئێرانەوە.  هاونیشتیمانییەک بەناوی سۆران کەمال لە پەیوەندییەکدا لەگەڵ رووداو، ئەمڕۆ سێشەممە گوتی ئەمڕۆ لە یەکێک لە بەنزینخانەکانی سلێمانی بەنزینی لە جۆری نۆڕماڵی بە ٨٥٠ دینار تێکردووە.  لیژنەی سامانە سرووشتییەکانی پەرلەمانی کوردستان چەند جارێک داوای روونکردنەوەیان لە وەزارەتی سامانە سرووشتییەکان کردووە بۆ دۆزینەوەی میکانیزیمی رێگریکردن لە بەرزبوونەوەی نرخی بەنزین لە هەرێمی کوردستان، بەڵام هێشتا هیچ گۆرانکارییەکی ئەوتۆ بەدی نەهاتووە و نرخی بەنزین هەر بەرزدەبێتەوە.