مایک یونکڵمان هونەرمەندێکی ئەمریکییە کە تابلۆکەی کێشاوە، دەڵێت: ماوەی ١٤ ساڵە، رۆژانە وێنەیەک دەکێشێت و دەیپارێزێت، لەو ماوەیەدا پێنج هەزار وێنەی جیاوازی بەتایبەت بۆ ئەو بۆردە دیجیتاڵە دروستکردووە.  بۆردەکە بووەتە کۆلاجێکی هونەری، سەرەتا کە سەیری تابلۆکە دەکەیت بەهۆی زۆری وێنەکان تەنیا رەنگ دەبیبنیت، بەڵام دواتر کە زووم دەکرێت وردە وردە وێنەکان دەردەکەون، و تاوەکو زیاتر زووم بکرێت وێنە تاکەکان روونتر دەبنەوە و خۆیان بەڕوونی دەنوێنن، دەشتوانیت یەکە بە یەکە سەیری ئەو وێنانەش بکەیت کە رۆژانە یونکڵمان بە دیجیتاڵ کێشاونی یان دروستی کردوون.  هونەرمەندەکە دەڵێت: رۆژانە ئەو وێنانەی کە کێشاونی، بە جەی پی جی لە کۆمپیوتەردا هەڵیگرتوون و بە بەرنامەیەک هەموویانی لێکداوە، ئێستا تابلۆکە بووەتە کۆلاجێکی دیجیتاڵی.  نرخی تابلۆکە یەکەمجار تەنیا بە ١٠٠ دۆلار پێشنیاز کرابوو کە بفرۆشرێت، بەڵام لە کۆتاییدا رۆژی پێنجشەممە لە دەزگای کریستی بۆ زیادکردنی ئاشکرا، بە ٦٩ ملیۆن و ٣٠٠ هەزار دۆلار فرۆشرا.  وێنەکانی ناو کۆلاجەکەش باسی ژیانی رۆژانەی هونەرمەندەکە دەکەن، بۆ نمونە یەکێک لە وێنەکان، لەدایکبوونی کچەکەیەتی، یان باسی رووداێک دەکات کە دروست لەو رۆژەدا روویداوە. یەکێکی دیکە لە وێنە دیارەکان، وێنەی کاتی هێرشکردنە سەر کۆنگرێسە لەلایەن دۆناڵد ترەمپ، سەرۆکی پێشووی ئەمریکا.