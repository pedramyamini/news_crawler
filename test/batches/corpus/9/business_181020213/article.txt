کەمال ئەترووشی، وەزیری سامانە سرووشتییەکانی حکومەتی هەرێمی کوردستان، کە ئێستا لە بەغدایە بە تۆڕی میدیایی رووداوی راگەیاند: "لە کۆبوونەوەمدا لەگەڵ ئیحسان عەبدولجەبار، وەزیری نەوتی عێراق رێککەوتین لەسەر ئەوەی کە بە سێ قۆناخ نەوت بەسەر هاونیشتمانییانی هەرێمی کوردستاندا دابەشبکرێت".  وەزیری سامانە سرووشتییەکانی حکومەتی هەرێمی کوردستان گوتی " لە قۆناخی یەکەمدا کە لەم رۆژنەدا دەستپێدەکات، ٥٠ ملیۆن لیتر نەوت دەگەیێنینە گوندی ناوچە شاخاوییەکان، لە قۆناخی دووەمدا ٥٠ ملیۆن لیتر بەسەر قەزا و ناحییەکاندا دابەشدەکەین و لە قۆناخی سێیەمیشدا ٥٠ ملیۆن لیتری دیکە بەسەر شارە گەورەکاندا دابەشدەکەین".  لەبارەی نرخ و کوالێتی نەوتەکەشەوە گوتی: "ئەو نەوتە لە دەرەوە هاوردە دەکرێت و کوالێتییەکی بەرزی دەبێت، حکومەتی عێراق لیتری بە ٧٥٠ دینار دەکڕێت و بە ٤٠٠ دینار دەیفرۆشێتەوە بە هەرێمی کوردستان، ئێمەش تەنیا حەقی گواستنەوەکە دەخەینە سەر نەوتەکە کە چەند دینارێک دەبێت بۆ یەک لیتر و دابەشی دەکەین".  لەبارەی بەنزینیشەوە وەزیری سامانە سروشتییەکان گوتی: " رێککەوتنێکی نوێمان کردووە کە رۆژانە بڕی یەک ملیۆن و ٨٠ هەزار لیتر بەنزین رەوانەی هەرێمی کوردستان بکرێت، هەروەها ئەو کێشەیەی بۆ پاڵاوگەی بازیانیش دروستبووبوو، چارەسەرکراوە، بەمەش کێشەی بەنزین تارادەیەک چارەسەر دەبێت، بەڵام گرفتە بنبڕ نابێت و پێویستی بە پلانێکی ستراتیژییە".  بەهۆی دابەزینی پلەی گەرما، بەشێوەیەکی خێرا نرخی نەوت لە هەرێمی کوردستان بەرزبووەوە، لە کاتێکدا یەک بەرمیل نەوتی سپیی ١١٠ - ١٠٠ هەزار دیناربوو، ئێستا ١٥٠ - ١٧٠ هەزار دینارە.   هەروەها نرخی بەنزین بەشێوەیەکی بەرچاو بەرزبووەتەوە و ئێستا یەک لیتر بەنزینی نۆرماڵ لە نێوان ٧٥٠ - ٩٠٠ دینارە.