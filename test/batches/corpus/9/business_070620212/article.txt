سەرچاوەیەکی ئاگادار لە کۆبوونەوەیەکی نێوان وەزیری دارایی، نەوت و پلاندانان و سەرۆکوەزیرانی عێراق بە تۆڕی میدیایی رووداوی راگەیاند، "دوێنێ کۆبوونەوەیەک لەنێوان وەزیری دارایی، نەوت، پلاندانان و سەرۆکوەزیرانی عێراق کراوە، بەغدا بڕیاریداوە بەشە بودجەی هەرێمی کوردستان بنێرێت. "  سەرچاوەکەی رووداو کە خۆیشی بەشداربووە لە کۆبوونەوە ئاماژە بەوە دەکات، "عێراق بەمنزیکانە بەشە بودجەی هەرێمی کوردستان دەنێرێت لەسەر ئەو پرسەش ئەمڕۆ شاندێکی هەرێمی کوردستان سەردانی بەغدا دەکات بۆ رێککەوتنی کۆتایی لەسەر بودجە. "  بەپێی زانیارییەکانی رووداو، شاندەکەی هەرێمی کوردستان لە وەزیری هەرێمی کوردستان بۆ کاروباری بەغدا، سکرتێری ئەنجوومەنی وەزیران، وەزیری دارایی پێکدێن و لیژنەیەکی تەکنیکیش هاوسەفەری شاندەکە دەبن.  شاندەکە لەسەر وردەکاریی جێبەجێکردنی یاسای بودجە و ناردنی بەشە بودجەی هەرێمی کوردستان گفتوگۆ دەکەن.  هەفتەی رابردوو قوباد تاڵەبانی، جێگری سەرۆکوەزیران لە کۆیە رایگەیاند، "لەگەڵ بەغدا لە رێککەوتنی کۆتایی لەسەر ناردنی بەشە بودجە نزیکین، هەنگاوەکان بە باشی دەچنە پێشەوە. "  خالید شوانی، وەزیری هەرێم بۆ کاروباری دانوستاندن لەگەڵ بەغدا لەبارەی ناردنی بودجە لە وەڵامی سەنگەر عەبدولڕەحمان، پێشکێشکاری بووڵتەنی نیوڕۆژی رووداو رایگەیاند، "بۆ ئەو مەبەستە سەردانی بەغدا دەکەین و ئەمڕۆ زیاتر باسی میکانیزمی جێبەجێکردنەکەی دەکرێت. "  خالید شوانی باسی لەوەشکرد، لەڕووی سیاسییەوە لەگەڵ هەموو لایەنە شیعە و سوننەکان و حکومەتی عێراق رێککەوتوون، ئەوەی هەیە بەرهەمی کارەکانی حکومەتی هەرێمی کوردستانە و ئێستا یاسایە. ئەوەی ئێستا هەیە کارکردنە بۆ ئەوەی ئەو رێوشێنە تەکنیکییانە بخەینە سەر سکەی خۆی.     لەبارەی پرسیاری ئەوەی کە بەمنزیکانە دەتوانین بڵێین بەشەبودجەی هەرێمی کوردستان دێت؟ خالید شوانی گوتی، "ئەمڕۆ کۆبوونەوە دەکەین و کۆبوونەوەکانی رۆژانی داهاتوو ئەوە دیاری دەکات. "     "بۆ دانانی میکانزمێک بۆ هەژمارکردنی شایستە دارییەکانی کوردستان ئەمڕۆ دەچینە بەغدا"    خالید شوانی لەبارەی ئامانجی چوونی شاندی هەرێمی کوردستان بۆ بەغدا و کۆبوونەوەیان لەگەڵ وەزارەتی دارایی عێراق رایگەیاند: "دوای ئەوەی ئێمە هەفتەی رابردوو سەردانی بەغدامان کرد و لەگەڵ هەموو لایەنە پەیوەندیدارەکانی تایبەت بە جێبەجێکردنی یاسای بودجە کۆبوونەوەمان ئەنجامداو دوایین کۆبوونەوەشمان لەگەڵ سەرۆکوەزیرانی عێراق بوو بە مەبەستی جێبەجێکردنی یاسای بودجە و هەژمارکردنی شایستە دارییەکانی هەرێمی کوردستان لەناو یاسای بودجە، لیژنەیەک دروستکراو بۆ ئەوەی چۆن بتوانین دوا قۆناخەکانی جێبەجێکردنی یاسای بودجە کۆتایی پێبێنین. "    بە گوتەی خالید شوانی "کۆبوونەوەیەک ئەنجامدراوە لەلایەن ئەو لیژنەیەی بەغدا کە سەرۆکوەزیران رایسپاردوون، ئەمەش دوای ئەوەی ئێمە پابەندی خۆمان پێشاندا بە جێبەجێکردنی پابەندییەکان لە بەرامبەردا شایستەکانی هەرێمی کوردستان دیاری بکرێت، ئەمڕۆ ئاگادارکراینەوە کە پێویستە سەردانی بەغدا بکەینەوە، بۆ ئەو مەبەستەش ئەمڕۆ سەردانی بەغدا دەکەین بە شاندێک کە لە بەڕێز وەزیری دارایی، بەندە و سکرتێری ئەنجوومەنی وەزیران و تیمێکی تەکنیکی وەزارەتی دارایی، ئەم ئێوارەیە کۆبوونەوەمان لەگەڵ وەزارەتی دارایی عێراق دەبێت، بۆ ئەوەی لەسەر میکانزمی هەژمارکردنی شایستە داراییەکانی هەرێمی کوردستان لەناو یاسای بودجە گفتوگۆ بکەین و میکانزمی جێبەجێکردنەکەی دابنێین. "