رێککەوتنەکە لە ساڵی ١٩٧٧ لە نێوان هەردوولادا واژۆ کراوە و  وەزیرەکەی کەنەدا دەڵێت: "بەپێی رێککەوتنەکە هەردوو وڵات دەبێت گەرەنتی گواستنەوەی نەوتی سووک و خاو و گازی سرووشتیی شل بدەن".   داواکارییەکەی کەنەدا دوای ئەوە دێت کە حاکمی ویلایەتی مشیگەن، لە مانگی پێنجی ئەمساڵدا بڕیاری دا بۆریی نەوتی ژمارە ٥ لە نێوان ئەمریکا و کەنەدا رابگرێت.   بۆرییە نەوتەکە رۆژانە ٥٤٠ هەزار بەرمیل نەوتی خاو لە ویلایەتی ویسکانسی ئەمریکاوە بۆ پارێزگای ئۆنتاریۆی کەنەدا دەگوێزێتەوە، بە نێو ویلایەتی مشیگەندا تێدەپەڕێت. حاکمی ویلایەتەکە، گرێچن ویتمەر، کۆمپانیای خاوەن بۆرییەکەی ئاگادارکردووەتەوە، کە بۆرییە نەوتەکە مەترسی ژینگەیی بۆ ناوچەیەکی چوار میلی  (نزیکەی شەش کیلۆمەتر)ی دروستکردووە و ‘"وەکو بەرمیلە بارووتێک وایە".   ژینگەپارێزان و کاربەدەستانی ویلایەتەکە دەڵێن بۆرییەکە مەترسیی ژینگەیی بۆ گەرووی ماکیناک، لە  دەریاچەی گرەیت لەیکس دروستکردووە. دەریاچەی گرەیت لەیکس، لە مشیگەن نزیکەی ٢٠ % ی ئاوی خاوێنی جیهان دابین دەکات.   کۆمپانیای ئێنبریج، کە خاوەنی بۆرییە نەوتەکەیە داواکارییەکەی کاربەدەستانی ویلایەتی مشیگەنی رەتکردووەتەوە و ئامادەنییە بۆرییەکە لە کار بخات. کۆمپانیاکە و حکومەتی کەنەدا دەڵێن رێککەوتنێکی ساڵی ١٩٧٧ لە نێوان ئەمریکا و کەنەدا هەیە و بەپێی ئەو رێککەوتنە ئەمریکا و کەنەدا رێگە دەدەن کە نەوت بەبێ کێشە لە نێوان وڵاتەکانیاندا بگوێزرێتەوە.   وروژاندنی ئەو پرسە، دوای ئەوە دێت کە کاربەدەستانی پارێزگای ئۆنتاریۆ و حکومەتی کەنەدا لە بێدەنگی ئیدارەی بایدن لەسەر پرسەکە زویر بوون. چاودێرانی سیاسی پێیانوایە، ئیدارەی بایدن بە مەبەست خۆی لە پرسەکە بەدوور گرتووە بۆ ئەوەی ژینگەدۆستان و حاکمی ویلایەتی مشیگەن، کە کەسایەتییەکی ناسراوی پارتی دیموکراتەکانە زوویر نەکات. بەڵام جوڵاندنی ئەو رێککەوتنامەیە ئیدارەی بایدن ناچار دەکات لەسەر پرسەکە بێتە دەنگ.  پرسی داخستنی بۆرییە نەوتەکە دراوەتە دادگایەکی باڵای ئەمریکا.   گۆردن گریفن، پارێزەری حکومەتی کەنەدا، لە نامەیەکدا داوای لەو دادگایەی ئەمریکا دەکات بەپێی مادەی شەشی رێککەوتنی نێوان کەنەدا و ئەمریکا، دادگاکە پێویستە کارکردن لەسەر داخستنی بۆرییە نەوتەکە راگرێت.   هیچ یەک لە لایەنەکان ئامادەنین نەرمی بەرامبەر لایەنی بەرامبەر بنوێنن. داواکاری گشتیی ویلایەتی مشیگەن، دانا نێسێڵ، لە راگەیێندراوێکدا دەڵێت: "بە داخەوەم کە حکومەتی کەنەدا بەردەوام پشتگیری لە خواستی کۆمپانیای ئێنبریج دەکات بۆ ئەوەی زەوی ویلایەتەکە بەکاربێنێت بۆ ئەوەی نەوت بە چەقی دەریاچەی گرەیت لەیکسدا بگوێزێتەوە و مەترسی لەسەر بە نرخترین سەرچاوەی وڵاتەکەمان دروست بکات".   لە وەڵامیشدا، پارێزگاری پارێزگای ئۆنتاریۆش، دەگ فۆرد، پشتیوانی لە هەنگاوەکانی وڵاتەکەی دەکات و لە تویتێکدا دەڵێت: "بۆریی ژمارە ٥ سەرچاوەیەکی گرنگی وزەیە بۆ ئۆنتاریۆ و هەزاران هەلی کاری رەخساندووە. پشتیوانی لە حکومەتی ناوەندیی کەنەدا دەکەین لە گرتنەبەری ئەم هەنگاوە گرنگە".  پێشتریش، کاربەدەستانی حکومەتی خۆجێیی پارێزگای ئۆنتاریۆ و کۆمپانیای ئێنبریج و ئەو کۆمپانیا و رێکخراوانەی کە پشتیوانی لە بەکارهێنانی نەوت دەکەن، بەردەوام گوشاریان بۆ حکومەتی کەنەدا هێناوە کە هەنگاوی تووند بەرامبەر بە ئەمریکا بگرێتەبەر، لە ئەگەری داخستنی بۆرییە نەوتەکەدا.