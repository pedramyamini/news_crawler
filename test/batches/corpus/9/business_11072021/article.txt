لە پانێلێکدا کە بۆ ئەو مەبەستە لە دوایین رۆژی کۆبووونەوەی وەزیرانی دارایی بەڕێوەچوو، هەموو ئەندامانی جی بیست پاڵپشتی خۆیان بۆ جێبەجێکردنی بڕیاری بەرزکردنەوەی باج لەسەر کۆمپانیا گەورەکان دەربڕی.  دانییەل فرانکۆ، وەزیری دارایی و ئابووری ئیتاڵیا رایگەیاند: "ئێمە دوو بەشی سەرەکی کۆکردنەوەی باج و سەپاندنی لانیکەمی باج بەسەر کۆمپانیا نێودەوڵەتییەکانمان پەسندکرد. بڕیارەکەی جی بیست زۆر گرینگە لەو رووەوە دەبێتە هۆکار بۆ سەقامگیربوونی سیستەمی باج لە جیهاندا لە چەند ساڵی داهاتوو. ئەمە دەبێتە هۆکار بۆ ئەوەی وڵاتان زیاتر لە داهاتی باجی خۆیان دڵنیابن. هەروەها کۆتایی دەهێنێت بە هەوڵی ئەو کۆمپانیانەی کە بەردەام هەوڵدەدەن باجی کەمتر بدەن".  بڕیارە رێککەوتنی نێوان وەزیرانی دارایی جی بیست بۆ بەرزکردنەوەی باج بۆ تاوتوێکردنی زیاتر لەلایەن رێکخراوی گەشەپێدان و هاوکارییەکانی جیهان ناسراوە بە OECD تاوتوێ بکرێت و زیاتر کاری لەسەر بکرێت، پاشان لە کۆبوونەوەی لووتکەی جی بیست کە لە رۆژانی ٣٠ و ٣١ی مانگی ١٠ بەڕێوەدەچێت بە تەواوەتی لەلایەن ئەو وڵاتانەوە پەسندبکرێت.   ویلایەتە یەکگرتووەکانی ئەمریکا و فەرەنسا و ئەڵمانیا لەگەڵ رێکخراوی خێرخوازی ئۆکسفام بەردەوام گوشاریان بۆ وڵاتانی جی بیست هێناوە کە کاربکەن بۆ بەرزکردنەوەی باجی سەر کۆمپانیا گەورەکان بەتایبەتی کۆمپانیاکانی بواری تەکنۆلۆجیا.  ریشی سۆناک، وەزیری دارایی بەریتانیا رایگەیاند: "ئەم رێککەوتنە یارمەتیمان دەدات کە خۆمان لەگەڵ سەردەمی دیجیتاڵ بگونجێنین. هەروەها ئەمە دەبێتە هۆکار بۆ ئەوەی کۆمپانیاکان بڕێکی دادوەرانە باج لە داهاتیان بدەن وڵاتێک کە شایستەیە ئەو باجەی پێبدرێت. لە کۆبوونەوەی جی حەوتەوە کە لە لەندن ئەنجامدرا تاوەکو ئێستا ١٣٠ وڵات پێشوازییان لەم بیرۆکەیە کردووە. "   ساڵ لە دوای ساڵ چالاکڤانان و خەڵکی ئاسایی داوای دادپەروەی و یەکسانی زیاتر دەکەن بۆیە سەرکردەکانی جیهان رێگەیەکی دیکەیان لە پێش نەماوەتەوە جگە لەوەی پارەی زیاتر لە کۆمپانیا گەورەکان وەربگرن و لە خزمەتگوزارییە گشتییەکان خەرجی بکەن.  پێشبینیدەکرێت جێبەجێکردنی رێککەوتنی بەرزکردنەوەی باج بکەوێتە ساڵی ٢٠٢٣، ئەوەش پەیوەستە بەوەی کە تاوەکو چەند وڵاتانی جیهان دەست بە هاوکاریی و ئاڵۆگۆڕپێکردنی زانیاریی دەکەن لەسەر چالاکی و داهاتی کۆمپانیا گەورەکان.   لە ڤێنیسیا لە دژی کۆبوونەوەکانی جی بیست خۆپێشاندان کرا  زیاتر لە ١٠٠ کەس و چالاکڤان لە شاری ڤێنیسیا لە دژی کۆبوونەوەی وەزیرانی دارایی و سەرۆکی بانکە ناوەندییەکانی گرووپی جی بیست خۆپێشاندانیان سازکرد و لەگەڵ هێزەکانی پۆلیس پێکیاندا.  پێکدادانی نێوان پۆلیس و خۆپێشاندەران لەکاتێکدا روویدا کە پێشتر نزیەکی ١٠٠٠ کەس مۆڵەتیان لە پۆلیس وەرگرتبوو بۆ ئەنجامدانی خۆپێشاندان و دەربڕینی نارەزایەتی خۆیان. ئەو خۆپێشاندانەش بەبێ ئەوەی هیچ پێکدادانێکی تێدا رووبدات کۆتاییهات.  داواکاریی و درووشمە سەرەکییەکانی خۆپێشاندەران بریتیبوون لەوەی کە دەبێت دادوەری و یەکسانی زیاتر لە جیهاند بێتە ئاراوە. ئانا کلارا یەکێک لە خۆپێشاندەرەکان دەڵێت کە بڕیارەکانی جی بیست لە هەموو روویەکەوە کاریگەریی لەسەر ژیانمان دروستدەکەن. ئەو دەڵێت: "ئێمە دەمانەوێت سەرکردەکانی جی بیست بە کرداری هەڵوێست وەرگرن لەپێناو بەدیهێنانی یەکسانی و دادپەروەری زیاتر".