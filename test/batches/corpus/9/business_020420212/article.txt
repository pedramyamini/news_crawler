د. فازڵ نەبی، بریکاری پێشووتری وەزارەتی دارایی عێراق لەکاتی بەشداریکردنی لە بوولتەنی کاژێر ١٠: ٠٠ی تۆڕی میدیایی رووداو، لەبارەی رێککەوتنی نێوان هەولێر و بەغدا لەسەر بودجە و میکانیزمی جێبەجێکردنی رایگەیاند "دەبێت پشکی هەرێمی کوردستان لە بودجە بەتەواوەتی دیاریبکرێت، ئەگەر پشکی هەرێمی کوردستان ١٢.٦٧ % بێت، نزیکەی ٩.٥ ترلیۆن دینار دەبێت، قسەیەک هەیە بکرێتە ١٣.٩ %، من لەو بڕوایەدا نیم بکرێتە ١٣.٩ %، هیوادارم ئەمە راست بێت، چونکە دەقێکی یاسایی نییە کە بڵێت ١٣.٩ %. لە نەفەقاتی حاکیمەشدا پشکی هەرێمی کوردستان ١٢.٦٧ % ـە".  بە گوتەی بریکاری پێشووتری وەزارەتی دارایی عێراق، ئەگەر پشکی هەرێمی کوردستان لەسەر بنەمای ١٢.٦٧ % ی بودجە دیاریبکرێت "بەشی هەرێمی کوردستان، ئەوەی دیاریکراوە، ٩.٥ تریلیۆن دینارە، ئەگەر ئەو بڕە پارەیە دابەشبکرێت بەسەر ١٢ مانگدا، مانگانە دەکاتە نزیکەی ٧٩١ ملیار دینار، کەواتە هەرێمی کوردستان مانگانە لە بودجەدا حەقی ئەوەی هەیە ٧٩١ ملیار دینار وەربگرێت. لەو ٧٩١ ملیار دینار مانگانەی کە دانراوە، پاش مەقاسە، واتە رادەستی نەوت و داهاتی نانەوتی، بڕی ٩٠ ملیار دینارێک بۆ هەرێمی کوردستان دەمێنێتەوە".  د. فازڵ نەبی ئاماژەی بەوەش کردووە "ئەگەر پشکی هەرێمی کوردستان لەسەر بنەمای رێژەی ١٣.٩ % ی بودجە بنێردرێت، ئەوکاتە نزیکەی تریلیۆنێک دینار بۆ هەرێمی کوردستان زیاد دەبێت، واتە مانگانە نزیکەی ١٦٠ ملیار دینار بۆ هەرێمی کوردستان دێت، بەڵام لە هەردوو حاڵەت دەبێت هەندێک واقیعی بین لە شرۆڤەکەمان، دیسان تەئکید لەوە دەکەمەوە کە ستەمێکی یەکجار گەورە لە هەرێمی کوردستان کراوە".  ئەو بریکارەی پێشووی وەزارەتی دارایی عێراق باس لە خاڵە ئەرێنییەکانی لە بودجە و پشکی هەرێمی کوردستان دەکات و دەڵێت "خاڵی گرنگ ئەوەیە مووچەخۆران دڵنیابن لەوەی مووچەکانیان پشتیوان بە خودا لەمەودوا بەتەواوی پێدەدرێت، بەڵام لەوە گرنگتر ئەوەیە کە دەبێت مووچەخۆران بەلایەنی کەمەوە لەوە دڵنیابن مانگانە دەدرێت، چونکە ئەو گەرەنتییەی ئێستا لە بودجەی بەغدا هەیە، بەڵێ بێ لێبڕین، ئەو گەرەنتییە هەیە لە بەغدا کە وەکو جارانی لێنایەتەوە ئەگەر هەردوولا پابەندبن، بەپێی زانیاریی تەواوەتیی من هەردوولاش پابەند دەبن. بۆیە لەمەودوا گەرەنتی بەردەوامی پێدانی مووچە هەیە".