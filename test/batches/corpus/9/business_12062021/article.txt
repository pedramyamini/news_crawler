ئیحسان عەبدولجەبار ئیسماعیل، وەزیری نەوتی عێراق دەڵێت، ئێستا حکومەتی فیدڕالی یەک بەرمیل نەوت بە ٦٨ دۆلاری ئەمریکی دەفرۆشێت، لە کاتێکدا کە پێویستی بەوەیە هەر بەرمیلێک بە ٧٦ دۆلار بفرۆشێت تاوەکو بۆ خەرجییەکانی پێویستی بە بانکی ناوەندنی نەبێت.   ئیحسان عەبدولجەبار ئاماژە بەوە دەکات، ئێستا سەرنجیان لەسەر بەرەوپێشبردنی کەرتی گازی سرووشتیی عێراقە.   گەشەپێدانی کەرتی گازی سرووشتی مەرجی سەرەکیی ئەمریکایە بۆ عێراق بۆ ئەوەی بتوانێت کارەبا لە ئێرانەوە هاوردە بکات بێ ئەوەی واشنتن سزای بەسەردا بسەپێنێت.   بۆ ئەو مەبەستەش، عێراق هەوڵدەدات کە کێڵگە گازییە پشتگوێخراوەکانی بەرەوپێشببات و ئەو گازەشی لە کێڵگە نەوتییەکان بەفیڕۆدەچێت کۆگابکات.   وەزیری نەوتی عێراق گەشبینە بەوەی کە لە چەند مانگی داهاتوودا گرێبەستی دەستپێکردنی سێ پڕۆژە واژۆ بکرێن کە دەتوانن   توانای ئەوە بە عێراق بدەن تا ساڵی ٢٠٣٥ وایلێبێت ٣ ملیار پێ سێجا گازی سرووشتی بەرهەمبێنێت.   ئێستا عێراق نەک هەر بەرهەمی گازی سرووشتی کەمە، بەڵکو ساڵانە دوو ملیار پێ سێجا لەو سووتەمەنییە لە دەرەوە هاوردە دەکات بۆ ئەوەی پێداویستییە نێوخۆییەکانی پڕبکاتەوە.  ئیحسان عەبدولجەبار دەڵێت، عێراق ئێستا لە پرۆسەی پێدانی مۆڵەتی دەستبەکاربوونە بە کۆمپانیای ساینۆپێکی چینی بۆ ئەوەی دەست بە بەرەوپێشبردنی کێلگەی گازی سرووشتی مەنسووریە لە پارێزگەی دیالا بکات.   ئەو کێڵگەیە دەتوانێت ٣٠٠ ملیۆن پێ سێجا گاز بەرهەمبێنێت. هەروەها وەزارەتی نەوتی عێراق لەگەڵ کۆمپانیای تۆتاڵی فەرەنسی لە گفتوگۆدایە بۆ ئەوەی لە ناوچەی ئەرتاوی لە بەسرە، پڕۆژەیەکی زەبەلاحی گازی سرووشتی بەرەوپێشببات.   پرۆژەکە دەزگایێک لەخۆ دەگرێت کە گازی دەرپەڕیو لە کێلگە نەوتییەکان کۆدەکاتەوە. لە کێڵگەی نەوتی عەکاس لە پارێزگەی ئەنبار، وەزارەتی نەوتی عێراق لە قۆناخی سەرەتایی گفتوگۆکاندایە لەگەڵ کۆمپانیای شلەمبێرگەری ئەمریکی و یەکێکی دیکەی سعودی بۆ ئەوەی تواناکانی ئەو کێڵگەیە بەرزبکەنەوە.   ئیحسان عەبدولجەبار دەڵێت، "پێموایە زیانبەخشترین جۆری گەندەڵی کاتی بێبەرهەم و دواخستنی بڕیارە. "