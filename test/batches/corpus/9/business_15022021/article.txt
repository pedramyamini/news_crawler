ماوەی چەند رۆژێکە لە بازگەکانی سنووری پارێزگای کەرکووک و شارەکانی دیکەی عێراق رێگە لەو بارهەڵگرانە دەگیرێت کە خۆراک و بەرهەمی کشتوکاڵیی دەرەکیان پێیە و دەیانەوێت لە بازاڕەکانی کەرکووک و شارەکانی عێراقدا ساخی بکەنەوە. بەپێی ئەو وێنە و ڤیدیۆیانەی بۆ تۆڕی میدیایی رووداو نێردراون. بەشێکی زۆر لەو بەروبوومە کشتوکاڵی و خۆراکەی دەستی بەسەرداگیراوە ژێرخاک دەکرێت و دەسووتێنرێت.  ئێوارەی رۆژی یەکشەممە ١٤ - ٠٢ - ٢٠٢١ لە بازگەیەکی سوپای عێراق و لە بەرزاییەکانی سمایل بەگ لە ناحیەی شوانی سەر بە پارێزگای کەرکووک. رێگە لە چەند بارهەڵگرێک گیرا کە میوە، سەوزە و ئاردیان پێبووە، بەڵام بەرهەمی نێوخۆی عێراق نەبوون و لە دەرەوە هاوردە کراون، دواتر دوای دەست بەسەرداگرتنیان لەنێوبراون.   ئاوارە حەسەن، دانیشتووی ناحیەی شوانە لە سنووری پارێزگای کەرکووک و وێنە و ڤیدیۆکانی بۆ رووداو ناردووە و دەڵێت " کاژێر ٠٣: ٠٠ی ئێوارەی رۆژی یەکشەممە دوای ئەوەی چەند بارهەڵگرێک کە ژمارەیان زیاتر لە ١٠ بارهەڵگر دەبوو [خەیار، تەماتە، باینجان، شووتی و ئاردی] یان پێبووە و لە بازگەی ناحیەکە رێگرییان لێکرا و هێزە ئەمنییەکانی عێراق نەیانهێشتووە بێتە نێو ناحیەکەوە و دواتر ئەو خۆراک و کەلوپەلانەیان دەست بەسەرداگرتووە و بە شۆفڵ ژێرخاکیان کردوون و لەنێویان بردوون. "  لە بەشێکی دیکەی قسەکانیدا ئاماژە بەوە دەدات کە چەند شۆفێرێکیان کورد بوون و ئەوانی دیکەش عەرەب. دەشڵێت: ئەو کەسەی لەوێ سەرپەرشتی ژێرخاکردن و لەنێوبردنی ئەو بەرهەمە کشتوکاڵیانەی دەکرد گوتویەتی کە ئەوانە "بەرهەمی ئێرانی و سوورییە" و لەبەرئەوە بەمشێوەیە لەنێویان دەبەن.  بەڕێوەبەری ناحیەی شوان: بە بڕیاری ئاسایشی نیشتمانیی عێراق لەنێوبراون  بەهجەت واحید، بەڕێوەبەری ناحیەی شوان سەبارەت بەو بارهەڵگرانە کە رێگەیان پێنەدراوە هاوردەی نێو ناحیەکە بکرێن بە تۆڕی میدیایی رووداوی راگەیاند "ئەو بەروبوومە کشتوکاڵیانەی دەستیان بەسەرداگیراوە هیچیان بەسەرچوو نەبوون، بەڵکو بەروبوومی کشتوکاڵی ئێرانی بوون و بە بڕیاری ئاسایشی نیشتمانیی عێراق دەستیان بەسەردا گیراوە. ئەوانیش بڕیاریان داوە کە نابێت هیچ بەرهەمێکی کشتوکاڵی دەرەکی کە ئێستا لە عێراق وەرزی پێگەیاندنیانن هاوردە بکرێن. "  بەڕێوەبەری ناحیەی شوان ئاماژە بەوەش دەدات کە ئەمە یەکەمجارە لەم ساڵدا بەمشێوەیە لە سنوورەکەیان دەست بەسەر ئەو جۆرە بەروبوومانە دا بگیرێت کە لە دەرەوە هاوردەکراون و دەشڵێت "ئێمە وەکو ناحیە ئاگادارین، بەڵام هێزە ئەمنییەکانی عێراق خۆیان سەرپەرشتی دەستبەسەرداگرتن و لەنێوبردنی ئەو بەرهەمانە دەکەن و ئەوانیش بەپێی رێنماییەکانی وەزارەتی ناوخۆی عێراق ئەو کارە دەکەن. "  کوردێکی کەرکووک: حەوت تۆن تەماتەی منیان لەنێوبرد و گریام   رۆژی هەینی رابردوو ١٢ - ٠٢ - ٢٠٢١ لە بازگەی پردێ لە سنووری پارێزگەی کەرکووک رێگە لە چەند بارهەڵگرێک گیراوە کە تەماتەی ئێرانی و کاهوویان پێبووە. ئەرشەد موعتەسەم، بازرگانێکی کوردی دانیشتووی کەرکووکە و بەگوتەی خۆی لە بازاڕی سەوزە و میوەی هەولێر نزیکەی حەوت تۆن تەماتەی ئێرانی کڕیوە. "بەڵام کاتێک گەیشتمە بازگەی پردێ لەوێ رێگرییان لێکردم و هەموو تەماتەکەیان دەست بەسەرداگرت و دواتر لەنێویانبرد. "  ئەو کوردەی کەرکووک لە بەشێکی دیکەی قسەکانیدا ئاماژە بەوەش دەدات، کە لە بازگەکە سویچی ئۆتۆمبێلەکانیان لێوەرگرتووە [حەوت تۆن تەماتەکە لە دوو ئۆتۆمبێلی بارهەڵگر بارکرابوون] لە کاژێر ٠٧: ٠٠ ئێوارەی رۆژی هەینی تاوەکو کاژێر ٠٢: ٠٠ی دوای نیوەڕۆی رۆژی شەممە ئۆتۆمبێلەکانی وەرنەگرتووەتەوە.   لە بەشێکی دیکەی قسەکانیدا ئەرشەد موعتەسەم دەڵێت "زۆر دڵگرانبووم بەوەی کە بەرامبەرم کرا و ئەو رۆژە بە گریانەوە داوام کرد کە تەماتەکەم لەنێو نەبەن، چونکە پێشتر ئاگادارنەکرابوومەوە و نەمزانیبوو کە رێگە لە هاوردەکردنی تەماتەی ئێرانی و بەروبوومی دیکەی دەگیرێت" دەشڵێت " هەموو تەماتەکە بایی ٥ ملیۆن دینار بووە. "  بەگوتەی ئەو کوردە، لەگەڵ خۆی چەند کەسێکی دیکەی عەرەب هەبوون کە ئەوانیش بەروبوومی کشتوکاڵیی دەرەکییان پێبووە و بەهەمان شێوەی ئەو بەروبوومەکانیان لەنێوبراون. دەشڵێت "هیوادارم حکومەتی عێراق قەرەبووی ئەو زیانەمان بکاتەوە، چونکە بڕیارەکە زۆر لەناکاو بووە. "  عێراق هەڵمەتێکی بۆ رێگەگرتن لە قاچاخچیێتی لە دەروازەکان دەستپێکردووە  محەممەد خەفاجی، وەزیری کشتوکاڵی عێراق رایگەیاند، هەڵمەتێکمان دەستپێکردووە بۆ رێگەگرتن لە بە قاچاخهێنانی بەروبووم لە دەروازە سنوورییەکانەوە، بە تایبەت لە دەروازەکانی هەرێمی کوردستانەوە، بەڵام وەزارەتی کشتوکاڵی هەرێمی کوردستان دەڵێ سەبارەت بە قاچاخچێتی لە دەروازەکانمان رێکاری نوێ گیراونەتەبەر.  وەزارەتی کشتوکاڵی عێراق بە رێنمایی مستەفا کازمی، سەرۆکوەزیران و وەزیری ناوخۆی عێراق دەستی بە هەڵمەتەکە کردووە بۆ پشکنینی کۆگە، عەلوەکانی میوە و سەوزە و هەموو شوێنێک لە بەغدا و پارێزگاکاندا بۆ رێگەگرتن لە بە قاچاخهێنانی بەروبوومی ئاژەڵی و رووەکی لە دەروازە سنوورییەکانەوە، "بە تایبەت لە دەروازەکانی هەرێمی کوردستانەوە"  بەپێی ئامارەکانی وەزارەتی کشتوکاڵی عێراق، پارێزگای بەسرە رۆژانە نزیکەی ٥ هەزار تۆن تەماتە، نەجەف رۆژانە ٢ هەزار تۆن تەماتە، شارەکانی راوە و رەبیعە رۆژانە زیاتر لە ١٠ هەزار تۆن تەماتە بەرهەمدەهێنن. هەروەها عێراق رۆژانە زیاتر لە ٥٠ هەزار تۆن گۆشتی مریشک بەرهەمدەهێنێت. وەزیری کشتوکاڵ دەشڵێت "ئەگەر هەر بەرهەمێکی پێویستمان لە ناوخۆپێدابین نەکرێت، ئەوا رێگە بە هاوردەکردنی دەدەین، ئامانجیشمان بەدیهێنانی هاوسەنگییە لە نرخ و بەدیهێنانی خۆبژێوییە".  کەریم سلێمان، بریکاری وەزارەتی کشتوکاڵی هەرێمی کوردستان، بە تۆڕی میدیایی رووداوی راگەیاند: "سەبارەت بە قاچاخچیێتی بەم دواییانە لە دەروازەکانی هەرێمی کوردستاندا رێکاری نوێ گیراونەتەبەر. " هەروەها ساماڵ عەبدولڕەحمان، بەڕێوەبەری گومرگی هەرێمی كوردستان، پێشتر بە تۆڕی میدیایی رووداوی راگەیاند بوو، کە لە هەرێمی کوردستان هیچ دەروازەیەکی نافەرمی نییە، بەڵکو چوار دەروازەی نێودەوڵەتی هەن لەگەڵ چوار دەروازەی دیکە، کە ئەوانیش رەزامەندی حکومەتی عێراقیان هەیە، شاندی عێراقی هاتوون و بە نووسراوی فەرمی جەختیان لەوە کردووەتەوە، کە ئەو چوار دەروازەیەش لە کارکردن بەردەوام دەبن لەگەڵ چوار دەروازە نێودەوڵەتییەکان، تاوەکو رێکارە یاساییەکان بە فەرمی لە بەغداوە دەگیرێنەبەر.  هاونیشتمانییەک: لە بازگەی شێراوە دەستبەسەر باری جووتیارانی کوردا دەگیرێت و لەودیوی بازگەکە دەفرۆشرێتەوە  لەبازگەی شێراوە - کەرکووک بەبیانووی قەدەخەی چوونی هەندێک جۆری میوە بۆ باشووری عێراق بەشێک لەو بارهەڵگرانەی میوە بۆ پاریزگای کەرکووک و شارەکانی دیکەی باشووری عێراق دەبەن، لەلایەن بازگەکەوە بارەکانیان دەستبەسەردا دەگیرێت، هەندێک لە شوفێری بارهەڵگرەکانیش ئاماژەوە بەوەدەکەن، کە بازگەکە بارەکانی ئەوان لە پردێ دەفرۆشنەوە.  هاونیشتمانییەک بەناوی نەسرەدین ئەحمەد، کە دانیشتووی گوندێکی شێراوەیە و کاری جووتیاری دەکات بە رادیۆی رووداوی راگەیاند، "رۆژانە ئێمە بەچاوی خۆمان دەبینین، لە بازگەی شێراوە کارمەندانی بازگەکە کێشە بۆ شوفێرانی کورد دروست دەکەن و بەبیانووی قەدەخەبوون دەستبەسەر بارەکانیاندا دەگرن، دواتر ئەو بارانە لەو دیوی بازگەکە دەفرۆشنەوە. "  ئەو هاونیشتمانییە گوتی: " ئەو بازگەیەی ئەو کارەی تێدا دەکرێت، سەر بە حکومەتی عێراقە و رۆژانە لەژێر ناوی جیاجیا کێشە بۆ بارهەڵگرەکان دروست دەکەن، کە بەشی زۆریشیان بەرهەمی خۆماڵی جووتیارانی کوردن و دەیانبەن بۆ باشووری عێراق. " دەشڵێت "هیچ شوێنێک نییە، سکاڵی خۆمانی لێبکەین، ئەو کێشەیەش بەردەوامە، هەر ئەو کەسانەی کە ئێمە لەو گوندانەی خۆمان هاوکارییان دەکەین، لە بازگەکە کێشەمان بۆ دروستدەکەن و بارەکانمان لەودیوی بازگەکە دەفرۆشنەوە".