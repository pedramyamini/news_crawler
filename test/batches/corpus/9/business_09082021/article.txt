ئەمڕۆ دووشەممە نرخی نەوت لە کاتی کردنەوەی بازاڕەکانی ئاسیا بە رێژەی ٢ % دابەزی. هۆکاری دابەزینی نرخی نەوت بۆ بەرزبوونەوەی بەهای دۆلار و نیگەرانی لە کەمبوونەوەی خواست بۆ نەوت دەگەڕێتەوە. ئەوەش دوای ئەوەی چین و چەندین وڵاتی دیکەی ئاسیایی بەهۆی تەشەنەکردنی کۆرۆنای دەلتا قەدەخەی نوێی هاتووچۆیان راگەیاند.  نرخی نەوتی برێنت ١ دۆلار و ٤١ سەنت دابەزی و هەر بەرمیلێک بە ٦٩ دۆلار و ٢٩ سەنت مامەڵەی پێوەکرا. نرخی نەوتی برێنت لە هەفتەی رابردووەوە تاوەکو ئێستا بە رێژەی ٦ % دابەزیوە.  نرخی نەوتی سووکی تەکساسی ئەمریکاش ١ دۆلار و ٣٢ سەنت دابەزی و هەر بەرمیلێک بە ٦٦ دۆلار و ٩٦ سەنت مامەڵەی پێوەکرا. نرخی نەوتی سووکی تەکساس لە هەفتەی رابردووەوە تاوەکو ئێستا بە رێژەی ٧ % دابەزیوە.  گۆردۆن رامسی، شرۆڤەکاری سەر بە بانکی شاهانەی کەنەدا لەو بارەیەوە رایگەیاند، لەگەڵ پەرەسەندی کۆرۆنای دەلتا نیگەرانیی زۆر دروستبووە لەسەر کەمبوونەوەی خواست بۆ بەکارهێنانی نەوت لە زۆربەی ناوچەکانی جیهان بەتایبەتی لە وڵاتە ئاسیاییەکان.  لەلایەکی دیکەوە هەر ئەمڕۆ نرخی زێر داڕما و بە رێژەی ٤.٤ % بەهاکەی لەدەستدا. نرخی هەر ئۆنسەیەک زێڕ بۆ ١٧٢٢ دۆلار دابەزی و گەیشتە نزمترین ئاستی خۆی لە ٤ مانگی رابردوودا.  دوای ئەوەی هەفتەی رابردوو ئاماری کاری ئەمریکا بڵاوبووەوە و بەپێی ئامارەکە نزیکەی ١ ملیۆن هەلی کاری نوێ لە مانگی ٧ لەو وڵاتە رەخساوە، ئەوەش لەو لایەنەوە نیگەرانیی دروستکرد کە بانکی ناوەندی ئەمریکا وەک کاردانەوەی راپۆرتە ئەرێنییەکانی ناو بازاڕ دەست بە بەرزکردنەوەی سوودی بانکی بکات.  ئەگەری بەرزکردنەوەی سوودی بانکی لەلایەن بانکی ناوەندی ئەمریکاوە بەردەوام یەکێک لە هۆکارە سەرەکییەکان بۆ بەرزبوونەوەی بەهای دۆلار و دابەزینی بەهای زێڕ. هاوکات لەگەڵ دابەزینی نرخی زێر، نرخی کانزاکانی دیکەش وەک زیو داڕمان.  نرخی زیو بەرەبەیانی رۆژی دووشەممە بە رێژەی ٧.٥ % دابەزی و بووە نزیکەی ٢٢ دۆلار بۆ هەر ئۆنسەیەک.