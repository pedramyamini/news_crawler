ئەمڕۆ سێشەممە ٠٧ - ٠٩ - ٢٠٢١ دووەم پێشانگەی نێودەوڵەتیی هەولێر بۆ وەبەرهێنان و خانووبەرە بەڕێوەچوو و لەلایەن هاونیشتمانیانەوە پێشوازییەکی باشی لێکرا.   زیاتر لە ١٥٠ کۆمپانیا و کارگە و پرۆژەی نیشتەجێبوون لە هەشت وڵاتی جیاوازەوە بەشداریی پێشانگەکە دەکەن، لەنێویشیاندا وەبەرهێنەر و خاوەنکارەکانی ئێران، تورکیا، قوبرس، یۆنان، عوممان، ئیمارات و ئەڵمانیا.  نەژاد جەلال، بەڕێوەبەری گشتیی لێکۆڵینەوەی و زانیاریی دەستەی وەبەرهێنانی هەرێمی کوردستان بە تۆڕی میدیایی رووداوی راگەیاند، لە دوای ساڵی ٢٠٠٦ ـەوە دەستەی وەبەرهێنان مۆڵەتی بە ١٩٤ پرۆژەی وەبەرهێنان داوە. هاوکات مۆڵەتی بە ١١٢ پرۆژەی پێشەسازی و کارگەی قورسی وەک چیمەنتۆ داوە، کە ئەو پیشەسازییانە کار لە بواری بەرهەمهێنانی کەرەستەی خانووبەرە دەکەن.  جگە لە وەبەرهێنانی کەرتی تایبەت لە کەرتی خانووبەرە کە بووەتە هۆکاری سەرهەڵدانی شۆرشێکی بیناسازی لە شارە گەورەکانی هەرێمی کوردستان بەتایبەتی لە شاری هەولێر، لە رێگەی سندووقی نیشتەجێبوونیش حکومەتی هەرێمی کوردستان یارمەتیی ١٧٥ هەزار هاونیشتمانی داوە بۆ دروستکردنی شوێنی نیشتەجێبوون.  حکومەتی هەرێمی کوردستان بۆ چاودێریکردن و پێداچوونەوە بە کوالیتیی پرۆژەکانی نیشتەجێبوون لە ساڵی ٢٠١٣ بڕیاریدا مۆڵەتی وەبەرهێنان لە کەرتی خانووبەرە بوەستێنێت، دوای ئەوەی کە چەندین پرۆژەی نیشتەجێبوون لەلایەن خاوەنەکانیانەوە جێبەجێنەکران.  ئەمساڵ حکومەتی هەرێمی کوردستان دووبارە دەستی بە پێدانی مۆڵەتی پرۆژەی وەبەرهێنانی خانووبەرە کردووەتەوە، لەو چوارچێوەشدا مۆڵەتی بە ٨٠ پرۆژەی نوێی خانووبەرە داوە کە رێکارە کارگێرییەکانیان تەواوبکەن.  دەستپێکردنی وەبەرهێنانی خانووبەرە لە ساڵی ٢٠٢١ ـەوە بووەتە هۆکاری بووژانەوەی زیاتری ئەو کەرتە. لە پێشانگەی نێودەوڵەتیی هەولێر بۆ وەبەرهێنان و خانووەبەرە کۆمپانیاکانی بیناسازی دەیان پرۆژەی نیشتەجێبوونی و کوالیتیی بەرزی خۆیان وەک بۆلیڤارد، ئیمپایەر وێڵد و رامی تاوەرزیان خستووەتەڕوو.  ئەمیر غازی ئاغا، بەڕێوەبەری بازرگانیی کۆمپانیای ئیمپایەر وۆرڵد بە تۆڕی میدیایی رووداوی راگەیاند، "بۆ ئەوەی پرۆژەکانی نیشتەجێبوون زیاتر پێشبخرێن، پێویستە حکومەت خزمەتگوزارییە گشتییەکانی وەک کارەبا و ئاو تاوەکو سنووری پرۆژەکانی نیشتەجێبوون دابینبکات، ئەوەش لە پێناو ئەوەی کۆمپانیاکانی بیناسازی بتوانن خزمەتگوزارییەکان کە تایبەتمەندیی سەرەکیی پرۆژەیەکی باشی نیشتەجێبوونە، لەلایەن کۆمپانیاکانی بیناسازییەوە لەناو پرۆژەکان بەباشی دابینبکات.  بەڕێوەبەری بازرگانیی ئیمپایەر وێڵد ئەماژەی بەوەدا، "پێدانی دەسەڵاتی مۆڵەتپێدان بە پارێزگاکانی هەرێمی کوردستان و بەهێزکردنی ئیدارەی پارێزگاکان لە چوارچێوەی بڕیاری حکومەتی هەرێمی کوردستان بۆ لامەرکەزی گرنگە و، دەتوانێت رۆتیناتی ئیداری کەمبکاتەوە و خاوەن پرۆژەکانیش بەزووترین کات مۆڵەتی جێبەجێکردنی پرۆژەکان وەرگرن. "  هەروەها ئەمیر غازی ئاغا ئاماژەی بەوەکرد کە دەبێت تاپۆکردن و بەناوکردنی یەکەکانی نیشتەجێبوون ئاسانبکرێت بۆ ئەوەی هاونیشتمانی یان وەبەرهێنەرێکی بیانی دڵنیا بێت لەو وەبەرهێنانەی کە لە کەرتی خانووبەرە کردوویەتی.  حکومەتی هەرێمی کوردستان لەمساڵدا هەندێ رێنوێنیی نوێی دەرکرد کە بەپێی ئەو رێنوێنییانە وەبەرهێنەری بیانی دەتوانێت لە بازاڕی خانووبەرەی هەرێمی کوردستان وەبەرهێنان بکات.  نەژاد جەلال لەو بارەیەوە رایگەیاند، هاووڵاتیانی بیانی دەتوانن یەکەی نیشتەجێبوون لە هەرێمی کوردستان بکڕن و مامەڵەی پێوەبکەن، یەکەکانی نیشتەجێبوون بە ناویان دەکرێت و دەتوانن ئەگەر بیفرۆشن سەرمایەی سەرەتایی خۆیان بگوازنەوە بۆ وڵاتی خۆیان.  لەبارەی نرخ و کوالیتیی یەکەکانی نیشتەجێبوون، شیروان رەحمان، خاوەنی کۆمپانیای مەنار بۆ خانووبەرە بە تۆڕی میدیایی رووداوی راگەیاند، "دەبێت کۆنترۆڵێکی زیاتری نرخەکانی خانووبەرە بکرێت و هەندێک پرۆژەی نیشتەجێبوون بۆ ئەوەی لە رووی نرخەوە رکابەری لە بازاڕدا دروستبکەن، کواڵیتیی پرۆژەکەیان دادەبەزێنن. "  هەروەها شیروان رەحمان جەختی لەوە کردەوە کە بازاڕی خانووبەرەی هەرێمی کوردستان بەهۆی ئەوەی کە کڕیاری دەرەوەی هەرێمی کوردستان خواستی لەناو بازاڕدا دروستکردووە گەرمە.  بەپێی ناوەندی لێکۆڵینەوەی رووداو کە بۆ یەکەمجار راپۆرتێک و راپرسییەکی زانستی لەسەر بازاڕی خانووبەرەی هەرێمی کوردستان کردووە، ساڵ لە دوای ساڵ نرخی خانوو و زەوی و پرۆژەکانی نیشتەجێبوون لە بەرزبوونەوەدایە. بۆ نموونە ئەگەر چارەکی یەکەمی ئەمساڵ بەراورد بکرێت بە هەمان ماوەی ساڵی ٢٠١٩، نرخی یەک مەتر دووجا خانوو بە رێژەی ٧.٨ % بەرزبووەتەوە و نرخی یەک مەتر دووجا زەوی بە رێژەی ٢٦.٦٧ % بەرزبووەتەوە.   نرخەکانی شوقە لە ساڵی ٢٠١٩ بۆ چارەکی یەکەمی ئەمساڵ بە رێژەی ٢.١٥ % بەرزبوونەتەوە. نرخی یەک مەتر دووجا شوقە لە ساڵی ٢٠١٩ دا بە ٦٠٠ دۆلار و، ساڵی ٢٠٢٠ بە ٥٩٨.٥ دۆلار و چارەکی یەکەمی ئەمساڵیش بە ٦١٢.٩ دۆلار بووە.  بەرزبوونەوەی نرخی خانووبەرە لە هەرێمی کوردستان هاوتەریبە لەگەڵ بەرزبوونەوەی نرخی خانووبەرە لەسەر ئاستی جیهان. سەرەکیترین هۆکاری بەرزبوونەوەی نرخی خانووبەرە بۆ بووژانەوەی ئابووری دوای کۆرۆنا و بەرزبوونەوەی خواست بۆ یەکەی نیشتەجێبوون و بازرگانی دەگەرێتەوە.   لە ویلایەتە یەکگرتووەکانی ئەمریکا نرخی خانووبەرە لە ساڵی ٢٠٢١ دا بە رێژەی ٢٥ % بەرزبووەتەوە. لە دوبەی هەروەها نرخەکانی خانووبەرە لە چارەکی دووەمی ئەمساڵدا بە رادەیەک بەرزبوونەتەوە کە نزیکدەبنەوە لە نرخەکانی پێش سەرهەڵدانی کۆرۆنا.  لە پێشانگەی نێودەوڵەتیی وەبەرهێنان و خانووبەرەی هەولێر، جگە لە کۆمپانیاکانی بیناسازی و خانووبەرە دەیان کۆمپانیا و کارگە بەشدارن کە کەرەستەی بیناسازی و ناوماڵ بەرهەمدەهێنن.