گەورەترین هەناردەکاری جیهان بەخێرایی توانی بووی خۆی لە زیانەکانی تەشەنەکردنی ڤایرۆسی کۆرۆنا دەربازبکات، بەڵام بەهۆی دووبارە سەرهەڵدانەوەی ڤایرۆسی کۆرۆنا و بڵاوبوونەوەی گۆڕاوی دەلتا، چالاکیی کارگەکانی چین خاوبووەتەوە، ئەوەش کاریگەریی نەرێنی لەسەر هەناردە و هاوردەکاری ئەو وڵاتە داناوە.  قەبارەی هەناردەی چین لە مانگی تەممووزدا بەراورد بە مانگی تەممووزی ساڵی رابردوو بە رێژەی ١٩.٣ % بەرزبووەتەوە، ئەمە لەکاتێکدایە کە هەناردەی ئەو وڵاتە لە مانگی حوزەیران دا بەراورد بە مانگی حوزەیرانی ساڵی رابردوو بە رێژەی ٣٢.٢ % بەرزببووەوە.  قەبارەی هاوردەی چین هاوتەریب لەگەڵ هەناردەی ئەو وڵاتە دابەزیوە، لە مانگی تەممووزدا کەمتر لە مانگی حوزەیران گەشەی کردووە.  گۆڕاوی دەلتای ڤایرۆسی کۆرۆنا خەریکە بەخێرایی لە چین بڵاودەبێتەوە و بەرپرسانی ئەو وڵاتە لە شارە گەورەکان رۆژانە پشکنین بۆ ملیۆنان کەس دەکەن بۆ ئەوەی تووشبووە نوێیەکانی ڤایرۆسەکە دەستنیشان بکەن.