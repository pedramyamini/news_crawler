بەهرۆز فەرەیدون، پەیامنێری رووداو لە هەولێر رایگەیاند، بڕیارە کاژێر ١١: ٠٠ی پێش نیوەڕۆی ئەمڕۆ دووشەممە ٢٨ - ٠٦ - ٢٠٢١، پەرلەمانی کوردستان کۆببێتەوە، بەپێی بەرنامەی کاری دانیشتنەکەبێت، شەش بڕگە لەخۆی دەگرێت، یەکێک لە گرنگترین ئەو بڕگانەش بۆ مووچەخۆران و خەڵکی کوردستان بە گشتی خستنەڕوو و گفتوگۆكردنی (چۆنییەتی پڕکردنەوەی کورتهێنانی مووچەو هۆکارەکانی جێبەجێنەبوونی یاسای چاکسازی و یاسای بودجەی عێراق و کەموکوڕیی خاڵە سنوورییەکان و داهاتی نەوت و داهاتی ناوخۆ) دەبێت، بەئامادەبوونی لایەنی پەیوەندیدار لەحكومەتی هەرێمی كوردستان.   هێمن هەورامی، جێگری سەرۆکی پەرلەمانی کوردستان سەبارەت بە کۆبوونەوەکەی ئەمڕۆی پەرلەمانی کوردستان رایگەیاند "دوو یاداشت لە دانیشتنی پێشووی پەرلەمانی کوردستان ئاراستەی دەستەی سەرۆکایەتیی پەرلەمانی کوردستان کرا، یاداشتێک بە واژۆی ٦٥ ئەندامی پەرلەمان و یاداشتێکیش بە واژۆی ٥٧ ئەندامی پەرلەمانی کوردستان بوو، کە لەسەر بابەتی کورتهێنانی بودجە و هۆکارەکانی جێبەجێنەبوونی وەکو خۆی یاسای چاکسازی و نەناردنی شایستە داراییەکانی هەرێمی کوردستان لەلایەن حکومەتی فیدراڵی، پێداچوونەوە بە داهاتی نانەوتی و نەوتی لە هەرێمی کوردستان، چۆن هەوڵ بدەین ئەو هۆکارانە روونکرێتەوە بۆ ئەوەی رێگەچارەی پێویست بگیرێتەبەر تا کۆتایی بە کورتهێنانی بودجە بدرێت لە هەرێمی کوردستان، کە بابەتی مووچە یەکێکە لە بابەتە بنچینەییەکانی. "   جێگری سەرۆکی پەرلەمانی کوردستان دەشڵێت "بە سوپاسەوە هەرزوو سەرۆکی ئەنجوومەنی وەزیران، سەرۆکی ئەنجوومەنی وەزیران رەزامەندیان دەربڕی و دوایی ئاگاداری پەرلەمانی کوردستان کرایەوە کە ئەوان ئامادەن، بەڵام دەبوایە وادەیەکمان دانابووایە چونکە بەشێک لە وەزیرە بەڕێزەکان بەهۆی دانوستاندن سەردانی بەردەوامیان بۆ بەغدا لەو کاتانەی کە ئێمە دەمانویست لێرە نەدەبوون، بەڵام دواتر رێککەوتین کە ئەمڕۆ دووشەممە ٢٨ی مانگ ئەو بەڕێزانە دێنە پەرلەمان. "    لە بەشێکی دیکەی قسەکانیدا هێمن هەورامی ئاماژە بەوە دەدات "بە حوکمی ئەوەی ئێمە لە ٣ بۆ ٤ هەفتەی رابردوو دانیشتنی پەرلەمانمان نەکرد و کۆمەڵێک بابەتی دیکەی تەشریعی پەرلەمانیش لەسەر شانی پەرلەمانی کوردستان بوو، کە بەشێک لە پێشنیازەیاسا و پرۆژەیاسا خوێندنەوەی یەکەمیان بۆ کراوە، بۆیەش پێویستیمان بە کات دەبێت، هەربۆیەش ئەگەر بڕیاری درێژکردنەوەی وەرزی یاسادانانمان نەدابووایە، ئەوا نەماندەتوانی لە مانگی ٧ ئەو پێشنیازەیاسا و پرۆژەیاسایانە تەواو بکەین، چونکە رەنگە رۆژی چوارشەممە حکومەتی هەرێمی کوردستان قسە لەسەر یاسای بودجە بکات. یاسای بودجەش بێتە پەرلەمانی کوردستان پێویست بەوە دەکات پەرلەمان لە وەرزی یاسادانانی خۆیدابێت، بۆیە بە پێویستمانزانی لەو دانیشتنە دەنگ بەوە بدرێت وەرزی یاسادانان درێژبکرێتەوە. "        هەردوو سەرۆکایەتیی دیوانی چاودێری دارایی هەرێمی کوردستان و عێراق رێککەوتنێکیان واژۆ کردووە بۆ پێداچوونەوە و وردبینیکردنی چەند بابەتێک. جێگری سەرۆکی پەرلەمانی کوردستان دەشڵێت "بە پێویستمانزانی ئەوەی پێی دەڵێن ویلایەتی سەرۆکی چاودێری دارایی هەرێمی کوردستان کە لە ١٥ - ٠٥ - ٢٠١٨ وە کۆتاییهاتووە، بەڵام بە حکومی کاری پەرلەمان بەردەست نەبووە، ئێمە ٤ ساڵی بۆ درێژ دەکەینەوە لەو رۆژەی کە کۆتاییهاتووە واتە لە  ١٥ - ٠٥ - ٢٠١٨ تاوەکو  ١٥ - ٠٥ - ٢٠٢٢، سەرۆکی دیوانی چاودێری دارایی لە کارەکانی بەردەوام دەبێت. "    کۆمەڵێک پەرلەمانتاری بیرۆکەیان هەیە و ئەمڕۆ لە پەرلەمان باسدەکرێت. هێمن هەورامی رایدەگەیێنێت کە ئەوان بەرنامەیەکی دوورو درێژیان داناوە لە بەرنامەی کار و "رەنگە دانیشتنەکە دوو بۆ سێ رۆژ بخایەنێت، چونکە ئەمڕۆ بە تەنیا ناتوانین کۆتایی بە هەموو ئەو خاڵانە بهێنین کە لە بەرنامەی کاردا هەیە. "    سەبارەت بەو گلەییانەی لەسەر پەرلەمان هەیە کە لەسەر لێبڕینی مووچە نەهاتووەتە دەنگ، گوتی: "ئەمە راست نییە کە پەرلەمانی کوردستان نەهاتبێتە دەنگ پەرلەمانتاران قسەی خۆیان کردووە، دانیشتنی ئەمڕۆش هۆکارێکە لەوەی کە پەرلەمانی کوردستان قسەی جیدی لەسەر کردووە، هاتنی حکومەتیش بەو هەموو وەزیرەوە بە هەرسێ لایەنی پێکهێنەری سەرەکی ناو حکومەت جیدیەتی حکومەت پیشاندەدات لەوەی کە قسە لەسەر ئەم بابەتە بکرێت. "  هەر بە پێی بەرنامەی کاری دانیشتنەکە و بەپێی بڕگەی یەكەم، بڕیاروایە ویلایەتی (سەرۆكی دیوانی چاودێریی دارایی هەرێمی كوردستان) بۆ ماوەی (٤) ساڵ درێژبكرێتەوە و هاوکار خوێندنەوەی یەكەم بۆ ژماریەک پڕۆژە و پێشنیازەیاسایا بکرێت. لەگەڵ پرسی درێژكردنەوەی (خولی بەهارە)ی ساڵی سێیەم لە خولی پێنجەمی هەڵبژاردنی پەرلەمانی كوردستان بۆ ماوەی (٣٠) رۆژ.  بەگوێرەی کارنامەی پەرلەمانی کوردستان، شەش تەوەر لە کۆبوونەوەکە باسدەکرێن. بڕیارە خوێندنەوەی دووەم بۆ پرۆژەیاساکانی هەمواری یاسای ماف و ئیمتیازاتی خاوەن پێداویستییە تایبەتەکان، هەمواری یاسای وەبەرهێنانی پیشەسازی لە کەرتی تایبەت و تێکەڵاو، هەروەها خوێندنەوەی دووەم بۆ یاسای رەسمی پولی عێراق دەکرێت.  دوایین تەوەری کۆبووەنەوەکە لەبارەی بیرۆکەی بەشێک لە پەرلەمانتارەکانە. لەو نێوەندەدا عەبدولستار مەجید بیرۆکەیەکی بۆ دۆزینەوەی هەلی کار دەخاتەڕوو، عوسمان عەلی بیرۆکەیەک لەبارەی پاراستنی ژینگە و ریسایکڵین باس دەکات، هەروەها زێدان رەشیدخان لەبارەی پرسی خوێندنی باڵا و توێژینەوەی زانستی و شایان کاکە ساڵح لەبارەی پەتای کۆرۆنا بیرۆکەکانیان دەخەنەڕوو.