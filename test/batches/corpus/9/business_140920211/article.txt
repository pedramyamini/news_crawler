حکومەتی شانشینی عەرەبی یەکگرتوو رایگەیاند، لە ماوەی پێنج ساڵی داهاتوو بڕی ٦.٥٣ ملیار دۆلار لە کەرتی تایبەت خەرج دەکات بۆئەوەی ئەو کەرتە زیاتر فرەجۆر بێت، هاوکات ٧٥ هەزار هەلی کار بڕەخسێنێت و لەلایەن ئەو کەسانە پڕبکرێتەوە کە خەڵکی رەسەنی ئیماراتن. ئەو دەرفەتانەی کار مووچەکانیان بەرزە، راهێنان و خانەنشینی لەخۆ دەگرێت هەروەها بەپێی ژمارەی منداڵ مووچەی کارمەندەکان زیاتر دەبێت.   وڵاتانی دەوڵەمەند بە نەوت وەک ئیمارات لە ساڵانی رابردوو زیاتر پشتی بە خەڵکی بە ئەزموون و کرێکاری بیانی بەستووە لە بازاڕی کار و کەرتی تایبەتدا، خەڵکی رەسەنی ئەو وڵاتەش زیاتر لە دامەزراوە حکومییەکان کاردەکەن، بەڵام لەوەتەی ساڵی ٢٠١٤ - ٢٠١٥ کە شۆکێکی رووی لە بازاڕی نەوت کرد، حکومەتی ئیمارات هانی هاووڵاتیانی دەدات لە کەرتی تایبەت کار بکەن نەک پشت بە مووچەی حکومەت ببەستن.   سەبارەت بە ئیمتیازاتی ئەو ئیماراتیانەی لە کەرتی تایبەت کار دەکەن، حکومەت بڕیاریداوە دڵنایی تەندروستی بداتە کارمەندەکان و ئەوانەش دەیانەوێت بازرگانی خۆیان دابمەزرێنن و ئێستا لە کەرتی حکومی کاردەکەن دەتوانن بە مووچەی ٥٠ % مۆڵەتی شەش بۆ ١٢ وەربگرن تا دەبنە خاوەن کاری خۆیان.  ئەو دەستپێشخەرییەی حکومەتی ئیمارات بەشێکە لەو ٥٠ پرۆژەیەی بڕیارە لەو مانگە وەک بووژانەوەی ئابووری و چاکسازی رابگەیێندرێت.   ئیمارات کە بووەتە سەنتەرێکی بازرگانی و گەشتیاری ساڵی رابردوو چەند بڕیارێکی بۆ بووژانەوی ئابوورییەکەی راگەیاند بۆ ئەوەی هانی وەبەرهێنەرە بیانییەکان رابکێشێت بێنە ئەو وڵاتە و بەشداربن بە باشبوونەوەی دۆخی ئابووری وڵات کە بەهۆی کۆرۆنا بەرەو پاشەکشە چوو. بەشێک لە بڕیارەکان رێگەدان بوو بە کچ و کوڕ بەیەکەوە بژین بێ ئەوەی هاوسەرگیریان کردبێ هەروەها قەدەخەی سەر خواردنەوە کحولییەکانیشی هەڵگرت.  هەفتەی رابردوو، شانشینی عەرەبی یەکگرتوو رایگەیاند، دەیەوێت لەماوەی نۆ ساڵی داهاتوو سەرنجی وەبەرهێنەرە بیانییەکان رابکێشێت بۆئەوەی بایی ١٥٠ ملیار دۆلار وەبەرهێنان لە وڵاتەکە بکەن بۆ ئاسانکاریش ڤیزای چەندین ساڵی دەداتە بازرگان و کرێکارە ئەزمووندارەکان.  حەسنەین مالیک، سەرۆکی ناوەندی بازرگانی تێلیمەر دەڵێت "هەمیشە زەحمەت بووە هاوسەنگی لەنێوان هاندانی خەڵکی بیانی بۆ کارکردن لە ئیمارات و مانەوەیان بۆ کاتێکی درێژ و هاندانی هاووڵاتیانی ئیماراتی بۆ کارکردنیان لە کەرتی تایبەت دروستبکرێت. "