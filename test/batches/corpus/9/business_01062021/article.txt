ئەمڕۆ سێشەممە ١ - ٦ - ٢٠٢١، لەکاتی کردنەوەی بازاڕەکاندا نرخی بەرمیلێک نەوتی برێنت ١.٢ % بەرزبووەوە و گەیشتە ٧٠.١٥ دۆلار، هاوکات نرخی بەرمیلێک نەوتی سووکی تێکساس ١.٢٩ % بەرزبووەوە و گەیشتە ٦٧.٦١ دۆلار.  ئەمڕۆ ئۆپێک پڵەس کۆدەبێتەوە و سەرچاوەیەکی نێو رێکخراوی وڵاتانی هەناردەکاری نەوت ناسراو بە ئۆپێکیش رایگەیاند، ئەگەری زۆرە رێکخراوەکە و هاوپەیمانەکانی درێژە بەو رێککەوتنەی ئێستایان بدەن بۆ کەمکردنەوەی ئاستی بەرهەمهێنانی نەوت کە دوێنێ کۆتاییهات.  مانگی نیسانی رابردوو ٢٣ وڵاتی بەرهەمهێنەری نەوت بڕیاریاندا لە مانگی ئایار رۆژانە ٢.١ ملیۆن بەرمیل نەوتی زیاتر بخەنە بازاڕەوە، ئەوەش بەهۆی گەڕانەوەی خواست لەسەر نەوت.   چین کە گەورەترین هاوردەکاری نەوت و دووەم بەکارهێنەری نەوتە، داتاکان پێشانی دەدەن کە چالاکی کارگەکان لە مانگی ئایار خێراترین گەشەیان تۆمارکردووە لەمساڵدا.