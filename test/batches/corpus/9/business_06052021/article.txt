جگە لە مەریوان و بانە، میهرانی ئیلام و قەسری شیرینی پارێزگای کرماشانیش بوونە ناوچەی ئازادی بازرگانی و پیشەسازی. ژمارەیەک لە پەرلەمانتارانی رۆژهەڵاتی کوردستان لە پەرلەمانی ئێران ئەمەیان وەک هەنگاوێکی گرنگ بۆ پەرەپێدانی و پێشکەوتنی ناوچە سنوورییەکان لە قەڵەمدا.  شیوا قاسمیپوور، نوێنەری مەریوان لە پەرلەمانی ئێران رایگەیاند، دروستکردنی ناوچەی ئازادی بازرگانی و پیشەسازیی مەریوان و بانە، لە گەشەکردنی ناوچەکە و پارێزگای سنە زۆر کاریگەرە و زۆربەی ئەو پیشانەی وەک قاچاخ و کۆڵبەری کە زیانیان بۆ خەڵک و ئابووریی هەیە لەنێودەچن.  بەگوتەی شیوا قاسمیپوور، زۆربەی ئەو کەسانەی روویانکردووەتە قاچاخ و کۆڵبەریی بەهۆی بێکارییەوەیە و دوای پەسندکردنی ناوچەی ئازادی بازرگانی و پیشەسازی، داهاتێکی جێگیر بۆ خەڵکەکە دەستەبەر دەکات.  هەروەها موحسین فەتحی، نوێنەری شارەکانی سنە، کامیاران و دیواندەرە دەڵێ: کردنەوەی ناوچەیەکی بازرگانی لە بانە و مەریوان رەوتی پەرەسەندن، پێشکەوتن و راکێشانی وەبەرهێنەر بۆ پارێزگای سنە خێراتر دەکات.  موحسین فەتحی لەبارەی کاریگەرییەکانی ناوچەی ئازادی بازرگانی و تایبەتمەندییەکانی دەڵێت: لێخۆشبوون لە وەرگرتنی باج لەو کەسانەی مۆڵەتی چالاکیی ئابووری وەردەگرن، هەروەها رەخساندنی دەرفەت بۆ هاتووچۆی خەڵکی بیانی بەبێ وەرگرتنی ڤیزا، خزمەتگوزاریی بانکی و بیمە، سنووردارنەبوونی گواستنەوەی پارە و وەرنەگرتنی باج بۆ هاوردەی ماددەی خاو و کەلەپولی پیشەسازی، لە تایبەتمەندییەکانی ناوچە ئازادەکانن".  قەوام مەلکی، نوێنەری تایبەتی ئەنجوومەنی دەستنیشانکردنی بەرژەوەندییەکانی کۆماری ئیسلامی ئێران بۆ هەڵسەنگاندنی دۆخی پارێزگای سنە و وەرگرتنی پیشنیازەکان پێش پەسندکردنی سەردانی پارێزگای سنەی کردبوو رایگەیاند، پەیوەندییە کۆمەڵایەتییەکانی پارێزگای سنە لەگەڵ باکووری عێراق (هەرێمی کوردستان)، خاڵێکی گرنگە و دەبێت لەبەرچاو بگیرێت.  یەکێکی دیکە لەو ناوچانەی بووەتە ناوچەی ئازادی بازرگانی و پیشەسازیی، قەسرشیرینە لە پارێزگای کرماشان. شەهریار حەیدەری، نوێنەری شارەکانی قەسری شیرین و سەرپێڵ زەهاو لە پارێزگای کرماشان دەڵێ: ناوچەی ئازاد دەتوانێت ٤٠ ساڵ پشتگوێخستنی ناوچە سنوورییەکانی پارێزگای کرماشان، قەرەبوو بکاتەوە. بەگوتەی شەهریار حەیدەری، سەرمایەگوزارە ئێرانی و بیانییەکان لە بوارەکانی پیشەسازی، خزمەتگوزاری و بەرهەمهێناندا دەتوانن لەم ناوچانەدا وەبەرهێنان بکەن.  محەممەد نەوزەری، پارێزگاری ئیلامیش دوای پەسندکردنی یاسای ناوچە ئازادەکان، گوتی: ئەم پارێزگایە زیاترین سنووری هاوبەشی لەگەڵ عێراقدا هەیە و دروستکردنی ناوچەیەکی ئازاد لە مێهران دەتوانێت بەستێن بۆ پەرەسەندن، وەبەرهێنان و ئاوەدانی ئەم پارێزگای بڕەخسێنێت.  پارێزگاکانی سنە، کرماشان و ئیلام چوار دەروازەی فەرمی نێودەوڵەتی و چەندین دەروازەی دیکەی نیوەفەرمییان لەگەڵ هەرێمی کوردستان و عێراقدا هەیە. ساڵی ٢٠١٩ نزیک بە ٩ ملیار دۆلار ئاڵوگۆڕی بازرگانییان پێکەوە هەبووە، بەڵام ئێران و عێراق دەیانەوێ ئاستی ئاڵوگۆڕی بازرگانییان بۆ ٢٠ ملیار دۆلار بەرز بکەنەوە.  ناوچە ئازادە بازرگانییەکان دەتوانێت لەمەدا یارمەتیدەر بێت. ئەویش بەهۆی ئەوەیکە لە ناوچە ئازادە بازرگانییەکاندا باج لە بازرگان و وەبەرهێنەران وەرناگیرێت، لێخۆشبوونی گومرکی دەبێت، بێنەوبەرەی ئیداریی نامێنێت و هەناردە و هاوردەی کاڵا و کەلوپەلە جۆراوجۆرەکان ئاسانتر و خێراتر دەبێت.  ئەنجومەنی دەستنیشانکردنی بەرژەوەندییەکانی کۆماری ئیسلامی ئێران دوای ساڵانێکی زۆر هەشت ناوچەی ئازادی بازرگانی پەسند کرد کە مێهران لە پارێزگای ئیلام، بانە و مەریوان لە پارێزگای سنە و قەسری شیرین لە پارێزگای کرماشان لە رۆژهەڵاتی کوردستاندا هەڵکەوتوون.  حکومەت ساڵی ٢٠١٦ پرۆژە یاسای ناوچە ئازادەکانی پەسند و رەوانەی پەرلەمانی کرد، پەرلەمانیش پەسندی کرد، بەڵام ئەنجومەنی پاراستنی دەستوور رەتیکردەوە.    ئێران ئێستا ٧ ناوچەی ئازادی بازرگانی دیکەشی هەیە کە لە باکوور و باشوور هەڵکەوتوون و یەکیشیان لە شاری ماکۆ لە پارێزگای ورمێیە.