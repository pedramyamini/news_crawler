كاروان سوورچی، گوتەبێژی یەكێتی ژوورە بازرگانیی و پیشەسازییەکانی هەرێمی كوردستان بە تۆڕی میدیایی رووداوی راگەیاند، شاندێكی یەكێتیی ژوورە بازرگانی و پیشەسازییەکانی هەرێمی كوردستان كە پێكهاتوون لە سەرۆكی ژووری بازرگانیی پارێزگای هەولێر، دهۆك، سلێمانی و ژمارەیەك لە بازرگانانان، بەشداریی كۆڕبەندی ئابووریی  ئیزمیریان کردووە لە باکووری کوردستان کە سێ رۆژە دەستیپێکردووە و ئامانجیانە پەیوەندییە بازرگانییەکانی نێوان هەرێمی کوردستان و تورکیا و پارێزگاکانی باکووری کوردستان پتەوتر بکەن.  گوتەبێژی یەكێتی ژوورە بازرگانیی و پیشەسازییەکانی هەرێمی كوردستان ئاماژەی بەوەشکرد، جگە لە بەشداریکردن لە کۆڕبەندی ئیزمیر، شاندە بازرگانییەکەی هەرێمی کوردستان چەند کۆبوونەوەیەکی دیکە لەگەڵ بەرپرسانی وەزارەتی بازرگانیی تورکیا، ژوورە بازرگانییەکان و بازرگانان دەکەن بۆ زیادکردنی قەبارەی ئاڵوگۆڕی نێوان هەردوولا.  پێنجەمین لووتکەی بازرگانی و وەبەرهێنانی تورکیا و عێراق بە بەشداری بازرگانانی عێراق و شارەکانی هەرێمی کوردستان لە شاری ئیزمیر لە تورکیا بەڕێوەدەچێت.  سیروان محەممەد، سەرۆکی ژووری بازرگانی و پیشەسازی سلێمانی لەبارەی پەیوەندی بازرگانیی نێوان تورکیا و هەرێمی کوردستان و گرنگی بەڕێوەچوونی لووتکەکە و قەبارەی ئاڵوگۆڕی بازرگانی نێوان تورکیا و هەرێمی کوردستان، رایگەیاند: "ئەو پەیوەندییە بازرگانییە لەگەڵ تورکیا بەردەوامە، شاری ئیزمیریش دەیەوێت بێبەش نەبێت لە بازاڕی عێراق و هەرێمی کوردستان بە تایبەتی، کۆنفرانسەکەش بە ئامانجی بەهێزکردنی پەیوەندییە بازرگانییەکان و بەرەوپێشبردنی ئاڵوگۆڕی بازرگانییە لەنێوان هەردوولا".  سەبارەت بە قەبارەی ئاڵوگۆڕی بازرگانی نێوان تورکیا و هەرێمی کوردستان، سیروان محەممەد دەڵێت: "هەرچەندە بەهۆی دۆخی کۆرۆناوە ئامارەکان ورد نین، بەڵام بە سەرووی ٥ ملیار دۆلار دەخەمڵێندرێت، مەبەستی ئەو کۆبوونەوەیەش ئەوەیە بتوانین زیاتر پەیوەندییەکان تووندوتۆڵ بکەین".  بە گوتەی سەرۆکی ژووری بازرگانی و پیشەسازی سلێمانی "بازاڕی عێراق، بازاڕێکی گەورەیە و تورکیاش دەیەوێت بێبەش نەبێت لەو بازاڕە، تەواوی سەرۆکی ژوورە بازرگانییەکانی شارەکانی عێراقیش بەشدارییان لەو لووتکەیەدا کردووە، ئێمەش وەکو هەرێمی کوردستان بەو پێیەی پەیوەندی بازرگانیمان لەگەڵ تورکیا راستەوخۆیە، دەمانەوێت ئەو بازرگانییە بەرەو پێشەوە ببەین و هانی کۆمپانیا تورکییەکان بدەین زیاتر کۆمپانیاکانیان بهێننە هەرێمی کوردستان و عێراق بۆ ئەوەی هەلیکار بۆ گەنجەکانمان بڕەخسێت".  سەبارەت بەو کاڵا و بەرهەمانەی لە تورکیاوە هاوردەی هەرێمی کوردستان دەکرێن و ئەوەی لە هەرێمی کوردستانەوە هەناردە دەکرێت، سیروان محەممەد گوتی: "ئەو کاڵایانەی لە تورکیاوە هاوردە دەکرێن زیاتر ماددەی پیشەسازی خانووبەرە، کەلوپەلی نێو ماڵ، خواردن، سەوز و میوە و قوماش. ئەو کاڵایانەشی کە لە هەرێمی کوردستانەوە هەناردەی دەکرێن بریتین لە ئاو، کە لە رێگەی تورکیاوە دەچێت بۆ ئەوروپا، بڕێکی زۆر لە قوتووی ئەلەمنیۆمی خواردنەوە گازییەکان، بەرهەمە نەوتییەکانی وەکو قیر، لەگەڵ ژمارەیەک بەرهەم لە سامانی ئاژەڵی و چەندان کاڵا و ماددەی دیکە".  تورکیا ١٤٢٠ کۆمپانیای لە هەرێمی کوردستان هەیە، هەروەها قەبارەی ئاڵوگۆڕی بازرگانیی نێوان تورکیا و عێراق لە ساڵی ٢٠٢٠ گەیشتووەتە نزیکەی ٤.٨ ملیار دۆلار.