لەگەڵ بڵاوبوونەوەی هەواڵی رێکنەکەوتنی وڵاتانی بەرهەمهێنەری نەوت، نرخەکانی نەوت بەرزبوونەوە و یەک بەرمیل نەوتی برێنت گەیشتە ٧٧ دۆلاری ئەمریکی.   ئۆپێک راگەیێندراوێکی بڵاوکردەوە و تێیدا هاتووە، کۆبوونەوەکە ئەنجامنەدرا و لە داهاتوودا کاتی کۆبوونەوەی داهاتوو دیاری دەکەن.   نزیکەی ساڵێک پێش ئێستا، ئۆپێک پڵەس بڕیاریدا هەناردەی نەوت کەمبکاتەوە، چونکە کۆرۆنا کاریگەرییەکی گەورەی لەسەر بازاڕەکان دروستکردبوو و ئەوەش نرخی نەوتی زۆر دابەزاندبوو.   بەڵام لە مانگی ئایاری رابردووەوە ئەندامانی ئۆپێک پڵەس دەستیان کردووە بە زیادکردنی بەرهەمهێنان و یەکێک لە پێشنیازەکانیش ئەوەیە، بەرهەمهێنەرانی نەوت لە مانگی ئابەوە تاوەکو مانگی کانوونی یەکەم رۆژانە ٤٠٠ هەزار نەوتی زیادە بخەنە بازاڕەوە.   دەکرێت جیاوازییەکان لەنێو ئەندامانی ئۆپێک پڵەس ببێتەهۆی ئەوەی جێبەجێکردنی پلانەکە دوابکەوێت یان تەنانەت جێبەجێ نەکرێت.   بیارن شیڵدرۆپ، شرۆڤەکارێکی بواری نەوتە و دەڵێت، "چەند سیناریۆیەک چاوەڕێی بازاڕی نەوت دەکەن. یەکێک لە سیناریۆکان ئەوەیە، ئەگەر بێتو رێککەوتن نەکرێت و بەرهەمهێنانی نەوت زیاد نەبێت، ئەو کاتە نرخی نەوت زۆر بەرز دەبێتەوە. سیناریۆکەی دیکە ئەوەیە، ئەگەر بارودۆخەکە بەو جۆرەی لێبێت کە هەر وڵاتێک بە ویستی خۆی نەوت بەرهەمبهێنێت و هەناردە بکات، ئەو کاتە نرخی نەوت دادەبەزێت".   بەڵام ئەوەی ئێستا روونە ئەوەیە کە ئەنجامنەدانی کۆبوونەوەکە بووە هۆی بەرزبوونەوەی نرخی نەوت. نەوتی برێنت بەرێژەی ١ % بەرزبووەوە و نرخی هەر بەرمیلێک نەوت گەیشتە ٧٧ دۆلاری ئەمریکی. هەروەها بەرمیلێک نەوتی رۆژئاوای تەکساس گەیشتە ٧٦ دۆلار.   دوای کەمبوونەوەی تووشبووانی کۆرۆنا لە چەند وڵاتێک، ئەو وڵاتانە بەشێویەکی قۆناخ بە قۆناخ دەستیان بە زیادکردنەوەی ئاستی بەرهەمهێنان کردەوە، بەڵام هاوتای ئەو خواستە نییە کە ئێستا لەسەری دروستبووە.   لەگەڵ ئەوەشدا دەبێت رەچاوی ئەوە بکرێت، بەبێ رێککەوتن لەسەر جێگیرکردنی نرخی نەوت، رەنگە نرخەکە هێندە بەرزبێتەوە کە ئەمجارەیان نەوت لەمپەر بۆ بووژانەوەی ئابووریی جیهان دروستبکات. هەروەها ئەگەر گفتوگۆکانیش بەرەو تووندی لێبکەوێتەوە، رەنگە شەڕی بەرزکردنەوە یان نزمکردنەوەی نرخی نەوت رووبدات.