سەرەڕای ئەوەی بەڕێوەبەری بانکی ناوەندی تورکیا گۆڕدراوە، بەڵام لیرەی تورکی بەردەوام بەرامبەر دۆلاری ئەمریکی و دراوە بیانییەکانی دیکە بەهای خۆی لەدەستدەدات. کاتێک بەڕێوەبەری نوێی بانکی ناوەندی تورکیا لە مانگی ئاداردا دەستبەکاربوو، بەهای لیرەی تورکی بەرامبەر دۆلاری ئەمریکی ٧.٢١ لیرە بوو.  هەفتەی رابردوو، بەهای هەر دۆلارێکی ئەمریکی لە نێوان ٨.٣٨ و ٨.٤٢ لیرە بوو. ئەمڕۆش لە یەکەم رۆژی جەژنی رەمەزان و سەرەڕای داخستنی بازاڕە داراییەکانی تورکیا و بۆرسەی ئیستەنبووڵ، بەهای لیرە زیاتر دابەزی. بەیانی ئەمڕۆ یەک دۆلاری ئەمریکی بەرامبەر بوو بە ٨.٤٦ لیرە و کاژێر ١٢: ٣٠ی نیوەڕۆ بەهای لیرە زیاتر دابەزی و گەیشتە ئاستی ٨.٥٠ لیرە بۆ هەر دۆلارێکی ئەمریکی. هاوکات یەک یۆرۆ بە ١٠.٢٥ لیرە مامەڵەی پێوەکرا.   دابەزینی بەهای لیرەی تورکی لەم ماوەیەدا بەراورد بە ساڵی ٢٠٠٨ ژمارەی پێوانەیی نوێی شکاند.