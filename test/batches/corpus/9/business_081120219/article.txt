سێرگەی پێترۆف، بەڕێوەبەری کۆمپانیای گازپرۆم نەفت لە رۆژهەڵاتی ناوەڕاست لە چاوپێکەوتنێکی تەلەڤزیۆنیدا رایگەیاند، بەپێی پلانەکەیان لە ناوەڕاستی ساڵی داهاتوو دەست بەجێبەجێکردنی بیری ژمارە ٥ دەکەن و تاوەکو ساڵی ٢٠٢٣ ش ئەو بیرە نوێیە ئامادە دەکەن بۆ قۆناخی بەرهەمهێنان و پێشبینی دەکەن بەهۆی ئەو بیرە نەوتەوە رۆژانە لە نێوان ٧ تاوەکو ٨ هەزار بەرمیل نەوتی زیاتر لە کێڵگەکە بەرهەم بێت.  کۆمپانیای گازپرۆم نەفت لەڕێگەی بیری ژمارە ٤ ـەوە ئاستی بەرهەمهێنانی نەوتی لە کێڵگەی سەرقەڵا بۆ رۆژانە نزیکەی ٣٠ هەزار بەرمیل بەرزکردەوە. ئەو  بیرە توانای بەرهەمهێنانی رۆژانە نزیکەی ١١ هەزار بەرمیل نەوت هەیە.  بەڕێوەبەری کۆمپانیای گازپرۆم نەفت لە رۆژهەڵاتی ناوەڕاست سەبارت بە بیری ژمارە ٤ دەڵێت، "سەرەتا پێشبینیمان دەکرد بیرەکە رۆژانە لە نێوان ٧ تاوەکو ٨ هەزار بەرمیل نەوتی تێدابێت، بەڵام دواتر دەرکەوت توانای هەیە رۆژانە نزیکەی ١١ هەزار بەرمیل نەوت بەرهەمبهێنێت".  کۆمپانیای گازپرۆم نەفت لە کێڵگەی سەرقەڵا خاوەنی ٤٠ % ـی پشکەکانە و تاوکو ئێستا زیاتر لە ٣ ملیۆن بەرمیل نەوتی لە کێڵگەی سەرقەڵا بەرهەمهێناوە.  کۆمپانیای گازپرۆم جگە لە کێڵگەی سەرقەڵا، خاوەنی زۆربەی پشکەکانی دوو بلۆکی نەوتی هەڵەبجە و شاکەلە.