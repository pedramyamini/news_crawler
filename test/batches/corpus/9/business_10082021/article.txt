بەهاء نووری، ئەندامی پەرلەمانی عێراق لەوبارەیەوە بە تۆڕی میدیایی رووداوی راگەیاند، قەرزکردن ئێستا باری ئابووریی عێراق قورس دەکات، "چونکە هیچ پاساوێک بۆ وەرگرتنی قەرز نییە، بەتایبەتی دوای ئەوەی نرخی نەوت کە لە بودجەدا بە ٤٥ دۆلار دانراوە، ئێستا هەر بەرمیلێک نەوت بە نزیکەی ٧٠ دۆلار دەفرۆشرێت. "  ئەو پەرلەمانتارە دەپرسێت، ئەو قەرزەی دەکرێت چۆن مامەڵەی پێوەدەکرێت لە چ پرۆژەیەک خەرج دەکرێت، تاوەکو ئێستا روون نییە کە چ پرۆژەیەک هەیە قەرزی بۆ بکرێت؟   لە لایەکی دیکەوە، عەمار توعمە، ئەندامی پەرلەمانی عێراق بە رووداوی گوت، وەرگرتنی چوار ملیار دۆلار لە سندووقی نێودەوڵەتیی دراو لەلایەن حکومەتی عێراقەوە رەتدەکەنەوە، "بەتایبەتی پێشتر وەزیری دارایی خۆی رایگەیاندووە تاوەکو کۆتایی ئەمساڵ قەرز ناکەن. "  عەمار توعمە جەخت لەوە دەکاتەوە کە ئەو قەرزانە مەرجی قورسیان هەیە، کاریگەریی خراپیان بۆ سەر ئابووریی عێراق دەبێت و زیان لە هاووڵاتیان دەدات. دەشڵێت، بڕیارە ئابوورییەکان "بە شێوازێکی سەیر دەدرێن، لەگەڵ دۆخی عێراق گونجاو نین لەوانە زیادکردنی نرخی فرۆشتنی دۆلار، کە ئەوان رەتدەکەینەوە. "  هاوکات بە گوتەی مزهر محەممەد ساڵح، راوێژکاری مستەفا کازمی سەرۆکوەزیرانی عێراق، قەرزی نێوخۆ و دەرەکی عێراق دەگاتە ١١٣ ملیار دۆلار، کە ٤٠ ملیار دۆلار پەیوەندیان بە قەرزەکانی ساڵانی هەشتا و نەوەدەکانی سەدەی رابردوو هەیە. قەرزی ناوخۆییش دەگاتە ٥٠ ملیار دۆلار.