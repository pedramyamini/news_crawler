سامان عارەب، ئەمڕۆ شەممە ١٠ ـی تەمموزی ٢٠٢١، لە لێدوانێکدا بە تۆڕی میدیایی رووداوی راگەیاند، "پرۆژەکە لەسەر رووبەڕی ٢٠٠٠ دۆنم زەوی دروستدەکرێت، سەرمایەی پرۆژەکە پێنج ملیار دۆلارە، شوێنەکەی لە باکووری رۆژئاوای هەولێر لە هەردوو کەرتی ئاشۆکان و دارەبەند لەسەر رێگەی هەولێر - دهۆک دەبێت، بەپێی ئەو پلانەی پێشکەشکراوە و پرۆژەکە هەلی کار بۆ هەشت هەزار کەس دەرەخسێنێت. "  سامان عارەب، بەڕێوەبەری گشتیی وەبەرھێنانی ھەولێر باسی لەوەشکرد، "پرۆژەکە ناوی هەپی سیتی دەبێت و بەپێی خشتەی کار کە کۆمپانیاکە پێشکەشی کردووە بڕیارە لە ماوەی پێنج ساڵ تەواو بکرێت و ساڵانەش ١٤ ملێون گەشتیار سەردانی پرۆژەکە دەکەن. "  لەبارەی پرۆژەکەوە، بەڕێوەبەری گشتیی وەبەرھێنانی ھەولێر ئاشکرایکرد، پرۆژەکە مەڵتی سێکتەرە واتە سێکتەرەکانی گەشتیاری، بازرگانی، نیشتەجێبوون و کۆمەڵێک شاری یاریی تێدادەبێت، کە بەپێی بەڕێوەبەری گشتیی وەبەرهێنانی هەولێر دەبێتە چوارەم پرۆژەی هاوشێوە لە رۆژهەڵاتی نێوەڕاست دروستبکرێت.  لەبارەی کارەکانییەوە، سامان عارەب رایگەیاند، "پرۆژەکە هەندێک قەرەبووکردنەوەی جووتیاران و شوێنێ هاونیشتمانیانی ماوە و بەم نزیکانە بەردی بناخەی دادەنرێت. "  ٧ ـی ئەم مانگە حکومەتی هەرێمی کوردستان قەبارەی وەبەرهێنانی لە هەرێمی کوردستان راگەیاند، بەپێی ئامارەکان لە دامەزراندنی دەستەی وەبەرهێنان لە ١ - ٨ - ٢٠٠٦ تاوەکو ٢٠ - ٦ - ٢٠٢١، مۆڵەت بە ١١٢٦ پرۆژە لە ١٣ سێکتەری جیاواز دراوە، لەو ژمارەیە ئێستا ٩٨٠ مۆڵەتیان بە سەرمایەی ٥٧ ملیار و ٨١٦ ملیۆن دۆلار کاریان پێ دەکرێت و ١٤٦ مۆڵەتیش بە سەرمایەی  ١٦ ملیار و ٩٢٦ ملیۆن دۆلار هەڵوەشێندراونەتەوە کە بڕیار وایە تاوەکو تەواوبوونى کابینەی نۆیەم و لە سەرووى ٢٠٠ هەزار هەلى کارى راستەوخۆ و ناڕاستەوخۆش دابین بکرێت.