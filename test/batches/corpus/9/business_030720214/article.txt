عادل مەلا ساڵح، بەڕێوەبەری راگەیاندن و پەیوەندییەکانی وەزارەتی کاروباری شەهیدان و ئەنفالکراوان بە تۆڕی میدیایی رووداوی گوت، "بڕیاربوو رۆژی پێنجشەممەی هەفتەی رابردوو ١ی تەمموز مووچەی مووچەخۆرانی وەزارەتمان دابەشبکرێت، بەڵام بەهۆی ئەوەی رۆژی پێنجشەممە بانکەکان لە هەرێمی کوردستان سەرقاڵی یەکلاکردنەوەی ژمێریاری نیوەی ساڵی دارایی بوون، دابەشکردنی مووچەی وەزارەتەکەمان بۆ سبەینێ یەکشەممە ٤ی تەمموز دواخرا".  وەزارەتی دارایی و ئابووریی هەرێمی کوردستان ٢٧ی مانگ دەستی بە دابەشکردنی مووچەی حوزەیرانی ٢٠٢١ی کرد و بڕیاربوو لەهەفتەیەکدا مووچەی سەرجەم وەزارەتەکان دابەشبکرێت، بەڵام رۆژانی پێنجشەممە و هەینی و شەممە، مووچەی هیچ وەزارەتێک دابەشنەکرا و تاوەکو ئەمڕۆ شەممە ٣ی تەمموز تەنیا مووچەی چوار وەزارەت دابەشکراون، ئەوانیش وەزارەتەکانی تەندروستی، پێشمەرگە، ناوخۆ، دارایی و ئابووریین.  حکومەتی هەرێمی کوردستان بڕیاریدابوو لە ٢٥ی هەموو مانگێک دەست بە دابەشکردنی مووچە بکات، بەڵام مانگی رابردووش دابەشکردنی مووچە دواکەوت و ئەم مانگەش دیسانەوە دواکەوتەوە.  رۆژی پێنجشەممەی رابردوو هێڤیدار ئەحمەد، جێگری لێژنەی دارایی لەپەرلەمانی کوردستان بەتۆڕی میدیایی رووداوی گوت، "دواکەوتنی مووچە پەیوەندیی بە داهاتەکانی پارێزگای سلێمانی و هەڵەبجەوە هەیە کە دواکەوتووە، ئەو داهاتانە دەگەن، بەڵام دواکەوتوون، وەزارەتی دارایی بۆ مووچەی ئەم مانگە ٣٣٥ دۆلاری لەبەردەستدابوو، ئیدی پارەی لەبەردەست نەما".  عەبدولواحید محەممەد، جێگری سەرۆکی یەکێتیی مامۆستایانی کوردستان بە رووداوی گوت، چاوەڕوان دەکەن ئەم هەفتەیە مووچەی وەزارەتی پەروەردە دابەشبکرێت بەبێ ئەوەی رۆژەکەی دیاری بکات.   رۆژی دووشەممە ٢٨ - ٠٦ - ٢٠٢١، پەرلەمانی کوردستان لەسەر پرسی لێبڕینی مووچەی مووچەخۆران و پرسی مووچە و بودجە بە ئامادەبوونی تیمی حکومەتی هەرێمی کوردستان کە پێکهاتبوون لە ئاوات شێخ جەناب، وەزیری دارایی و ئابوورى؛ کەمال ئەترووشی، وەزیری سامانە سرووشتییەکان؛ خالید شوانی، وەزیری هەرێم بۆ کاروباری بەغدا؛ ڤالا فەرید، وەزیری هەرێم بۆ کاروباری پەرلەمان؛ ئومێد سه‌باح، سه‌رۆكی دیوانی ئه‌نجوومه‌نی وه‌زیران؛ ئامانج ره‌حیم، سكرتێری ئه‌نجوومه‌نی وه‌زیران و عه‌بدولحه‌كیم خه‌سره‌و، بەرپرسی فەرمانگەی هەماهەنگی و بەدواداچوون کۆبووەوە.