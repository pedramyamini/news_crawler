بازرگانانی نەوت هێشتا نیگەرانن لەوەی رێوشوێنە نوێیەکانی سنووردارکردنی هاتووچۆ لە هەندێک وڵات ببێتە هۆی کەمبوونەوەی خواست بۆ ئەو بەرهەمە ستراتیژییە.  رۆژی چوارشەممە ١٨ - ٠٨ - ٢٠٢١ نرخی نەوتی برێنت ٢٣ سەنت بەرزبووەوە و هەر بەرمیلێک بە ٦٩ دۆلار و ٢٦ سەنت مامەڵەی پێوەکرا.  نرخی نەوتی سووکی تەکساسی ئەمریکاش ٢٤ سەنت بەرزبووەوە بە ٦٦ دۆلار و ٨٣ سەنت مامەڵەی پێوەکرا.  ئەفتار ساندو، شرۆڤەکاری سەر بە کۆمپانیای راوێژکاری فلیپس فیوچەر لە سەنگاپوور لەو بارەیەوە رایگەیاند، "بەهۆی کەمبوونەوەی خواست بۆ نەوتی خاو لە بەشێک لە ئەوروپا و هەروەها هیندستان بە ئەگەری زۆرەوە نرخی نەوت لە ماوەی کورتخایەندا ناجێگیر دەبێت. "  حکومەتی هیندستان وەک ستراتیژییەتێکی نوێ لە یەدەگی نەوتی هیندستان دەستی بە پێدانی نەوتی خاو بە پاڵاوگەکانی ئەو وڵاتە کردووە.   بەرزبوونەوەی بەهای دۆلار لە چەند رۆژی رابردوودا کاریگەریی گەورەی کردووەتە سەر نرخی کاڵاکان و گوشاری لەسەر بازاڕی نەوت و زێر دروستکردووە. بەرزبوونەوەی دۆلار بە شێوازێکی نەریتی دەبێتە هۆکار بۆ دابەزینی کاڵاکان.  نەوت و زێر بە دۆلار مامەڵەیان پێوەدەکرێت و بەرزبوونەوەی دۆلار دەبێتە هۆکار بۆ ئەوەی کڕینی ئەو کاڵانە گرانتر بووەستێت بۆ کڕیاران و ئەوەش خواست بۆ کڕین کەمدەکاتەوە.  کارگێڕی زانیاریی وزەی ئەمریکا رایگەیاندووە، پێشبینیدەکات کە لە مانگی داهاتووەوە قەبارەی نەوتی ئەمریکا بەرزبێتەوە لە رۆژانە ٨ ملیۆن و ١٠٠ هەزار بەرمیل و ئەوەش کاریگەری دەکاتە سەر بازاڕی نەوت.  بەرزبوونەوەی ژمارەی تووشبووان بە کۆرۆنای دەلتا بازاڕی زێڕی گەرمکردووە. نیگەرانی لە تەشەنەکردنی ڤایرۆسەکە و زیان گەیاندن بە ئابووریی جیهان، وەبەرهێنەرانی هانداوە روو لە کڕینی زێڕ بکەن وەک سامانێکی سەلامەت. لەبەر ئەوە ئەمڕۆ چوارشەممە لە دوای کرانەوەی بازاڕەکانی ئاسیا نرخی زێڕ بەرزبووەوە. هەر ئۆنسەیەک زێڕ بە رێژەی ٠.١٩ % بۆ ١٧٩١ دۆلار بەرزبووە.  جێفری هالی، شرۆڤەکاری ناوەندی ئۆواندا بۆ بازاڕە داراییەکان لەو بارەیەوە دەڵێت، بەرزبوونەوەی ژمارەی تووشبووان بە کۆرۆنای دەلتا داهاتووی ئابووریی جیهانی تەمومژاوی کردووە.  هالی دەڵێت، نازانن بە راستی تا چ ئاستێک بڵاوبوونەوەی کۆرۆنا زیان بە ئابووریی جیهانی دەگەیێنێت، بەڵام ئەوەی کە لایان روونە وەبەرهێنەران هاندراون بۆ کڕینی زێڕ.