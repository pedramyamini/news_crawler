بەگوێرەی پێگەی بلوومبێرگ زیانەکانی کۆمپانیای عەلی بابا لە ساڵێکدا زیاترن لە زیانەکانی کۆمپانیای تەکنەلۆژی کوایشووی کە هەردووکیان چینین. لەدوای عەلی بابا بە لەدەستدانی ١٠٤ ملیار دۆلار، کوایشوو دووەم کۆمپانیای زەرەرمەندە لە وڵاتی چین.   دابەزینی بەهای عەلی بابا لەو کاتەوە دەستیپێکرد کاتێ جاک ما، دامەزرێنەری عەلی بابا لە ئۆکتۆبەری ساڵی رابردوو رەخنەی لە سیستەمی دارایی چین گرت، دواتر حکومەتی چین دەستیکرد بە لێکۆڵینەوە لە گرووپی کۆمپانیاکانی ئانت کە لەلایەن جاکما بەڕێوەدەبرێت.   بەهای بازاڕیی گرووپی کۆمپانیاکانی ئانت تاوەکو سێ هەفتە لەمەوبەریش بەخێرایی رووی لە دابەزین بوو و گەیشتە نزمترین ئاست بەشێوەیەک بەهای پشکەکانی لەماوەی ساڵێکدا ٤٣ دۆلار دابەزین.   ئێستا بەهای بازاڕیی و بەهای پشکەکانی عەلی بابا لە بازاڕی گۆڕینەوەی هۆنگ کۆنگ ٣.٧٨ تریلیۆن دۆلاری هۆنگ کۆنگی مامەڵەی پێوەدەکرێت کە دەکاتە نزیکەی ٤٩٠ ملیار دۆلارە.   جاک ما خەڵکی وڵاتی چینە و بە دەوڵەمەندترین پیاوی چین دادەندرێت و کۆی سەرمایەکەی نزیکەی ٤٠ ملیار دۆلارە.  جگە لە کاری بازرگانی، وەک گوتاربێژیش دەردەکەوێت و بەردەوام گەنجان و ژنان هاندەدات پەرە بە تواناکانیان بدەن. ئەو سەرمایەدارە دوای وازهێنانی وەک کەسی یەکەمی عەلی بابا لە بوارەکانی خێرخوازی، ژینگە، بە گەڕخستنی توانای ژنان و پەروەردە خۆی تەرخانکردووە و وەک ئەندام و هاوبەشێکی گرووپی کۆمپانیاکانی عەلی باباش ماوەتەوە.  جاک ما ماوەی دوو دەیەیە کۆمپانیای عەلی بابای دامەزراندووە، ئێستا گرووپی کۆمپانیاکانی لە ٣٦ بەشداربوو پێکدێت و خاوەنی ٤٩٠ ملیار دۆلارە.