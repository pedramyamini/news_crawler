یەکێک لە هۆکارەکانی گردبوونەوەی خۆپێشاندەران لەبەردەم دەروازەی شەلامچە بەرزبوونەوەی نرخی خۆراک و کەلوپەلە لە عێراق؛ خۆپێشاندەران هۆکاری بەرزبوونەوەی نرخیان دەگەڕاندەوە بۆ قەدەخەکردنی هاوردەکردنی بەروبووم و خۆراک لەلایەن حکومەتی عێراقەوە لە دەروازەکەوە.   بەڵام دەستەی دەروازە سنوورییەکانی عێراق لە راگەیێندراوێکدا راگەیاند: دەروازە سنوورییەکانی عێراق بە دەروازەی شەلامچەوە ٢٤ کاژێر کراوەن و هەواڵی داخستنی دەروازەی شەلامچە راست نییە، بۆیە جووڵەی بازرگانی لە هەموو دەروازەکان بەردەوامە.  دەستەی دەروازە سنوورییەکانی عێراق دەشڵێت: سەبارەت بە بەرزبوونەوەی نرخی شتومەک، حکومەت دەستپێشخەری کرد و بڕیاری ژمارە ٧٢ی ساڵی ٢٠٢٢ی دەرکرد بۆ نەهێشتنی گومرگ و باج لەسەر خۆراک و بەروبووم، بەڵام دواکەوتنی هاوردەکردنی کەلوپەل پەیوەندی بە وەزارەتە پەیوەندیدارەکانەوە هەیە کە رێگە بە هاوردەکردن نادەن.   دوای بڵاوبوونەوەی هەواڵێک لە تۆڕە کۆمەڵایەتییەکان تایبەت بە داخستنی هەموو دەروازەکانی عێراق بە رووی هاوردەکردنی خۆراک بۆ پشتیوانیکردنی بەرهەم و بەروبوومی ناوخۆ، هەروەها سەرباری ئەوەی حەمید غزی، ئەمینداری گشتیی ئەنجوومەنی وەزیرانی عێراق ئەم هەواڵەی رەتکردەوە، کەچی شەوی رابردوو ژمارەیەک خۆپێشاندەری ناڕازی لە بەسرە لە باشووری عێراق لە بەردەم دەروازەی سنووریی شەلامچە لە نێوان عێراق و ئێران گردبوونەوە و داوای کردنەوەی دەروازەکەیان کرد بە رووی هاتنی خۆراک و کەلوپەلدا.  وەکو لە ڤیدیۆی خۆپێشاندانەکەی شەوی رابردوودا دەردەکەوێت، سەرباری ئەوەی هێزە ئەمنییەکان هەوڵیان دا رێگە لە گەیشتنی خۆپێشاندەران بۆ نێو دەروازەی شەلامچە بگرن، بەڵام خۆپێشاندەران توانییان بچنە نێو دەروازەکە.