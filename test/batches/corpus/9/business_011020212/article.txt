بە گوێرەی راگەیێندراوی وەزارەتی نەوتی عێراق کە ئەمڕۆ هەینی ١ - ١٠ - ٢٠٢١ بڵاویکردووەتەوە، لە مانگی ئەیلوولی رابردوودا عێراق ٩٢ ملیۆن و ٤٢٢ هەزار و ٤٨٥ بەرمیل نەوتی هەناردە کردووە و لە ئەنجامی فرۆشتنی ئەو نەوتەش ٦ ملیار و ٧١١ ملیۆن و ٧ هەزار دۆلاری دەستکەوتووە.   بە گوێرەی راگەیێندراوەکەی وەزارەتی نەوتی عێراق، لە مانگی ئەیلوولی رابردوودا حکومەتی عێراق ٨٩ ملیۆن و ٢٢٤ هەزار و ٣٥٤ بەرمیل نەوتی لە کێڵگە نەوتییەکانی باشوور و نێوەڕاستی وڵاتەوە هەناردەکردووە. هەر لە مانگی رابردوودا ٢ ملیۆن و ٩٢٢ هەزار و ٨٥٧ بەرمیل نەوتی کەرکووک لە رێگەی بەندەری جەیهانی تورکیاوە نێردراوەتە دەرەوە و ٢٧٥ هەزار و ٢٧٤ بەرمیلیش دراوەتە ئوردن.   وەک وەزارەتی نەوتی عێراق دەڵێت، بە لەبەرچاوگرتنی بڕی نەوتی هەناردەکراو، دەتوانرێت بگوترێت کە رۆژانە تێکڕا ٣ ملیۆن و ٨١ هەزار نەوت نێردراوەتە دەرەوە و نرخی بەرمیلێک نەوتی فرۆشراویش تێکڕا ٧٢، ٦١٢ دۆلار بووە.