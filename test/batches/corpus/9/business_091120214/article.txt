بەپێی راگەیێندراوێکی وەزارەتی نەوتی عێراق کە وێنەیەکی دەست تۆڕی میدیایی رووداو کەوتووە، ئەنجوومەنی وەزیرانی عێراق لە کۆبوونەوەی ئەمڕۆ سێشەممە ٩/١١/٢٠٢١ دا دەسەڵاتی داوەتە کۆمپانیای نەوتی نیشتمانی بۆئەوەی دەست بە دانوستاندنی راستەوخۆ بکات لەگەڵ کۆمپانیای شێڤرۆنی ئەمریکی بەمەبەستی پەرەپێدانی کێڵگەی نەوتی پارێزگای زیقار، ئەوەش لە رێگەی جێبەجێکردنی پرۆژەی ناوچەی ناسریە بۆ بەرهەمهێنانی نەوت و گاز کە چوار شوێنی دۆزینەوە لە پارێزگاکەدا لەخۆدەگرێت. "  وەک لە راگەیێندراوەکەدا هاتووە، "ئەو پرۆژەیە دەبێتەهۆی بەهێزکردن و بەردەوامیدان بە بەرهەمی نیشتمانی بۆ پشتیوانی لە ئابووریی نیشتمانی و پرۆژەکانی پەرەپێدانی بەردەوام، کە ئامانجی حکومەت و وەزارەتی نەوتە".  وەزارەتی نەوتی عێراق روونیکردووەتەوە، پلانی وەزارەت لە پارێزگای زیقار بریتییە لە ئەنجامدانی کۆمەڵێک پرۆژەی گەورە لە کەرتەکانی سووتەمەنی، کە توانای سەرەتایی دەگاتە ٦٠٠ هەزار بەرمیل نەوتی خاوی رۆژانە لە ماوەی حەوت ساڵ لە دەستپێکردنی کارەکانەوە. دواتریش دروستکردنی پرۆژەی خانەی وەرگری وزەی خۆر بۆ بەرهەمهێنانی کارەبای بەدوادا دێت.   وەزارەتی نەوت دەڵێت، هیوادارن ئەو پرۆژانە ببنەهۆی بەهێزکردن و بەردەوامیدانی پرۆژەی نیشتمانی و بوژانەوەی ژێرخان و گەشەپێدان و زیادکردنی دەرفەتی گەشەپێدان بۆ کۆمپانیاکانی کەرتی تایبەت لە پارێزگاکەدا لەگەڵ رەخساندنی هەلی کار.