دکتۆر موزهر محەممەد ساڵح، راوێژکاری مستەفا کازمی، سەرۆکوەزیرانی عێراق بۆ کاروباری دارایی، بە راگەیاندنی فەرمیی عێراقی راگەیاند: "قەرزی دەرەکیی عێراق لە دابەزیندایە و ئێستا نزیکەی ٢٠ ملیار دۆلارە، قەرزی ناوخۆیی عێراقیش ئێستا سێ هێندەی قەرزی دەرەکییە، بەڵام قەرزی ناوخۆیی لە نێو سیستمی دارایی حکومەتدا کراوە و هیچ کاریگەرییەکی لەسەر گەلی عێراق نابێت".  دکتۆر موزهر محەممەد ساڵح گوتیشی: "دۆخی عێراق ئێستا بە ئاراستەی باشبوونە و بێگومان عێراق لە ساڵی ٢٠٢٢ دا دووچاری کێشەی دارایی و دابینکردنی داهات نابێت، کە بەهۆی کەمیی داهاتەکان سەرهەڵدەدەن، چونکە بازاڕی وزە لە گەشەکردندایە و داواکاریی لەسەر نەوت زیاتربووە، هاوکات بەرهەمهێنانی نەوتی عێراق رۆژانە ٤٠٠ هەزار بەرمیل زیاتر بووە، بۆیە ئەگەر نرخی نەوت بە گشتی ٧٥ دۆلار بێت ئەو زیادبوونە داهاتی ساڵانەی نەوتی عێراق بە نزیکەی ١١ ملیار دۆلار زیاتر دەکات".  راوێژکارەکەی سەرۆکوەزیرانی عێراق ئاشکراشی کرد: "بابەتەکە بەندە بە سەقفی تێکڕای خەرجییەکانی بودجە، چونکە گریمان قەبارەی بودجەی ساڵی ٢٠٢٢ وەکو بودجەی ٢٠٢١ دەبێت و نرخی نەوت بە گشتی لە ٧٥ دۆلار کەمتر نابێت، ئەو کات داهاتەکانی نەوت بە تەنیا هەموو خەرجییەکانی بودجەی ٢٠٢٢ دابین دەکەن و تەنانەت داهاتە نانەوتییەکانیش وەکو زیادە دەمێننەوە، واتا بۆ یەکەمجار عێراق دەبێتە خاوەنی بودجەیەک داهاتی زیاتر دەبێت لە خەرجییەکانی، ئەوکاتیش ناچار نابێت قەرز بکات، ئەگەریش قەرز بکات ئەوا پێویستی بە کەمتر لە چوار ملیار دۆلار دەبێت".  هاوکات دکتۆر فازڵ نەبی، بریکاری پێشووی وەزارەتی دارایی عێراق بە تۆڕی میدیایی رووداوی راگەیاند، راستە قەرزی دەرەکیی عێراق بەبێ قەرزەکانی یانەی پاریس کە ٤٥ ملیار دۆلارن و زۆربەیان هی وڵاتانی کەنداون دەگاتە نزیکەی ٢٠ ملیار دۆلار، بەڵام عێراق قەرزی ناوخۆی هەیە کە دیسان سوودی دێتەسەر و زۆرە، کەچی عێراق ساڵانە خشتەیان بۆ دادەنێت و دانەوەیان دوادەخات.  بەپێی رێککەوتنی یانەی پاریس کە لە ٢١/١١/٢٠٠٤ واژووکرا، وڵتانی خاوەن قەرزە سەرەکییەکانی سەر عێراق ئەوکات بڕیاریان دا ئەو قەرزانە سڕبکەن و داوایان نەکەن، بەڵام لە رووی یاساییەوە ئەو قەرزانە هێشتا هەڵنەوەشاونەتەوە.  دکتۆر فازڵ نەبی گوتی: "عێراق ناچارە لە بودجەی فیدراڵیی خۆیدا کورتهێنانی هەبێت ئەوەش بۆ زیادکردنی بودجەی وەبەرهێنانە، چونکە ئێستا نزیکەی ٧٠ % ی بودجەی ساڵانەی عێراق بۆ خەرجی بەکاربردن دەچێت و ئەوەی بۆ وەبەرهێنان تەرخان دەکرێت کەمە، لە کاتێکدا عێراق پلانی هەیە بودجەی وەبەرهێنان زیاتر بکات و بودجەی بەکاربردن کەمتر بکات".  پەرلەمانی عێراق لە ٣١ی ئاداری ٢٠٢١ دا پرۆژە یاسای بودجەی فیدراڵیی ساڵی ٢٠٢١ی پەسندکرد، کە قەبارەی بە زیاتر لە ١٢٩ تریلیۆن دینار خەمڵێندرا، بەڵام دکتۆر موزهر محەممەد ساڵح دەڵێت، بەهۆی بەرزبوونی نرخی نەوت کورتهێنانی بودجەی ٢٠٢١ پڕکراوەتەوە.