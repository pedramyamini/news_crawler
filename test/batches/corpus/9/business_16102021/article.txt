بەندەری لۆس ئانجلێسی ئەمریکا یەکێکە لە گەورەترین بەندەرەکانی ئەو وڵاتە و لەم هەفتەیەوە ٢٤ کاژێر کاردەکات بۆ ئەوەی بتوانێت فریای گواستنەوەی کاڵا و شتومەک بکەوێت.  لەگەڵ نزیکبوونەوە لە رۆژانی کریسمس و پشووەکانی سەری ساڵ دەیان کەشتی بارهەڵگر کە هەزاران کۆنتەینەریان هەڵگرتووە لە بەندەری لوس ئانجلێس وەستاون و چاوەڕێی دانانی بارەکانیان لەو بەندەرە.  بەرزبوونەوەی خواست و درەنگ گەیشتنی کاڵاکان و قەرەباڵخیی بەندەرەکان، بەرپرسانی کۆشکی سپی ناچارکرد کە دەستێوەردان بکەن و داوایان لە بەندەرکان کرد کە کاتەکانی کارکردنی خۆیان بکەنەوە ٢٤ کاژێر.  درەنگ گەیشتنی کاڵا و شتوومەک بووەتە هۆکار بۆ بەرزبوونەوەی نرخەکان و رێژەی هەڵاوسانی لە زۆربەی وڵاتان بەرزکردووەتەوە.