شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "بەرزبوونەوەی نرخی دۆلار بەرامبەر دیناری عێراقی کاتییە. مستەفا موخیف، پارێزگاری بانکی ناوەندیی عێراقی لە کۆبوونەوەیدا لەگەڵ لیژنەی دارایی جەختی لەوەکردووەتەوە، بەرنامەی تایبەتی خۆیان هەیە و دۆلارێکی زۆریان هەیە، هەر کاتێک نرخی دۆلار بەرزبێتەوە، دۆلاری زیاتر دەخەنە بازاڕەوە بۆ ئەوەی هاوسەنگی لەنێوان نرخی دۆلار و دیناردا رابگرن".   بەپێی نووسراوی پێشووی بانکی ناوەندی عێراق، وەزارەتی دارایی عێراق ١٠٠ دۆلار بە ١٤٥ هەزار دینار دەداتە بانکی ناوەندی. بانکی ناوەندیش بە ١٤٦ هەزار دینار بەسەر بانکەکان دابەشی دەکات و دەبێت بە ١٤٧ هەزار دینار بگاتە دەست خەڵک.  نرخی دراوەکان بەرامبەر دیناری عێراقی:  ١٠٠ دۆلاری ئەمریکی: ١٤٩,٢٥٠ دینار  ١٠٠ پاوەند: ٢٠٥,٢١٩ دینار  ١٠٠ لیرەی توركی:  ١٨,٥٣٧ دینار  ١٠٠ هەزار تمەن: ٦,٠٨٩ دینار  ئەندامەکەی لیژنەی دارایی لە پەرلەمانی عێراق ئاماژەی بەوەکرد،  لێکدانەوەی هەڵە بۆ قسەکانی جێگری پارێزگاری بانکی ناوەندی کراوە و رەنگە ئەمە کاریگەریی لەسەر بەرزبوونەوەی نرخی دۆلار هەبووبێت، لەکاتێکدا ئەو باسی بابەتێکی کۆن دەکات، کە پێشتر بانکی نێودەوڵەتی داوای لێکردوون نرخی ١٠٠ دۆلار بکرێتەوە ١٦٠ هەزار دینار، بەڵام ئەوان رەتیانکردووەتەوە و لە ١٤٥ جێگیریان کردووە.  سەبارەت بە هۆکارەکانی نزمبوونەوەی بەهای دیناری عێراقی جەبار گۆران، گوتەبێژی بازاڕی دراوی سلێمانی بە تۆڕی میدیایی رووداوی راگەیاند، چەند فاکتەرێکی سەرەکی هەن، "یەکێک لەوانەش ئەوەیە کە زۆربەی ئەو بازرگانانەی کەلوپەل و کاڵا هاوردە دەکەن و پێشتر ئەو کاڵا و کەلوپەلانەیان فرۆشتووە، بە دیناری عێراقی هێشتبوویانەوە بە ئومێدی ئەوەی بەهای دۆلار جارێکی دیکە داببەزێتەوە، بەڵام دوای تێپەڕاندنی پرۆژەیاسای بودجەی عێراق، ئەو دڵنیاییە لای هاووڵاتییان بەگشتی و بازرگانان بەتایبەتی دروستبوو، بە قەبارەی گەورە دینار هاتە نێو بازاڕەکانی هەرێمی کوردستان و عێراق".  هۆکارێکی دیکەی بەرزبوونەوەی نرخی دۆلار لەلایەن گوتەبێژی بازاڕی دراوی سلێمانی بۆ ئەوە گەڕێندرایەوە کە خواردن و کەلوپەل و کاڵای زۆر بەبۆنەی مانگی رەمەزانەوە هاوردە کراون کە ئەوانەش بە دۆلار دەکڕدرێن و خواست لەسەر دۆلار بەو هۆیەوە زۆر بووە و بووەتە هۆی بەرزبوونەوەی نرخەکەی لە بەرامبەر دیناری عێراقی، هەروەها دەشڵێت، لێدوانی بەرپرسە سیاسییەکانیش هۆکارێکی دیکەیە.