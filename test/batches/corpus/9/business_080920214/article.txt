ئەم خێزانە سابوونی سرووشتی بەبێ هیچ مادەیەکی کیمیایی بەرهەمدێنن. پێکهاتەی سابوونەکە بریتییە لە زەیتی زەیتوون، زەیتی گوێزی هیندی و شیری گوێدرێژ.   خێزانەکە بۆ دەستکەوتنی شیری گوێدرێژ کێڵگەیەکی بچووکی بەخێوکردنی گوێدرێژیان لە شاری مەئدەبای ئوردن دروستکردووە و ١٢ گوێدرێژی تێدا بەخێودەکەن.  عیماد عەتیات، دامەزرێنەری کارگەی ئەتان بۆ بەرهەمهێنانی سابوونی شیری گوێدرێژ دەڵێت: "کاتێک سەرەتا باسی بیرۆکەکەمان بۆ هەندێک کەس کرد، وەڵام و کاردانەوەی نەرێنیمان پێگەیشت و گاڵتەیان بە بیرۆکەکە دەهات.. "  دوای ساڵێک لە بەرهەمهێنان، ئێستا سابوونی شیری گوێدرێژ خواستی زۆری لەسەرە. لە یەک لیتر شیری گوێدرێژ دەتوانرێت ٣٠ سابوون دروستبکرێت. بۆ بەدەستخستنی یەک لیتر شیر، هەر گوێدرێژێک رۆژانە سێ جار دەدۆشرێت.  شیرەکە دەنێردرێت بۆ کارگەکە لە شاری عەمان تاوەکو مانگانە چوار هەزار و ٥٠٠ سابوونی لێ دروست بکرێت.  سەلما ئەلزوبی؛ دایکی عیماد عەتیات و خاوەنی بیرۆکەکە و دامەزرێنەری کارگەکە دەڵێت: "سەرەتا بۆ تاقیکردنەوە هەندێک سابوونمان لە ماڵەوە بەرهەمهێنا. کاتێک سابوونەکانمان بەسەر خزم و هاوڕێیاندا دابەشکرد، بینیمان بیرۆکەکە سەری گرت. ئێمە زانیمان کە لە دوای بەکارهێنانی ئەم بەرهەمە سوودێکی باشیان لێ بینیوە و وەڵامەکانیان بۆ ئێمە ناوازە بوون. "  سابوونی قەبارە بچووک نرخەکەی ١١ دۆلارە و سابوونی قەبارە گەورەش بە ١٤ دۆلار دەفرۆشرێت. کارگەی ئەتان یەکەمین کارگەیە لە ئوردن سابوون لە شیری گوێدرێژ دروست بکات.  شیری گوێدرێژ کە دەگوترێت دەوڵەمەندە بە پڕۆتین، یارمەتی بە گەنجی هێشتنەوەی پێست دەدات. هەروەها بە گوتەی شارەزایانی جوانکاری، بڕێکی زۆری دژەئۆکسانی تێدایە کە پێست لە تیشکی زیانبەخشی خۆر دەپارێزێت و نیشانەکانی پیری دوادەخات.   عەتیاتیش دەڵێت پڕۆژەکەیان فراوان دەکەن و کرێمی جوانکاری دەست و دەموچاویش بەرهەمدەهێنن.