ئیحسان عەبدولجەبار، وەزیری نەوتی عێراق رایگەیاند ئەو کاتەی کە دەیانویست بایی ٢ ملیار دۆلار نەوتەکەیان پێشفرۆش بکەن پێیانوابوو نرخی نەوت ناگەڕێتەوە سەرووی ٤٠ دۆلار.  کۆمپانیای نەوتی ژینهوای چینی براوەی گرێبەستی وەرگرتنی نەوتی عێراق بوو بۆ ماوەی ٥ ساڵ و بە مەرجی پێدانی پارەی پێشەکی بۆ ئەو نەوتەی کە وەریدەگرێت. بەڵام کە ئێستا نرخی نەوت گەیشتووەتە سەرووی ٦٠ دۆلار، حکومەتی عێراق گرێبەستی پێشفرۆشکردنی نەوتەکەی راگرتووە.  رۆژی ١٨ی ئەم مانگە وەزارەتی نەوتی عێراق، قەبارە و داهاتی هەناردەکردنی نەوتی خاوی مانگی رابردووی بڵاوکردەوە و  ئاشکرای کرد ٨٨ ملیۆن و ٩٢٢ هەزار و ٦٩٧ بەرمیل نەوتی هەناردە کردووە، داهاتی ئەو نەوتەش نزیکەی ٤ ملیار و ٧٣٩ ملیۆن و ٨٢ هەزار دۆلار بووە. بەرمیلێک نەوتیش بە ٥٣.٥٨٦ دۆلار فرۆشراوە.  حکومەتی عێراق پرۆژەیاسای بودجەی ناردووە بۆ پەرلەمان، پرۆژەیاساکە لە لێژنەی دارایی پەرلەمان گفتوگۆی لەسەر کراوە و زۆربەی ماددە و بڕگەکانی دەستکاری کراوە، تەنیا پشکی هەرێمی کوردستان ماوە یەکلایی بکرێتەوە.  وەزیری نەوتی عێراق گەشبینە بە وتووێژەکانی نێوان هەرێمی کوردستان و حکومەتی فیدراڵی بەوەی کە بگەنە رێککەوتن لەسەر بودجەی ٢٠٢١ و دەڵێت: "لێکتێگەیشتنی باش لەو بارەیەوە هەیە".  ئیحسان عەبدولجەبار باس لە گرێبەستە نەوتییەکانی هەرێمی کوردستان دەکات و دەڵێت: "گرێبەستەکانی نەوتی هەرێمی کوردستان بوونەتە رابردوو و سەرکەوتوو نەبوون بۆ ئەم دۆخەی ئێستا و داهاتی پێویست ناگەڕێننەوە".  یەکلاییکردنەوەی پشکی هەرێمی کوردستان لە بودجەدا بەندە بە هەڵوێستی لایەنە شیعەکانی عێراق کە زۆرینەن لە پەرلەمان، بە گوتەی د. ئەحمەد سەفار، بڕیاردەری لێژنەی دارایی پەرلەمانی عێراق، زۆرینەی شیعەکان لەسەر پشکی هەرێمی کوردستان لە بودجەدا گەیشتوونەتە رێککەوتن و چاوەڕێی شاندی هەرێمی کوردستان دەکەن بۆ نووسینەوەی دەقەکە و دەشڵێت، لە دەقەکەی حکومەت باشترە.  د. ئەحمەد سەفار، دەڵێت زۆرینەی لایەنە شیعەکەکان بەو دەقەی هەرێمی کوردستان رازین کە دەڵێت دوای خەرجیی گواستنەوەی نەوت و حەقدەستی کۆمپانیاکان و بەرهەمهێنانی ناوخۆیی، ئەو نەوتەی دەمێنێتەوە رادەستی بەغدا بکرێت.  بڕیاردەری لیژنەی دارایی لە پەرلەمانی عێراق پێیوایە، ئەو دەقە لە دەقەکەی حکومەت باشترە، چونکە لە دەقی حکومەتدا رادەستکردنی رۆژانە ٢٥٠ هەزار بەرمیل لەسەر هەرێمی کوردستان دیاریکراوە، لە بەرامبەر پێدانی پشکی ١٢.٦٧ %، بەڵام لەو دەقە نوێیەدا ئەو بڕە دیارینەکراوە؛ ئەوەش واتای ئەوەیە، ئەوکات حکومەتی هەرێمی کوردستان دەتوانێت لە ٢٥٠ هەزار بەرمیلیش کەمتر رادەستبکات.  بەپێی رەشنووسی پرۆژە یاسای بودجەی گشتیی ساڵی ٢٠٢١ کە حکومەتی عێراق رەوانەی پەرلەمانی کردووە، دەبێت هەرێمی کوردستان ٢٥٠ هەزار بەرمیل نەوتی خاو بە نرخی کۆمپانیای سۆمۆ و ٥٠ % ی داهاتە فیدڕاڵییەکان رادەستی حکومەتی عێراق بکات، هەروەها دەبێت شایستە داراییەکانی نێوان هەولێر  و بەغدا لە ساڵی ٢٠٠٤ ەوە تاوەکو ٢٠٢٠ یەکلایی بکرێنەوە. ئەو کات حکومەتی عێراق بەشە بودجەی هەرێمی کوردستان دەنێرێت کە ١٢.٦٧ % ـی بودجەی گشتییە.