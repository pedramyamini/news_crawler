دابەزینی بەهای دینار بەرامبەر دۆلار لەنێوخۆی عێراق و هەرێمی کوردستان بووەتەهۆی بەرزبوونەوەی نرخی زێڕ، بەڵام لە ئاستی جیهانییدا بەراورد بە رۆژانی پێشوو، گۆڕانکاریی بەسەردا نەهاتووە.  محەممەد عەبدولباست، زێڕەنگەر لە بازاڕی زێڕەنگەرانی هەولێر بە تۆڕی میدیایی رووداوی گوت، "بەراورد بە رۆژی پێنجشەممەی رابردوو، نرخی هەر مسقاڵێک زێڕ ١٠ هەزار دینار بەرزبووەتەوە؛ هۆکارەکەشی پەیوەندی بە بەهای دۆلاری ئەمریکییەوە بەرامبەر دیناری عێراقی هەیە".  محەممەد عەبدولباست گوتیشی، بازرگانانی زێڕ بە دۆلار زێڕ دەکڕن و بە دینار لەنێوخۆ مامەڵەی پێوەدەکەن و بۆیە بەرزبوونەوە و دابەزینی بەهای دۆلار بەرامبەر دینار کاریگەریی راستەوخۆی لەسەر نرخی زێڕ هەیە.  ئەمڕۆ لە بازاڕەکانی هەرێمی کوردستان، نرخی هەر ئۆنسەیەک زێڕ بە ١٧٣٠ دۆلار مامەڵەی پێوەدەکرێت. نرخی مسقاڵێک زێڕی عەیار ٢٤ بە ٤٠٨ هەزار، عەیار ٢٢ بە ٣٧٥ هەزار، عەیار ٢١ بە ٣٦٠ هەزار و عەیار ١٨ ش بە ٣٠٦ هەزار دینار مامەڵەیان پێوەدەکرێت.     لەلایەکی دیکەوە بەهای دۆلار بەشێوەیەکی بەرچاو بەرزبووەتەوە و هاونیشتمانیانیش دەترسن بەهاکە زیاتر بەرزبێتەوە. ئەندامێکی لیژنەی دارایی لە پەرلەمانی عێراقیش رایدەگەیێنێت، بانکی ناوەندیی عێراق دۆلاری زیاتر دەخاتە بازاڕ بۆ ئەوەی هاوسەنگی لەنێوان نرخی دۆلار و دیناردا بکات.     شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "بەهای دۆلار بەرامبەر دیناری عێراقی زۆر بەرزنابێتەوە. ئەوەی ئێستا هەیە کاتییە. نابێت دۆلار لەمە زیاتر بەرزبێتەوە، چونکە بانکی ناوەندیی عێراقی بەڵێنی پێداوین هاوسەنگی لەنێوان نرخی دۆلار و دینار رابگرن و نەهێڵن دۆلار زۆر بەرزبێتەوە".      ئێستا لە بەشێک لە بازاڕەکانی هەرێمی کوردستان نرخی ١٠٠ دۆلاری ئەمریکی سەرووی ١٤٧ هەزار دینار عێراقی مامەڵەی پێوەدەکرێت.     ئەندامەکەی لیژنەی دارایی لە پەرلەمانی عێراق ئاماژەی بەوەکرد، پێشبینی دەکەن، سبەی یەکشەممە بانکی ناوەندیی عێراق، دۆلاری زیاتر بخاتە بازاڕەوە بۆئەوەی هاوسەنگی لەنێوان نرخی دۆلار و دیناردا بکات و رێگە لە بەرزبوونەوەی بەهای دۆلار و دابەزینی زیاتری بەهای دیناری عێراقی بگرێت.