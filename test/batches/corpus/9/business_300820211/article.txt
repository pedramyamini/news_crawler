عەبدولواحید محەممەد، سەرۆکی یەكێتیی مامۆستایانی كوردستان بە تۆڕی میدیایی رووداوی راگەیاند، "پێمان راگەیێندراوە کە سبەی سێشەممە مووچەی مامۆستایان و فەرمانبەرانی وەزارەتی پەروەردە بەبێ لێبڕین دابەشدەکرێت. "  بەپێی ئەو لیستەی رۆژی ٢٩ - ٠٨ - ٢٠٢١ وەزارەتی دارایی و ئابووری بڵاویکردەوە، رۆژی دووشەممە ٣٠ - ٠٨ - ٢٠٢١ مووچەی ئەم شوێنانە دابەشکران:-  - فەرماندەی پێشمەرگەی زێرەڤانی و بەرگریی و فریاکەوتن  - وەزارەتی شەهیدان و ئەنفالکراوەکان  - سەربەرزیی کەسوکاری شەهیدان و ئەنفالکراوان و زیندانی سیاسی  هەروەها رۆژی ٢٥ - ٠٨ - ٢٠٢١ مووچەی مانگی ئابی وەزارەتی تەندروستی بەبێ لێبڕین دابەشکرا.   پێشتریش وەزارەتی دارایی و ئابووری رایگەیاندبوو کە رۆژی پێنجشەممە ٢٦ - ٠٨ - ٢٠٢١، مووچه‌ی مانگی ئابی دیوانی وەزارەتی پێشمەرگە و لیواكان بەبێ لێبڕێن دابەشدەکرێت.  ٢١ ـی ئەم مانگە، د. جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، "لە ٢٥ ـی مانگەوە مووچە بەتەواوی دەدرێت و لە ماوەی هەفتەیەکدا دابەشکردن تەواو دەکرێت. "  دابەشکردنی مووچە بەبێ لێبڕین، وەکو گوتەبێژی حکومەت بە رووداوی گوت، دوای ناردنی ٢٠٠ ملیار دینارە لە بەغداوە. ئاماژەی بەوە کرد، "لەگەڵ داهاتی ناوخۆدا وا رێکخراوە بەتەواوی مووچە بدرێت. "  گوتەبێژی حکومەتی هەرێمی کوردستان راشیگەیاند، دابینکردنی مووچە بەبێ لێبڕین لە پێشینەی کارەکانی حکومەتە، هاوکات دابینکردنی خزمەتگوزاری و ئاو کارەباش لە سەرەکیترین ئامانجەکانی حکومەتن.  ١٥ ـی حوزەیرانی رابردوو، وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.