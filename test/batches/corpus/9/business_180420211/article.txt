بە گوێرەی ئامارەکان لە بەنداوی دەربەندیخان لە سێ مانگی یەکەمی ئەمساڵ تۆرباینێک حەوت کاژێر کاری کردووە و لە هەر کاژێرێکدا ٦٠ مێگاوات کارەبای بەرهەمهێناوە.  لە وێستگەی کارەبای دەربەندیخان، ساڵی رابردوو لەم کاتەدا دوو بزوێنەر ١٦ کاژێر کاریان دەکرد، بڕی دوو هەزار و ٦٥٦ مێگاوات کارەبایان بەرهەمهێناوە، ئێستا کەمبوونەوەی ئاو وایکردووە تەنیا بزوێنەری ژمارە سێ رۆژانە حەوت کاژێر کاربکات و ٤٢٠ مێگاوات کارەبا بەرهەم بهێنێت.  بەختیار تۆفیق، فەرمانبەری وێستگەی کارەبای دەربەندیخانە و ئاماژە بەوە دەکات، ساڵی رابردوو لەم کاتانەدا بەردەوام دوو تۆرباین لە کاردا بوون، بەڵام بەهۆی کەمبوونەوەی ئاو ئەمساڵ تەنیا یەک تۆرباین کارپێدەکەین. بۆ کارپێکردنی تۆرباینەکەش پەیوەندی بە ناوەندەوە دەکەن لە هەولێر و ئەوان کاژێرەکانیان بۆ دادەنێن.   وێستگەی کارەبای دەربەندیخان سێ بزوێنەری هەن کە بە هێزی ئاو دەسووڕێنەوە و هەریەکە و لە توانایدایە ٨٣ مێگاوات کارەبا بەرهەم بهێنێت.  هیچ ساڵێک بە ئەندازەی ساڵی ٢٠٢١ وێستگەی بەرهەمهێنانی کارەبای دەربەندیخان بێدەنگ نەبووە، ئەوەش بەهۆی کەمکردنەوەی کاژێرەکانی کارکردنی تۆرباینەکانی. هاوکات وێستگەی ژمارە یەکی لە مانگی ئابی ساڵی ٢٠٢٠ ـەوە وەستاوە و تاوەکو ئێستاش هیچ بودجەیەکی بۆ خەرج نەکراوە بۆ ئەوەی بەگەڕبخرێتەوە.   فارووق عەبدوڵڵا، بەڕێوەبەری بەشپێکردن لە وێستگەی کارەبای دەربەندیخان ئاماژەی بەوەکرد، گەورەترین گرفتی وێستگەی کارەبای دەربەندیخان "نەبوونی حیسابات و بودجەی تایبەت بە وێستگەیە. " ئەو دەشڵێت، ئەگەر نزیکەی دوو ملیار دینار بۆ وێستگەکە خەرجبکرێت، کێشەکانیان چارەسەر دەکرێت.  بەپێی ئامارەکانی بەنداوی دەربەندیخان، لە ساڵی ٢٠١٧ وێستگەی بەرهەمهێنانی کارەبای دەربەندیخان ٥٨٣ هەزار و ٤٤٥ مێگاوات کارەبای بەرهەمهێناوە، لە ساڵی ٢٠١٨ ـەشدا ٦٧٠ هەزار و ٢٩٠ مێگاوات، لە ساڵی ٢٠١٩ زۆرترین بووە بەراورد بە ساڵەکانی پێش و دوای خۆی و یەک ملیۆن و ٢٩٩ هەزار و ٣٨٥ مێگاواتی بەرهەمهێناوە، لە ساڵی ٢٠٢٠ دا، ٥١٠ هەزار و ٦٥٠ مێگاوات و لە سێ مانگی ئەمساڵدا، ٦٢ هەزار و ٩٩٧ مێگاواتی بەرهەمهێناوە.  ئەو کاتەی ئاو لەسەر دەرگەکانی ئینتەیکی بەنداوەکەوە سەرڕێژ دەکات، بەرزی ئاو لە بەنداوی دەربەندیخان ١٠٣ مەترە، بەڵام ئێستا بەرزیی ئاو تێیدا ٨٠ مەترە. بەنداوەکە سێ توونێلی ئاوی هەن، هەر توونێلە و تۆرباینێکی بەرهەمهێنانی کارەبای لەسەر پەیوەستکراوە، ئەگەر تەنیا ٣٠ مەتری دیکە ئاستی ئاو داببەزێت، ئەوا وێستگەی کە لە بەرهەمهێنانی کارەبا دەوەستێت.