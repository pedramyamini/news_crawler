کۆمپانیای ھێڵە ئاسنینەکانی عێراق بە ئامانجی گواستنەوەی نەوت گرێبەستێکی بۆ کڕینی ٤٠٠ فارگۆنی گواستنەوەی نەوت لەگەڵ کۆمپانیای "کریۆکان"ـی تورکی واژۆکردووە و، رۆژی شەممە ٢٠٢١/٠٢/١٣ لەو ژمارەیە ٥٠ فارگۆن رادەستکرا.  رادەستکردنەکە لە رێورەسمێکدا بەڕێوەچوو کە تێیدا مستەفا ڤارانک، وەزیری پیشەسازی و تەکنۆلۆجیای تورکیا ئامادەبوو.  مستەفا ڤارانک لەو بارەیەوە رایگەیاند: "کۆمپانیای کریۆکان کە لە ساڵی ٢٠٠٩ دا دامەزراوە یەکێکە لە کۆمپانیا گەشەسەندووەکانی تورکیا. "  تەکین ئۆرھان، سەرۆکی ئەنجوومەنی کارگێڕی کۆمپانیای کریۆکان گوتی: "ئێستا کۆمپانیای ھێڵی ئاسنینی عێراق دەستی کردووە بە جێبەجێکردنی پرۆژەی گۆڕینی شێوازی گواستنەوەی نەوت لە رێگەی وشکانییەوە بۆ رێگەی ئاسنیین. "  بەپێی پلانی داڕێژراو عێراق ئامانجیەتی تا کۆتایی ئەمساڵ ١٠٠ فارگۆنی گواستنەوەی نەوت لە تورکیا وەربگرێت.   کۆمپانیای کریۆکان رایگەیاندووە ئەو ٤٠٠ فارگۆنەی گواستنەوەی نەوت تا کۆتایی ساڵی ٢٠٢٢ رادەستی عێراق دەکەن.  فارگۆنی گواستنەوەی نەوت هاوشێوەی تانکەری گواستنەوەی نەوتە، بەڵام لەبری ئەوەی شەقام بەکاربهێنێت، لە رێگەی هێڵی ئاسنینەوە نەوت دەگوازێتەوە.