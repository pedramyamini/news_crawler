ئاژانسەکانی وزە بڵاویانکردووەتەوە، نرخی بەرمیلێک نەوتی برێنت بۆ زیاتر لە ٦٧.٢ دۆلار بەرزبووەتەوە. ئەمەش لەکاتێکدایە دوایین جار کە نرخی بەرمیلێک نەوتی برێنت ئەو نرخەی تێپەڕاندبێت، لە مانگی ١ی ساڵی ٢٠٢٠ بوو.  هاوکات نرخی بەرمیلێک نەوتی خاوی رۆژئاوای تەکساسیش گەیشتە ٦٣.٦٥ دۆلار و بەرزبوونەوەی بەرچاوی تۆمارکرد.  نەوتی برێنت و نەوتی خاوی رۆژئاوای تەکساس بە رێژەی زیاتر لە ٢ % بەرزبوونەوەیان بەخۆوە بینیوە.  بەرزبوونەوەی نرخی نەوت دوای ئەوە دێت ماوەیەکە شەپۆلێکی بەهێزی بەفر و سەرما پاڵاوگە و کێڵگە نەوتییەکانی تەکساسی گرتووەتەوە و لە هەفتەی رابردوو بەشێکی زۆری کێڵگەکان بەستیان.  بەپێی پێشبینییەکان، کێڵگەکانی بەرهەمهێنانی نەوت لە باشووری ویلایەتە یەکگرتووەکانی ئەمریکا لانیکەم دوو هەفتەیان دەوێت تاوەکو بتوانن رۆژانە دوو ملیۆن بەرمیل نەوت بەرهەمبهێننەوە.  ستێڤن ئنێس، سەرۆکی ستراتیژی بازاڕە جیهانییەکان لە ئاکسی ئاماژەی بەوە کردووە، بەرزبوونەوەی نرخی نەوت بەردەوام دەبێت.  بانکی واڵستریتیش پێشبینی دەکات لە چارەکی دووەمی ئەمساڵ، نرخی بەرمیلێک نەوتی خاوی برێنت بگاتە ٧٠ دۆلاری ئەمریکی و لە چارەکی سێیەمدا بگاتە ٧٥ دۆلار.