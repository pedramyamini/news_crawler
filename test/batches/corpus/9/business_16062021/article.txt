نرخی یەک بەرمیل نەوتی برێنت ٦٩ سەنت واتا بەرێژەی ١ % بەرزبووەوە بە ٧٤ دۆلار و ٦٨ سەنت مامەڵەی پێوەکرا. نرخی نەوتی سووکی تەکساسی ئەمریکاش ٦٦ سەنت بەرزبووەوە هەر بەرمیل بە ٧٢ دۆلار و ٧٨ سەنت مامەڵەی پێوەکرا.  ئیدوارد مۆیا، شرۆڤەکارێکی کۆمپانیای راوێژکاری ئۆواندا لەو بارەیەوە رایگەیاند، تەنانەت ئەو کۆمپانیانەی کە کاریان بازرگانی نەوت نییە هەموویان گرێویان لەسەر ئەوە کردووە کە نرخی نەوت بەرزدەبێتەوە.  ئیدوارد مۆیا دەڵێت، خواست بۆ بەکارهێنانی نەوتی خاو لە ئەمریکا و ئەوروپا و ئاسیا بەرزبووەتەوە کە هاوکاتە لەگەڵ ئاسانکردنی رێوشوێنەکانی پەیوەست بە هاتووچۆ لە ناوچە جیاجیاکانی جیهان.  لەلایەکی دیکەوە بەپێی پەیمانگەی نەوتی ئەمریکا، قەبارەی نەوتی کۆگاکراوی ئەمریکا لە هەفتەی رابردوو ٨ ملیۆن و ٥٠٠ هەزار بەرمیل کەمبووەتەوە. ئاژانسی نێودەوڵەتیی وزە لە دوایین راپۆرتی خۆیدا رایگەیاندووە کە تاوەکو کۆتایی ساڵی ٢٠٢٢ خواست بۆ بەکارهێنانی نەوت دەگەڕێتەوە بۆ پێش کاتی سەرهەڵدانی پەتای کۆرۆنا.