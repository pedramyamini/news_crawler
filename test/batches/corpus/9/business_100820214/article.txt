د. شاناز نەقشبەندی، گوتەبێژی بەڕێوەبەرایەتی تەندروستیی هەڵەبجە بە تۆڕی میدیایی رووداوی راگەیاند، له ماوه‌ی ١٥ رۆژی رابردوودا له ٢٥/٧/٢٠٢١ بۆ ١٠/٨/٢٠٢١ لە دەروازەی سنووری پشتە، دەستبەسەر نزیکەی ٤٠ تۆن خۆراکی ماوەبەسەرچوو و ٨٢٠ کارتۆن پسکیتدا گیراوە.  خۆراکە دەستبەسەرداگیراوەکان پێکدێن لە: " ١٦ تۆن گۆشتە وشکە (سۆیا) کە رێککەوتی دروستکردن و ماوەبەسەرچوونی بەسەرەوە نەبووە و گەڕێندراوەتەوە بۆ ئێران، ٢٠ تۆن و ٨٤٠ کیلۆگرام کرێمی کێک کە دوو رێککەوتی لەسەر بووە، چوار تۆن پسکیتی مۆتە و ٨٢٠ کارتۆن پسکیت، کە دوو رێککەوتیان لەسەر بووە".  د. شاناز نەقشبەندی گوتی: "هەر خۆراک و کاڵایەک هاوردەی هەرێمی کوردستان بکرێت، لەلایەن تیمی کوالێتی کۆنترۆڵەوە پشکنینی بۆ دەکرێت و ماوەی ٤٨ کاژێر دەهێڵدرێتەوە، ئەگەر شیاو نەبوو یان ماوەی بەسەرچووبوو، دەگەڕێندرێتەوە یان لەنێو دەبرێت".