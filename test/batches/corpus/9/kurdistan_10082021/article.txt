رۆژی سێشەممە نرخی نەوتی برێنت ٣٠ سەنت بەرزبووەوە و هەر بەرمیلێک بە ٦٩ دۆلار و ٣٤ سەنت مامەڵەی پێوەکرا. هەروەها هەر بەرمیلێک نەوتی سوکی تێکساسی ئەمریکاش ٤٣ سەنت بەرزبووەوە و بە ٦٦ دۆلار و ٩١ سەنت مامەڵەی پێوەکرا.  هەرچەندە نرخی نەوت ئەمڕۆ بەرزبووەوە و کۆتاییهێنا بە دابەزینی سێ هەفتەی رابردوو، بەڵام هێشتا بەشێک لە شرۆڤەکارانی ئابووری پێیانوایە بەهۆی تەشەنەکردنی ڤایرۆسی کۆرۆنای دەلتا ئەگەری بەرزبوونەوەی زیاتری نرخی نەوت کەمە.  ژمارەی تووشبووان بە جۆری ڤایرۆسی کۆرۆنای دەلتا زیادیکردووە، بانکی ANZـی ئوسترالی دەڵێت، بڵاوبوونەوەی ڤایرۆسی کۆرۆنا کاریگەریی نەرێنی کردووەتە سەر کەرتی گواستنەوە لە چین و بە رێژەی ٣٢ % گواستنەوەی ئاسمانی لەو وڵاتە کەمکردووەتەوە.  نرخی ئۆنسەیەک زێڕ لەلایەکی دیکەوە کە رۆژی دووشەممە دابەزیبوو بۆ ١٦٨٤ دۆلار، ئەمڕۆ سێشەممە بە ١٧٣٠ دۆلار مامەڵەی پێوەکرا.  هۆکاری دابەزینی نرخی زێڕ پەیوەندی بە بەرزبوونەوەی سوودی سەر قەواڵە داراییەکانی ئەمریکا هەیە کە بووەتە هۆکار بۆ بەرزبوونەوەی لە رادەبەدەری بەهای دۆلار.  ئەگەری بەرزکردنەوەی سوودی بانکیش لەلایەن بانکی ناوەندیی ئەمریکاوە بە یەکێکی دیکە لە هۆکارەکانی دابەزینی نرخی زێڕ هەژماردەکرێت.