پەرلەمانی سەلڤادۆر ئەو بڕیارەی نەییب بوکێلێی پەسند کرد کە داوای کردبوو بەکارهێنانی بیتکۆین لە وڵات ببێتە دراوێکی فەرمی.   نەییب بوکێلێ، سەرۆکی سەلڤادۆر دەڵێت، "ئێوە دەزانن کاتێ خەڵک پارە دەنێرن و وەریدەگرن خەرجییەکی زۆر و کێشەی زۆری هەیە. لە بابەتی بیتکۆین ئەو کێشانە نامێنن".  بەگوێرەی سەرۆکی ئەو وڵاتەی ئەمریکای لاتین، مووچەی فەرمانبەرانی دەوڵەت و خانەنشینان هەر بە دراوی دۆلاری ئەمریکی دەدرێت، بەڵام لەبارەی مووچەی کارمەندانی کەرتی تایبەت هیچ روونکردنەوەیەکی نەداوە، سەرۆکی سەلڤادۆر رایگەیاند، مامەڵەکردن بە بیتکۆین بە زۆرەملێ نییە، کەسێک بیتکۆین نەوێت، حکومەت پێی نادات. بڕیارە لە ٧ی مانگی ئەیلوول بەکارهێنانی دراوی دیجیتاڵیی بیتکۆین لە سەلڤادۆر بچێتە واری جێبەجێکردنەوە.   سەرۆکی سەلڤادۆر دەشڵێت، "هەڵمەتی کەمێک قێزەون هەن کە دەڵێن مووچەی فەرمانبەران و خانەنشینان بە بیتکۆین دەدرێت، ئەوە راست نییە. مووچەی فەرمانبەران و خانەنشینان هەر بە دۆلار دەدرێت. دەمانەوێت ئەوە راشکاوانە بڵێین کە بەکارهێنانی بیتکۆین ئارەزوومەندانە دەبێت. هیچ کەسێک بیتکۆین ناچێتە سەر هەژمارەکەی ئەگەر نەیەوێت".   بەگوێرەی داتای بانکی جیهان، ئەو پارەیەی لەلایەن کرێکارانی سەلڤادۆر لە دەرەوەی وڵاتەکەیان بەشێوەی ئەلیکترۆنی دەنێردرێتەوە وڵات نزیکەی ٦ ملیار دۆلارە کە دەکاتە ٥ % ی کۆی بەرهەمی ناوخۆی ئەو وڵاتە ئەوەش رێژەیەکی زۆرە بەراورد بە وڵاتان.  بەگوێرەی ناوەندی توێژینەوەی ئۆتۆنۆمەسی ئەمریکی کە ناوەندێکی تەکنەلۆژیای داراییە، کەمتر لە ١ % ـی گواستنەوەی پارە دراوی دیجیتاڵییە بەڵام هەمان ناوەند پێشبینیدەکات لە داهاتوودا پارەی نێردراوی دیجیتاڵی ساڵانە قەبارەکەی دەگاتە زیاتر لە ٥٠٠ ملیار دۆلار.