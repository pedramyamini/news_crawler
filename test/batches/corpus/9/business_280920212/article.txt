کۆمپانیای کرێسێنت رایگەیاند، ئێستا تەنیا ٠.١٢ % ی هەموو بەرهەمی ئەو کۆمپانیایە وەکو گازە زیانبەخشەکان دەسووتێندرێت و بەفیرۆدەچێت. کرێسێنت پێترۆلیۆم ئاماژەی بەوەش کردووە، ئەو بەشە کەمەشی ماوەتەوە لە رێگەی قەرزی کاربۆنەوە چارەسەر کردووە بۆ پاڵپشتیکردنی پرۆژەکانی پەیوەست بە وزە بەردەوامەکان.  مەجید جەعفەر، بەڕێوەبەری جێبەجێکاری کۆمپانیای کرێسێنت پێترۆلیۆم دەڵیت، "بۆ ماوەی ٥٠ ساڵە لەم کارەداین و لەو ماوەیەدا جەختمان لەسەر بەرهەمهێنانی گازی سرووشتی کردووەتەوە و ئێستا ٨٥ % ی بەرهەمی ئێمە پێکدەهێنێت. هەوڵەکانمان چڕکردووەتەوە بۆ کەمکردنەوەی بڕی سووتاندنی گاز بە ریژەی ٨٠ % و ئێستا تەنیا ٠.١٢ % ی گازی بەرهەمهاتوو دەسووتێنین لەپێناو ئەو ئامانجەی کە ناردنی گازی زیانبەخش دابەزێنین بۆ ئاستی سفر. لەم چوارچێوەیەدا ئێمە سەرکەوتوو بووین لە کەمکردنەوەی شەش کیلۆگرام کاربۆن لە هەر بەرمیلێکی هاوتای نەوت".  میکانیزمی قەرزی کاربۆن چەند ساڵێکە لە جیهاندا پەیڕەو دەکرێت و ئامانجی ئەوەیە کە کۆمپانیا و وڵاتانی جیهان ناچاربکات لە کۆتاییدا وەبەرهێنان لە وزە پاکەکاندا بکەن.  کۆمپانیای کرێسێنت بە کۆنترین کۆمپانیای کەرتی تایبەتی رۆژهەڵاتی ناوەڕاست ئەژمار دەکرێت کە لە بواری بەرهەمهێنانی گازدا کار دەکات. ئێستا گازی سرووشتی ٨٥ % ی کۆی بەرهەمی ئەو کۆمپانیایە پێکدەهێنێت کە بەراورد بە بەرهەمە نەوتییەکانی وەکو گازوایل، نەوتی رەش و جۆرەکانی دیکەی سووتەمەنی وەکو خەڵووز، بە ماددەیەکی خاوێنتر و پاکتر بۆ ژینگە ئەژمار دەکرێت.  کۆمپانیای کرێسێنت پێترۆلیۆم لە چوارچێوەی کۆنسێرتیۆمێکدا لەگەڵ کۆمپانیای دانەگاز سەقاڵی پەرەپێدانی کیڵگەی چەمچەماڵ و کۆرمۆرن. کۆمپانیای دانەگاز رایگەیاندووە، تاوەکو ٢٠٢٣ بەرهەمی گازی سرووشتیی هەرێمی کوردستان بەرز دەکاتەوە بۆ رۆژانە نزیکەی ٩٠٠ ملیۆن پێ سێجا.