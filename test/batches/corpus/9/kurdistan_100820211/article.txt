پێشەوا بەختیار، پەیامنێری رووداو لە سلێمانی رایگەیاند: بڕیارە کاژێر ١١: ٠٠ ـی پێشنیوەڕۆی ئەمڕۆ سێشەممە ١٠ - ٠٨ - ٢٠٢١ لە هۆڵی پێشانگەی نێودەوڵەتیی سلێمانی قردێلەی سووری دەستپێکی یەکەمین پێشانگەی پیشەسازی و وبەرهێنانی نیشتمانی لە عێراق بقرترێندرێت.  سەرپەرشیاران و بەشداربووانی پێشانگەکە بە گرنگییەوە باسی ئەو پێشانگەیە دەکەن، بە گوتەی خۆیان، لە دوای شەڕی داعش قەیرانی ئابووری و دارایی رووی لە هەرێمی کوردستان کرد، ئەو پێشانگەیەش "کاریگەرییەکی باشی" لەسەر بووژانەوەی کەرتی ئابووری و بازرگانی لە عێراق و هەرێمی کوردستان دەبێت و "وادەکات عێراق ببێتە وڵاتێکی هەناردەکار. "  بەشی زۆری ئەو کۆمپانیایانەی کە لەو پێشانگەیەدا بەشدارن، هی ناوەڕاست و خوارووی عێراقن، بەشێکی دیکەیان کۆمپانیا نێوخۆییەکانی هەرێمی کوردستانن، کە لە بوارەکانی پیشەسازی و وەبەرهێنان کاردەکەن.  بڕیارە لە دوایین رۆژی پێشانگەکە کە دەکاتە رۆژی هەینی ١٣ - ٠٨ - ٢٠٢١، دیدارێکی ئابووری لەنێو هۆڵی پێشانگەی نێودەوڵەتیی سلێمانی ببەسترێت کە تایبەت دەبێت بە بەگەڕخستنەوەی ئەو کۆمپانیا و کارگە نێوخۆییانەی بەهۆی شەڕی داعش و قەیرانی ئابوورییەوە لەکارکەوتوون.