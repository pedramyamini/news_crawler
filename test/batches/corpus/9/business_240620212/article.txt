د. ئەحمەد سەفار، بڕیاردەری لیژنەی دارایی لە پەرلەمانی عێراق بە تۆڕی میدیایی رووداوی گوت، ئێستا لیژنەی دارایی پەرلەمان لەگەڵ د. عەلی عەللاوی، وەزیری دارایی و بەڕێوەبەری گشتیی ژمێریاری لە وەزارەتی دارایی لە کۆبوونەوەدایە.  بڕیاردەری لیژنەی دارایی لە پەرلەمانی عێراق باسی لەوە کرد، لە کۆبوونەوەکەدا گفتوگۆ لەسەر جێبەجێکردنی بڕگەکانی یاسای بودجەی گشتیی ٢٠٢١، بەئەلیکترۆنیکردنی گومرگ و دەروازە سنوورییەکان، بابەتی بازاڕ و گرتنەبەری رێکارەکانی بازاڕ دەکرێت.  د. ئەحمەد سەفار، راشیگەیاند، جێبەجێکردنی ماددەی ١١ لە یاسای بودجە کە تایبەتە بە پشکی هەرێمی کوردستان و ئەو ٢٠٠ ملیارە کە حکومەتیی عێراقی بڕیاریداوە خەرجی بکات بۆ هەرێمی کوردستان، لە کۆبوونەوەکەدا تاوتوێ دەکرێن.  رۆژی سێشەممە ٢٢ - ٠٦ - ٢٠٢١ ئەنجوومەنی وەزیرانی عێراق کۆبووەوە. دوای کۆبوونەوەکە د. حەسەن نازم، گوتەبێژی حکومەتی عێراق، ناوەڕۆکی کۆبوونەوەکەی خستەڕوو.  گوتەبێژی حکومەتی عێراق سەبارەت بە ناردنی ٢٠٠ ملیار دینارەکەی هەرێمی کوردستان گوتی: "ئەمە بڕیاری ئەنجوومەنی وەزیرانە. سولفەیەکە بۆ پێدانی مووچە لە کوردستان، دواتر لەنێو پشکی هەرێمی کوردستان چارەسەر دەکرێت، ئەمە رێککەوتنی لەسەرکراوە. بەڵام کەی خەرج دەکرێت ئەمە بابەتێکی تەکنیکییە، بەدڵنییایەوە بەمنزیکانە دەبێت، کاری تەکنیکی ماوە بۆ دابینکردن و ناردنی ئەو پارەیە بۆ کوردستان".   د. حەسەن نازم گوتیشی: "گرنگە ئاماژە بەوە بدەین کاتێک ئەنجوومەنی وەزیران ئەو بڕیارەی داوە، بە لایەنی مرۆیی ئەو بڕيارەی داوە. زۆربەی فەرمانبەرانی عێراقی لە کوردستان چەند مانگێکە مووچەیان وەرنەگرتووە، بۆیە ئێمە بەرپرسین لە دابینکردنی ئەو پارەیە بۆیان".    ١٥ی حوزەیران وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.  هەمان رۆژ مەسرور بارزانی سەرۆکوەزیرانی هەرێمی کوردستان لە تویتەر پەیامێکی بڵاوکردەوە و رایگەیاند: "خۆشحاڵم رایبگەیێنم كە گەیشتووینەتە رێککەوتنێك  به‌شه بودجه‌ی هەرێمی کوردستان بگه‌ڕێندرێته‌وه".  هەروەها خالید شوانی وەزیری هەرێم بۆ کاروباری دانوستاندن لەگەڵ بەغدا رایگەیاند، "خۆشحاڵ بووین دوای رێککەوتن لەسەر یاسای بودجە. ئەمڕۆ ئەنجوومەنى وەزیران بڕیاریدا مانگانە بڕى ٢٠٠ ملیار دینار بۆ هەرێمی کوردستان بنێرێت لە ٠١ - ٠١ - ٢٠٢١ هەژمار بکرێت".  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  لە هەرێمی کوردستاندا یەک ملیۆن و ٢٥١ هەزار و ٤٥١ مووچەخۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.