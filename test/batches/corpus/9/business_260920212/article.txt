ئەمەل جەلال، سەرۆكی دەستەی گەشتوگوزار بە تۆڕی میدیایی رووداوی راگەیاند: "لە ئەمساڵدا ئەو مەرجە جێبەجێدەکرێت و دەبێت هەر پڕۆژەیەکی گەشتیاری لە کۆمپانیای گەشتیاری، گرووپی گەشتیاری، گوندی گەشتیاری، کۆمپانیای عومرە و حەج، فڕۆکەوانی، هۆتێل، مۆتێل، رێستۆرانت و شوێنەکانی دیکە رێژەی ٣٠ % ی کرێکارەکانییان خۆماڵی بن. "  بەگوتەی ئەمەل جەلال زۆربوونی کرێکاری بیانی لە بەشێک لە پڕۆژەکاندا کاریگەریی لەسەر دەرچووانی بەشە ئامادەییەکانی گەشتیاری و پەیمانگە و زانکۆکان دروستکردووە و وایکردووە بەشێکیان بێکار بن.  ئەمەل جەلال ئاماژەی بەوەدا پڕۆژەیان هەیە بۆ زیادکرنی هەلی کار لە پڕۆژە گەشتیارییەکان و گوتی: "ئەو پڕۆژەیە لە دوو خاڵ پێکدێت. یەکەمیان بریتییە لە راگەیاندنی وەرگرتنی ئەو کەسانەی کە دەرچووی ئەو بەشانەن و دواتر راهێنانیان پێدەکرێت و ئامادەدەکرێن و پاشان بەپێی پێویست دەخرێنە ئەو پڕۆژە گەشتیارییانەی هەن، لە قۆناخی داهاتوودا ئەو رێژەیە زیاد دەکەین و وەکو هەموو دونیا دەیکەینە مەرج، کە بەلانیکەمەوە دەبێت رێژەی ٨٠ % ی کارمەندانی پڕۆژە گەشتیارییەکان، خۆماڵی بن".  ئەمەل جەلال گوتیشی: "لە سبەینێوە ئەو کەسانە وەردەگرین کە دەیانەوێت لە پڕۆژە گەشتیارییەکاندا کار بکەن، راهێنانیان پێدەکەین و دەیانخەینە سەر کار".  بەپێی ئامارەکانی دەستەی گەشتوگوزار لە هەرێمی کوردستان ٤٢٩ هۆتێل، ٢٤٠ مۆتێل، ٥٦ گوندی گەشتیاری و  ١١٦٠ رێستۆرانت و کافێ هەن. بوونی کرێکاری بیانی لە بەشێکیاندا بەپێی قسەی سەرۆکی دەستەی گەشتوگوزار بووەتە دیاردە.