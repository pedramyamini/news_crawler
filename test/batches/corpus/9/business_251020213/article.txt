ئامێلی گۆسێلین، باخێکی سێوی لە ماڵی هاوژینەکەیەوە بۆ ماوەتەوە، بەڵام ئەو تاقەتی نییە چاودێری و خزمەتی بکات، دەڵێت، "چاودێریکردنی زۆری دەوێت. ساڵی پار توانیمان بەشێکی لێبکەینەوە، بەڵام بەداخەوە نەمانتوانی هەمووی لێبکەینەوە. بۆیە هاوڕێیانمان بانگکرد بۆئەوەی یارمەتیمان بدەن، بەڵام هەر نەمانتوانی هەموو سێوەکان لێبکەینەوە".  چەند رۆژێک پێش ئەوەی لووتکەی کەشوهەوای جیهان، ناسراو بە کۆپ لە خولەکی ٢٦ ـەمیندا لە گلاسگۆ دەستپێبکات، کاریگەریی بەهەدەردانی میوە و خواردن لەسەر گۆڕانی کەشوهەوا بووەتە جێی نیگەرانی لەلایەن رێکخراوەکانی ئەو بوارەوە.  هەربۆیە لە سویسرا خۆبەخشان لەڕێگەی رێکخراوی سۆس فرووتی تایبەت بە پاراستنی میوە، یارمەتیی ئەو کەسانە دەدەن کە ناتوانن بەرهەمەکانیان لێبکەنەوە. دوای ئەوەی بەرهەمەکانیان لێکردەوە بەشێکی بۆ خۆیان دەبەن و بەشێکی بە خاوەنی باخەکە دەدەن، ئەوی دیکەش دەکرێتە شەربەت و هەر پێنج لیترێکی بە ١١ دۆلار دەفرۆشرێت و داهاتەکەی بەسەر خۆبەخشاندا دابەشدەکرێت.  گەیڵ مۆڕۆن، خۆبەخش دەڵێت، "لێرە زۆر داری میوە هەن کە بەجێهێڵدراون. پێموایە هۆیەکەی بۆ ئەوە دەگەڕێتەوە کە خەڵکی چۆنێتیی بەخێوکردن و بەهای ئەم میوانەی لەبیرکردووە. بۆ ئەوان ئاسانترە کە بچنە سوپەرمارکێت میوە بکڕن لەوەی بێن میوەی خۆیان لێبکەنەوە".  لە یەکێک لە باخە سێوەکاندا، نزیکەی ٦٥٠ کیلۆ سێو رنراوە و بەشێکیشی کە کەوتبووە سەر زەوی و تێکنەچووبوون، کۆکرایەوە. لە سویسرا ٢٥ % ی ئەو کاریگەرییە خراپەی دەکرێتە سەر ژینگە، بەهۆی بەفیڕۆدانی خۆراکە، لەنێویدا میوەیە.  هەموو ساڵێک لە سویسرا نزیکەی یەک ملیۆن تۆن پاشماوەی خۆراک و میوە فڕێ دەدرێت، کە نزیکەی ٤٨٠ هەزار تۆنی لەنێودەبرێت و بەفیڕۆدەچێت، هاوکات نزیکەی ١٧٠ هەزار تۆن بە جیا کۆدەکرێتەوە و دووبارە لە پیشەسازیی پەین و بەرهەمهێنانی گازدا بەکاردەهێندرێت. ئەوەشی دەمێنێتەوە دەکاتە نزیکەی ٣٥٠ هەزار تۆن، وەکو ئالیک بۆ ئاژەڵ بەکاردێت.