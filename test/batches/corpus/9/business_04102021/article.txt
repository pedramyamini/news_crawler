٢٤ وڵاتی بەرهەمهێنەری نەوتی ئەندام لە هاوپەیمانیی ئۆپێک پڵەس ئەمڕۆ کۆدەبنەوە بۆ تاوتوێکردنی رەوشی بازاڕی نەوت و بڕیاردان لەسەر ئەوەی ئایا پێویست بە خستنەڕووی نەوتی زیاتر دەکات یاخود لەگەڵ پلانەکەی پێشووی خۆیاندا دەمێننەوە کە زیادکردنی مانگانە ٤٠٠ هەزار بەرمیل نەوتی خاوە.  بەرەبەیانی ئەمڕۆ دووشەممە ٤ی تشرینی یەکەمی ٢٠٢١ نرخی نەوتی برێنت ٢٤ سەنت دابەزی و هەر بەرمیلێک بە ٧٩ دۆلار و ٤ سەنت مامەڵەی پێوە کرا.  هەروەها هەر بەرمیلێک نەوتی سووکی تەکساسی ئەمریکا ٢٧ سەنت دابەزی و بە ٧٥ دۆلار و ٦١ سەنت مامەڵەی پێوە کرا.  بەهۆی بەرزبوونەوەی خواست و کەمبوونەوەی خستنەڕووی نەوت، نرخەکانی نەوت ماوەی چەند هەفتەیەکە بە نزیکەی ٨٠ دۆلار مامەڵەیان پێوە دەکرێت.  بەرزبوونەوەی نرخی نەوت بووەتە هۆکار کە هەندێک لە بەرهەمهێنەرانی نەوت داوا بکەن زیاتر لەو بڕەی کە پێشتر لەسەری رێککەوتوون بخەنە بازاڕەوە بۆئەوەی خواستی ناو بازاڕ دابینبکەن.