وەزارەتی بازرگانیی عێراق درەنگانی شەوی رابردوو ١٠ - ٠٣ - ٢٠٢١ راگەیێندراوێکی لەبارەی شایستە داراییەکانی جووتیارانی عێراق بڵاوکردووەتەوە. عەبدولڕەحمان جویبراوی، بەڕێوەبەری گشتیی بازرگانی دانەوێڵەی عێراق ئاماژەی بەوەکردووە، لەسەر راسپاردەی وەزیری بازرگانی داوایان لە تەواوی لق و شوێنەکانی کۆمپانیای دانەوێڵە کردووە چەکی پارەی تایبەت بە جووتیاران رێکبخەن وەک قۆناخی هەشت و نۆ تایبەت بە گەنمی ساڵی ٢٠٢٠.   نەوزاد شێخ کامل، بەڕێوەبەری گشتیی بازرگانی هەرێمی کوردستان بە تۆڕی میدیایی رووداوی راگەیاند، "بە دڵنیایەوە لەو بڕە پارەیە بەشێکیان بۆ جووتیارانی هەرێمی کوردستانە، بەڵام بڕەکەی بە دیاریکراوی نازانن. "  ئەمە لەکاتێکدایە ئێوارەی رۆژی سێشەممە ٠٩ - ٠٣ - ٢٠٢١، چەکی پارەی قۆناخی حەوتەمی شایستە داراییەکانی جووتیاران بۆ ساڵی ٢٠٢٠ گەیشتووەتە هەرێمی کوردستان.   نەوزاد شێخ کامل، بەڕێوەبەری گشتیی بازرگانی هەرێمی کوردستان ئاماژەی بەوەشکرد، چەکی قۆناخی حەوتەمی شایستە داراییەکانی جووتیارانی هەرێمی کوردستان بۆ ساڵی ٢٠٢٠ گەیشتووەتە هەرێمی کوردستان، کە کۆی گشتییەکەی دەکاتە ٢٢ ملیار و ٢٦٠ ملیۆن دینارە.  سەبارەت بەوەی کە جووتیارانی سنووری پارێزگاکانی هەولێر، سلێمانی، دهۆک لەو بڕە پارەیە چەندیان بەردەکەوێت؟ بەڕێوەبەری گشتیی بازرگانی هەرێمی کوردستان دەڵێت: هەولێر ٨ ملیار و ٥٦ ملیۆن دینار، سلێمانی ٧ ملیار و ١٧٦ ملیۆن دینار و دهۆک ٧ ملیار و ٢٨ ملیۆن دینار. بەڵام تاوەکو ئێستا جووتیاران پارەکەیان وەرنەگرتووە.  بەگوتەی نەوزاد شێخ کامل، ئەو چەکانە پێویستیان بە راساندنە و بەمەبەستی خەرجکردنی ئەو بڕە پارەیەش لە هەفتەی داهاتووە دەست بە رێکارەکان دەکەن.  هەروەها چەکی پارەی شایستە داراییەکانی جووتیارانی هەرێمی کوردستان بۆ ساڵانی ٢٠١٤ و ٢٠١٥ و ٢٠١٦ گەیشتووەتە هەرێمی کوردستان، بەڵام تاوەکو ئێستا پارەکەی نەگەیشتووە.