ئەمڕۆ پێنجشەممە ٢٥ - ٣ - ٢٠٢١، وەزارەتی نەوتی عێراق بڵاویکردەوە، بەپێی ئاماری بەرایی کۆمپانیای بە بازاڕکردنی نەوتی عێراق (سۆمۆ)، بڕی هەناردەکردنی نەوتی خاوی عێراق لە مانگی شووباتی رابردوودا ٨٢ ملیۆن و ٨٧٧ هەزار و ٧٥٧ بەرمیل نەوت بووە. داهاتەکەشی ٥ ملیار و ١٣ ملیۆن و ١٣ هەزار دۆلار بووە.  لە مانگی رابردوودا کۆی گشتی هەناردەکردنی نەوتی خاو لە کێڵگە نەوتییەکانی باشوور و ناوەڕاست گەیشتووەتە نزیکەی ٧٩ ملیۆن و ١٠٥ و ٣٢٩ بەرمیل نەوت. داهاتەکەی ٤ ملیار و ٨٠٠ ملیۆن و ٥٠٩ هەزار دۆلار. هەناردەکردنیش لە کێڵگەکانی کەرکووک بۆ بەندەری جەیهانی تورکی , ٣ ملیۆن و ٧٧٢ هەزار و ٤٢٨ بەرمیل بووە، کە داهاتەکەی ٢١٢ ملیۆن و ٥٠٤ هەزار و ٦٣١ دۆلار بووە.  مانگی رابردوو وەزارەتی نەوتی عێراق بەرمیلێک نەوتی خاوی بە ٦٠ دۆلار و ٤٨ سەنت فرۆشتووە، بڕی نەوتی هەناردەکراویش لەلایەن ٣٢ کۆمپانیای فرەرەگەزەوە لە بەندەرەکانی بەسرە، خور، هەندێک شوێنی کەنداو و بەندەری جەیهانی تورکی بارکراوە.  بەراورد بە مانگی کانوونی دووەم، مانگی رابردوو هەناردەی نەوتی عێراق شەش ملیۆن بەرمیل کەمی کردووە، بەڵام داهاتەکەی زیادی کردووە. ئەویش بەهۆی بەرزبوونەوەی نرخی نەوتەوە بووە.  رۆژی پێنجشەممە ١٨ - ٢ - ٢٠٢١، وەزارەتی نەوتی عێراق لە راگەیێندراوێکدا بڵاویکردەوە، نەوتی خاوی هەناردەکراو لە مانگی کانوونی دووەمدا ٨٨ ملیۆن و ٩٢٢ هەزار و ٦٩٧ بەرمیل نەوت بووە. داهاتەکەی نزیکەی ٤ ملیار و ٧٣٩ ملیۆن و ٨٢ هەزار دۆلار بووە.