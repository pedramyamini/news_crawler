بەشێکی پەرلەمانتاران نیگەران، کە تەواوی داهاتی پارێزگای سلێمانی ناگەڕێتەوە بۆ حکومەت. بەڵام بەگوتەی زیاد جەبار، سەرۆکی لیژنەی دارایی لە پەرلەمانی کوردستان، "داهاتی پارێزگای سلێمانی و هەڵەبجە دەگەڕێتەوە سەر خەزێنەی گشتی. "  سیولەی دابینکراو بۆ مووچە لە سنووری پارێزگاکان بە دینار، بۆ مانگی یەک؛ هەولێر و دهۆک ٢١٣ ملیار، سلێمانی ١٦١ ملیار بەگشتی ٣٧٤ ملیار بووە، مانگی دووش بەهەمان بڕ بووە، بەڵام لە مانگی سێوە کەمیکردووە.  پشکی شێری داهاتی هەرێمی کوردستان فرۆشتنی نەوتە؛ جگە لە داهاتی گومرگ و خاڵە سنوورییەکان، داهاتی ناوخۆ و یارمەتی هاوپەیمانان بۆ پێشمەرگە و بەشە بودجەکەی پێشتر لە بەغداوە دەهات.  داهاتی حکومەت لە مانگی پێنجی ئەمساڵدا ٧٩٥ ملیار دینار بووە کە ٤٩٤ ملیاری لە رێگەی فرۆشی نەوت و ٣٠١ ملیار داهاتی ناوخۆ بووە، لەکاتێکدا كۆی خەرجییەکان ٨١٢ ملیار دینار بووە و تەنیا ١٧ ملیار دینار کورتهێنان هەبووە.  سەرۆکی ئەنجوومەنی پارێزگای هەولێر، گوتی: کۆمەڵێک داهاتی گومرگی گەورە هەن، کە دیارە ئێستا پێویست دەکات راستەوخۆ بێتە وەزارەتی دارایی تاوەکو رووماڵی هەموو کارەکانی حکومەتی پێ بکرێت.  عەلی رەشید، سەرۆکی ئەنجوومەنی پارێزگای هەولێر دەڵێت، "داهاتی پارێزگاکان تاوەکو ئێستا هەر پارێزگایەک داهاتەکەی لە خەزێنەی خۆیەتی لە بانکەکانی سنوورەکەیەتی لە بانکەکانی حکومەت لە پارێزگاکە، وەکو پارەی کاش بە ترێلە و لۆری بۆ پارێزگا نایە، بەڵکو وەزارەتی دارایی بۆ مووچە تەکمیلەی پارەکەیان بۆ دەکات لەسەر ئەو داهاتە تاوەکو مووچەی پێ بدەن لەگەل سولفەی بەکارهێنانی فەرمانگەکان. "  هەروەها بەرزان محەممەد، جێگری سەرۆكی ئەنجوومەنی پارێزگای سلێمانی، بە رووداوی گوت: لە سنووری پارێزگاکەیان داهاتی فەرمانگە و دائیرەکان لە بانک کۆدەکرێنەوە و دوایی بە ژمارە دەچێت بۆ وەزارەتی دارایی. لەبارەی خەرجکردنی داهاتەکەشەوە گوتی: مووچە و پرۆژە و پێداویستییەکانی پێ دابین دەکرێت. سەرۆکی ئەنجوومەنی پارێزگای هەولێریش دەڵێ: کورتهێنانی داهاتەکان بۆ خەرجی، لەلایەن حکومەتەوە پڕ دەکرێتەوە.