ئەو خێزانە دەڵێن، خانووەکەیان بە ١٢ هەزار دۆلار هەرزانتر لە نرخی بازاڕ فرۆشتووە. ١٠ هەزار دۆلاریشیان کردووەتە خەرجیی کوڕەکەیان تاوەکو گەیشتووەتە ئەڵمانیا.   خەولە موحسین خاوەنی خانووەکەیە، دەڵێت، پەلەیان لە فرۆشتنی خانووەکەیان کردووە، ئەگەر پەلەیان نەکردایە بە ئەو نرخە خانووەکەیان نەدەفرۆشت کە ٧٥ هەزار دۆلار بووە. دەشڵێت، "لەبەر بێکاری" کوڕەکەی کۆچی بۆ دەرەوەی وڵات کردووە.   نووسینگەکانی کڕین و فرۆشتنی خانوو لە دهۆک ئاماژە بەوە دەکەن، بە دەیان کەس بۆ فرۆشتنی موڵک و خانووەکانیان سەردانیان دەکەن تاوەکو کۆچ بکەن. لەبەر زۆریی خستنەڕوو و کەمیی خواستیش، نرخی خانوو و زەوی هەرزان بووە.   حەکیم محەممەد سەلیم، خاوەن نووسینگەی کڕین و فرۆشتنی خانووبەرەیە لە دهۆک، دەڵێت، لە حەوشکێ و کێڤلا پارچە زەوی بە ٤٥ هەزار تاوەکو ٥٠ هەزار دۆلار بوو، بەڵام ئێستا بە کەمتر لە ٤٠ هەزار دۆلارە. "لە ماسیکێ خانوو بە ٢٣ دەفتەر دۆلاربوو، ئێستا بە ١٢ تا ١٣ دەفتەر دۆلار دەفرۆشرێت. "   لە ئیدارەی زاخۆش کاریگەریی ئەو دیاردەیە بە زەقی بەسەر بازاڕەوە دیارە و بازاڕی زەوی و خانووی لاواز کردووە. ماهیر عیسا، خاوەنی نووسینگەی کڕین و فرۆشتنی خانووبەرەیە لە زاخۆ، دەڵێت، "چوونە بێلاڕووس کاریگەری لەسەر بازاڕی خانووبەرە هەبووە، دوێنێ خانوویەکمان فرۆشت خاوەنەکەی بە ١٨ دەفتەر دۆلار کڕیبووی، ئێمە بە شەش دەفتەر و نیو فرۆشتمانەوە. بە گشتیش نرخی خانوو ١٥ % دابەزیوە. "  هەرچەندە هەتاوەکو ئێستا ئامارێکی دروست لەبەردەست نییە لەسەر کۆچکردنی خەڵکی دهۆک، بەڵام بەپێی ئامارەکانی سەنتەری گەشەپێدانی لاوان، رۆژانە نزیکەی ٨٠ کەس لە پارێزگای دهۆک کۆچ بۆ دەرەوەی وڵات دەکەن.