لە پارێزگای هەولێر زۆرترین وەبەرهێنان کراوە، کە زیاترە لە ٣٥ ملیار دۆلار، پاشان سلێمانی دێت کە ١٦ ملیار دۆلار بووە، لەدهۆکیش زیاتر لە ٦ ملیار دۆلار وەبەرهێنان کراوە، لە وەبەرهێنانی بیانی ئیمارات زۆرترین وەبەرهێنانی لە هەرێمی کوردستان هەیە و تورکیا و لوبنانیش بە پلەی دووەم و سێیەم دێن.  سامان عارەب، بەڕێوەبەری گشتی وەبەرهێنانی پارێزگای هەولێر بە تۆڕی میدیایی رووداوی راگەیاند: "بەهۆی رەخساندنی دەرفەتی وەبەرهێنان و ئەو ئاسانکارییانەی هەرێمی کوردستان پێشکەشی وەبەرهێنەرانی کردووە، لەگەڵ دۆخی سەقامگیری ئاسایش لە دامەزراندنی دەستەی وەبەرهێنانی لە نیوەی دووەمی ساڵی ٢٠٠٦ تاوەکو مانگی ئابی ٢٠٢١ سەرمایەی وەبەرهێنان لە هەرێمی کوردستان گەیشتووەتە ٥٨ ملیار دۆلار".  هەرچەندە یاسای وەبەرهێنان بووەتە هۆی راکێشانی وەبەرهێنەری بیانی، بەڵام هەندێک لە شرۆڤەکارانی ئابووری و بەشێک لە پەرلەمانتاران تێبنییان لەسەر یاساکە هەیە.   سامان عارەب سەبارەت بە هەموارکردنەوەی یاساکە گوتی: "ئێستا حکومەتی هەرێمی کوردستان لە قۆناخی کۆتایی هەمواکردنەوەی یاسای وەبەرهێنانە، کە کۆمەڵێک گۆڕانکاریی تێدادەکرێت بەمەبەستی راکێشانی سەرمایەی زیاتر و وەبەرهێنانی زیاتر، لەوانە بایەخدانی زیاتر بە وەبەرهێنانی هاوبەش و گۆڕانکاریی لەهەندێک خاڵی تەکنیکی و ئاسانکردنی زیاتری وەبەرهێنان، لەگەڵ ئەوەشدا دابەزاندنی دەسەڵاتەکانی وەبەرهێنان بۆ پارێزگاکان بڕیارێکە کاریگەریی باشی دەبێت".  بەپێی ئامارەکانی دەستەی وەبەرهێنان لەهەرێمی کوردستان ساڵی ٢٠١٣ زۆرترین وەبەرهێنان لەهەرێمی کوردستان هەبووە کە زیاتر لە ١٠ ملیار دۆلار بووە و ساڵی ٢٠٠٦ یش یەکەم ساڵی دامەزراندنی دەستەی وەبەرهێنان کەمترین وەبەرهێنان هەبووە.  سامان عارەب، ئاماژەی بۆ ئەوەکرد کە حکومەتی هەرێمی کوردستان لە وەبەرهێناندا بایەخ بە  پڕۆژە کشتوکاڵی و پیشەسازی و گەشتیارییەکان دەدات. گوتیشی: "بەپێی پلانی ٢٠٢٠ ئەو پڕۆژانەی لەپێشینەن ١٠٥٥ پڕۆژەن و ئێستا نزیکەی ٣٥ % ی پڕۆپۆزەڵ و کاروبارەکانیی ئەو پڕۆژانە تەواو بوون".  سامان عارەب پێشبینی دەکات لە چەند ساڵی سەرمایەی وەبەرهێنان لە هەرێمی کوردستان زیاتریش بێت، بە تایبەتی ئیماراتییەکان دەیانەوێت زیاتر بێنە هەرێمی کوردستان بۆ وەبەرهێنانن.  وەبەرهێنان بەپێی جۆری وەبەرهێنان