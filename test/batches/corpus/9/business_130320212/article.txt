لوقمان وەردی، سەرۆکی لیژنەی شارەوانی و گواستنەوە و گەیاندن و گەشتوگوزار لە پەرلەمانی کوردستان لە کاتی بەشداریکردنی لە بەرنامەی مژاری رادیۆی رووداو رایگەیاند: "لە راستیدا پرۆژەی حکومەت بۆ دابینکردنی زەوی بۆ کۆمپانیاکان تا یەکەی نیشتەجێبوون دروست بکەن سەرکەوتوو نەبوو. ئەمە نەک نەبووەتە مایەی ئەوەی کێشەکانی نیشتەجێبوون چارەسەر ببن، بەڵکو بووەتە مایەی ئەوەی دوو چین خەڵک دروست ببن. خەڵکە ئاسایی و فەرمانبەرەکە بە هیچ شێوەیەک ناتوانن یەکەی نیشتەجێبوون بکڕن. ئەمە وەبەرهێنانە لەسەر گیرفانی خەڵک کە پارەیەکی زۆر زۆر وەردەگرن. "  ئەو پەرلەمانتارە ئاشکرای کرد، بە گوێرەی بەدواداچوونەکانی ئەوان هیچ شوقەیەک لە ٢٠ هەزار دۆلار زیاتری تێناچێت. ئەگەر کوالێتییەکەی زۆر زۆر بەرز بێت بە ٣٠ هەزار دۆلار تەواو دەبێت، "کەچی ئێمە دەبینین ١٠٠ بۆ ٢٠٠ هەزار دۆلار وەردەگیرێت. لە راستیدا ئەمە بازرگانییەکی ترسناکە. کۆمەڵێک سەرمایەداری چاوچنۆک ئەم یاسای وەبەرهێنانەیان بۆ داگیرکردنی زەوی قۆستووەتەوە بۆ رووتادنەوەی هاووڵاتیان و بۆ خۆدەوڵەمەندکردن. "  لوقمان وەردی جەختی لەوە کردەوە کە دەبێت حکومەت بگەڕێتەوە بۆ ئەوەی زەوی دابەش بکات و خزمەتگوزاری بباتە شوێنەکە بۆ ئەوەی هاووڵاتی خۆی خانووەکە دروست بکات.   لەبارەی تاپۆکردنی یەکەکانی نیشتەجێبوونیشەوە ئەو پەرلەمانتارە باسی لەوە کرد کە لیژنەیەک پێکهێنراوە بۆ ئەوەی پرۆسەی تاپۆکردنی یەکەکانی نیشتەجێبوون خێرا بکرێت، بەڵام راستییەک هەیە کە ئەوەیە بەشێک لە بازرگان و وەبەرهێنەکان نایانەوێت ئەو یەکانەی نیشتەجێبوون تاپۆ بکرێن، ئەوەیش رێگرێکی بەردەم تاپۆکردنیانە. هەروەها ئەوەیشی خستەڕوو کە یەکێک لە کێشەکانی یەکەکانی نیشتەجێبوون ئەوەیە کە کۆمپانیاکان فرۆشتوونیان و هێشتا هەر خۆیان بە خاوەنیان دەزانن، "بە نرخێکی زۆر گران خزمەتگوزاری پێشکەش دەکەن کە وای کردووە ئەو کەسانەی ئەو یەکانەیان کڕیوە، وەک کرێچی بن".  هاوکات هەر لە بەرنامەکەدا محەممەد شوکری، سەرۆکی دەستەی وەبەرهێنانی هەرێمی کوردستان ئاماژەی بەوە کرد، لە مێژە لیژنەیەکی هاوبەشی نێوان وەزارەتەکانی ناوخۆ، داد و شارەوانی بۆ چارەسەرکردنی کێشەی تاپۆ پێکهێنراوە، بەڵام کۆرۆنا کارەکانی زۆر دواخست.   وەبەرهێنانی هەولێر لەبارەی تاپۆکردنی خانووەکانەوە بە محەممەد شوکرییان گوتووە، رۆژانە چوار سەنەدی تاپۆی خانووەکان دەردەچن کە ئەوەیش ژمارەیەکی زۆر کەمە لە چاو ئەو هەزاران خانووەی کە پێویستە تاپۆ بکرێن. "لە هەولێر شەش هەزار خانووی پرۆژەکانی وەبەرهێنان بۆ تاپۆکردن لە نۆرەدان. نزیکەی ١٧٠ هەزار یەکەی نیشتەجێبوونیش دروست کراون. "  سەرۆکی دەستەی وەبەرهێنان ئاماژەی بەوە دا کە بەشێک لە هاووڵاتیانیش کە یەکەی نیشتەجێبوونیان کڕیوە کەمتەرخەمن و ناچن بە دەم کارەکانیانەوە بۆ ئەوەی تاپۆیان بکەن، چونکە نایانەوێت ناویان بچێتە تاپۆ. هەروەها هۆکارێکی دیکەیش ئەوەیە کە لە دەرەوەی سیستمی تاپۆوە کڕین و فرۆشتن بە یەکانەوە دەکرێن.  پێشتر حکومەتی هەرێمی کوردستان داینابوو نرخی تاپۆکردنی زەوی بە گوێرەی شار و شارۆچکەکان بێت کە ناوەندی پارێزگاکان ١٥ بۆ ٣٥ هەزار دینار بۆ هەر مەتر دووجایەک، لە قەزاکان ١٠ بۆ ١٥ هەزار دینار بۆ هەر مەتر دووجایەک و لە ناحیەکانیش  پێنج بۆ هەشت هەزار دینار.  لوقمان وەردی باسی لەوەشکرد، ئەو پێشنیازەی بۆ وەرگرتنی پارە بەپێی شارەکان بۆ تاپۆی زەوی دانرابوو، "سەیرمان کرد نادادییەکی تێدایە، چونکە نرخی زەوی لە شارێکەوە بۆ شارێکی دیکە دەگۆڕێت. لەم هەمووارەدا جەخت لەسەر نرخی راستەقینەی زەوی دەکەینەوە. وەزارەتی شارەوانی پێشنیازێکی داوینەتێ کە ١٠ % ی نرخی راستەقینەی زەوی وەربگیرێت. "