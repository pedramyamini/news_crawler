هەر یەکە لە سندووقی ژێرخانی ئەمریکای باکوور و سندووقە حکومییەکانی چین و کۆریای باشوور، ئامادەیی خۆیان دەربڕیوە بۆ کڕینی ٤٩ % ی پشکی بۆڕییەکانی گازی ئارامکۆ.  لەم مامەڵەیەدا کە بە ئەگەری زۆرەوە تاوەکو چەند هەفتەی دیکە یەکلایی دەبێتەوە، کۆمپانیای ئارامکۆ بە بڕی ٣.٥ ملیار دۆلار پشکی پێدەبەخشرێت. ئەوە پارەی دیکە کە دەمێنێتەوە لە رێگەی قەرزی بانکییەوە بۆ کۆمپانیای ئارامکۆ دابین دەکرێت.  سەرچاوەکانی نزیک لە کۆمپانیای ئارامکۆ رایانگەیاندووە کە قەبارەی ئەو مامەڵەیە ئەگەری هەیە بەرزبێتەوە بۆ ٢٠ ملیار دۆلار.  بەپێی کۆمپانیای ئارامکۆ، سعودیە شەشەمین بازاڕی گەورەی گازی جیهانە. سیستەمی گازی سعودیە بەهۆی هەبوونی یەدەگی زۆری گاز بەباشی توانای دابینکردنی گاز و گەیاندنی بەدەستی بەکارهێنەران هەیە.  کۆمپانیای ئارامکۆ رایگەیاند ئەو مامەڵەیە کە بڕیارە بکرێت پەیوەستە بە روانگەیەکی درێژخایەنی کۆمپانیاکە بۆ دابینکردنی گاز و گەیاندنی بە بەکارهێنەران.  بەپێی روئیای سعودیە بۆ ساڵی ٢٠٣٠، زۆربەی پیشەسازییەکان لەو وڵاتە دەبێت بگۆڕین بۆ ئەو پیشەسازییانەی کە بە گاز کاردەکەن.  کۆمپانیای ئارامکۆ بۆ بەدەستهێنانی باشترین مامەڵە کار لەگەڵ دوو بانکی گەورەی گۆڵدمان ساکس و جەی پی مۆرگەنی ئەمریکی دەکات.  یەکێک لەو لایەنانەی کە ئارامکۆ بڕیارە مامەڵەکەیان لەگەڵ بکات، کۆنسێرتیۆمێکە کە پێکهاتووە لە کۆمپانیای GIP  کە تایبەتە بە سندووقی وەبەرهێنان لە ژێرخان، کۆمپانیای سەرمایەگوزاری بوکفێڵد، سندووقی سەروەریی سینگاپور، هەروەها کۆمپانیای SNAM کە خاوەن و بەکارخەری ژێرخانی گازی ئەوروپایە.  ئەو کۆنسێرتیۆمە هەمان کۆنسێرتیۆمە کە بۆرییەکانی گازی کۆمپانیای نەوتی نیشتمانی ئەبوزەبی کڕی.  جگە لەو کڕیارە، هەندێ کۆمپانیا و لایەنی دیکەش هەن کە خوازیاری كڕینی بۆڕییەکانی گازی ئارامکۆن وەک سندووقی سەروەریی رێگەی ئاوریشمی چین، سندووقی سەروەریی کۆریای باشوور، کۆمپانیای NH بۆ وەبەرهێنان.