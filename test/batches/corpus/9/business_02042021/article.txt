پەرلەمانی عێراق پەلەیە لە جێبەجێکردنی بودجە، بەبێ ئەوەی یاساکە لە وەقائیعی فەرمی بڵاوبکرێتەوە، دەسەڵاتی بە حکومەت داوە جێبەجێی بکات. ئەحمەد سەفار، بڕیاردەری لیژنەی دارایی لە پەرلەمانی عێراق، رايگەیاند "لە رۆژی یەکشەممەوە وەزارەتی دارایی عێراق دەست بە دەرکردنی رێنوێنی بۆ جێبەجێکردنی یاسای بودجە دەکات"، ئاماژەی بەوەش کرد "ناردنی بەشەبودجەی کوردستان پێویستی بە دانوستاندنی شاندە تەکنیکییەکانە".  د. بەشیر حەداد، جێگری سەرۆکی پەرلەمانی عێراق رایگەیاند "لەوانەیە ناردنی بەشی هەرێمی کوردستان مانگێکی پێبچێت، کە دەست بە جێبەجێکردنی یاساکە دەکرێت".  وردەکاریی بەشەبودجەی هەرێمی کوردستان لە ماددەی ١١ی بودجەی عێراق جێگیر کراوە، حكومەتی هەرێمی كوردستان پابەند کراوە بە خەرجكردنی مووچەی فەرمانبەران و قەرەبووكردنەوەیان لەو پشكەی لە چوارچێوەی بودجەی گشتی بۆی دیاریكراوە.  دوای وردبینیكردن لەلایەن دیوانی چاودێری دارایی فیدراڵی بە هاوئاهەنگی لەگەڵ دیوانی چاودێری دارایی هەرێم، حكومەتی هەرێمی كوردستان پێویستە تاوەكو ٣٠ی حوزەیرانی ٢٠٢١ لیست و ژمارەی فەرمانبەرانی مەدەنی و سەربازی بە بەغدا بدات.  بودجەی عێراق ١٣٠ تریلیۆن دینارە، پشکی هەرێمی کوردستان ١٣.٩ % یە، کە نزیکەی ١١ تریلیۆن دینار دەکات.  بەپێی خاڵی یەکەمی ماددەی ١١، هەرێمی كوردستان پابەند کراوە بە بەرهەمهێنانی نەوتی خاو لە كێڵگە نەوتییەكان بە بڕی ٤٦٠ هەزار بەرمیلی رۆژانە، لەو بڕەش خەرجییەكانی بەرهەمهێنان و گواستنەوە و بەكاربردنی ناوخۆ لە هەرێمی کوردستان و پترۆدۆلار جیادەكرێنەوە، بەجۆرێك داهاتی ئەو بڕەی رادەستی حكومەتی فیدراڵی دەكات، لە ٢٥٠ هەزار بەرمیل نەوت كەمتر نەبێت بە نرخی سۆمۆ.  بەو پێیە، پێویستە هەولێر، ٦٥٢ ملیار دیناری داهاتی نەوت و ١٠٠ - ١٢٥ ملیار دینار داهاتی نانەوتی رادەستی بەغدا بکات، تاوەکو بەغدا شایستە داراییەکانی هەرێمی کوردستان بنێرێت.  د. جەمال کۆچەر، ئەندامی لیژنەی دارایی پەرلەمانی عێراق دەڵێت "ئەو دەقەی لە بودجەکەدا نووسراوە، مانای ئەوەیە شەرعیەتێک بۆ فرۆشتنی نەوت بە هەرێم دەدات، ئەمە بۆ ئێمە لە ئەمساڵ و بەتایبەتی لەم مانگەدا دەستکەوتە، چونکە کێشەیەک لەنێوان تورکیا و عێراقدا لە پاریس لەسەر نەوت هەیە".  ئێستا لە هەرێمی کوردستان ملیۆنێک و ٢٥١ هەزار و ٤٥١ مووچەخۆر هەن، کە ٧٥١ هەزار و ٨٠٥ کەسیان فەرمانبەرانی سەربازی و شارستانین؛ ٢٤٢ هەزار و ٢٦٩ کەسیان خانەنشینن، حکومەت بۆ پێدانی مووچە بەبێ لێبڕین ٨٩٥ ملیار دیناری پێویستە. ئەگەر رێککەوتنی هەولێر و بەغدا وەکو خۆی جێبەجێ بکرێت، سوودمەندی یەکەم فەرمانبەرانی هەرێمی کوردستان دەبن.