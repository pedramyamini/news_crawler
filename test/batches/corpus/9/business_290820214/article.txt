محەمەد فەیزی، بەڕێوبەری بەشی ئابووریی کۆنسوڵخانەی فەرەنسا لە هەولێر بە تۆڕی میدیایی رووداوی راگەیاند: "ئێستا لە هەرێمی کوردستان نزیکەی ٣٠ تاوەکو ٣٥ کۆمپانیای فەرەنسی لە بوارەکانی گەیاندن، پیشەسازیی قورسی وەک چیمەنتۆ و کەرتی وردەفرۆشی کاردەکەن. سێ کۆمپانیای گەورەی فەرەنسی، فرانس تێلیکۆم، لافارژ و کارفوور ئەو کۆمپانیا بەرچاوانەی فەرەنسان، کە پێکەوە لەگەڵ کۆمپانیا ناوخۆییەکان یان بە جیا لە هەرێمی کوردستان چالاکن".  جگە لە بواری بازرگانی و پیشەسازی، لە بواری نەوت و گازیشدا کۆمپانیای تۆتاڵ لە کێڵگەی سەرسەنگ لە پارێزگای دهۆک خاوەن ١٨.٥ % ی پشکەکانی کێڵگەکەیە. کۆمپانیای تۆتاڵ لەگەڵ هاوبەشەکەی، کۆمپانیای HKNی ئەمریکی، سەرقاڵی پەرەپێدانی ئەو کێڵگە نەوتییەن. بڕیارە کۆمپانیای تۆتاڵ و هاوبەشەکانی تاوەکو ساڵی داهاتوو ئاستی بەرهەمهێنانی نەوت لە کێڵگەی سەرسەنگ بەرزبکەنەوە بۆ رۆژانە ٥٠ هەزار بەرمیل نەوت.  لەگەڵ ئەوەشدا کۆمپانیای تۆتاڵ کە ئێستا ناوەکەی گۆڕدراوە بۆ تۆتاڵ ئێنێرجی، لە مانگی ئاداری ئەمساڵدا گرێبەستی گەورەی نەوتی لەگەڵ حکومەتی عێراق بە بڕی ٧ ملیار دۆلار بۆ پەرەپێدانی کێڵگە نەوتی و گازییەکانی عێراق واژۆکرد. گرێبەستەکەی تۆتاڵ ئێنێرجی لەگەڵ حکومەتی عێراق چوار پرۆژەی گەورە لە خۆ دەگرێت لە نێوانیشیاندا پەرەپێدانی ژێرخانی نەوت و چارەسەرکرنی گازی هاوەڵ لەگەڵ نەوت لە کێلگەکانی باشووری عێراق. هەروەها پرۆژەیەکیش پەیوەستە بە وەبەرهینانی کارەبا لە رێگەی تیشکی خۆرەوە.  هومایون فەلەکشاهی، شارەزای نەوت و وزەی سەر بە کۆمپانیای راوێژکاری کێپلەر لەو بارەیەوە رایگەیاند سەردانەکەی ئیمانویل ماکرۆن، سەرۆکی فەرەنسا بۆ عێراق بە ئەگەری زۆرەوە دەبێتە هۆکار بۆ بەرزبوونەوەی وەبەرهێنانەکانی کۆمپانیای تۆتاڵ لە عێراق.  محەممەد فەیزی ئاشکرای کرد لە ساڵی ٢٠١٧، قەبارەی ئاڵوگۆڕی بازرگانیی نێوان فەرەنسا و عێراق تەنیا ٢٥٠ ملیۆن دۆلار بووە، لە ساڵی ٢٠١٨ و ٢٠١٩ بەرزبووەوە بۆ ٨٠٠ ملیۆن دۆلار. بەڵام پەتای کۆرۆنا قەبارەی ئاڵوگۆڕی بازرگانی لەگەڵ عێراق لە ساڵی ٢٠٢٠ دا بە رێژەی نزیکەی ٥٠ % دابەزاند.