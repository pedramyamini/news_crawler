رۆژی دووشەممە ٨ - ١١ - ٢٠٢١ نرخی نەوتی برێنت ٩٠ سەنت بەرزبووەوەو هەر بەرمیل بە ٨٣ دۆلار و ٦٤ سەنت مامەڵەی پێوەکرا.  هەروەها هەر بەرمیل نەوتی سووکی تەکساسی ئەمریکا ٨٧ سەنت بەرزبووەوەو هەر بەرمیل بە ٨٢ دۆلار و ١٤ سەنت مامەڵەی پێوەکرا.  ئێوارەی رۆژی هەینی رابردوو کۆمپانیای ئارامکۆ نرخی نەوتی " سووکی عەرەب" کە براندی نەوتی سعودیەیە بۆ رادەستکردنی لە مانگی ١٢ بە ٢.٧ دۆلار لەسەرووی نەوتی براندنی " عومان دوبەی" دانا. ئەمەش ١.٤ دۆلار زیاترە لەو نرخەی کە سعودیە بۆ ئەم مانگە داینابوو.  بەشی لێکۆڵینەوەی بانکی ئۆستراڵی نیوزلاندنی ANZ لەو بارەیەوە رایگەیاند، بەرزکردنەوەی نرخی نەوتی سعودیە لەلایەن کۆمپانیای ئارامکۆ هێمایە بۆ ئەوەی خواست بۆ بەکارهێنانی نەوت بە بەهێزی دەمێنێتەوە.  هاوپەیمانیی ئۆپێک پڵەس هەفتەی رابردوو بڕیاریاندا پابەندبن بە پلانی رابردووی خۆیان لەسەر خستنەڕووی تەنیا رۆژانە ٤٠٠ هەزار بەرمیل نەوتی زیاتر لە مانگی داهاتوودا. ئەمە سەرەڕای ئەوەی داوا لە بەرهەمهێنەرانی نەوت کرابوو بۆ هاوسەنگکردنی بازاڕ نەوتی زیاتر بخەنەڕوو.