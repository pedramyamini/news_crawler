عومەر گوڵپی، ئەندامی لیژنەی دارایی پەرلەمانی کوردستان بە رادیۆی رووداوی راگەیاند: "پرۆسەی نەوت هیچی دیار نییە و هەمووی لە دەرەوەی دامودەزگا و کارە یاساییەکانەوەیە. نەوت لە هەرێمی کوردستاندا پێویستی بە خەباتێکی شارستانییانەیە بۆ ئەوەی بە خۆماڵی بکرێت و ببێتەوە بە موڵکی خەڵکی هەرێمی کوردستان. ئەگەر لێم بپرسرێت: ' ئەی هی خەڵکی کوردستان نییە؟' دەڵێم نەخێر. کاتێک هی خەڵکی کوردستانە کە بە یاسا مامەڵەی لەگەڵدا بکرێت. "  لە هەرێمی کوردستان وەزارەتی سامانە سرووشتییەکان لە پرۆسەی دەرهێنان، گواستنە، فرۆشتنی نەوت و گەڕانەوەی پارەکەی بۆ خەزێنەی گشتی بەرپرسیارە.  ئەندامەکەی لیژنەی دارایی گوتی: "وەزارەتێک هەیە بە ناوی سامانە سرووشتییەکان، بەڵام زانیاری لەبارەی هیچ شتێکی نەوتەوە بە میدیاکاران، پەرلەمانتاران و خەڵکی هەرێمی کوردستان نادات. جا کە شتێکیش شاردرایەوە و نەخرایە بەر رووناکی، مانای وایە فرتوفێڵ، کەموکورتی و کێشە و کاری نایاسایی تێدایە. مانای وایە شتانێکی تێدایە کە لە بەرژەوەندیی خەڵکی کوردستاندا نییە. ئەگەر لە بەرژەوەندیی خەڵکی کوردستان ئەم کارە دەکەن، دەبێت بە شانازییەوە بێن باسی بکەن و بێن بۆ خەڵکی روون بکەنەوە کە کارێکی چەندە گەورەیان لە پرۆسەی نەوتدا کردووە. "  لە ساڵی ٢٠٠٧ ـەوە یاسای سندووقی کوردستان بۆ داهاتەکانی نەوت و گاز دەرچووە و هێشتا ئەو سندووقە دانەمەزراوە.   ئەو پەرلەمانتارە گوتی: "ئەو سندووقە بەو جۆرەیە کە هاووڵاتیی هەرێمی کوردستان دەتوانێت لە رێگەیەوە بزانێت داهاتی نەوت چەندە. ئەگەر پرسی نەوت لە نهێنیبوون و شاردنەوەی و جێبەجێنەکردنی یاساکەدا نهێنییەکی گەورەی لە بەرژەوەندیی کۆمپانیا و هەردوو حیزبی دەسەڵات تێدا نییە، بۆچی ئەم رێگایانە لە بەرژەوەندیی خەڵکی هەرێمی کوردستان ناگیردرێنە بەر؟ بۆیە هەموو داهاتی نەوت جێگەی گومانە. ئێستا رۆژانە ٤٧٠ هەزار بەرمیل نەوت دەفرۆشرێت، ئەگەر ٣ \ ٤ی داهاتەکەیشی بگەڕێتەوە خەزێنەی گشتی، ئێستا هەموو کێشەی ئابووریی و دارایی هەرێمی کوردستان چارەسەر بووبوو. "  ئەمڕۆ دووشەممە ٢٠٢١/٠٦/٢٨ پەرلەمانی کوردستان کۆدەبێتەوە و یەکێک لە بڕگەکانی بەرنامەی کاری گفتوگۆیە لەسەر بەردەوامیی لێبڕینی مووچە.  عومەر گوڵپی گوتی: "ئەو بڕگەیە داواکاریی پێشتری ژمارەیەکی زۆر لە پەرلەمانتارانە بۆ گفتوگۆکردنی بابەتی بەردەوامیی لێبڕینی مووچە سەرەڕای زیادبوونی داهات لە هەموو سەرچاوەکانەوە، بەڵام حکومەت شەش مانگە لە لێبڕینی مووچە بەردەوامە. بۆ ئەو مەبەستە داوامان کردبوو وەزیری دارایی و بەرپرسانی پەیوەندیدار بێنە پەرلەمان. "  ئەو پەرلەمانتارە ئاماژەی بەوە دا، ئەو بڕە پارەیەی لە چوارچێوەی دەزگای فەرمی و حکومەتدا هەیە و دەچێتەوە خەزێنەی وەزارەتی دارایی لە داهاتی راستەقینە تەواو جیاوازە. بەڵێ، ئەو پارەیەی مانگانە دەچێتە لای وەزیری دارایی بەشی خەرجییەکانی هەرێمی کوردستان ناکات، بەڵام داهاتی راستەقینە لە هەرێمی کوردستاندا بەشێکی گەورەی ناگەڕێتەوە خەزێنەی گشتی و لای وەزیری دارایی تاوەکو بەشی خەرجییەکان بکات.   پرسێکی دیکە لە بابەتی داهاتی هەرێمی کوردستاندا داهاتی گومرگی دەروازە سنوورییەکانە کە بەشێک لە پەرلەمانتاران باس لە بەهەدەرچوونی بڕێکی زۆر پارە دەکەن لەو خاڵە سنوورییانەدا.  عومەر گوڵپی گوتی: "لە گومرگدا بەهۆی قاچاخچێتی، لێخۆشبوونی گومرگ، فێڵ، جێبەجێنەکردنی یاسا و کۆمپانیاکارییەوە تەنیا نزیکەی ٣٠ % ـی داهات دەگەڕێتەوە خەزێنەی گشتی. واتە لە کۆی ٣٠٠ ملیار دیناری مانگانە کە من خەمڵاندوومە، نزیکەی ١٣٠ ملیار دینار دەگەڕێتەوە خەزێنەی گشتی. ٨٠ % ی داهاتی گومرگەکان بۆ ئەو کۆمپانیایانە دەچێت کە لە دەروازە سنوورییەکاندا دانراون و هی هەردوو حیزبی دەسەڵاتن. "