عەلی حەمەساڵح، سەرۆکی لیژنەی وزه و سامانە سرووشتییه‌كان و پیشه‌سازى و بازرگانیی پەرلەمانی کوردستان بە تۆڕی میدیایی رووداوی راگەیاند، "لە هەموو دەروازە و خاڵە گومرکییەکانی هەرێمی کوردستان لەگەڵ وڵاتانی دراوسێ، گەندەڵیی گەورە هەیە. بۆ نموونە، لە ساڵی ٢٠٢٠ دا تەنیا بڕی یەک تریلیۆن و ٩٤ ملیار و ٤٢٩ ملیۆن دینار گەڕێنراوەتەوە بۆ گەنجینەی حکومەت، لەکاتێکدا ئەو بڕە پارەیەی کە داهاتی قاچاخچێتی و کۆمپانیاکانی بەناو کەرتی تایبەتە کە هیی بەرپرسەکانن لەو پارەیە زیاتر بووە".  عەلی حەمە ساڵح گوتیشی، "لە دەروازە سنوورییەکان بە ١٣ ناوی جیاوازەوە پارە وەردەگیرێت، کە ساڵانە نزیکە ٦٠٠ ملیۆن دۆلار داهاتیەتی و هۆشداریش دەدات لەوەی کە بەهۆی گەندەڵی زۆر و جۆراوجۆر لە خاڵە سنووری و دەروازەکانی هەرێمی کوردستانەوە حکومەتی عێراق دەیەوێت بە پلان جووڵەی بازرگانیی دەروازەکانی هەرێمی کوردستان تا ئاستی وشککردن سست بکات و دەستی بەو پلانەشی کردووە و داهات بەتەواوی کەمیکردووە".  سەرۆکی لیژنەی وزه و سامانە سرووشتییه‌كان گوتی، "بۆ نموونە، داهاتەکانی دەروازەی پەروێزخان بەرێژەی ٨٥ % بۆ  ٩٠ % و دەروازەی باشماخ بەرێژەی ٥٠ % کەمیانکردووە؛ پێشتر داھاتی پەروێزخان ٢٦ ملیار دیناری مانگانە بوو و داهاتی باشماخیش ٢٢ ملیار دینار بوو. بەپێی حەوت رۆژی ئەم مانگە کە لێکۆڵینەوەم تێداکردووە، نزیکەی ٧٥ % داهاتەکانی هەردوو دەروازەکە کەمیانکردووە".   عەلی حەمەساڵح زانیاریی زیاتر دەدات و دەڵێت، "پێشتر لە دەروازەی پەروێزخان رۆژانە تێکڕا نزیکە ٨٠٠ بارھەڵگر گومرگ دەکران، بەڵام ئێستا بووەتە ٨٠ بارھەڵگر. بە لێکدانەوەی رۆژانە، گومرگ ٨٥ % بۆ ٩٠ % کەمیکردووە. هەروەها پێشتر رۆژانە جگە لە رێگەی قاچاخ، لە باشماخ تێکڕا نزیکەی ٧٠٠ بارھەڵگر گومرگ دەکرا، بەڵام ئێستا نزیکەی ٣٠٠ بارھەڵگرە و بەمەش داھاتی گومرگ زیاتر لە ٥٠ % کەمیکردووە".  لەبارەی هۆکارەکانی کەمکردنەوەی داهات، عەلی حەمە ساڵح دەڵێت، "بەهۆی ئەو گەندەڵییەی هەیە، عێراق بە پلانێکی تۆکمە کار بۆ راگرتنی جووڵەی بازرگانی ھەموو دەروازەکانی ھەرێمی کوردستان دەکات؛ ئێستا بازرگانەکانی ھەرێمی کوردستانیش دەچن بۆ دەروازەکانی دیکە لە مونزریەوە تاوەکو ئوم قەسر. "  لە بەشێکی دیکەی قسەکانیدا عەلی حەمەساڵح دەڵێت، "لە عێراق ئاساییە سەروو ٤٠ تۆنیش لە بارھەڵگرێکدا باربکرێت، چاوپۆشی لە ئۆتۆمبێلی لێدراو دەکرێت، هەروەها لە عێراق کار بە پێناسی گومرگی ناکرێت. بارێک گومرگەکەی لە باشماخ ٧٥٠٠ دۆلار بووە، بەڵام لە ئوم قەسرەوە ھێناویانەتە سلێمانی بە ٢٥٠٠ دۆلار".  عەلی حەمە ساڵح دەشڵێت، "ژمارەیەکی زۆر کۆمپانیا بە ١٣ ناوی جۆراوجۆرەوە لە خاڵە سنورییەکان پارە وەردەگرن، ئەمەش خەرجێکی زۆرە لەسەر بازرگانان و دەیانەوێت لێی دەربازبن".  چارەسەری دۆخەکە، بە گوتەی عەلی حەمەساڵح ئەوەیە، "عێراق خۆی لە دەروازە سنوورییەکانیدا کار بە پێناسی گومرگی ناکات؛ هەر بۆیە ھەرێمی کوردستانیش دەبێت ھەندێک پێداچوونەوەی بۆ بکات؛ دەبێت پێداچوونەوە بە لیستی ئەو کاڵایانەدا بکرێت کە قەدەخەکراون بۆ ئەوەی بە فەرمی و بە گومرگ بێن، چونکە ئێستا بە قاچاخ دێن، وەک ھێلکە و خورما. دەبێت پێداچوونەوە بە نرخی گومرگی ئەو کاڵایانەدا بکرێت کە بەھۆی گرانییەوە بە قاچاخ دێن، وەک جگەرە کە  ٩٥ % ی بە قاچاخ دێت؛ پێویستە پێداچوونەوە بە لیستی ئەو کاڵایانەدا بکرێت کە پاراستنی بەرهەمیان لەسەرە و لە ھەرێمی کوردستانەوە ناهێندرێنە ژوورەوە و لە ناوەڕاست و خوارووی عێراقەوە دێن؛ هەروەها پێداچوونەوە بە کاری ئەو کۆمپانیانەدا بکرێت کە لە خاڵە سنوورییەکاندا هەن".   هەروەها عەلی حەمەساڵح ئاماژە بەوە دەکات، "سەرجەم تێبینی و گەندەڵییەکانی خاڵە سنوورییەکانم بە حکومەتی هەرێمی کوردستان گەیاندووە و دەبێت دەستبەجێ کۆبوونەوەی یەکلاکەرەوە بکرێت بۆئەوەی ئەو گەندەڵییانە بنبڕبکرێن، ئەگەرنا دۆخەکە باش نابێت و ئەو داهاتە زۆرەی کە هەیە بەفیڕۆ دەڕوات و لەسەر حیسابی خەڵک کۆمەڵێک بەرپرس و بازرگان دەوڵەمەندتربوون".  حوسێن ئەحمەد، بەڕێوەبەری گومرگی گەرمیان لەبارەی قسەکانی عەلی حەمەساڵحەوە بە تۆڕی میدیایی رووداوی گوت، "ماوەی مانگێک دەبێت جووڵەی بازرگانی لە دەروازە سنوورییەکاندا تەواو کەمیکردووە، بەرێژەیەک لە دوای ساڵی ١٩٩١ ەوە بەو جۆرە کەم نەبووە".  حوسێن ئەحمەد هۆکارەکەی گەڕاندەوە بۆ ئەوەی "لە عێراق و دەروازەکانی دیکەی دەرەوەی هەرێمی کوردستانەوە پێناسەی گومرگی جێبەجێ ناکرێت، بەڵام لە هەرێمی کوردستان جێبەجێدەکرێت و ئەمەش وایکردووە لەو دەروازانەی عێراق ئەو بڕە پارەیەی لە بازرگانەکان وەردەگیرێت لە دەروازەکانی هەرێمی کوردستان کەمتر بێت".