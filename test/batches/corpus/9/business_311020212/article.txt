شاری کۆیەیش وەک شارەکانی دیکە بارانێکی زۆری بەخوڕەمی تێدا باری. لەبەر ئەوەی ناوچەکە بەرزی و نزمییەکی زۆری هەیە، لەو ناوچانەی دەکەونە بناری کێوەکان باراناوێکی زۆریان تێدا کۆبووەوە.   محەممەد میرحاج، سەرۆکی شارەوانیی کۆیە بە رادیۆی رووداوی راگەیاند، "خۆشبەختانە هیچ زیانێکی ماددی و گیانی نەبووە، بەڵام ئاوەڕۆ و ژێرخانی شار زیانێکی زۆری بەرکەوتووە. لە زۆر شوێندا زێراب و ئاوەڕۆکان تەقیون کە ئاستەنگییەکی زۆری بۆ دروست کردووین. "   سەرۆکی شارەوانیی کۆیە گوتیشی، "ئێستا لەگەڵ قایمقامیەتدا ناحیەی تەقتەق بەسەر دەکەینەوە کە ئەوانیش زیانمەند بوون. خەریکی ئامادەکردنی دەرخستەیەکین و پارێزگاریش لەسەر هێڵە، بودجەیەکی تایبەت بەو بوارە لە ئامادەکردندایە بۆ ئەوەی بتوانین لە دوو - سێ هەفتەی داهاتوودا زیانەکان چارەسەر بکەین و کۆمەڵێک ئاوەڕۆ دروست بکەین. بۆ چارەسەرکردنی نزیکەی % ٨٠ ـی ئەو کێشانەیش پێویستمان بە ٦٠٠ ملیۆن دینار دەبێت. "  بارانبارینی رۆژی شەممە ٢٠٢١/١٠/٣٠ بووەتە هۆی راگیرانی وێستگەکانی ئاوی خواردنەوەی کۆیە و ئاو بۆ ماڵان بەرنادرێتەوە.  محەممەد میرحاج رایگەیاند، "دوو پرۆژەی ئاوی کۆیە لەبەرئەوەی لە زێی بچووک وەردەگیرێن، ئەو کاتەی باران دەبارێت قوڕ و لیتەیان تێدا کۆدەبێتەوە و ئاوەکە لێڵ دەبێت. ئەوە سەرچاوەی سەرەکیی ئاوی کۆیەیە، ناکرێت ئەو ئاوە بەو لێڵییە دەرخواردی خەڵکی بدرێت، بۆیە ئاوەکە رادەگیردرێت. "  لە کۆیە بەهۆی بارانەوە شەقامەکانی نزیک هەیبەت سوڵتان گیرابوون، ناوچەکانی لای خوارەوەی شاریش بەرەو سەیران سپی و شاری ناوداران کێشەی بۆ دروست ببوو.   سەرۆکی شارەوانیی کۆیە دەڵێت، "ئەگەر کەش و هەوا بەو جۆرە بێت، پێشبینی دەکەین کێشەکان زۆر زیاتر ببن، لەبەر ئەوەی ئاوەڕۆکان پڕ بوون لە قوڕ و لیتە و داتەپیون. ئەوەیش وادەکات کە زیانەکان زۆر زیاتر ببن. "  محەممەد میرحاج ئاماژەی بەوە دا کە ئەوان بەپێی توانایان خۆیان ئامادە کردووە و تیمەکانیان خەریکی پاککردنەوەی ئاوەڕۆ و مەنهۆڵەکان بوون، بەڵام ئەو بڕە ئاوەی هەبووە زۆر لە توانایی ئاوەڕۆکانیان زیاتر بووە، بۆیە زیانی داوە.