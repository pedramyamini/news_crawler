هەرچەندە لە دوایین ساتەکانی داخستنی بازاڕ لە ئێوارەی رۆژی هەینی، نرخی نەوت هەندێ لە دابەزینەکەی قەرەبوو کردەوە، بەڵام لە کاتێکدا لە سەرەتای هەفتەی رابردوو یەک بەرمیل نەوتی برێنت بە نزیکەی ٧٠ دۆلار مامەڵەی پێوەکرا، کەچی تاوەکو کۆتایی هەفتە نرخی بەرمیلێک نەوتی برێنت دابەزی بۆ ٦٦ دۆلار و ٤٤ سەنت.  هەر بەرمیلێک نەوتی سووکی تەکساسی ئەمریکاش بە ٦٣ دۆلار و ٨٨ سەنت مامەڵەی پێوەکرا.  لە مانگی نیسانی ئەمساڵەوە ئێران و وڵاتانی رۆژئاوایی سەرقاڵی دانوستاندن و زۆربەی وەبەرهێنەران و ناوەندە داراییەکانی جیهان پێشبینیدەکەن دوولایەن بگەنە رێککەوتن. دوای رێککەوتنیش بەشێک لە سزا ئابوورییەکان لەسەر ئێران هەڵدەگیرێت و پێشبینیی گەڕانەوەی نەوتی ئێران بۆ نێو بازاڕەکان نرخەکانی نەوتی دابەزاندووە.  پێشبینیدەکرێت لە مانگی ١٢ی ئەمساڵ زۆربەی گەمارۆکانی سەر ئێران لابدرێن و قەبارەی هەناردەکردنی نەوتی ئێران تا ئەو کاتە بەرزبێتەوە بۆ سەرووی ٢ ملیۆن بەرمیل.  بەرزبوونەوەی نرخی نەوت لە سەرەتای هەفتەی رابردووەوە دەستیپێکردووە، رۆژی دووشەممە ١٧ - ٠٥ - ٢٠٢١ نرخی نەوتی برێنت گەیشتە سەرووی ٦٩ دۆلار. بەرزبوونەوەکەش سەرەڕای ئەوەیە کە لە بەشێک لە وڵاتانی ئاسیایی شەپۆلێکی نوێی کۆرۆنا سەری هەڵداوەتەوە.   هۆکارێکی دیکەی بەرزبوونەوەی خواست بۆ بەکارهێنانی نەوتی خاو بەهۆی ئەوەوەیە کە بەشێکی زۆر لە ویلایەتە یەکگرتووەکانی ئەمریکا و ئەوروپا بازاڕەکانیان کردووەتەوە و قەدەخەی هاتووچۆیان ئاسان کردووە.  ساڵی رابردوو بەهۆی بڵاوبوونەوەی کۆرۆنا نرخی نەوت بەشێوەیەکی بەرچاو دابەزی، بەڵام لە سەرەتای ئەمساڵەوە بووژانەوەی بەخۆوە بینیوە. لە ساڵی ٢٠٢٠، گەورە کۆمپانیای بەرهەمهێنەری نەوتی بەریتانی بی پی رایگەیاند، جیهان لووتکەی پێویستییەکانی بۆ نەوت تێپەڕاندووە. ئەوەش وەکو شۆکێک بوو بۆ سێکتەرەکانی نەوت و گاز.   لە سەرەتای مانگی رابردووەوە تاوەکو ئێستا بەهۆی دابەشکردنی خێراتری ڤاکیسنەکانی دژە ڤایرۆسی کۆرۆنا، وڵاتانی ئەوروپی بەرەو کرانەوەی زیاتر دەرۆن. ئەمە جموجووڵێکی زیاتری لە بازاڕی نەوت دروستکردووە.