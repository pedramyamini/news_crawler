نرخی نەوتی برێنت ئەمرۆ ٦٠ سەنت بەرزبووەوە هەر بەرمیلێک بە ٦٩ دۆلار و ٥٦ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکا ٥٨ سەنت بەرزبووەوە بە ٦٦ دۆلار و ٣٩ سەنت مامەڵەی پێوەکرا.  بەهۆی کەمبوونەوەی قەبارەی نەوتی کۆگاکراو لە ئەمریکا رۆژی سێشەممە نرخی نەوت بە رێژەی ٢ % بەرزبووەوە. بەپێی پەیمانگەی نەوتی ئەمریکا، قەبارەی نەوتی کۆگاکراوی ئەمریکا ئەمرۆ لە هەفتەی رابردوو، ٧.٧ ملیۆن بەرمیل کەمیکردووە.  پێشتر پێشبینیکرابوو کە قەبارەی نەوتی یەدەگکراوی ئەمریکا بە رێژەیەکی کەمتر دابەزێت، بەڵام ئامارەکانی پەیمانگەی نەوتی ئەمریکا ئەوە دەردەخەن کە خواست بۆ بەکارهێنانی نەوتی خاو لە ناوخۆی ئەمریکا روو لە زیادبوونە.  لە سەرەتای مانگی رابردووەوە تاوەکو ئێستا بەهۆی دابەشکردنی خێراتری ڤاکیسنەکانی دژە ڤایرۆسی کۆرۆنا، وڵاتانی ئەوروپی بەرەو کرانەوەی زیاتر دەرۆن. ئەمە جموجووڵێکی زیاتری لە بازاڕی نەوت دروستکردووە.  ئابووریناسانی سەر بە کۆمپانیای راوێژکاری (ING) لەو بارەیەوە لە راگەیێندراوێکدا رایانگەیاندووە، پێشبینی دەکەن نرخەکانی نەوت بەرەو ئاستێکی بەرزتر هانبدرێت.   پێشتر بانکی گۆڵدمان ساکس رایگەیاندبوو، لە شەش مانگی داهاتوودا نرخی نەوت دەگاتە نزیکەی ٨٠ دۆلار. بریارە ئێوارەی رۆژی چوارشەممە داتای نوێ سەبارەت بە بازاڕی نەوت لەلایەن ئاژانسی نێودەوڵەتی وزەوە بڵاوبکرێتەوە. راپۆرتەکەی رۆژی چوارشەممەی ئاژانسەکە کاریگەریی لەسەر نرخەکانی نەوت دادەنێت.  سەرەڕای بەرزبوونەوەی خواست بۆ بەکارهێنانی نەوتی خاو لە بەشێک لە ویلایەتە یەکگرتووەکانی ئەمریکا، بەڵام لە هیندستان حکومەتی ئەو وڵاتە ناتوانێت رێگری بکات لە تەشەنەکردنی ڤایرۆسی کۆرۆنا و ئەوەش بە مەترسی لەسەر بازاڕی نەوت هەژماردەکرێت.