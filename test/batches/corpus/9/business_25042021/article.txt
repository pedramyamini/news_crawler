ئەرکان عەلی، پەیامنێری رووداو لە سلێمانی رایگەیاند: لە مانگی ٣ بۆ ٤ زیاتر لە ١٠٠ دینار چووەتە سەر نرخی یەک لیتر بۆ جۆرەکانی بەنزین، نرخەکەش گشتییە و بۆ هەموو بەنزینخانەکانە، ئەگەرچی هەندێک بەنزینخانە هەن بۆ پەیداکردنی بازاڕی خۆیان و کێبڕکێی بازاڕ دەستکارییەکی وەهای نرخی بەنزینیان نەکردووە بەپێی ئەو نرخەی لەلایەن کۆمەڵەی بەنزینخانەکانی سلێمانییەوە دیاریکراوە.  واتە بۆ جاری چوارەم لە ماوەی مانگێکدا لەلایەن کۆمەڵەی بەنزینخانەکانی سلێمانییەوە بەنزینخانەکان ئاگادارکراونەتەوە کە ٢٥ دیناری دیکە بخەنە سەر نرخی یەک لیتر بۆ جۆرەکانی بەنزین، هۆکاری سەرەکیی ئەو زیادکردنەش بەپێی بەدواداچوونەکانی رووداو بۆ ئەوە دەگەڕێتەوە، لە چەند رۆژی رابردوو ئێران نرخی ناردنی سووتەمەنی لە وڵاتەکەیەوە بۆ هەرێمی کوردستان و عێراق گرانکردووە بە هۆکاری ئەوەی خواست لەسەر سووتەمەنی ئەوان زیادیکردووە لە بازاڕەکانی ئەفغانستان و کازاخستان و چەند وڵاتێکی دیکەی دراوسێی.  ئەو بازرگانانەشی ئەو بەنزینە هاوردەی هەرێمی کوردستان دەکەن، نرخەکەیان لەسەر گرانتر دەوەستێت و ئەوانیش ناچار دەبن گرانتر بیدەنەوە بەنزینخانەکان، بەنزینخانەکانیش ئێستا یەک لیتر بەنزین لە جۆری سوپەر بە ٧٧٥ دینار، موحەسەن ٧٠٠ دینار و نۆرماڵیش ٦٥٠ دینار بە شۆفێران دەیفرۆشن.