لە بازاڕەکاندا، ئەمڕۆ نرخی بەرمیلێک نەوتی برێنت ٠.٤١ % بەرزبووەوە و بە ٥٨ دۆلار و ٧٠ سەنت مامەڵەی پێوەکرا، هاوکات نرخی بەرمیلێک نەوتی سووکی تەکساسی ئەمریکا ٠.٥٧ % بەرزبووەوە و بە ٥٦ دۆلار مامەڵەی پێوەکرا. بەرزبوونەوەی نرخی نەوت بەو ئاستەی ئێستا هاوتایە لەگەڵ ٢١ی مانگی شووباتی ساڵی رابردوو.  تاماس ڤارگا، شرۆڤەکاری نەوت لە ناوەندی "پی ڤی ئێم" لەبارەی هۆکارەکانی بەرزبوونەوەی نرخی نەوت رایگەیاند "بەرزیی رێژەی پابەندبوون بە رێککەوتنی ئۆپێک پڵەس پاڵپشتی لە بەرزبوونەوەی نرخی نەوت  کردووە". ئەو شرۆڤەکارە راشیگەیاند "کەمکردنەوەی بەرهەمهێنانی یەک ملیۆن بەرمیل نەوتی رۆژانە لەلایەن سعودیە کە لە سەرەتای ئەم مانگەوە دەستیپێکردووە بە لایەنی کەمەوە تاوەکو کۆتایی ئەم چارەکە بۆ هاوسەنگکردنی بازاڕی نەوت گرنگە".  وڵاتانی ئەندام لە رێکخراوی ئۆپێک و هاوپەیمانەکانی کە بە ئۆپێک پڵەس ناسراون، رۆژی چوارشەممە کەمکردنەوەی ئاستی بەرهەمهێنانی نەوتیان درێژکردەوە کە پێشتر لەسەری رێککەوتبوون. بەگوێرەی بەڵگەنامەیەک کە لە کۆبوونەوەی دوێنێی ئۆپێک ئاشکرابووە، ئەندامانی ئۆپێک پێشبینی دەکەن بە درێژایی ساڵی ٢٠٢١، ناهاوسەنگی لەنێوان خواست و خستنەڕووی نەوت هەبێت، ئەوەش بەرهەمهێنەرانی نەوت ناچاردەکات درێژە بە کەمکردنەوەی بەرهەمهێنانی نەوت بدەن.  هۆکارێکی دیکەی بەرزبوونەوەی نرخی نەوت پەیوەندیی بە بڵاوبوونەوەی ئامارەکانی پەیوەست بە خستنەڕوو و بەکاربردنی نەوت لە ئەمریکا هەیە. پەیمانگەی نەوتی ئەمریکا رایگەیاند، لە هەفتەی کۆتایی مانگی رابردوو خستنەڕووی نەوت لەو هەفتەیەدا ٤.٣ ملیۆن بەرمیل دابەزیوە، هاوکات کۆگا نەوتییەکان بە بڕی ١.٦ ملیۆن بەرمیل نەوت دابەزیون، کۆگای "کوشینگ"یش بە بڕی ١.٩ ملیۆن بەرمیل کەمبووەتەوە.  لە لایەکی دیکەوە جۆ بایدن، سەرۆکی ئەمریکا لە هەوڵدایە پاکێجێکی ئابووریی ١.٩ تریلیۆن دۆلاری رابگەیێنێت و هاوکاریی هاووڵاتییان و بازرگانییەکانی پێبکرێت. ئەگەرچی کۆماری و دیموکراتەکان لەسەر ئەوە کۆکن، پاکێجێکی هاندانی ئابووری رابگەیێندرێت، بەڵام ١٠ سیناتۆری کۆماری داوادەکەن لەجیاتی ١.٩ تریلیۆن دۆلار، پاکێجەکە تەنیا ٦٠٠ ملیار دۆلار بێت. رۆژی سێشەممە، ئەنجوومەنی پیران گفتوگۆیان لەبارەی بودجەی ٢٠٢١ی ئەمریکا کرد و تاوەکو ئێستاش زۆرینەی سیناتۆرەکان پشتگیری لە داواکەی بایدن دەکەن.  جێن ساکی، گوتەبێژی کۆشکی سپی رایگەیاند "سەرۆک بایدن زۆر راشکاوانە باسی لە گرینگیی بەپەلەی پەسندکردنی هاندانی ئابووری کردووە و داوای لە کۆنگرێس کردووە بەو ئاراستەیە کار بکات".  ساکی رەتیکردەوە دوا مۆڵەتێک دەستنیشان بکات بۆ پەسندکردنی هاندانە ١.٩ تریلیۆن دۆلارییە ئابوورییەکەی کە جۆ بایدن لە یەکەم رۆژی هاتنە سەر کاری خستیەڕوو و راشیگەیاند، سەرۆک بایدن لەگەڵ چاک شۆمەر، سەرۆکی زۆرینەی دیموکرات لە ئەنجوومەنی پیران و سەرۆکی کۆمارییەکان کۆدەبێتەوە و داوایان لێدەکات کە پەلە بکەن لە پەسندکردنی پاکێجەکە.