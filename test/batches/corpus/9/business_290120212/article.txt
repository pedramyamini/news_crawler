جەمال كۆچەر، ئەندامی لێژنەی دارایی لە پەرلەمانی عێراق بە تۆڕی میدیایی رووداوی راگەیاند: "ئێمە وەكو پەرلەمانتارانی كورد، شاندی حكومەتی هەرێمی كوردستان بە لایەنە شیعەكانمان راگەیاندوە كە بژارەی ئێمە ئەوەیە كە لە رەشنووسی پڕۆژە یاسای بودجەی گشتیدا هاتووە. "  بەگوتەی جەمال كۆچەر، فراكسیۆنە شیعەكان لەسەر بودجەی هەرێمی کوردستان بەسەر بەرە دابەشبوون، بەرەیەکیان لەبەرامبەر ناردنی بەشە بودجەی هەرێمی کوردستان داوای رادەستكردنی تەواوی نەوتی هەرێمی کوردستان دەکەن،  بەشێكیشیان داوای رادەستكردنی ٢٥٠ هەزار بەرمیل یان داهاتەكەی دەكەن.  جەمال کۆچەر دەڵێت "ئێمە وەكو پەرلەمانتارانی كورد و شاندی هەرێمی كوردستانیش پێمانگوتون ئێمە لەگەڵ ئەوەین كە لەرەشنووسی پڕۆژە یاسای بودجەدا هاتووە، ئێستا ئێمە چاوەڕێی شیعەكانین. "  رۆژی ٢٥ - ١ - ٢٠٢١ شاندی هەرێمی کوردستان لەگەڵ لێژنەی دارایی پەرلەمانی عێراق کۆبووەوە، شاندی هەرێمی کوردستان لە کۆبوونەوەکەدا  تەواوی زانیاری لە بارەی نەوتی کوردستان رادەستی لێژنەکە کرد.  جەمال کۆچەر دەڵێت: "سەرۆكی لێژنەی دارایی راسپێردراوە لەگەڵ شیعەكان دابنیشێت و بۆ ئەوەی خۆیان یەكلایی بكەنەوە، ئینجا ئێمەش گفتوگۆیان لەگەڵ دەكەین، لەوانەیە شەممە یان یەكشەممەی داهاتوو گفتوگۆكان لەسەر بەشە بودجەی هەرێمی کوردستان دەستپێبكەنەوە. "  بە گوتەی ئەو ئەندامەی لێژنەی دارایی حكومەتی هەرێمی كوردستان رازییە بە رادەستكردنی ٢٥٠ هەزار بەرمیل نەوت یان داهاتی ئەو بڕە نەوتە، بەڵام شیعەکان لەسەر ئەمە ناکۆکن و یەکلایی نەبوونەتەوە.  بەپێی پرۆژە یاسای بودجەی فیدراڵی ساڵی ٢٠٢١، دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠١٤ وە تاوەکو ٢٠٢٠ یەکلایی بکرێنەوە، هاوکات دەبێت هەرێمی کوردستان رۆژانە ٢٥٠ هەزار بەرمیل نەوت و ٥٠ % ـی داهاتی نانەوتی خۆی رادەستی حکومەتی عێراق بکات، ئەوکات حکومەتی عێراق بەشە بودجەی هەرێمی کوردستان دەنێرێت.