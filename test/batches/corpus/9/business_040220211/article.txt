شێروان میرزا، ئەندامی لیژنەی دارایی لە پەرلەمانی عێراق  بە (تۆڕی میدیایی رووداو)ی راگەیاند، ئیحسان عەبدولجەبار وەزیری نەوت لە کۆبوونەوەی دوێنێیدا لەگەڵ لیژنەی دارایی جەختیلەوەکردەوە، پشتیوانی لەو دەقە دەکەن کە لە پرۆژەی بودجەدا لەبارەی پشکی هەرێمی کوردستان هاتووە و لەو قۆناخەدا دەیانەوێت ٢٥٠ هەزار بەرمیل نەوت یاخود بەهای ٢٥٠ هەزار بەرمیل نەوت لە هەرێمی کوردستان وەربگرن.  ئێستا بەشێک لەلایەنە شیعەکان داوای هەموو دۆسیەی نەوت و دەستبەرداگرتنی کێڵگە نەوتییەکانی هەرێمی کوردستان دەکەن. هاوکات یەکێک لەو پێشنیازانەی کە ئێستا باسدەکرێت، بریتییە لەوەی کۆمپانیای سۆمۆ لە بەندەری جەیهانی تورکی هەموو نەوتی هەرێمی کوردستان وەربگرێت و بیفرۆشێت.  شێروان میرزا، ئاماژەی بەوەکرد، وەزیری نەوت روونیکردنەوەی لەبارەی ئەو پێشنیازەدا و ئاماژەی بەوەکرد، ئەو بابەتە پێویستی بە وردەکاری و کات هەیە، بەپێی دەستوور دەبێت دۆسیەی نەوت بە هاوبەشی لەگەڵ هەرێمی کوردستان بەڕێوەببرێت. دەکرێت لەماوەی ٦ مانگ بۆ ٢ ساڵ ئەو بابەتە چارەسەر بکەن، لەگەڵ کۆمپانیاکانی نەوت و تورکیا گفتوگۆ و دانوستاندن بکەن بگەنە رێککەوتن. هاوکات گوتیشی لە رووی یاساییەوە گرێبەستە نەوتییەکانی هەرێمی کوردستان کێشەی یاساییان نییە، بۆیە دەبێت لەگەڵ کۆمپانیا نەوتیەکان دانوستاندن بکەن و بگەنە رێککەوتن.  لەبارەی هەڵوێستی نوێنەرانی هەرێمی کوردستان، ئەندامە کوردەکەی لیژنەی دارایی ئاماژەی بەوەکرد، وەک نوێنەرانی هەرێمی کوردستان لە لیژنەی دارایی دا جەختیانکردووەتەوە لەسەر یەکەم: دەستوورییبوونی ئەم هەنگاوە. دووەم: دەبێت بە هاوبەشی دۆسیەی نەوت بەڕێوەببرێت، نەک مەبەست لەو  هەنگاوە لە داهاتوودا نەوت لە دەست کورد دەربهێنرێت، کە ئەمە لای ئەوانەوە رەتدەکرێتەوە. سێیەم: لەنێو سۆمۆ دا هیچ نوێنەرێکی کوردی تێدانییە، بۆیە دەبێت هەرێمی کوردستان نوێنەری هەبێت.  شاندەکەی حکومەتی ھەرێمی کوردستان کە ئێوارەی دوێنێ گەڕانەوە ھێشتا بێھیوا نەبوون و بڕیارە سەرەتای ھەفتەی داھاتوو روو لە بەغدا بکەنەوە، ئەمجارە دەبێت قسەی کۆتایی بکرێت، چونکە ئەگەر دەنگدان بە پرۆژە یاساکە بە جێکردنەوەی داوا و داخوازیی شیعەکان دەستپێبکات، ئیدی دەرچەیەک بۆ رێککەوتن نامێنێت.  ئاڵا تاڵەبانی، سەرۆکی فراکسیۆنی یەکێتی لە پەرلەمانی عێراق بە (تۆڕی میدیایی رووداو)ی گوت: "مەلەفی نەوت و رادەستکردنی ھەموو کێڵگەکانی نەوت قابیلی قبووڵ نییە لەلایەن ھەرێمی کوردستانەوە، دۆخی ئابووریی عێراق خراپە، ئەم حکومەتە بڕیارێکی ھەیە من پێموایە ئەمە پشتیوانیی نێودەوڵەتی و دەوڵەتانی دراوسێشی ھەیە کە عێراق چاو بخشێنێتەوە بە ھەموو داھاتەکانی، بە ھەموو گرێبەستی نەوت بە ھەرێمی کوردستانیشەوە، ئەمە خاڵی سەرەکیی ئەم کێشەیە کە ئێستا ھەیە".  بەشێک لە لایەنە شیعەکان ھەڕەشەی تێپەڕاندنی پرۆژە یاسای بودجە دەکەن بە زۆرینە، وەکو ھەمیشەش پێداگری لە رادەستکردنی مەلەفی نەوتی ھەرێمی کوردستان دەکەن، بەڵام سوننەکان دەڵێن ھێشتا کات ماوە و لەنێو خۆیان و شیعەکانیش رێککەوتن ھەیە بەبێ کورد بودجە پەسند نەکرێت.