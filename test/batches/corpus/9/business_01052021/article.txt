نرخی نەوت کە ماوەی یەک هەفتە بەهۆی پێشبینی بۆ بەرزبوونەوەی خواست بۆ ئەو کاڵا ستراتیژییە، بەردەوام بوو لە بەرزبوونەوە، لە کاتی داخستنی بازاڕەکان، ئاراستەی خۆی گۆڕی و بەرەو دابەزین رۆیشت.  لە دوایین ساتی مامەڵەکاندا نرخی نەوتی برێنت بەرێژەی نزیکەی ٢ % دابەزی و بە ٦٧ دۆلار و ٢٥ سەنت داخرا. نرخی نەوتی سووکی تەکساسیش بەڕێژەی ١.٥ % دابەزی و لە سەرووی ٦٣ دۆلارەوە داخرا.  سەرەڕای ئەوەی بانکی گۆڵدمان ساکس پێشبینیکردووە کە نرخی نەوت تاوەکو چەند مانگی داهاتوو بگاتە ٨٠ دۆلار بەڵام، شرۆڤەکارانی نەوتی سەر بە ناوەندی ئێنێرجی ئەسپێکت دەڵێن بەهۆی شەپۆلێکی دیکەی کۆرۆنا لە هیندستان ئەستەمە نرخی نەوت لە ماوەیەکی نزیکدا ٧٠ دۆلار تێپەرێنێت.  لە مانگی رابردوو نرخی نەوتی برێنت بەڕێژەی ٨ % و نرخی نەوتی سووکی تەکساس بەڕێژەی ١٠ % بەرزبووەوە.  نزیکەی هەفتەیەکە تووشبوون بە کۆرۆنا لە هیندستان بەڕێژەیەکی بەرچاو لە بەرزبوونەوەیە، نەخۆشخانەکانی هیندستان پڕبوون لە تووشبووانی کۆرۆنا و نزیکەی ١٩ ملیۆن تووشبووش تۆمارکراون. ئەمریکاش بڕیاریداوە ئۆکسجین رەوانەی هیندستان بکات، چونکە یەکێک لە کێشەکانی کەرتی تەندروستیی وڵاتەکە کەمیی بووتڵی ئۆکسجینە.  لە دوایین ئاماری وەزارەتی تەندروستی تۆمارکردنی ٣٨٦ هەزار و ٤٥٢ تووشبووی نوێ و گیانلەدەستدانی ٣ هەزار و ٤٩٨ی دیکەی راگەیاند. هەڵکشان لە ژمارەی تووشبووانی رۆژانەی کۆرۆنا، گوشاری خستووەتە سەر حکومەت لە دابینکردنی شوێنی تایبەت بە نەخۆشان و بەهۆیەوە قەیرانی نەمانی ئۆکسجین و هەروەها نەمانی شوێنی خەواندنی تووشبووان دروستبووە.