ئومێد خۆشناو، پارێزگاری هەولێر بە تۆڕی میدیایی رووداوی راگەیاند، کابینەی نۆیەمی حکومەتی هەرێمی کوردستان ١٠ ملیار دیناری بۆ دەستپێکردنەوەی پرۆژەی بەنداوی گۆمەسپان خەرجکردووە و لە پلاندایە تاوەکو ساڵی ٢٠٢٤ پرۆژەکە تەواو ببێت.  بەنداوی گۆمەسپان، لە کابینەی حەوتەمی حکومەتی هەرێمی کوردستان بڕیاردی دروستکردنی درا، بەڵام لە ساڵی ٢٠١٥ بەهۆی قەیرانی داراییەوە کارکردن تێیدا وەستا.   ئاکۆ زاهیر، بەڕێوەبەری پرۆژەی بەنداوی گۆمەسپان دەڵێت "بەنداوەکە یەکەم پرۆژەی گەورەی گلدانەوەی ئاوە لە سنووری پارێزگای هەولێر، کە بەرزییەکەی ٧٠ مەترە و بەشێوازی (RCC) دروستدەکرێت، کە یەکەمجارە لە عێراق پرۆژەی لەو جۆرە دروستبکرێت".  بەنداوی گۆمەستبان لەسەر رووبەری ٦ ملیۆن و ١٢٥ هەزار مەتر دووجا دروستدەکرێت و تێچووەکەی ١٠٢ ملیار دینارە، بە تەواوبوونی ٣٦ ملیۆن و ٤٢٥ هەزار مەتر دووجا زەوی بەراو دەکات، بەوپێیەی ٤٠٠ مەتر لە ئاستی هەولێر بەرزترە، دەبێتە سەرچاوەیەکی باش بۆ ئاوی خواردنەوەی شاری هەولێر.  لە هەرێمی کوردستان نزیکەی ٢٠ بەنداوی گەورە و بچووک هەن، بەنداوەکانی دەربەندیخان و دووکان دوو گەورەترینیانن، بە تەواوبوونی پرۆژەی بەنداوی گۆمەسپان، دەبێتە سێیەمین بەنداو و دوای ئەویش بەنداوی دهۆک بە چوارەمین بەنداو هەژمار دەکرێت.