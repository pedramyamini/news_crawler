ئەمڕۆ دووشەممە ١٥/١١/٢٠٢١، پارێزگاری نەینەوا لە راگەیێندراوێکدا بڵاویکردەوە، هاووڵاتیان ئاگادار دەکەنەوە، کە لە سبەی سێشەممەوە ١٦ی تشرینی دووەمی ٢٠٢١، لە وێستگە حکومییەکانی سەنتەری شاری موسڵ بەنزین بە سیستەمی تاک و جووت دەدرێتە شوفێران، واتە رۆژێک ئەو شوفێرانە بەنزینیان دەدرێتێ کە تابلۆی ژمارەی ئۆتۆمبێلەکان تاکە، رۆژی دواتر ئەوانەی تابلۆی ژمارەی ئۆتۆمبێلەکانیان جووتە.  هەروەها پارێزگاری نەینەوا ئاماژەی بەوەکرد، بۆ ئەوانەی سەردانی شارەکە دەکەن، دەتوانن لە وێستگە ئەهلییەکان بەنزین بکڕن، ئەمەش بۆ رێکخستن و کەمکردنەوەی قەرەباڵغییە، کە هاوکاتە لەگەڵ پرۆسەی ئاوەدانکردنەوە.    رزگار محەممەد، قایمقامی قەزای مەخموور بە (تۆڕی میدیایی رووداو)ی راگەیاند، ئەو بڕیارەی پارێزگاری نەینەوا بۆ موسڵە، تەواوی پارێزگاکە ناگرێتەوە، بۆیە لە قەزای مەخموور بەنزین بەشێوەیەکی ئاسایی رۆژانە دابەش دەکرێت و سیستەمی تاک و جووت پەیڕەو ناکرێت.  قایمقامی قەزای مەخموور ئاماژەی بەوەکرد، ئێستا رۆژانە ١٢ هەزار لیتر بەنزین لە قەزاکە دابەش دەکرێت، لەکاتێکدا پێشتر ١٨ هەزار لیتر بەنزینیان بۆ  دابین دەکرا.