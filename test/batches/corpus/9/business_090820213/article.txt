بەڕێوەبەری جێبەجێکاری کۆمپانیای "کارڤانا" کە کۆمپانیایەکی بازرگانییە بۆ کڕین و فرۆشتنی ئۆتۆمبێلی دەستی دوو لە رێگەی ئۆنلاینەوە دەڵێت، تاوەکو کۆمپانیاکانی بەرهەمهێنەری ئۆتۆمبێل لە ئەمریکا دەست بە بەرزکردنەوەی ئاستی بەرهەمهێنانی خۆیان نەکەن، نرخەکانی ئۆتۆمبێلی دەستی دوو لە ئەمریکا هەر بە بەرزی دەمێننەوە.  بەهۆی کەمبوونەوەی چیپی ئەلیکترۆنی کە بە "مێشکی ئەلیکترۆنی" ناسراوە، کۆمپانیاکانی بەرهەمهێنەری ئۆتۆمبێل وەک فۆرد، جێنراڵ مۆتۆرز و ستێلانتیس هەموویان ئاستی بەرهەمهێنانی ئۆتۆمبێلیان دابەزاندووە.  کەمیی ئۆتۆمبێلی نوێ لە بازاڕەکاندا بووەتە هۆی بەرزبوونەوەی نرخی ئۆتۆمبێلی دەستی دوو. ئەمریکا هەناردەکارێکی گەورەی ئۆتۆمبێلی دەستی دووە، بەپێی ئامارەکانی کۆمپانیای کارڤانا، تێکڕای نرخی ئەو ئۆتۆمبێلە دەستی دووانە کە لە چارەکی دووەمی ئەمساڵ لە ئەمریکا مامەڵەیان پێکراوە ٢٥ هەزار و ٤١٠ دۆلار بووە. ئەم نرخە لە ئاستێکی ساڵانەدا بە رێژەی ٢١ % بەرزبوونەوەی پێوەدیارە.  ئامارەکانی کۆمپانیای کارڤانا ئاشکرای دەکەن کە ئەو ئاستە بەرزترین تێکڕای نرخی ئۆتۆمبێلی دەستی دوو بووە لە ئەمریکا.  کۆمپانیای فۆرد رایگەیاندووە، لە سێ مانگی دووەمی ئەمساڵدا ٧٠٠ هەزار ئۆتۆمبێلی کەمتریان بەرهەمهێناوە.  کۆمپانیای جێنراڵ مۆتۆرزیش دەڵێت، کەمیی ئامێری مێشکی ئەلیکترۆنی بووەتە هۆی ئەوەی کە زیانی دوو ملیار دۆلاریان پێبگات و هەندێ کارگەیان بە ناچاری دابخەن.  هەروەها کۆمپانیای نیسان رایگەیاندووە، ئەمساڵ نیو ملیۆن ئۆتۆمبێلی کەمتر بەرهەمدەهێنێت. کۆمپانیای بی ئێم دەبلیوش دەڵێت، قەیرانی کەمیی ئامێری مێشکی ئەلیکترۆنی تاوەکو ساڵی داهاتووش بەردەوام دەبێت.