ئیبراهیم زراعی، جێگری پارێزگاری سنە ئەمڕۆ ٢٠ی ئایاری ٢٠٢١ لە بڵاوکراوەیەکدا رایگەیاند: بۆ رێگریکردن لە تەشەنەسەندنی زیاتری رێژەی تووشبووانی کۆرۆنا، بڕیاردراوە تاوەکو ٥ی حوزەیران قەدەخەی هاتووچۆی گەشتیاری لە دەروازە سنوورییەکانی نێوان هەرێمی کوردستان و ئێران درێژ بکرێتەوە.  عەلی تۆفيق محەممەد غەريب، سەرپەرشتياری کۆمەڵگەی دەروازەی نێودەوڵەتیی پەروێزخان، بە تۆڕی میدیایی رووداوی راگەیاند: لە دەروازەی پەروێزخان ئەوەی تایبەتە بە هاتووچۆی گەشتیاری راگیراوە، تەنیا هاتووچۆ بۆ ئەو خوێندکارانەی لە ئێران دەخوێنن. بازرگاکانان بە هاوردە و هەناردە و نەخۆش و شاندە دبلۆماتییەکان رێگەپێدراوە. بەدەر لەمانە بەهۆی رێکارەکانی خۆپارێزییەوە هاتووچۆی گەشتیاران تاوەکو مانگی شەش درێژکراوەتەوە. "  هەروەها شاخەوان بەکر، بەڕێوەبەری گومرگی باشماخ، بە تۆڕی میدیایی رووداوی راگەیاند: "تائێستا بەفەرمی لەبارەی هاتووچۆی گەشتیاران هیچمان پێنەگەیشتووە، لەسەر بنەمای بڕیاری پێشوو هاتووچۆی گەشتیاران بە داخراوی دەمێنێتەوە. تەنیا نەخۆش، شاندە دبلۆماسییەکان و بازرگان و خوێندکاران رێگای هاتووچۆیان پێدەدرێت و هاتووچۆ دەکەن. "  هەرچەندە جێگری پارێزگاری سنە دەڵێت قەدەخەی هاتووچۆیان بۆ ماوەی ١٥ رۆژی دیکە درێژکردووەتەوە، بەڵام سیروان حوسێن محەممەد، گوتەبێژی دەروازەی نێودەوڵەتيی حاجی ئۆمەران، بە تۆڕی میدیایی رووداوی راگەیاند؛ "تائێستا بەفەرمی ئاگادار نەکراوینەتەوە، بەڵام بەپێی زانیارییەکان تاوەکو ٥ی حوزەیران قەدەخەی هاتووچۆی گەشتیاران درێژکراوەتەوە. "  لە رۆژی ٢٥ی شوباتی ئەمساڵ، کۆماری ئیسلامی ئێران هاتووچۆی گەشتیارانی هەرێمی کوردستان قەدەخە کردووە، لەو کاتەوە هەفتانە یان ١٥ رۆژ جارێک قەدەخەکە درێژ دەکاتەوە. تەنیا رێگە بە شاندە دیبلۆماسییەکان، نەخۆش، بازرگانانی هاوردە و هەناردە، شاندە دیبلۆماسییەکان و ئەو خوێندکارانە دەدرێت کە لەو وڵاتە دەخوێنن هاتووچۆ بکەن.