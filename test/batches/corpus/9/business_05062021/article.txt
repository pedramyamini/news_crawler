کۆمیسیۆنی یەکێتیی ئەوروپا رایگەیاند، ژمارەی تووشبوون بە ڤایرۆسی کۆرۆنا لە وڵاتەکەیانیان رووی لە کەمبوونەوەیە بۆیە دەکرێت چالاکییە ئابوورییەکان بەخێرایی دەستپێبکەنەوە و پێشبینیشدەکات ئابووریی ناوچەی ئەوروپا لەمساڵدا ٤.٢ % و ساڵی داهاتووش ٤.٤ % گەشەبکات.  کۆمسیۆنی یەکێتیی ئەوروپا هۆشداریدەدات لە راگرتنی هاوکارییە داراییەکان بۆ کەرتی بازرگانی و ئابووری و دەڵێت، دەبێت قەوارەی یەکێتیی ئەوروپا سوود لەو ٧٥٠ ملیار یۆرۆیە وەربگرێت کە وەک پلانی باشبوونی دۆخی ئابووری راگەیێندراوە.   ڤاڵدیس دۆمبرۆڤکیس، جێگری سەرۆکی کۆمیسیۆنی یەکێتیی ئەوروپا دەڵێت، "بەگوێرەی پێشبینیی وەرزی بەهاریمان دەتوانین جەخت لەوە بکەینەوە کە کاریگەریی پەتای کۆرۆنا تاوەکو ٢٠٢٢ دەمێنێت، بەڵام لە ٢٠٢٣ درێژە ناکێشێت. دووەم، جەختمان لەوە کردەوە کە وڵاتانی ئەندام لە یەکێتیی ئەوروپا نابێت هاوکارییە داراییەکان رابگرن، دەبێت سیاسەتی پاڵپشتیکردن لە هەردوو ساڵی ٢٠٢١ و ٢٠٢٢ بەردەوامبێت".   پێشبینییەکانی رێکخراوی گەشەپێدامی ئابووریی ئەوروپا گەشبینی زیاتریان پێوەدیارە، رێکخراوەکە هەفتەی رابردوو لە نوێترین راپۆرتیدا رایگەیاند، پێشبینیدەکرێت ئابووریی وڵاتانی جیهان لەم ساڵدا ٥.٨ % گەشەبکات، لەبارەی ئابووریی وڵاتانی ئەوروپاش پێشبینیدەکات گەشەی ئابووری ٤.٨ % بێت.  رێکخراوی گەشەپێدانی ئابووریی ئەوروپا پێیوایە، ئەو وڵاتانەی کە پاکێجی ئابوورییان بۆ پاڵپشتیکردن لە بازرگانی و کەرتە ئابوورییەکان راگەیاند ئێستا رێچکەی گەشەیان گرتووە و لە سستی گەشەی ئابووری قوتاریان بووە.   ئەنگێڵ گوریا، سکرتێری گشتیی رێکخراوی گەشەپێدان لەو بارەوە دەڵێت، "باشترین سیاسەتی ئابووری رووبەڕووبوونەوە و بەزاندی ڤایرۆسە. ئەمڕۆش باشترین رێگە ڤاکسینە. خۆشبەختانە، هەموومان وانەمان لە قەیرانی دارایی وەرگرت.  ئێمە ئێستا وای دەخەمڵێنین کە تاوەکو کۆتایی ساڵی ٢٠٢٢ ئابووریی جیهان سێ تریلیۆن دۆلار زیان دەکات. لەوانەیە واپێبچێت کە بڕێکی زۆر بێت، راستە زۆرە. بڕێکە هێندەی ئابووریی فەرەنسا، بەڵام نیوەی ئەو بڕەیە کە ئێمە لە مانگی کانوونی دووەمی رابردوود پێشبینیمان دەکرد".   ساڵی رابردوو ئابووریی وڵاتانی جیهان بە تێکڕا ٣.٥ % پاشەکشەی کرد. ڤایرۆسی کۆرۆنا کە هۆکاری ئەمجارەی پاشەكشەی ئابووری بوو، تەنیا لە کەرتی گەشتیاری ١٢٠ ملیۆن کەسی بێکار کرد و هاتووچۆی فڕۆکە بە رێژەی ٩٠ % کەمبووەوە.