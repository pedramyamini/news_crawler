هۆکاری سەرەکیی بەرزبوونەوەی نرخی نەوت بۆ لە کارکەوتنی ٤٠ % ـی سەکۆ نەوتییەکانی ئەمریکا لە کەنداوی مەکسیک دەگەڕێتەوە و سەرەڕای ئەوەش هێشتا بازرگانانی نەوت نیگەرانن لە سەرهەڵدانی باهۆزێکی دیکە کە زیانی زیاتر لە سەکۆ نەوتییەکان بدات.  نرخی نەوتی برێنت ئەمڕۆ ١٥ سەنت بەرزبووە و هەر بەرمیل بە ٧٣ دۆلار و ٦٦ سەنت مامەڵەی پێوەکرا.  هەروەها نرخی نەوتی سووکی تەکساسی ئەمریکاش ٢٣ سەنت بەرزبووەوە بە ٧٠ دۆلار و ٦٨ سەنت مامەڵەی پێوەکرا.  نرخی نەوتی سووکی تەکساسی ئەمریکا رۆژی دووشەممە بە رێژەی ١.١ % بەرزبووەوە.       ئەم ئاستانەی ئێستا نرخەکانی نەوت بەرزترین ئاستیانە کە سەرەتای مانگی ئابەوە تاوەکو ئێستا. کرێکاران و ئەندازیارانی سەکۆ نەوتییەکانی ئەمریکا لە کەنداوی مەکسیک سەرقاڵی چۆڵکردنی شوێنەکانی کارکردنی خۆیانن و ئامادەکاری بۆ هاتنی باهۆزێکی دیکە بە ناوی باهۆزی نیکۆلاس دەکەن.  خێرایی نیکۆلاس ئێستا ٧٠ کیلۆمەترە لە یەک کاژێردا و خەریکە نزیکدەبێتەوە لە کەنارە ئاوییەکانی تەکساس، بەڵام لەگەڵ ئەوەشدا پێشبینی ناکرێت کە باهۆزی نیکۆلاس هێندەی باهۆزی ئایدا بەهێز بێت.