بەگوێرەی ئەو گۆڤارە لەنێو ١٩٤ وڵاتی جیهان، عێراق ریزبەندی ١١٥ی هەیە ئەوەش بەپێی توانای کڕینی تاکەکەس بەگوێرەی بەرهەمی ناوخۆی وڵات، کە دابەزیوە بۆ ١٠ هەزار دۆلار لە ساڵێکدا.  گۆڤاری گلۆباڵ فاینانس باسی لەوە کردووە، وڵاتە بچووک و دەوڵەمەندەکانی وەک لۆکسمبۆرگ، سینگاپور و هۆنگکۆنگ سوودیان لە کەرتە داراییەکان و سیستەمی باج وەرگرتووە، کە بووەتە هۆی سەرنجڕاکێشانی وەبەرهێنانی بیانی و داهێنان، وڵاتانی دیکەی وەک قەتەر و بروونی خاوەن یەدەگێکی زۆری نەوت و گاز و سەرچاوە سرووشتییەکانن.   بۆ ساڵی ٢٠٢١ لوکسمبۆرگ دەوڵەمەندترین وڵاتی جیهان بووە، سینگاپور  دووەم، ئیرلەندا سێیەم، قەتەر چوارەم، نەمسا پێنجەم، نەرویج شەشەم، ئەمریکا،  حەوتەم، بروونی  هەشتەم، هۆنگکۆنگ نۆیەم و دانیمارک دەیەم دەوڵەمەندین وڵاتی جیهانە.   لە ئاستی وڵاتانی عەرەبیدا، قەتەر ریزبەندی یەکەمی گرتووە و وڵاتانی دیکەی وەک ئیمارات، بەحرەین، سعودیە، کوێت، عومان، میسر، لوبنان، جەزائیر، ئوردن، تونس و عێراق دەوڵەمەندترین وڵاتانی عەرەبین.   پۆلێنی گۆڤارەکە لەسەر بنەمای ئەو ئامارانە کراوە، کە لەلایەن سندووقی نێودەوڵەتیی دراو "IMF" لە مانگی نیسان بڵاوکراونەتەوە ئەوەش بەگوێرەی توانای کڕینی تاکەکەس لە کۆی بەرهەمی ناوخۆی وڵات بە نرخی ئێستای دۆلار بەراورد بە دراوە نیشتمانییەکان.