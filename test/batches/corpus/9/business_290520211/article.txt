کەمال حوسەینی، سەرۆکی ژووری بازرگانیی پارێزگای سنە لە گفتوگۆ لەگەڵ ئاژانسێکی ئێرانی لەبارەی دۆخی بازرگانیی نێوان ئێران و هەرێمی کوردستان گوتی: "هەندێجار رێگەی هەرێمی کوردستان بۆ بەغدا دادەخرێت و رێگە بە ناردنی کەلوپەلی ئێرانی بۆ شارەکانی باشووری عێراق نادرێت. ئەمەش هۆکارەکەی بۆ نەبوونی پلان لە هەناردەکردنی ئێمە دەگەڕێتەوە کە هەندێجار هەناردەکردنی بڕێکی زۆری یەک بەرهەم بۆ شارەکانی هەرێمی کوردستان دەبێتە هۆکاری ئەوەی نرخەکەی بەشێویەکی بەرچاو دابەزێت و هەر ئەوەش وادەکات ئەو کەلوپەلانەمان یان لە سنوورەکان بمێننەوە یان بگەڕێندرێنەوە بۆ ناوخۆی وڵات".  یەکێکی دیکە لە هۆکارەکانی "لەدەستدانی بازاڕی هەرێمی کوردستان" لەلایەن ئێرانەوە وەک کەمال حوسەینی دەڵێت بۆ کوالێتیی کەلوپەلە هەناردەکراوەکان دەگەڕێتەوە و دەڵێت: "هەندێجار بەهۆی خراپبوونی کەمیی کوالێتیی کەلوپەلە هەناردەکراوەکان، ئەوانەی هەناردەکراون دەگەڕێندرێنەوە و لە شارە سنوورییەکانمان دەفرۆشێندرێن. ئەگەرچی ئەمە زۆر بە کەمی روودەدات و هۆکارەکەشی تەندروستی نییە بەڵکو هەستیاربوونی کۆنترۆڵی کوالێتیی عێراقە".  هەروەها بەگوتەی سەرۆکی ژووری بازرگانیی پارێزگای سنە، یەکێکی دیکە لە کێشەکان، تێچووی زۆری لەنێوبردنی کەلوپەلە بێ کوالێتییەکانن لە عێراق، کە تێچوویەکی زۆر دەخاتەسەر شانی هەناردەکاران.  سەبارەت بە هەناردەکردنی ئێران بۆ هەرێمی کوردستان بەراورد بە تورکیا، کەمال حوسەینی گوتی: "ئێمە بەراورد بە تورکیا هەناردەی کەمترمان بۆ هەرێمی کوردستانی عێراق هەیە. هۆکارەکەشی پشتیوانی نەکردنی راستەقینەیە لە هەناردەکردن. سەرەڕای ئەوەش کێشە لە گەڕانەوەی پارە، ئاستەنگەکانی دووهێندە کردووە و بە دواکەوتنێکی زۆرەوە دەگاتەوە دەست هەناردەکاران".  هەروەها ئاماژە بەوە دەکات کە خەڵاتەکانی هەناردەکردنی ئێران بەراورد بە تورکیا بەراورد ناکرێن و دەڵێت، ئەوەی ئێران زۆر کەمە، سنووردارە و ماوەیەکی زۆری پێدەچێت تاوەکو دەدرێتەوە بە هەناردەکار. هەروەها تورکیا لەوە زیاتریش چووە و بە پشتیوانیی لە دۆخێک کە حکومەت بۆ بازرگانانی دروستکردووە و ئەو بیرۆکە ئابوورییەی کە دەسەڵاتدارانی هەیانە، بازاڕی هەرێمی کوردستان کە هی ئێمە بوو، لە ئێمەی ستاندووە و داگیری کردووە"  سەرۆکی ژووری بازرگانیی پارێزگای سنە کوالێتی، نرخ و کاتی بە سێ فاکتەری سەرەکیی و گرنگ لە بازاڕ ناوبرد و گوتی: "بەنزیکەیی لە نرخ و کاتی گەیاندنی کەلوپەل بە کڕیار لەدواوەین و لەبارەی کوالێتیشەوە، کوالێتیی پێچانەوە و دیزاینکردنی بەرهەمەکانمان کەمە".