ئابووریی وڵاتانی هاریکاری کەنداو کە قەوارەیەکی ئابووری و سیاسییە لە وڵاتانی سعودیە، ئیمارات، کوێت، قەتەر، بەحرێن و عەممان پێکدێتن ساڵی رابردوو بەهۆی بڵاوبوونەوەی پەتای ڤایرۆسی کۆرۆنا و دابەزینی نرخەکانی نەوت ٤.٨ % پاشەکشەی کرد بەشێک لەو وڵاتانەش رووبەڕووی کورتهێنانی بودجە بوونەوە.  بانکی جیهانیی ئاماژە بۆ ئەوە دەکات؛ هەرچەندە هێشتا مەترسی لەسەر ئابووریی وڵاتانی هاریکاری کەنداو ماوە بەڵام بەهۆی دابەشکردنی ڤاکسینی دژە کۆرۆنا و بەرزبوونەوەی ئاستی بەرهەمهێنان و قەبارەی بازرگانی لە ئاستی جیهانیدا، پێشبینیدەکرێت ئەمساڵ ئابووریی ئەو وڵاتانە ٢.٢ % و ساڵانی ٢٠٢٢ و ٢٠٢٣ ش بە رێژەی ٣.٣ % گەشە بکات.   لەکاتێکدا نەوت سەرچاوەی ٧٠ % ی زۆربەی ئەو شەش وڵاتەی عەرەبییەیە، بانکی جیهانی پێشبینی دەکات ئەمساڵ کوێت و قەتەر رێژەی باج زیادبکەن هاوشێوەی ئەوەی ساڵی رابردوو کە ئەو وڵاتانە بۆ هەمەجۆرکردنی سەرچاوەکانی داهات چەند رێکارێکیان راگەیاند.   لەبارەی بودجەی ساڵانەی وڵاتانی هاریکاری کەنداو، بانکی جیهانیی دەڵێت، ئەمساڵ بەشێک لەو وڵاتانە رووبەڕووی کورتهێنانی بودجە نابنەوە بەڵام وڵاتانی بەحرێن، کوێت و عوممان تاوەکو ساڵی ٢٠٢٣ بودجەکانیان کورتهێنانی دەبێت.