ئەو دامەزراوەیە کە پێگەی سەرەکیی لە واشنتنی پایتەختی ئەمریکایە، رۆژی پێنجشەممە ٠٧ - ١٠ - ٢٠٢١ بڵاویکردەوە، لە ساڵی ٢٠٢٠ ـدا کۆرۆنا وایکردبوو ئابووریی رۆژهەڵاتی نێوەڕاست و باکووری ئەفریقا بە رێژەی ٣.٨ % پاشەکشە بکات، کە بەشێکی بەهۆی لێنەهاتوویی کەرتی تەندروستییەوە بوو لە رووبەڕووبوونەوەی ئەو پەتایەدا.  بانکی جیهانی دەڵێت، ئەمساڵ ئابووریی ئەو ناوچەیە بە رێژەی ٢.٨ % گەشەی کردووە و زیانەکانی کۆرۆناش تاوەکو کۆتایی ئەمساڵ بە ٢٠٠ ملیار دۆلار مەزەندە دەکات.  بەگوێرەی بانکی جیهانی، کۆی داهاتی نێوخۆ بەگوێرەی دانیشتووان لە ئەمساڵدا تەنیا ١.١ % بەرزدەبێتەوە، لە کاتێکدا لە ساڵی رابردوودا بە رێژەی ٥ % دابەزیبوو.  ئەوەش خراوەتەڕوو، کۆرۆنا لە رۆژهەڵاتی نێوەڕاست و باکووری ئەفریقا بووەتە هۆی ئەوەی ژمارەیەکی زۆری خەڵک کارەکانیان لەدەستبدەن و بکەونە ژێر هێڵی هەژارییەوە، واتە لە رۆژێکدا کەمتر لە پێنج دۆلار و نیویان دەستدەکەوێت.  هەر لەو راپۆرتەدا بانکی جیهانی باسی لەوە کردووە، لەو دوو ناوچەیە گوشاری سەر کەرتی تەندروستی و هۆکارە ئابوورییە جیهانییەکان، لەنێویشیاندا هەڵبەز و دابەزی نرخی سووتەمەنی، وایانکردووە کە هەستانەوەی ئابووریی وڵاتانی ناوچەکە نایەکسان و لاواز بێت.  مەبەست لە نایەکسانی ئەوەیە کە "ئابووریی هەر وڵاتێک بە شێوەیەکی گەورە بەندە لەسەر ئەوەی کە تاوەکو چەند رووبەڕووی گۆڕانکاری لە نرخی سەرچاوەکانی داهات بووەتەوە و تاوەکو چ راددەیەک توانیویەتی مامەڵە لەگەڵ کۆرۆنادا بکات".  لە راپۆرتەکەدا هۆشداری دراوە کە هەستانەوەی ئابووریی وڵاتانی ئەو دوو ناوچەیە پشت بە دابەشکردنی خێرا و یەکسانی ڤاکسینەکانی کۆرۆنا دەبەستێت، بەتایبەتی لە کاتێکدا کە جۆری گۆڕاوی نوێی ڤایرۆسەکە دەردەکەون.  بانکی جیهانی دەشڵێت، "لە کاتێکدا وڵاتانی ئەندام لە ئەنجوومەنی هاریکاریی کەنداو لەنێوان باشترینەکانی جیهاندان لە دابەشکردنی ڤاکسین بەسەر هاووڵاتییەکانیاندا، خاو دابەشکردنی ڤاکسین لە ژمارەیەکی زۆری وڵاتانی تازە گەشەسەندووی رۆژهەڵاتی نێوەڕاست و باکووری ئەفریقا وایکردووە کە ژمارەیەکی زۆری خەڵک بکەونە بەر مەترسیی تووشبوون بە کۆرۆنا".  ئاماژە بەوەش دەکات، بەهۆی ناسەقامگیریی سیاسی و هەستیاریی دۆخی نێوخۆییان، وڵاتانی هەناردەکاری نەوت، لەنێویشیاندا عێراق، ئێران، لیبیا و یەمەن، گەشەکردنی ئابوورییان لە مەترسیدایە.  فەرید بەلحاج، جێگری سەرۆکی بانکی جیهانی بۆ رۆژهەڵاتی نێوەڕاست و باکووری ئەفریقا دەڵێت، "کاریگەریی رووخێنەری پەتا لەسەر چالاکیی ئابووری، بیرهێنەرەوەیەکی تاڵە کە گەشەی ئابووری و تەندروستیی گشتی پەیوەندییەکی دانەبڕاویان بەیەکەوە هەیە".