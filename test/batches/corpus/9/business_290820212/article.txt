ئەو پاداشتە زۆرەی، کە بە تیم کۆک دراوە لەو ماوەیەدا بەهۆی توانایی و سەرکەوتنی کۆمپانیای ئەپڵ بووە لەژێر سەرپەرشتی و بەڕێوەبەرایەتی ئەودا، پارەکەشی بەشێوەی پشک پێدراوە.  دوای ئەوەی کە ستیڤ جۆبز، بەڕێوەبەری پێشووی جێبەجێکاری ئەپڵ  لە ٢٠١١ کۆچی دوایی کرد، لە دوای ماوەیەکی کەم تیم کوک کرایە بەڕێوەبەری جێبەجێکاری کۆمپانیاکە. لە چوارچێوەی گرێبەستێکدا کە کۆمپانیای ئەپڵ لەگەڵ تیم کۆک واژۆی کرد بڕیاردرا کە ٥ ملیۆن پشکی کۆمپانیای ئەپڵی پێبەخشرێت ئەگەر هاتوو لە بەدەستهێنانی ئامانجەکانی کۆمپانیاکە سەرکەوتن بەدەستبهێنێت.   لەو کاتە بەدواوە بەهای پشکەکانی کۆمپانیای ئەپڵ بەردەوام روویان لە بەرزبوونەوەیە و ئێستا بەهای کۆمپانیاکە گەیشتووەتە ٢.٤ تریلیۆن دۆلار.  لەو ٥ ملیۆن پشکەی کۆمپانیای ئەپڵ تیم کۆک هێشتا ٣.٢ ملیۆن پشکی ماوە، کە بەهاکەی بە نرخی ئەمڕۆ ٤٨٣ ملیۆن دۆلار دەکات.  بەپێی گۆڤاری فۆربس، سامانی کۆک ١ ملیار و ٤٠٠ ملیۆن دۆلارە، کە زۆر کەمترە لە بەڕێوەبەر و دامەزرێنەرانی دیکەی کۆمپانیا تەکنۆلۆژییەکانی ئەمریکا.