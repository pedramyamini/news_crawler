محەمەد روبەیعی، ئەندامی ئەنجوومەنی دەستپێشخەری شەفافیەت لە پیشەسازییەکانی دەرهاتووی عێراق (IEITI)، بە تۆڕی میدیایی رووداوی راگەیاند "حکوومەتی عێراق بەمنزیکانە یەکەم گرێبەستی لە جۆری هاوبەشی لەگەڵ کۆمپانیایەکی چینی واژۆ دەکات کە ئەمە پێچەوانەی تۆمەتەکانی پێشتریەتی بۆ حکومەتی هەرێمی کوردستان و تۆمەتبارکردنیەتی بە پێشێلکردنی دەستووری هەمیشەیی".  روبەیعی ئەوەشی گوت، " ئەم گرێبەستە جێی سەرسوڕمانە، بەتایبەت بەلای شارەزایانی کەرتی وزەوە، چونکە هەموو گرێبەستەکانی پێشووی کەرتی نەوت و غازی عێراق لە جۆری خزمەتە، بەڵام ئەم گرێبەستە جیاوازە و کۆمپانیا هاوبەشی قازانج دەبێت".  ٢٠ی نیسانی ٢٠٢١ وەزارەتی نەوتی عێراق ئاشکرایکرد لەنێو هەشت کۆمپانیای رکابەر، کۆمپانیای (سینۆپێک)ی چینی گرێبەستی گەشەپێدانی کێڵگەی مەنسوورییەی غازیی لە پارێزگای دیالە بۆ دەرچووە، بەپێی وەزارەتەکە کۆمپانیا هاوبەشی قازانج دەبێت بەڕێژەی ٢٣، ٨٨ %، ماوەی گرێبەستەکە ٢٥ ساڵە، لەگەڵ ئەگەری درێژکردنەوەی بۆ ٥ ساڵی دیکە، ئەمەش یەکەم گرێبەستی لەمجۆرەیە عێراق واژۆی بکات.  گرێبەستەکانی خزمەت و هاوبەشی دوو جۆری جیاوازی گرێبەستن لە کەرتی وزەدا، لەیەکەمیاندا کۆمپانیاکان بەرامبەر بە بڕە پارەیەک خزمەتگوزارییەکانیان لەشێوەی بەدواداگەڕان و جۆری دیکە پێشکەشدەکەن، بەڵام لە گرێبەستەکانی هاوبەشیدا، کۆمپانیا هاوبەشی قازانج یان بەرهەم دەبێت.  محەمەد روبەیعی، کە هاوکات سەرۆکی دامەزراوەی (النهرين)ـە بۆ پاڵپشتی شەفافیەت و دەستپاکی، لە قسەکانیدا بۆ رووداو گوتی" زیاتر لە ١٠ ساڵە حکومەتی عێراق رەخنە لە حکومەتی هەرێمی کوردستان دەگرێت گوایە پێچەوانەی دەستوور و یاسا کارپێکراوەکانی عێراق گرێبەست دەکات و داوای هەڵوەشاندنەوەی سەرجەم گرێبەستەکانی کەرتی وزە لە هەرێمی کوردستان دەکات، کەچی ئێستا وەزارەتی نەوتی عێراق هەمان شێوەی گرێبەستەکانی هەرێمی کوردستان واژۆ دەکات".  ئەندامەکەی ئەنجوومەنی دەستپێشخەری شەفافیەت لە پیشەسازییەکانی دەرهاتووی عێراق (IEITI)، هەروەها رەخنەی ئەوە دەگرێت، کە  ئەو گرێبەستەی راگەیێنراوە "شەفافییەتی تێدانییە، چونکە ناوی کۆمپانیا رکابەرەکان نادیارە". گوتیشی ئەم گرێبەستەی راگەیێنراوە هاوبەشیکردنە لە قازانج نەوەک هاوبەشی لە بەرهەمهێنان، ئەمەشی بە "فێڵکردنێکی یاسایی" ناوهێنا.  دەستپێشخەری شەفافیەت لە پیشەسازییەکانی دەرهاتوو (IEIT)، پێوەر و دەستپێشخەرییەکی نێودەوڵەتیی کەرتی پیشەسازییەکانی دەرهاتووە، مەبەست لێی کارکردنە بۆ بەدیهێنانی شەفافیەت لەو کەرتە، لەساڵی ٢٠٠٣ دامەزراوە، نزیکەی ٥٥ ئەندامی هەیە، عێراق لەساڵی ٢٠٠٩ وە بەشێکە لەم دەستپێشخەرییە.  دەستپێشخەری شەفافیەت لە پیشەسازییەکانی دەرهاتوو لە عێراق (IEITI)، بەشێکە لە دەستپێشخەرییە جیهانییەکە، ئەمیندارێتییەکی هەیە لە   ١٨ ئەندام پێکدێت، ئەوانیش ئەمانەن (سەرۆکی دەستە کە وەزیری نەوتە، بەڕێوەبەری جێبەجێکار، سێ بەڕێوەبەری کۆمپانیا نیشتمانییەکان، نوێنەرانی وەزارەتەکانی پیشەسازی، دارایی، نوێنەری کۆمپانیای سۆمۆ، چاودێری دارایی، سێ ئەندامی رێکخراوەکانی کۆمەڵگەی مەدەنی، دوو ئەندامی یەکێتی پیشەسازییەکانی عێراق، سەندیکاکانی ژمێریاران، بەڕێوەبەری گشتی گرێبەست و مۆڵەتەکانی وەزارەتی نەوت، راوێژکاری یاسایی وەزارەتی نەوت، نوێنەری کۆمپانیا بیانیەکان).  ماددەی ١١١ی دەستووری عێراق، نەوت و غاز بە "سامانی گەلی عێراق لە هەموو هەرێم و پارێزگاکان" ناودەبات، ئەمەش لە چەندین بۆنە و لەلایەن چەندین دامەزراوەی فەرمی و نافەرمیی عێراقەوە سەکۆیەک بووە هەرێمی کوردستانی پێ تۆمەتبار کراوە. هەرێمی کوردستان ژمارەیەک گرێبەستی لەبواری نەوت و غازی لە جۆری هاوبەشی هەیە، یەکەم گرێبەستی لەساڵی ٢٠٠٦ لەگەڵ کۆمپانیای (DNO)ی نەرویجی واژۆکرد.