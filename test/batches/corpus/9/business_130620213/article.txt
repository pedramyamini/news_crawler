شێروان میرزا، ئەندامی لیژنەی دارایی لە پەرلەمانی عێراق بە رادیۆی رووداوی راگەیاند: "یاسای بودجەی ساڵی ٢٠٢١ ـمان هەیە کە کەوتووەتە بواری جێبەجێکردنەوە، هەموو لایەک لەسەریان پێویستە پێوەی پابەند بن. لە بارێکدا ئەگەر حکومەتی عێراق پابەند نەبوو یان حکومەتی هەرێمی کوردستان پابەند نەبوو، هەریەک لە لایەکەی دیکە دەتوانێت پەنا بباتە بەر دادگەی فیدراڵی. ئەگەر ئەم هەواڵە راست بێت، حکومەتی هەرێمی کوردستان دەتوانێت لە دادگەی فیدراڵی سکاڵا تۆمار بکات. "  ئەندامەکەی لیژنەی دارایی ئاماژەی بەوە دا کە لە دۆخێکدا کە بەشە بودجەی هەرێمی کوردستان نەنێردرێت، ئەوا وەک پەرلەمانتاران دەتوانن جارێکی دیکە بە وردی بەدواداچوون بۆ ئەو بابەتە بکەن و، ئەگەر پێویست بکات وەزیری دارایی بانگ بکەن و پەنا ببەنە بەر دادگەی فیدراڵی.  تاوەکو ئێستا حکومەتی عێراق ئەو بەشە بودجەیەی هەرێمی کوردستانی نەناردووە کە لە ماددەی ١١ی یاسای بودجەی ساڵی ٢٠٢١ ـدا دیاری کراوە. باس لەوەیش دەکرێت کە لایەنە سیاسییەکانی عێراق رێککەوتوون کە تا دوای هەڵبژاردن بەشە بودجەی هەرێمی کورستان نەنێردرێت بۆ ئەوەی دەنگدەرەکانیان لێیان نەکشێنەوە.  شێروان میرزا گوتی: "من هەواڵی وام نەبیستووە، بەڵام لە بارێکیشدا ئەگەر شتێکی وا هەبێت، ئەوە نایاساییە. بە داخەوە ساڵی ٢٠٢٠ وەزیری دارایی یاسای کورتهێنانی بودجەی واژۆ نەکرد بەو پاساوەی کە رێککەوتنی سیاسیی لەسەر نییە. کەچی لە ساڵی ٢٠٢١ ـدا تاوەکو ئێستا یاساکەی لە بەردەستدایە و هێزە سیاسییەکانی عێراقیش لەبارەیەوە لەگەڵ حکومەتی هەرێمی کوردستاندا رێککەوتوون، ئێستایش هەر بیانوو دەهێنێتەوە و ئامادە نییە یاساکە جێبەجێ بکات. ئەمە شتێکی خراپە، لەبەر ئەوەی ئێمە بەردەوام حکومەتی هەرێمی کوردستانمان هان دەدا کە پابەند بێت و رێکبکەوێت. ئێستا کە رێککەوتنەکە کراوە، داوا لە هەردوو لا دەکەین پێوەی پابەند بن. "  رۆژی ٢٠٢١/٠٦/٠٧ شاندێکی هەرێمی کوردستان بۆ پرسی شایستە داراییەکانی هەرێمی کورستان سەردانی بەغدایان کرد و لەگەڵ لایەنە پەیوەندیدارەکاندا کۆبووەوە.  ئەندامەکەی لیژنەی دارایی گوتی: "لە دوایین سەردانی شاندی هەرێمی کوردستاندا بۆ بەغدا هەموو لایەنە عێراقییەکان لە جێبەجێکردنی یاسای بودجەدا هاودەنگ بوون؛ بۆچوونی کازمی و وەزیری نەوت باش بووە. ئەوەی کە شاندی هەرێمی کوردستان تێبنییان لەسەر بۆچوونەکانی هەبووە، وەزیری دارایی بووە. ئەو تەنیا بۆ هەرێمی کوردستان وانییە، بەڵکو بۆ هەموو شوێنەکانی دیکە وایە. لە عێراقیش لە بودجەی ساڵی ٢٠٢١ ئەوەی کە تا ئێستا خەرج کراوە تەنیا مووچەی فەرمانبەرانە. هیچ پارەیەک بۆ پرۆژەیەک بۆ پرۆژەکان خەرج نەکراوە. "  رۆژی سێسەممە ٢٠٢١/٠٦/٠٨ شاندێکی چاودێریی دارایی عێراق هاتنە هەولێر، دوای دانیشتنیان لەگەڵ دیوانی چاودێریی دارایی هەرێمی کوردستان لەگەڵ وەزارەتی داراییش دانیشتن و هەموو ئاسانکارییەکیان بۆ کرا کە وردبینی لە داهاتی خاڵە سنوورییەکاندا بکەن.  شێروان میرزا گوتی: "دەبێت حکومەتی هەرێمی کوردستان لەسەر وەرگرتنی شایستە داراییەکانی خۆی زۆر سوور بێت، چونکە ئەمە بۆ داهاتوو دەبێتە پێشینەیەکی خراپ کە تۆ هەر رێککەوتن بکەیت و پابەند ببیت و، هیچیان جێبەجێ نەکرێن. "  دەگوترێت بەغدا بە شاندی هەرێمی کوردستانی گوتووە: "حکومەتی هەرێمی کوردستان لە جیاتی ئەوەی پارە لە عێراق وەربگرێت، دەبێت پارەیش بداتە بەغدا. "  ئەو پەرلەمانتارە گوتی: "ئەوە یەکێکە لە قسەکانی وەزیری دارایی، بەڵام خۆ ناکرێت ئەم قسەیە بەبێ بەڵگە و ژمارە بکرێت. وەزارەتەکانی نەوت و سامانە سرووشتییەکان پەیوەندییان بە ئەژماری ٢٥٠ هەزار بەرمیل نەوتەوە هەیە. وەزارەتی داراییش پەیوەندیی بە داهاتی نانەوتییەوە هەیە. دیوانی چاودێریی داراییش بەسەر ئەم پارانەوە چاودێرە. ئەگەر بەغدا پارەی هەرێمی کوردستان وەردەگرێت، بۆچی نایەت خێرا بیژمێرێت و پارەکەمان لێ وەربگرێت؟ پێموایە ئەم قسانە زیاتر بۆ جێبەجێنەکردنی یاساکە و دروستکردنی بەربەستن. "  دوای وردبینیكردن لەلایەن دیوانی چاودێری دارایی فیدراڵی بە هاوئاهەنگی لەگەڵ دیوانی چاودێری دارایی هەرێمی کوردستان، بەپێی خاڵی دووەم لە ماددەی ١١ی یاسای بودجە، پێویستە حكومەتی هەرێمی كوردستان تاوەكو ٣٠ ـی حوزەیرانی ٢٠٢١ لیست و ژمارەی فەرمانبەرانی مەدەنی و سەربازی بە بەغدا بدات.   رۆژی ٢٠٢١/٠٦/١٠ فازڵ نەبی، بریکاری پێشووی وەزارەتی دارایی عێراق بە رادیۆی رووداوی گوت: "عێراق بەدوای بیانوودا دەگەڕێت و لەوە دەترسین گرفتی دیکە دروست بکەن، بۆیە ترسی ئەوە هەیە کە کێشەکە چارەسەر نەکەن. کێشەکەیش زۆرتر لەسەر داهاتی نانەوتییە، چونکە داهاتی نەوتی ئاسانتر چارەسەر دەبێت و لە سایای بودجەدا ٢٥٠ هەزار بەرمیل نەوت دیاری کراوە. "  وردەکاریی بەشە بودجەی هەرێمی کوردستان لە ماددە ١١ ـی بودجەی عێراق جێگیرکراوە، قەبارەی بودجەی فیدراڵیی ساڵی ٢٠٢١ ـی عێراق زیاتر لە ١٢٩ تریلیۆن دینارە و بەشە بودجەی هەرێمی کوردستان لە بودجەی فیدراڵی ساڵی ٢٠٢١ دا بە ١١ تریلیۆن و ٤٨٢ ملیار و ٣٩٤ ملیۆن دینار دیاریکراوە.  هەرێمی کوردستان مانگانە بەبێ لێبڕین پێویستی بە ٨٩٥ ملیار دینارە بۆ دابینکردنی مووچە، بۆیە ساڵانە هەرێمی کوردستان پێویستی بە ١٠ تریلیۆن و ٧٤٠ ملیار دینارە بۆ پێدانی مووچە.  بەپێی ماددەی ١١ی یاسای بودجەی ئەمساڵ، دەبێت هەرێمی کوردستان بە لایەنی کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ، رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات.   هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشە بودجەی بۆ دەنێرێت.