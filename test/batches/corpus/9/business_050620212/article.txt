کۆمیسیۆنی یەکێتیی ئەوروپا رایگەیاند، بەوردی سەیری ئەوە دەکەن فەیسبووک چۆن سوودی لە زیادکردن و گەیشتن بە بەکارهێنەرانی کردووەتەوە.   ئاریانا پۆدێستا، گوتەبێژی کۆمیسیۆنی یەکێتیی ئەوروپا دەڵێت، "ئەمڕۆ لێکۆڵینەوەیەکی فەرمیمان لەبارەی قۆرخکاری فەیسبووک دەستپێکردووە بۆ ئەوەی بزانین فەیسبووک تا چەند پێشێلی یاساکانی پێشبڕکێی ئەوروپای کردووە بە بەکارهێنانی داتای کۆمپانیاکان بۆ ئەوەی پێشبڕکێی کۆمپانیاکانی لە بازاڕ پێبکات لەو شوێنەی کە فەیسبووک چالاکە".   ناوەندی چاودێریی پێشبڕکێی بەریتانیاش هاوکات لەگەڵ لێکۆڵینەوەکەی یەکێتیی ئەوروپا لێکۆڵینەوەی خۆی سەبارەت بە سوودوەرگرتنی نادادپەروەرانەی فەیسبووک لە بازاڕی ئۆنلاین دەستپێکرد.  گوتەبیژی کۆمیسیۆنی یەکێتیی ئەوروپا ئاماژە بەوەش دەکات، "لە راستیدا ئێمە ئاگادارین کە دەسەڵاتی بازاڕ و پێشبڕکێی بەریتانیا ئەمڕۆ لێکۆڵینەوەیەکی هاوشێوەی کردووە و کۆمیسیۆنی ئەوروپاش بەدوای ئەوەیە لە نزیکەوە کار لەگەڵ دەسەڵاتی بازاڕ و پێشبڕکێی بەریتانیادا بکات ئەوەش کاتێک کە لێکۆڵینەوەکان بە سەربەخۆیی پەرەیان پێدەدرێت".  ئەو لێکۆڵینەوەیەی یەکێتیی ئەوروپا لە کۆمپانیای فەیسبووک دوایین هەوڵی قەوارەکەیە بۆ جڵەوکردنی کۆمپانیا تەکنەلۆژییە گەورەکان بۆ رەواندنەوەی ئەو دەنگۆیانەی باس لەوە دەکەن کە کۆمپانیا تەکنەلۆژییەکان زانیاریی بەکارهێنەران کۆدەکەنەوە و سوودیان لێوەردەگرن بۆ پێشبڕکێکردن بەرامبەر کۆمپانیاکانی دیکە.