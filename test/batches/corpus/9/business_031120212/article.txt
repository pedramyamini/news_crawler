دەستەی ئاماری تورکیا ئەمڕۆچوارشەممە ٣ی تشرینی دووەمی ٢٠٢١، قەبارەی هەڵاوسانی مانگی تشرینی یەکەمی ساڵی ٢٠٢١ی بڵاوکردەوە و رایگەیاند، لە مانگی تشرینی یەکەمی ئەمساڵدا بەراورد بە هەمان وادە لە ساڵی ٢٠٢٠ دا، هەڵاوسان بە رێژەی ٢.٣٩ % بەرزبووەتەوە و هەڵاوسانی ساڵانەش کە مانگی پێشووتر ١٩.٥٨ % بوو، بۆ ١٩.٨٩ % بەرزبووەتەوە.   بەگوێرەی دەستەی ئاماری تورکیا، لە مانگی تشرینی یەکەمدا کەمترین هەڵاوسان بەراورد بە هەمان وادە لە ساڵی ٢٠٢٠ دا بە رێژەی ٥.٢٩ % لە کەرتی پەیوەندیکردن، بە رێژەی ٧.٨٨ % لە خواردنەوە کحولییەکان و بەرهەمەکانی تووتن، بە رێژەی ٨.٠٨ % لە پۆشاک و پێڵاو، بە رێژەی ١٣.١٢ % لە کەرتی ئاهەنگ و کولتوور تۆمارکراوە.  لە بەرامبەردا زۆرترین هەڵاوسان بەگوێرەی ریزبەندی بە رێژەی ٢٧.٤١ % لە نرخی خۆراک و خواردنەوە ناکحولییەکان، بە رێژەی ٢٥.٢٣ % لە نرخی چێشتخانە و هۆتێلەکان و بەڕێژەی ٢٣.٠٣ % لە کەلوپەلی ناوماڵ تۆمارکراوە.  ئەمە لەکاتێکدایە پێشبینی دەکرا هەڵاوسانی چاوەڕوانکراو لە مانگی تشرینی یەکەمی ئەمساڵ ٢.٦ % بێت و هەڵاوسانی ساڵانەش بگاتە ٢٠.٢ %.    لەلایەکی دیکەوە بەگوێرەی راپۆرتی "گرووپی لێکۆڵینەوەی هەڵاوسان"بێت کە هەر ئەمڕۆ بڵاوکراوەتەوە، رێژەی هەڵاوسان لە تورکیا لە مانگی تشرینی یەکەمی ئەمساڵدا ٦.٩٠ % و رێژەی هەڵاوسانی ساڵانەش بۆ ٤٩.٨٧ % بەرزبووەتەوە.