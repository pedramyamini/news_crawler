لەبارەی بەرهەمهێنانیان لە هەرێمی کوردستان کە لەماوەی رابردوودا بە هاوکاریی ویلایەتە یەکگرتووەکانی ئەمریکا ئاستی وەبەرهێنانیان فراوانکرد، دانەگاز دەڵێت، "ئاستی بەرهەمهێنانی گاز لە هەرێمی کوردستان لە ٩ مانگدا بە رێژەی ٧ % بەرزبووەتەوە. " قەبارەی بەرهەمهێنانیش بەرزبووەتەوە بۆ رۆژانە ٣٤ هەزار بەرمیل هاوتای نەوت.  کۆمپانیای دانەگاز لە هەرێمی کوردستان و میسر لە بواری پەرەپێدان و بەرهەمهێنانی گازی سرووشتی و گازی شل کاردەکات. لە راپۆرتەکەیدا باسی لەوە کردووە کە کۆی گشتیی داهاتی کۆمپانیاکە بە رێژەی ٢٧ % بەرزبووەتەوە بۆ ٣٣٤ ملیۆن دۆلار.   دانەگاز هەروەها رایگەیاندووە لەو ماوەیەدا تێکڕای بەرهەمهێنانی کۆمپانیاکە بەرزبووەتەوە بۆ ٦٣٢٠٠ بەرمیل هاوتای نەوت. لە ٩ مانگی یەکەمی ئەمساڵدا دانەگاز ٢٥٦ ملیۆن دۆلاری وەک شایستەی دارایی وەرگرتووە، جگە لە شایستە داراییەکان و داهاتی فرۆشتنی بەرهەمەکانی داهاتی دیکەی هەبووە.  دانەگاز ئەمڕۆ یەکشەممە ١٤ - ١١ - ٢٠٢١ راپۆرتەکەی بڵاوکردووەتەوە، دەڵێت، لە هەرێمی کوردستان دانەگاز لە نۆ مانگی یەکەمی ئەمساڵدا ١٣١ ملیۆن دۆلار داهاتی هەبووە. بەوپێیەش داهاتەکانی کۆمپانیاکە لە هەرێمی کوردستان لە ٩ مانگدا بەراورد بە ساڵی رابردوو ٧٧ % بەرزبووەتەوە.  کۆمپانیای دانەگاز جەختی لەوە کردووەتەوە کە حکومەتی هەرێمی کوردستان هیچ بڕە قەرزی کۆمپانیاکەی بۆ ساڵانی ٢٠١٩ و ٢٠٢٠ لەسەرشان نەماوە.   دکتۆر پاترین ئالمان وارد، بەڕێوەبەری جێبەجێکاری کۆمپانیای دانەگاز لەو بارەیەوە رایگەیاند، "هەنگاوەکانی کۆمپانیاکە بۆ بەرزکردنەوەی ئاستی بەرهەمهێنان و کەمکردنەوەی خەرجییەکان و هەروەها بەرزبوونەوەی نرخی جیهانیی نەوت بوونەتە هۆکار بۆ بەرزبوونەوەی داهاتەکانی کۆمپانیاکە. "  ئالمان وارد هەروەها رایگەیاند، پرۆژەی پەرەپێدانی گازی کێڵگەی کۆرمۆر و زیادکردنی رۆژانە ٢٥٠ ملیۆن پێی سێجا لە مانگی  ٤ ـی ساڵی ٢٠٢٣ دەستبەکاردەبێت و دەگاتە قۆناخی بەرهەمهێنانی گاز.  کۆمپانیای دانەگاز لە هەرێمی کوردستان لە کێڵگەی کۆرمۆر گاز بەرهەمدەهێنێت و سەرقاڵی پەرەپێدانی ئەو کێڵگەیە بە دووقۆناخ و پلانی هەیە ئاستی بەرهەمهێنانی گازی سرووشتی لەو کیڵگەیە تاوەکو چەند ساڵی داهاتوو بەرزبکاتەوە بۆ نزیکەی ١٠٠٠ ملیۆن پێی سێجا.