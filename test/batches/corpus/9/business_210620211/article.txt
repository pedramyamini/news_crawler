بەهۆی گۆڕانکاری لە سیاسەتی نەختیی بانکی ناوەندیی ئەمریکا بەهای دۆلار ماوەی هەفتەیەکە بەراورد بە دراوەکانی دیکە بەرزبووەتەوە.  هەفتەی رابردوو سەرۆکی بانکی ناوەندی ئەمریکا رایگەیاند، زووتر لەو وادیە کە پێشتر رایانگەیاندبوو دەست بە بەرزکردنەوەی سوودی بانکی لەو وڵاتە دەکەن و ئەوەش بووە هۆکار بەرزبوونەوەی بەرچاوی بەهای دۆلار بەرامبەر دراوەکانی دیکە وەک یۆرۆ و یوان و یەنی ژاپۆن و دۆلاری ئۆسترالی و کەندی.  لە کاتێکدا بەهای یەک یۆرۆ هەفتەی رابردوو نزیکەی ١.٢٣ دۆلار بوو، بەڵام لەم رۆژانە بەهای یۆرۆ دابەزیوە بۆ نزیکەی ١.١٨ دۆلار.  سەرۆکی بانکی ناوەندیی ئەمریکا لە گوتارەکەیدا هەفتەی رابردوو رایگەیاندبووە کە رێژەی هەڵاوسان لەو وڵاتە بەرزبووەتەوە.  بڕیارە سبەی سێشەممە، جێرۆم پاول، سەرۆکی بانکی ناوەندیی ئەمریکا لە بەردەم کۆنگریسی وڵاتەکەی گوتارێک پێشکێش بکات و زیاتر تیشکبخاتە سەر سیاسەتی نەختیی ئەمریکا.     سەبارەت بە کاریگەریی بەرزبوونەوەی بەهای جیهانی دۆلار بەرامبەر بە دراوەکانی دیکە، عومەر ئەحمەد، بەڕێوبەری دێسکی ئابووریی رووداو دەڵێت بانکە ناوەندییەکان دەتوانن کە بەخستنەڕووی دۆلار لە بازاڕەکانیاندا رێگری لە دابەزینی بەهای دراوی نیشتمانی خۆیان بەرامبەر بە دۆلار بکەن.     بەپێی عومەر ئەحمەد، دابەزینی زیاتری بەهای دینار بەرامبەر بە دۆلار لەم ئاستانەی ئێستا زیان بە ئابووریی عێراق دەگەیێنێت و دەبێتە هۆکار بۆ کەمبوونەوەی دڵنیایی وەبەرهێنەران بە دراوی دینار. جگە لەوەی کە دەبێتە هۆکار بۆ بەرزبوونەوەی زیاتری نرخی کاڵا و شتومەک لە بازاڕدا.     سیاسەتی نەختیی بازاڕی ئازادی ئەمریکا لە کۆبوونەوەی هەفتەی رابردووی خۆی رایگەیاند، پێشبینی دەکەن رێژەی هەڵاوسان لە ساڵی ٢٠٢١ لەو وڵاتە بەرزبێتەوە بۆ ٣.٤ % کە ١ % زیاترە لە پێشبینییەکانی پێشووتری خۆیان.     هەروەها جێرۆم پاول، سەرۆکی بانکی ناوەندیی ئەمریکا لە گوتاری هەفتەی رابردوویدا ئاماژەی بەوەدا کە ئەگەری هەیە لە ساڵی ٢٠٢٣ سوودی بانکی بەرێژەی ٠.٥ % بەرزبکەنەوە.     بەڕێوەبەری دێسکی ئابووریی رووداو پێیوایە، ئەو گوتەیەی سەرۆکی بانکی ناوەندیی ئەمریکا بازاڕەکانی ئەو وڵاتە و تەنانەت بازاڕەکانی دیکەی جیهان وەک بازاڕی ئاسیای تووشی شۆک کرد، چونکە پێشتر بازاڕ وایدانابووە کە لە ساڵی ٢٠٢٤ دا بانکی ناوندی ئەمریکا دەست بە بەرزکردنەوەی سوودی بانکی دەکات.     رێژەی سوودی بانکی لە ئەمریکا ئێستا ٠.٢٥ % ـە کە نزیکە لە سفرە، بەڵام بەرزکردنەوەی سوودی بانکی لەلایەن بانکی ئەمریکاوە دەبێتە هۆکار بۆ ئەوەی بانکەکە بتوانێت بەرزبوونەوەی رێژەی هەڵاوسان کۆنترۆڵ بکات. عومەر ئەحمەد دەڵێت، بەرزبوونەوەی رێژەی هەڵاوسان بەهۆی ئەو نەختینە زۆرە لە ئەمریکا روویداوە کە خۆی لە ١٠ تریلیۆن دۆلار دەبینێتەوە و لەلایەن حکومەت و بانکی ناوەندیی ئەمریکا لە دوای سەرهەڵدانی قەیرانی کۆرۆنا خراوەتە بازاڕەکانی ئەمریکا.     دوای لێدوانی سەرۆکی بانکی ناوەندیی ئەمریکا بەهای بۆرسەکانی ئەمریکا دابەزینی گەورەیان بەخۆوە بینی و پێنوێنی داوجۆنز ٥٠٠ خاڵی خۆی لەدەستدا.