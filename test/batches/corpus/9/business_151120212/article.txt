وەزارەتی گەنجینە و دارایی تورکیا ئەمڕۆ دووشەممە ١٥ی تشرینی دووەمی ٢٠٢١ داتاکانی پەیوەست بە کورتهێنانی بودجەی تورکیای ئاشکراکرد و رایگەیاند، کورتهێنانی بودجەی ناوەندیی تورکیا لە مانگی تشرینی یەکەمی ئەمساڵ ١٧.٤ ملیار لیرە بووە کە دەکاتە نزیکەی دوو ملیار دۆلار.   ئەمە لەکاتێکدایە کورتهێنانی بودجەی ناوەندیی تورکیا لە مانگی ئەیلوولی ئەمساڵ ٢٣.٦ ملیار لیرە بووە.   بەگوێرەی داتاکانی وەزارەتی گەنجینە و دارایی تورکیا، خەرجی بودجەی تورکیا لە مانگی تشرینی یەکەمی ئەمساڵ ١٣١.٤ ملیار و داهاتی بودجەش ١١٤ ملیار لیرە بووە.   جگە لە داهاتی باج، خەرجیی بودجەی تورکیا لە مانگی تشرینی یەکەمی ئەمساڵ بە ١١٧ ملیار لیرە بووە، هەروەها بەدەر لە داهاتی باج، داهاتی بودجەی تورکیا لەو مانگەدا بە ٣.١ ملیار لیرە تۆمارکراوە.    وەزارەتی گەنجینە و دارایی تورکیا لە سەرەتاکانی ٢٠٢١ دا داتاکانی بودجەی ناوەندیی تورکیای بۆ ساڵی ٢٠٢٠ بڵاوکردەوە و رایگەیاند، بە بەراورد بە ساڵی ٢٠١٩ کورتهێنانی بودجەی تورکیا لە ساڵی ٢٠٢٠ دا بە رێژەی ٣٨ % زیادیکردووە.