سەرۆکایەتیی هاوبەشی ئەنجوومەنی ئیدارەی خۆسەر لە باکوور و رۆژهەڵاتی سووریا، ئەمڕۆ چوارشەممە ١٩ - ٥ - ٢٠١٩ بە بڕیاری ژمارە ١٢٣ بڕیارێکی پێشووی خۆی هەڵوەشاندەوە کە تایبەت بوو بە گرانکردنی نرخی سووتەمەنی.  سەرۆکایەتیی هاوبەشی ئەنجوومەنی ئیدارەی خۆسەر لە باکوور و رۆژهەڵاتی سووریا لە بڕیارەکەیدا دەڵێت: "  لەسەر بنەمای بەرژەوەندیی گشتی، ئەنجوومەنی جێبەجێکار لە باکوور و رۆژهەڵاتی سووریا بڕیاری دا بە هەڵوەشانەوەی بڕیاری ژمارە ١١٩ی تایبەت بە نرخی سووتەمەنی تاوەکو کاتێکی نادیار، تاوەکو لێکۆڵینەوە لەو بڕیارە و دەستکاریکردنی نرخەکە دەکرێت، بەشێوەیەک گونجاو بێت لەگەڵ داهاتیی کۆمەڵگادا.  هەڵوەشانەوەی بڕیاری ژمارە ١١٩ی تایبەت بە زیادکردنی سووتەمەنی دوای ئەوەی دێت ناڕەزایی و خۆپێشاندان لە رۆژئاوای کوردستان لەوانەش لە قامشلۆ لە دژی زیادکردنی نرخی سووتەمەنی بەڕێوەچوو و داوای هەڵوەشانەوەی ئەو بڕیارەیان دەکرد.  بەپێی بڕیارەکەی پێشووی ئیدارەی خۆسەر، نرخی سووتەمەنی چەند قات بەرزکرابووەوە، ئەمەش لەگەڵ داهاتی خەڵک یەکی نەدەگرتەوە، بۆیە رۆژی سێشەممە هاونشتیمانیانی رۆژئاوای کوردستان بە تایبەتی قامشلۆ رژانە سەر شەقام و داوایانکرد نرخی سووتەمەنی وەکو خۆی لێبکرێتەوە.  پێش ئەو بڕیارە نرخی لیترێک بەنزین بە کۆبۆنی ئیدارەی خۆسەر بە ٧٥ لیرەی سووری بوو، لە بازاڕی ئازادیش ١٥٠ لیرە بوو. بەڵام بەپێی بڕیارە نوێیەکە نرخەکەی بووبووە نزیکەی ٥٠٠ لیرە. هەورەها بوتڵێک غازی ماڵان کە پێشتر بە ٢٥٠٠ لیرە بوو، بەپێی بڕیارە نوێیەکە نرخەکەی دەگەیشتە ٨٥٠٠ لیرەی سووری.