فازڵ فەتلاوی، ئەندامی پەرلەمانی عێراق لە فراکسیۆنی فەتح، بە تۆڕی میدیایی رووداوی راگەیاند: "سبەی کۆبوونەوەی چڕ دەکرێت لە نێوان لایەنە سیاسییەکان لە بەغدا و نوێنەرانی هەرێمی کوردستان بۆ رێککەوتن لەبارەی بەشە بودجەی هەرێمی کوردستان لە پرۆژەیاسای بودجەی فیدراڵی ساڵی ٢٠٢١، چونکە هەمووان باوەڕیان وایە دەبێ لەم هەفتەدا ئەو بابەتە یەکلاییبکرێتەوە".  فازڵ فەتلاوی گوتیشی: "خاڵی بەیەکگەیشتنی زۆر لە نێوان نێوان لایەنە سیاسییەکان لە بەغدا و نوێنەرانی هەرێمی کوردستان هەن سەبارەت بە بودجەی ٢٠٢١، کۆبوونەوەکانیش ئەرێنین و بە پشتیوانی خودا دەگەنە رێککەوتن".  هاوکات، مستەفا کازمی، سەرۆکوەزیرانی عێراق، ئەمڕۆ لە هەڤپەیڤینێکدا لەگەڵ رۆژنامەی شەرقولئەوسەت، سەبارەت بە پەیوەندییەکانی نێوان بەغدا و هەولێر، رایگەیاند: "ئەو پەیوەندییانە لە رووی هاوبەشی نیشتمانی، دروستکردنی دەوڵەت لەسەر بنەمای دەستوور و جێبەجێکردنی داواکارییەکانی هاووڵاتیانمان لە هەرێمی کوردستان، لە ئاستی داخوازی هەردوولاماندا نین، ئامانجی گفتوگۆی بەردەوامی نێوان شاندەکانی هەرێم و حکومەتی فیدراڵ بەدیهێنانی ئەو داخوازییەیە، حکومەت بەردەوام هەوڵی چارەکردنی کێشەکانی پەیوەندییەکانی لەگەڵ هەرێم داوە، بەڵام بڕیاری کۆتایی چ لەبارەی بودجە بێت یان هەر شتێکی دیکە لای پەرلەمانە".  پڕۆژەبودجەی ساڵی ٢٠٢١ی عێراق لە دووڕیانێکدا ماوەتەوە؛ رێککەوتنی هەولێر و بەغدا لەسەر پشکی هەرێمی کوردستان یان دەنگدان لەسەری، هاوشێوەی یاسای پڕکردنەوەی کورتهێنانی دارایی مانگی تشرینی دووەمی رابردوو بێ کورد.   ئەحمەد سەفار، بڕیاردەری لیژنەی دارایی پەرلەمانی عێراق دەڵێت، ئەوان کارەکانی دیکەی پڕۆژە بودجەیان تەواوکردووە و چاوەڕوانی ئەوەن، فراکسیۆنە کوردستانییەکان و فراکسیۆنە شیعەکان لەسەر دەقێک بگەنە رێککەوتن.  لیژنەی دارایی لە ١٥ی شوباتی ٢٠٢١ دا نووسراوی بۆ سەرۆکایەتیی پەرلەمان کرد و تێیدا داوایکرد وادەیەک بۆ دەنگدان لەسەر پرۆژە یاسای بودجە دیاری بکات. لایەنە شیعەکانی نێو پەرلەمانیش بۆچوونی جیاوازیان لەبارەی پشکی هەرێمی  کوردستان هەیە.  عەمار توعمە، سەرۆکی فراکسیۆنی نەهجی وەتەنی لە پەرلەمانی عێراق دەڵێت: "دیاریکردنی پشکی هەرێمی کوردستان لە کۆی گشتی خەرجی راستەقینە، ئەوەش دوای لێدەرکردنی خەرجی سیادی دیاریکراو لە یاسای بودجەی گشتی فیدراڵی عێراق بۆ ساڵی دارایی ٢٠٢١، بەو مەرجەی هەرێمی کوردستان پابەندبێت بە رادەستکردنی ٤٦٠ هەزار بەرمیل نەوتی رۆژانە بە کۆمپانیای بە بازاڕکردنی نەوتی عێراق و رادەستکردنی سەرجەم داهاتی نانەوتی فیدراڵی؛ ئەگەر هەرێمی کوردستان پابەند نەبێت، ئەو کاتە نابێت هیچ بڕە پارەیەکی پێبدرێت".  د. جەمال کۆچەر، ئەندامی لیژنەی دارایی پەرلەمانی عێراق دەڵێت، حکومەتی هەرێمی کوردستان پێشنیازی خۆی داوەتە لایەنە عێراقییەکان و ئیدی لەسەر ئەوە ماوە ئەو لایەنانە چ بڕیارێک دەدەن.   د. جەمال کۆچەر گوتی: "ئەوان گەیشتوونەتە ئەو باوەڕەی هەرێمی کوردستان لە ٢٥٠ هەزار بەرمیل نەوتی رۆژانە زیاتر رادەستناکات، چونکە هەر دەتوانێت ئەوەندە رادەستبکات. دووەمیش بابەتەکە بووەتە سیاسی؛ رەنگە هەرێم دەستبادان بە ئاسانی قبووڵ نەکات. سێیەمیش نرخی سووتەمەنی بەرزبووەتەوە، هەرێمی کوردستان خۆی بێمنەت دەبینێت، ئەگەر نرخەکە بگاتە ٦٥ دۆلار هیچ منەتی بە بەغدا نامێنێت. بەغداش هەموو ئەوانە دەزانێت بۆیە لەناو خۆیاندا گەیشتوونەتە ئەو رێککەوتنە. "  بەپێی رەشنووسی پرۆژە یاسای بودجەی گشتیی ساڵی ٢٠٢١، کە حکومەتی عێراق رەوانەی پەرلەمانی کردووە، دەبێت هەرێمی کوردستان رۆژانە ٢٥٠ هەزار بەرمیل نەوتی خاو بە نرخی کۆمپانیای سۆمۆ بداتە عێراق لەگەڵ رادەستکردنی ٥٠ % ـی داهاتە فیدراڵییەکان، هەروەها دەبێت شایستە داراییەکانی نێوان حکومەتی فیدراڵ و هەرێمی کوردستان لە ساڵی ٢٠٠٤ وە تاوەکو ٢٠٢٠ یەکلاییبکرێنەوە، ئەوکات حکومەتی عێراق بەشە بودجەی هەرێمی کوردستان دەنێرێت، کە  ١٢.٦٧ % ـی بودجەی گشتیی عێراقە.