بازرگانانی نەوت پێیانوایە لەبەر شەپۆلی نوێی کۆرۆنا، بەرهەمهێنەرانی ئەندام لە هاوپەیمانیی ئۆپێک پڵەس بەمزووانە خستنەڕووی نەوتی خاو لە بازاڕدا بەرزناکەنەوە، سەرەڕای داواکاریی جۆ بایدن، سەرۆکی ئەمریکا، ئەوەش هەستێکی ئەرێنی لە بازاڕی نەوت دروستکردووە.  ئەمڕۆ سێشەممە نرخی نەوتی برێنت ١٣ سەنت بەرزبووەوە، هەر بەرمیلێک بە ٦٩ دۆلار و ٦٤ سەنت مامەڵەی پێوەکرا.  هەروەها نرخی هەر بەرمیلێک نەوتی سووکی تێکساسی ئەمریکا ١٤ سەنت بەرزبووەوە و بە ٦٧ دۆلار و ٤٣ سەنت مامەڵەی پێوەکرا.  بەرپرسانی رێکخراوی ئۆپێک و هاوپەیمانەکانیان لە دەرەوەی ئەو رێکخراوە وەک رووسیا، رایانگەیاندووە، سەرەڕای ئەوەی کە ئیدارەی جۆ بایدن داوای زیادکردنی خستنەڕووی نەوتی کردووە بۆ ئەوەی نرخی سووتەمەنی لە بازاڕەکانی ئەمریکا هەرزان بێت، بەڵام بەرهەمهێنەرانی نەوت هیچ پلانێکیان نییە بۆ خستنەڕووی زیاتری نەوت بەدەر لەو پلانەی کە لەسەری رێککەوتوون.  بازرگانانی نەوت هەروەها گوێیان لەو راپۆرتانە نەگرتووە کە قەبارەی بەرهەمهێنانی نەوتی بەردین لە ئەمریکا بەرزبووەتەوە.  پەیمانگەی نەوتی ئەمریکا رایگەیاند کە پێشبینیی دەکەن لە مانگی داهاتوودا قەبارەی بەرهەمهێنانی نەوتی لیتەیی لە ئەمریکا بەرزبێتەوە بۆ رۆژانە هەشت ملیۆن و ١٠٠ هەزار بەرمیل.  توشیکاتا تازاوا، شرۆڤەکاری سەر بە کۆمپانیای راوێژکاری "فۆجیتۆمی" لەو بارەیەوە رایگەیاند، هەرچەشنە بەرزبوونەوەیەک لە نرخەکانی نەوت سنووردار دەبێت، بەو پێیەی کە بڵاوبوونەوەی جۆری دێلتای ڤایرۆسی کۆرۆنا دەبێتە هۆکار بۆ کەمبوونەوەی خواست لەسەر ئەو کاڵا ستراتیژییە.