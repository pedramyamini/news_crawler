ساڵانە لە نێوەڕاستی مانگی حوزەیران تاوەکو تەممووز کاتی داچاندنی تەماتەیە لە بناری چیای حەسەن بەگ، بیلال کەریم نزیکەی ٣٠ ساڵە جووتیارە و ساڵانە رووبەری ١٠ دۆنمی بە تەماتە دادەچاند، ئەمساڵ وشکەساڵی وایلێکردووە تەنها چوار دۆنم دابچێنێت.  بیلال کەریم لەو بارەوە دەڵێت، "وەک ساڵانی رابردوو نییە بەفر و کانیاو ئاویان هەبێت، دەبینی بەفر نەبوو کانیاوەکان ئاویان کەمە و ناچار بە بۆڕی و قەتران ئاودێری دەکەین".  بێئاوی وای لە جووتیاران کردووە تەکنیک و شێوازی نوێ لە داچاندنی تەماتە بەکار بێنن، سەرچاوەی ئاوی کانیاوەکانیان کەمە و بەناچاری لە رێگەی بۆڕییەوە ئاویان گەیاندووەتە ناو کێڵگەکانیان، سیستەمی قەتران نەبێت ئاو بەشی جۆگە ئاودێرییەکانیان ناکات.  فەرحان عیسا، جووتیارێکی دیکەیە و دەڵێت، "ساڵانە لە رێگەی جۆگەی ئاودێری ئاودانمان دەکردەوە، ئەمساڵ بەهۆی قەترە و بۆڕی و نایلۆن تێچووێکی زۆرمان هەبوو، ناچارین ئەو کارە بکەین بۆ ئەوەی ئاو بەشمان بکات و لە کاسبی نەبین".  ساڵانە رووبەری هەزار و ٥٠٠ دۆنم زەوی ئەم کوێستانە بە تەماتە و بەرهەمە کشتوکاڵییە وەرزییەکان دادەچێندرا، ئەمساڵ رووبەری کەمتر لە هەزار دۆنم زەوی داچێندراوە. جووتیاران خەمیانە لە مانگی گەلاوێژدا سەرچاوەی ئاوەکانیان بە تەواوی وشک ببن.  جووتیارێکی دیکە لەو ناوچەیە بە ناوی عەبدولوەهاب خدر دەڵێت، "دەبینی کە لە رێگەی حەوز و گلدانەوەی ئاو چارەی ئێستامان کردووە، خەمی گەورە دوای گەلاوێژ و ناوەڕاستی وەرزی هاوینە کە ئەوکات ئاوەکان کەم دەبن و بۆ ئەمساڵیش نازانین چی بەسەر دێت.  ئەو کاتەی بەرهەمی تەماتە لە ناوچە گەرمەسێرەکان نامێنێت، بازاڕەکانی باشووری کوردستان پشت بە تەماتەی ناوچە کوێستانییەکان دەبەستن.