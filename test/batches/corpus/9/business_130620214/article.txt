لەبارەی پرسی دواکەوتن و نەناردنی بەشە بودجەی هەرێمی کوردستان، سەرەڕای ئەوەی دەگوترێت سەرۆکوەزیران داوای لە وەزیری دارایی کردووە پشکی هەرێمی کوردستان بنێرێت، بەڵام وەزیری دارایی رازی نەبووە، جەمال کۆچەر، ئەندامی لیژنەی دارایی پەرلەمانی عێراق بە رووداوی گوت "ناردنی پشکی هەرێمی کوردستان لەلایەن بەغداوە، تەنیا لە دەسەڵاتی وەزیری دارایی نییە، ئەگەر سەرۆکوەزیران بڕیاربدات ئەو بەشە بودجەیە رەوانە بکرێت، ئەوکات وەزیری دارایی ناچارە پارەکە خەرج بکات".  سەبارەت بەوەش کە دەگوترێت وەزیری دارایی گوتوویەتی هەرێمی کوردستان قەرزدارە، جەمال کۆچەر دەپرسێت "بەپێی چ پێوەرێک قەرزدارە، ئەگەر باسی حیساباتی پێشوو دەکات، لە یەکێک لە ماددەکانی بودجە باسکراوە کە دیوانی چاودێریی دارایی هەردوو حکومەت بەیەکەوە دادەنیشن و بڕەکەی دەستنیشان دەکەن، بۆئەوەی بەپێی خشتەیەک لە ماوەی چەند ساڵێکدا ئەو قەرزە بدرێتەوە".  لەبارەی مووچەی فەرمانبەرانیش، ئەندامەکەی لیژنەی دارایی پەرلەمانی عێراق دەڵێت "کاتێک ئێمە دەنگمان بڵندکرد و گوتمان با مووچەی فەرمانبەران راستەوخۆ بنێردرێت، ئەگەر مووچەی فەرمانبەران لە پشکی هەرێم جیاکرابووایەوە، وەکو مووچەخۆرانی عێراق، بودجە هەبووایە یان نا، بیانناردبا یان نا، مووچەی فەرمانبەران هەر رەوانە دەکرا، بەڵام هەرێمی کوردستان قبووڵی نەکرد و داوایکرد هەمووی یەک پاکێج بێت".  بە بڕوای جەمال کۆچەر، ئەگەر وەزیری دارایی عێراق رێگربێت لە ناردنی بودجە و پشکی هەرێمی کوردستان، "نابێت حکومەتی هەرێمی کوردستان وا بێدەنگ بێت و وەزیرێک بتوانێت خەڵکی هەرێمی کوردستان برسی بکات، بۆیە دەبێت کورد چ ئەوانەی لە حکومەتن و چ ئەوانەی لە پەرلەمانن، هەڵوێست وەربگرن".  ئەو ئەندامەی لیژنەی دارایی پەرلەمانی عێراق پێیوایە تاوەکو ئێستا هەردوو حکومەت لەسەر میکانیزمی رادەستکردنی داهات و ناردنی داهات "رێکنەکەوتوون"، پێشیوایە "هەردوو حکومەت لەو رێککەوتنە جیددی نین، حکومەتی هەرێمی کوردستان ئەوەی دەیویست لەو بودجەیە ئەوەبوو شەرعیەت وەرگرێت بۆئەوەی خۆی نەوتی خۆی بفرۆشێت".  جەمال کۆچەر بەڵگە بۆ قسەکانی بەوە دەهێنێتەوە کە لە یەکێک لە دانیشتنەکاندا کاتێک لایەنە شیعییەکان داوای رادەستکردنی دۆسیەی نەوتیان کردووە، "بەڕێز حەلبووسی لەو دانیشتنەدا گوتی کامێرەکان بکوژێننەوە با بە راشکاوی پێتان بڵێم، گوتی هەر کاتێک نرخی نەوت بگاتە ٦٥ دۆلار ئەوا کورد لە بەغدا نابیننەوە".  ئەو پەرلەمانتارە ئاماژەی بەوەش کرد "ئێستا نرخی نەوت بەرزبووەتەوە، حکومەتی هەرێمی کوردستان سەربەخۆ نەوتەکەی دەفرۆشێت، مۆڵەتیشی پێدراوە بەپێی یاسای بودجە. حکومەتی عێراقیش نایەوێت پارە بۆ هەرێمی کوردستان بنێرێت، چونکە بە هەر میکانیزمێک پارە بە هەرێمی کوردستان بدات، بڕەکە زیاترە لەوەی کە هەرێمی کوردستان رادەستی دەکات، ئەوکاتیش رەنگە حکومەتی عێراق بەوە تۆمەتباربکرێت کە پارەیەک بە هەرێم دەدات بەبێ بەرامبەر. بۆیە هەردوو حکومەت جیددی نین، هاووڵاتییانیش لەنێوان هەردوو حکومەتدا بوونەتە قوربانی".