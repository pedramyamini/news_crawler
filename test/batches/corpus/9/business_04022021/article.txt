د. بەشیر حەداد، جێگری سەرۆکی پەرلەمانی عێراق بە (تۆڕی میدیایی رووداو)ی راگەیاند، هیچ وادەیەک بۆ کۆبوونەوەی داهاتووی پەرلەمانی عێراق لەبارەی پرۆژەیاسای بودجە دیارینەکراوە، کۆبوونەوەی داهاتووی پەرلەمان تەنیا لەسەر بودجە دەبێت، بۆیە تاوەکو لایەنەکان نەگەنە رێککەوتن پەرلەمانی عێراق کۆنابێتەوە.  ھەرچەندە حکومەتی ھەرێمی کوردستان ئامادەیی نیشانداوە بە رادەستکردنی داھاتی ٢٥٠ ھەزار بەرمیل نەوت و نیوەی داھاتە فیدراڵییەکان، بەڵام شیعەکان زۆر لەوە زیاتریان دەوێت، ھەوڵێک کە رژدن لەسەری و ئەمەش بە مانای گەیشتنە بنبەست لێکدەدرێتەوە.  شاندەکەی حکومەتی ھەرێمی کوردستان کە ئێوارەی دوێنێ گەڕانەوە، ھێشتا بێهیوا نەبوون و بڕیارە سەرەتای ھەفتەی داھاتوو روو لە بەغدا بکەنەوە، ئەمجارە دەبێت قسەی کۆتایی بکرێت، چونکە ئەگەر دەنگدان بە پرۆژە یاساکە بە جێکردنەوەی داوا و داخوازیی شیعەکان دەستپێبکات، ئیدی دەرچەیەک بۆ رێککەوتن نامێنێت.  شیعەکان لەبارەی پشکی هەرێمی کوردستان بەسەر دوو بەرەدا دابەشبوون، بەرەیەکیان داوای کۆی داهاتی نەوتی کوردستان دەکات، کە رۆژانە ٤٦٠ هەزار بەرمیلە، بەرەیەکیشیان داوای داهاتی ٢٥٠ هەزار بەرمیل نەوتی هەرێمی کوردستان دەکات بەو نرخەی کۆمپانیای سۆمۆ دەیفرۆشێت.  ئاڵا تاڵەبانی، سەرۆکی فراکسیۆنی یەکێتی لە پەرلەمانی عێراق بە (تۆڕی میدیایی رووداو)ی گوت: "مەلەفی نەوت و رادەستکردنی ھەموو کێڵگەکانی نەوت قابیلی قبووڵ نییە لەلایەن ھەرێمی کوردستانەوە، دۆخی ئابووریی عێراق خراپە، ئەم حکومەتە بڕیارێکی ھەیە من پێموایە ئەمە پشتیوانیی نێودەوڵەتی و دەوڵەتانی دراوسێشی ھەیە کە عێراق چاو بخشێنێتەوە بە ھەموو داھاتەکانی، بە ھەموو گرێبەستی نەوت بە ھەرێمی کوردستانیشەوە، ئەمە خاڵی سەرەکیی ئەم کێشەیە کە ئێستا ھەیە".  بەشێک لە لایەنە شیعەکان ھەڕەشەی تێپەڕاندنی پرۆژە یاسای بودجە دەکەن بە زۆرینە، وەکو ھەمیشەش پێداگری لە رادەستکردنی مەلەفی نەوتی ھەرێمی کوردستان دەکەن، بەڵام سوننەکان دەڵێن ھێشتا کات ماوە و لەنێو خۆیان و شیعەکانیش رێککەوتن ھەیە بەبێ کورد بودجە پەسند نەکرێت.