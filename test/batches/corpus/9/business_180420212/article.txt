غازی و ئامۆزاکەی لەم ڤیتییەدا دەبینن کە سەیری بەرهەمی ساڵی نەهاتییان دەکەن. ئەوان جووتیاری دەشتی قەراج و مەخموورن. هەرکامیان چاوەڕێی لانیکەم ١٠٠ دۆنم گەنم بوون. کەم بارانیی گەنمی ئەمساڵی بەبا داون. هەر کامە و بەجۆرێک وەسفی بەفیڕۆچوونی ماندبوونیان دەکەن. زیاتر لە ٥٠ % ـی گەنمەکەیان دێمییە. ئەوان لێی نائومێدن و نایدوورنەوە.  غازی عوسمان، جووتیارە و بە رووداوی گوت، بە تەمای بەرهەمێکی باش بووە، "بەڵام ئەمساڵ نەهات بوو و هیچم نییە".  عەبدولموتەلیب هاشم، جووتیارێکی دیکەیە و ئامۆزای غازییە، ئەو ساڵی رابردوو و ساڵانی پێشوو، بەرهەمی زۆر باش بوو، بەڵام دەڵێت، "ئەمساڵ هێندە کەمە تەنانەت بەشی ئەوەش ناکات کە ئاژەڵی تێبکەیت. "  رەمەزان عوسمان جووتیارێکی دیکەیە، ئەویش ئاماژە بەوە دەکات، گەنمەکەیان "هەر زۆر کەمە و زۆریش خراپە. مەگەر ئەو بەشە کەمەی کە ئاومان داوە نزیکەی ٤٠ دۆنمێک دەبێت. "  بەپێی ئامارەکانی وەزارەتی کشتوکاڵ و سەرچاوەکانی ئاو لە هەرێمی کوردستان، ئەمساڵ بەرهەمی گەنم بۆ ٥٠ % کەم دەکات. بەهۆی ئەوەی کە لە زۆربەی ناوچەکانی هەرێمی کوردستان کەمتر لە ٢٠٠ میلیمەتر باران باریوە. گەنمی دێمییش پێویستی بە نزیکەی ٤٠٠ میلیمەتر بارانی ساڵانە هەیە. وەزارەتی کشتوكاڵ باس لە پلانیک دەکات بۆ قەرەبووی جووتیاران.  رێژین سدیق، بەڕێوەبەری بەرهەمهێنان و پەسندکردنی بنەتۆو لە وەزارەتی کشتوکاڵ و سەرچاوەکانی ئاو بە رووداوی گوت، کاتێک وشکەساڵی دەبێت، جووتیاران تەنانەت بنەتۆویشیان پێ بەرهەم نایێت. "ئێمە ئەمساڵ هەوڵمانداوە کە بودجەیەکی باش تەرخان بکەین بۆ بنەتۆوی جووتیاران. لەگەڵ ئەوەش بە تەواوی پشتیوانیان دەکەین بۆ دەرمانی قڕکەر دژ بە سن و کیسەڵە. "  لە ساڵی ٢٠١٩ و ٢٠٢٠. چاندنی گەنم لە هەرێمی کوردستان بە بەراورد بە حەوت ساڵی رابردوو، نزیکەی ١٩ % زیادیکردووە و گەیشتووەتە نزیکەی ٣ ملیۆن و ٣٠٠ هەزار دۆنمی ساڵانە. ساڵی ٢٠٢٠ کە رێژیە باران بارین بۆ گەنم گونجا بوو، نزیکەی دوو ملیۆن تۆن گەنم لە هەرێمی کوردستان بەرهەم هات، بەڵام ئەمساڵ کەم بارانی بۆ نزیکەی نیوە کەمی دەکاتەوە.