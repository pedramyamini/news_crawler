رۆژی سێشەممە، ١٥ی حوزەیرانی ٢٠٢١، ئەنجوومەنی وەزیرانی عێراق بڕیاریدا مانگانە ٢٠٠ ملیار دینار بۆ هەرێمی کوردستان بنێرێت، بەڵام تاوەکو ئەمڕۆ دیار نییە کەی پارەکە دەنێردرێت.  شیروان میرزا، ئەندامی لیژنەی دارایی لە ئەنجوومەنی نوێنەرانی عێراق بە تۆڕی میدیایی رووداوی گوت: "تاوەکو ئێستاش ئاگادارنین ئەو بڕە پارەیەی بڕیارە بنێردرێت کەی دەنێردرێتە هەرێمی کورستان".  دوێنێ ١٨ی حوزەیران، سەرچاوەیەک لە ئەنجوومەنی وەزیرانی هەرێمی کوردستان بە رووداوی راگەیاند، کە لیژنەیەکی وردبینیی لە بەغداوە هاتوونەتە هەرێمی کوردستان بۆ وردبینیکردنی لە داهاتی هەرێمی کوردستان و کارەکانی لیژنەکەش هەفتەی داهاتوو تەواو دەبێت.  لەبارەی ئەوەی ئایا هاتنی لیژنەکە پەیوەندیی بە ناردنی ٢٠٠ ملیارەکەوە هەیە یاخود نا، شیروان میرزا گوتی: "پەیوەندیی بەوەوە نییە، ئەوەی بڕیارە بنێردرێت حکومەت بڕیاری لەسەر داوە و وەک سولفەیەک دێت، دوای وردبینییەکانی لیژنەکە حسابات دەکرێتەوە و هەرێم قەرزار ببێت یان ناوەند دەبێت حسابی یەکدی بدەن".  بڕیاری ناردنی بودجە کاردانەوەی لێکەوتەوە، بەختیار شاوەیس، گوتەبێژی فراکسیۆنی یەکێتیی نیشتیمانیی کوردستان لە پەرلەمانی عێراق ١٧ی حوزەیران بە رووداوی گوتبوو، کە عەلی عەلاوی وەزیری دارایی عێراق کاردانەوەی نەرێنی هەبووە و دەنگی بە ناردنی پارە نەداوە و ئەگەر بێت و واژۆی نەکات، "حکومەتی عێراق بەپێی یاسا ناتوانێت پارەکە بنێرێت"، شیروان میرزا لەم بارەیەوە بێ ئاگایی خۆی دەربڕی، کە تا ئەمڕۆ واژۆکراوە یاخود نا.  هەروەها عودەی عەواد، پەرلەمانتاری هاوپەیمانیی فەتح بە سەرۆکایەتیی هادی عامری دوێنێ ١٨ی حوزەیران رایگەیاندبوو، بڕیاری ئەنجوومەنی وەزیران تایبەت بە خەرجکردنی بڕی ٢٠٠ ملیار دیناری مانگانە بۆ حکومەتی هەرێمی کوردستان لە ١/١/٢٠٢١ وە یاسایی نییە، چونکە "ناردنی ئەو پارەیە پێچەوانەی ماددەی ١١ی یاسای بودجەی عێراقە. پێشێلکردنی دەستوور و یاسای عێراقە، ناکرێت بێدەنگ بن، ئەمە یاریکردنە بە چارەنووسی دەوڵەتی عێراق".  لەنێو هەوڵەکانی بەرپرسانی کورد و کاردانەوەکانی لایەنە عێراقییەکاندا، مووچەخۆرانی هەرێمی کوردستان لە چاوەڕوانی ناردنی پارەدان لەلایەن حکومەتی عێراقەوە.  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.