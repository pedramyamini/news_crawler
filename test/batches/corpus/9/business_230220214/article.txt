ئەمڕۆ سێشەممە ٢٣ - ٠١١ ئەنجوومەنی باڵای پیشەسازی پەلەوەر بە سەرۆکایەتیی بێگەرد تاڵەبانی، وەزیری کشتوکاڵ و سەرچاوەکانی ئاو کۆبووەوە. بەپێی راگەیێندراوێکی وەزارەتی کشتوکاڵ ئەنجوومەنەکە چەند بڕیارێکی دەرکردووە.   وەزارەتی کشتوکاڵ و سەرچاوەکانی ئاو لە نوسراوێکی داوا لە ئەنجوومەنی وەزیران دەکات، لە پێناو گرنگیدان و پاڵپشتیکردنی بەرهەمی ناوخۆی گشتاندن بکات بۆ وەزارەتەکانی پێشمەرگە، ناوخۆ، تەندروستی و کاروباری کۆمەڵایەتی و کار، کە بەرهەمی کێڵگە پەلەوەرییەکانی ناوخۆی هەرێمی کوردستان بکڕنەوە.  دەقی بڕیارەکانی ئەنجوومەنی باڵای پیشەسازی پەلەوەر لە وەزارەتی کشتوکاڵ  ١. جەختکردنەوە لەسەر قەدەخەکردنی مریشکی هاوردە و بەستوو بە هەموو شێوەیەک لەتەواوی دەروازەکانی هەرێمی کوردستان، بۆ ئەم مەبەستە هەماهەنگی تەواو لەگەڵ سەرجەم لایەنە پەیوەندیدارەکان دەکرێت.  ٢. بەسەرپەرشتی وەزیری کشتوکاڵ و سەرچاوەکانی ئاو، هەڵمەتێکی نیشتمانی بۆ دەستبەسەرداگرتنی بەرهەمی قاچاخ و نایاسایی لە بازاڕەکان ئەنجام دەدرێت.   ٣. بڕیار درا بە راگرتن و قەدەخەکردنی پارچەکانی مریشکی هاوردەکراو، لەبڕی ئەمە خاوەنی سەربڕخانەکانی کوردستان راسپێردران کە ئامادەکاری بکەن بۆ پڕکردنەوەی بازاڕەکانی هەرێمی کوردستان بە لەبەرچاو گرتنی خواستی براندە بیانییەکان.  ٤. بەمەبەستی پاراستنی بەرهەمی ناوخۆیی و بەرهەمی کێڵگە پەلەوەرییەکان و سەربڕخانەکانی هەرێمی کوردستان، هەفتەی داهاتوودا هەڵمەتێکی راگەیاندن بۆ ناساندنی ستیکەر و بارکۆدی تایبەت لەسەر بەرهەمی سەربڕخانەکانی هەرێمی کوردستان دەچێتە بواری جێەبەجێکردنەوە، کە ئەمە دەبێتە هۆکارێک بۆ پارێزگاری و ناساندنی بەرهەمی ناوخۆیی بە کوالێتیەکی بەرز و نرخێکی گونجاو بۆ بازاڕەکانی هەرێمی کوردستان.  ٥. وەزیری کشتوکاڵ سەرجەم فەرمانگە پەیوەندیدارەکانی راسپارد لەناو وەزارەتی کشتوکاڵ و سەرچاوەکانی ئاو بۆ چارەسەرکردن و بەدواداچوونی هەموو ئەو بابەتانەی کە پەیوەندی هەیە بە پیشەسازی پەلەوەرەوە، بەتایبەتی لە پرۆژەکانی مریشکی گۆشت و کارگەکانی ئالیک و سەربڕخانەکان، لەلایەن بەڕێوەبەرایەتی سامانی ئاژەڵی و ڤێترنەری پارێزگاکان بۆ کاروبارەکان.  ٦. جەختکردنەوە لەگەڵ وەزارەتی کارەبا لەسەر نرخی کارەبا بۆ پرۆژە گرنگەکانی پەلەوەری و پرۆژەکانی کشتوکاڵی دوای  پشتگیری کردنیان لەلایەن وەزارەت.  ٧. وەزارەتی کشتوکاڵ و سەرچاوەکانی ئاو لە نوسراوێکی فەرمیدا داوا لە ئەنجوومەنی وەزیران دەکات کە لە پێناوی گرنگی دان و پاڵپشتی کردنی بەرهەمی ناوخۆی گشتاندن بکات بۆ وەزارەتەکانی پێشمەرگە، ناوخۆ، تەندروستی و کاروباری کۆمەڵایەتی و کار، کە بەرهەمی کێڵگە پەلەوەرییەکانی ناوخۆی هەرێمی کوردستان بکڕنەوە.