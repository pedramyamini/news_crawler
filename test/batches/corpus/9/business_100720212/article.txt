سەرچاوەیەک لە وەزارەتی دارایی و ئابووریی حکومەتی هەرێمی کوردستان بە تۆڕی میدیایی رووداوی راگەیاند، خانەنیشان دوایین توێژن کە دووشەممە و سێشەممە مووچەی مانگی رابردوو وەردەگرن و "مانگی داهاتوو هەوڵدەدرێت مووچە خێراتربکرێت، ئەگەر داهاتی پارێزگاکان لەکاتی خۆیاندا بگەنەوە گەنجینەی حکومەت. "  بەپێی ئەو خشتەیەی وەزارەتی دارایی رایگەیاندووە و دەست رووداو کەوتووە، سبەینێ یەکشەممە ١١ ـی تەمموزی ٢٠٢١ مووچەی وەزارەتەکانی خوێندنی باڵا و توێژینەوەی زانستی، وەزارەتی کارەبا، وەزارەتی شارەوانی و گەشتوگوزار بە میکانیزمی لێبڕینی % ٢١ دابەشدەکرێت.  رۆژی دووشەممە ١٢ی تەمموزی ٢٠٢١ مووچەی وەزارەتەکانی رۆشنبیری و لاوان، کشتوکاڵ و سەرچاوەکانی ئاو، ئاوەدانکردنەوە و نیشتەجێکردن، لەگەڵ سەرۆکایەتیی هەرێمی کوردستان، ئەنجوومەنی وەزیران، سەرۆکایەتیی پەرلەمان، خانەنشینی پێشمەرگە دابەشدەکرێت.  رۆژی سێشەممەی ئەم هەفتەیە ١٣ ـی تەمموزی ٢٠٢١ دوایین رۆژی دابەشکردنی مووچە دەبێت کە بەپێی خشتەکەی وەزارەتی دارایی بڕیارە مووچەی خانەنشینانی شارستانی دابەشبکرێت.  لە رۆژانی ٢٥ و ٢٦ ـی حوزەیران دەست بە دابەشکردنی مووچەی مانگی حوزەیرانی وەزارەتی تەندروستی کرا، پاشان وەزارەتەکانی پێشمەرگە و ناوخۆ تاوەکو ٣٠ ـی حوزەیرانی کێشا و دابەشکردنی مووچە راگیرا، لەماوەی ١٢ رۆژی رابردوودا شەش وەزارەت و دەزگا مووچەکانیان وەرگرت.  ئەگەرچی پێشتر حکومەتی هەرێمی کوردستان لەسەر زاری گوتەبێژەکەیەوە رایگەیاند، هەوڵ دەدەن مووچە لەکاتی خۆی و لەماوەی یەک هەفتەدا دابەشبکرێت، بەڵام دابەشکردنی مووچەی مانگی حوزەیران ١٩ رۆژی خایاندووە، ئەگەر سێشەممە دابەشکردنی مووچە کۆتایی پێبێت و زیاتر دوانەکەوێت.