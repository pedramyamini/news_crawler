ئەو لێدوانەی سەرۆکی ژووری بازرگانی و پیشەسازیی ئێران لەلایەن ئاژانسی هەواڵی "جوان"ی ئێران بڵاوکراوەتەوە، شافیع ئاماژەی بەوە داوە؛ لە ساڵی ٢٠١٧ کۆی بەرهەمی ناوخۆی ئێران ٤٤٥ ملیار دۆلار بوو، بەڵام لە ساڵی ٢٠٢٠ دابەزیوە بۆ ١٩١ ملیار دۆلار، ئەو پاشەکشەیەش هەڕەشەیەکی جیددییە لەسەر ئابووریی ئێران کە پێویستی بە سیاسەتێکی دروستتر هەیە بۆ ئەوەی هەنگاو بە ئاراستەی هەڵگرتنی سزاکانی ئەمریکا بهاوێژرێت. هاوکات راشیگەیاندووە؛ ئابووریی ئێران بەراورد بە ساڵی ٢٠١٧ لە ٢٦ ەمین گەورەترین ئابووری بۆ ریزبەندی ٥١ پاشەکشەی کردووە.  شافیعی جەختی لەوە کردووەتەوە، لەدەستدانی ٢٥٤ ملیار دۆلار لە کۆی بەرهەمی ناوخۆ لە ماوەی سێ ساڵدا دەرخەری پاشەکشەی ئێرانە لە پێشبڕکێ و هاوبەشی ئابووریی جیهانیدا، هۆشداریشدەدات کە دەبێت حکومەت بەربەستە ئاوخۆی و دەرەکییەکانی بەرهەمهێنان هەڵبگرێت و ژینگەیەکی لەباری بازرگانی فەرهەم بکات.  بەگوێرەی ئامارەکانی بانکی جیهانی، کۆی بەرهەمی ناوخۆی ئێران لە ساڵی ٢٠١٢ نزیکەی ٦٠٠ ملیار دۆلار بوو بەو واتایەی ئابووریی ئێران لە ساڵی ٢٠٢٠ هێندەی سێیەکی ساڵی ٢٠١٢ کەیەتی.   بەهۆی کشانەوەی ئەمریکا لە رێککەوتنی ئەتۆمی لە مانگی ئایاری ساڵی ٢٠١٨، ئابووریی ئێران تووشی زیانی گەورە بووە. لە سەرەنجامی ئەو زیانانە، بەهۆی خراپبوونی دۆخی دارایی و ئابووریی خەڵک و دابەزینی دراوی نیشتمانیی ئێرانی، لە دەیان شاری ئەو وڵاتە خۆپێشاندان بەڕێوەچوو کە گەورەترینیان خۆپێشاندانەکەی ناوەڕاستی تشرینی دووەمی ساڵی ٢٠١٩ بوو ئەوەش کاتێک سەریهەڵدا کە حەسەن رووحانی، سەرۆککۆماری پێشووی ئێران بڕیاریدا نرخی سووتەمەنی بۆ سێ هێندە بەرزبکرێتەوە، لە خۆپێشاندەکانی ئەو کاتی ئێران بەهۆی تەقەی هێزە ئەمنییەکان سەتان کەس کوژران و برینداربوون و سەتانیش دەستگیرکران.  رووحانی لە کۆتایی مانگی کانوونی یەکەمی ٢٠١٩ دانی بەوەدا نا کە بەهۆی سزاکانی ئەمریکا، ئێران ٢٠٠ ملیار دۆلار زیانی بەرکەوتووە.