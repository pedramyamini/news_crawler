هۆکاری بەرزبوونەوەی نرخی نەوت ئەمڕۆ دووشەممە بۆ ئەوە دەگەڕێتەوە کە گەشبینییەک دروستبووە لەسەر بووژانەوەی ئابووریی جیهانی، ئەوەش دوای دابەشکردنی ڤاکسین و کوتانی خەڵکێکی زۆر بە پێکوتەکانی ڤایرۆسی دژە کۆرۆنا.  رێککەوتنی وڵاتانی ئەندام لە هاوپەیمانیی ئۆپێک پڵەس بۆ هێشتنەوەی قەبارەی خستنەڕووی نەوت لە مانگی نیسانیشدا یارتیدەر بووە بۆ بەرزبوونەوەی نرخی نەوت لە سەرەتای کردنەوەی بازاڕەکانی ئەم هەفتەیەدا.  ئەمڕۆ دووشەممە هەر بەرمیلێک نەوتی برێنت بە ٦٩ دۆلار و ٤٥ سەنت مامەڵەی پێوەکراو و هەر بەرمیلێک نەوتی سووکی تەکساسی ئەمریکاش لە سەرووی ٦٥ دۆلارەوە مامەڵەی پێوەکرا.  سعودیە بۆ مانگی داهاتوو پشکی کڕیارانی نەوتی بە رێژەی ١٥ % کەمکردوووتەوە و ئەوەش هێمایەکە بۆ جیدیبوونی ئەو وڵاتە لە سەقامگیرکردنی بازاڕی نەوت.  مایکل ماک کارتی، گەورە شرۆڤەکاری کۆمپانیای راوێژکاری CMC مارکێت رایگەیاند، داتاکانی پەیوەست بە چالاکی ئابووریی چین کە بڕیارە ئەمڕۆ بڵاوببنەوە دەتوانن کاریگەری گەورە لەسەر نرخی نەوت دابنێن، بەوپێیەی گەشەسەندنی ئابووریی چین خواست بۆ نرخی نەوت زیاددەکات و دەبێتە هۆکاری بەرزبوونەوەی نرخی نەوت.