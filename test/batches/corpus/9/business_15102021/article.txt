ئەمڕۆ هەینی ١٥ - ١٠ - ٢٠٢١، نرخی نەوتی برێنت بەرزبوونەوەی بەخۆوە بینی و بەپێی سەرچاوەکانی وزە نرخی یەک بەرمیل نەوتی برێنت گەیشتووەتە ٨٤ دۆلار و ٨٦ سەنت.  هاوکات  نرخی بەرمیلێک نەوتی وێست تێکساس لە گرێبەستەکانی کورتمەودا بە زیاتر لە ٨٢ دۆلار مامەڵەی پێوە کراوە.  بەو جۆرەش لەماوەی یەک هەفتەدا نەوتی برێنت زیاتر لە ٢ % بەرزبوونەوەی بەخۆوە بینیوە و پێشبینی بەرزبوونەوەی زیاتریشی دەکرێت.  بەرزبوونەوەی نرخی نەوت هاوکاتە لەگەڵ کەمبوونەوەی گاز لە بازاڕەکانی ئاسیا و ئەوروپا کە لە لایەک نرخی ئەو سووتەمەنییەی بەرزکردەوە و لە لایەکی دیکەوە خواست لەسەر نەوتی بەرزکردەوە کە دواجار بووە هۆی بەرزبوونەوەی نرخەکەی.  بەپێی ئاژانسی رۆیتەرز، لە ساڵی ٢٠١٥ یەدەگی نەوت لە رێکخراوی جیهانیی هاریکاریی ئابووری و گەشەپێدان بۆ کەمترین ئاست دابەزیوە  و هاوکات ئابووریی وڵاتان بەرەو گەشەسەندن دەڕوات بەهۆی بەرەو کەمتربوونەوەی کاریگەرییەکانی پەتای کۆرۆنا.  ئاژانسی وزەی نێودەوڵەتی رایگەیاندووە، پێشبینی دەکرێت ئەو قەیرانەی گاز کە ئێستا لەئارادایە، خواستی رۆژانە لەسەر نەوت بە بڕی ٥٠٠ هەزار بەرمیل زیاد بکات، ئەوەش وڵاتانی ئۆپیک پڵەس ناچاردەکات بەرهەمی نەوتیان زیاتر بکەن تاوەکو وەڵامی بەرزبوونەوەی خواستی نەوت بدەن.