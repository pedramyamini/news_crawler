سووتەمەنیی زیندەیی بەو سووتەمەنییانە دەگوترێت کە لە رووەکەکانەوە بەرهەم دەهێنرێن. یەکێکە لە سەرچاوەکانی وزە بەردەوامەکان و لە کاتی بەکارهێناندا کەمترین دووانۆکسیدی کاربۆن فڕێ دەدات و ژینگە پیس ناکات.  ئەو سووتەمەنییەی لەلایەن فڕۆکەکەی هێڵی ئاسمانیی فەرەنساوە بەکارهات لەلایەن کۆمپانیای تۆتاڵەوە بەرهەم هاتووە.  ١٦ % ی سووتەمەنیی ئەو فڕۆکەیە لە سووتەمەنیی زیندەیی پێکهاتووە و گەشتەکەیشی لە فڕۆکەخانەی نێودەوڵەتیی چارڵز دی گۆلی پاریسەوە بەرەو کەنەداکرد.  ئان ریگاڵ، بەڕێوەبەری هێڵی ئاسمانیی فەرەنسا گەشتەکەی بە گەشتێکی مێژووی بۆ کۆمپانیاکەی ناو برد و راگەیاند، کۆمپانیاکە بەوە ناوەستێت و لە سەرەتای ساڵی داهاتووەوە بە رێژەی ١ % ـی هەموو ئەو سووتەمەنییە کە بەکاردەهێنێت، دەیکاتە سووتەمەنیی زیندەیی.  ئان ریگال گوتیشی: "ئەمڕۆ ئێمە بە سێ هۆکار پێشەنگین. ئەوە یەکەم جارە گەشتێکی درێژ بەو سووتەمەنییە بکەین کە ١٦ % ی وزەکەی زیندەییە. یەکەم گەشتیشە لەو فڕۆکەخانەیە بەو جۆرە وزەیە بکرێت، هاوکات یەکەم گەشتیشە کە سووتەمەنییە پاکەکەی لەلایەن کۆمپانیایەکی فەرەنسییەوە دابین دەکرێت. "  ئەو هەنگاوەی کۆمپانیاکە دەبێتە هەنگاوێکی گرنگ لە کەمکردنەوەی دەردانی گازی دووانۆکسیدی کاربۆن کە بە گوێرەی هێڵە ئاسمانییەکە بەهۆی ئەوەی چوستیی ئەو جۆرە سووتەمەنییە ٩٠ % ە، بۆیە بەرهەمهێنانی گازی دووانۆکسیدی کاربۆن بە رێژەی ٠.٩ % لەلایەن هێڵە ئاسمانییەکەوە کەم دەکرێتەوە.   پاتریک پۆویانێ، بەڕێوەبەری جێبەجێکاری کۆمپانیای تۆتاڵ گوتی: "کاری تۆتاڵ دەستەبەرکردنی هەرزانترین، پاکترین و بەردەستترین وزەیە بۆ کڕیارانی، چونکە ئەوە ئەوەیە کە کڕیاران لێمانی چاوەڕێ دەکەن. تەحەداکە بریتییە لە وزەی پاک و هەرزان لە یەک کاتدا. "  سووتەمەنیی زیندەیی بۆ فڕۆکەخانەی هێڵی ئاسمانیی فەرەنسا لەلایەن کۆمپانیای تۆتاڵی فەرەنسییەوە دابین دەکرێت کە کۆمپانیایەکی بواری وزەیە و ئێستا وەبەرهێنانی گەورە لە وزە بەردەوامەکاندا دەکات.