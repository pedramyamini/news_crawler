ئامال شوێلی، بەڕێوەبەری راگەیاندنی بانکی رەشید بە تۆڕی میدیایی رووداوی راگەیاند،  رۆژی چوارشەممە ٢٠٢١/٠٢/٠٣ بانکەکەیان دەستی کردووەتەوە بە پێدانی قەرز بە پرۆژە بچووکەکان بۆ هەردوو رەگەزی نێر و مێ، دوای ئەوەی پێشتر بەهۆی وردبینیی ساڵانە پێدانی ئەو قەرزە راگیرابوو.   بەڕێوەبەری راگەیاندنی بانکی رەشید ئاماژەی بەوە دا، بڕی قەرزەکە تاوەکو ٢٠ ملیۆن دینارە، بەپێی پرۆژەکە بڕی پارەکە بڕیاری لەسەرەوە دەدرێت و هەندێک پرۆژە رەنگە پێویستی بە ٥ ملیۆن هەندێکی دیکە بە ١٠ ملیۆن و هەندێکی دیکەش پێویستیان بە ٢٠ ملیۆن دینار دەبێت.   لەبارەی هەرێمی کوردستانەوە، ئامال شوێلی ئاماژەی باسی لەوە کرد، چاوەڕێین هەولێر و بەغدا لەسەر کردنەوەی لقی بانکەکەیان لە هەرێمی کوردستان بگەنە رێککەوتن، ئەو کات هاووڵاتییانی هەرێمی کوردستانیش دەتوانن سوودمەند بن.  لەبارەی ئەوەی ئایا هاووڵاتیانی هەرێمی کوردستان دەتوانن لە پارێزگاکانی دیکەی عێراق  لەو پارەیە سوومەند بن، بەڕێوەبەری راگەیاندنی بانکی رەشید گوتی: "دەبێت هاووڵاتییەکە خەڵکی ئەو پارێزگایە بێت کە داوای پێشکەشی بنکەکەیان دەکات و پشتگیریی نیشتەجێبوونی ئەو پارێزگایەی هەبێت. بۆیە هیوادارین لە داهاتوودا لقی بنکەکەیان لە کوردستان بکرێتەوە بۆ ئەوەی هاووڵاتییانی هەرێمی کوردستانیش سوومەند بن. "