دوای ئەوەی ئیلۆن مۆسک، دامەزرێنەری کۆمپانیای تێسلا جارێکی دیکە رایگەیاند کۆمپانیاکەی رەنگە لەوە بەدواوە بیتکۆین پەسەندبکات وەک بژارەیەک بۆ کڕینی ئۆتۆمبێلەکانی، بەهای بیتکۆین بە رێژەی ١٠ % بەرزبووەوە.  بەپێی ماڵپەری کۆین دێسک، کە تایبەتە بە مامەڵەی دراوە دیجیتاڵییەکان، بەهای بیتکۆین لە دوایین ساتی مامەڵەکاندا بەرزبووەتەوە بۆ سەرووی ٣٨ هەزار دۆلار.  لە سەرەتای ئەمساڵەوە بەهای بیتکۆین بەرێژەی  ٣٠ % بەرزبووەتەوە. سەرەڕای ئەوەی کە هێشتا مەودای زۆرە و لەگەڵ بەرزترین ئاستی خۆی لەمساڵدا، کە نزیکبووەوە لە ٦٤ هەزار دۆلار.  ئیلۆن مۆسک دەڵێت بەهۆی ئەوەی، کە ماینەری زیاتری بیتکۆین ئەمڕۆژانە لەو کارەبایە کەڵک وەردەگرن کە لەرێگەی وزە بەردەوامەکانەوە بەرهەمهاتووە، بە ئەگەری زۆرەوە دووبارە دەست بە فرۆشتنی ئۆتۆمبێلەکانی بە بیتکۆین دەکاتەوە.