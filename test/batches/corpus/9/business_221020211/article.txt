نووسراوەکەی وەزارەتی سامانە سرووشتییەکان ژمارە (٨٢٠)ـە و لە ٤ - ١٠ - ٢٠٢١ دەرچووە، راگەیێندراوە کە لە رۆژی دەرچوونییەوە جێبەجێ دەکرێت؛ لە نووسراوەکەدا هەروەها هاتووە، "دوابەدوای فەرمانی وەزارییمان ژمارە (٨١٠٢) لە رێکەوتی ٤ - ١٠ - ٢٠٢١، بڕیارماندا کە رێگەپێدانی هاوردەکردن و هەناردەکردنی تەواویی بەرهەمە نەوتییەکان، پاشماوە نەوتییەکان، ماددە کیمیاییەکان و هەر رێگەپێدانی دیکە کە تایبەتە بە گواستنەوەی کەلوپەل و پێداویستییەکانی کۆمپانیاکانی نەوت و گازی نێودەوڵەتی و خزمەتگوزراییەکان، تەنیا بە رەزامەندیی وەزیر دەبێت بەپێی رێنماییە کارپێکراوەکانی وەزارەتمان. "  لەبارەی ئەو نووسراوەوە ئەمڕۆ هەینی ٢٢ - ١٠ - ٢٠٢١، کەریم عەلی، سەرۆکی لیژنەی پیشەسازی و وزەی ئەنجوومەنی پارێزگای سلێمانی بە تۆڕی میدیایی رووداوی گوت، نووسراوەکەیان بەدەست گەیشتووە و گوتیشی، "پێمانوایە ئەوە چارەسەر نییە و قۆرخکاری زیاتر دەکات. دەبێت حکومەتی هەرێمی کوردستان ئاسانکاریی تەواو بۆ هاوردەکردن بکات. "  هاوکات گولیزار رەشید حاجی، جێگری سەرۆکی لیژنەی وزە، سامانە سرووشتیەکان، پیشەسازی و بازرگانی لە پەرلەمانی کوردستان ئەمڕۆ هەینی ٢٢ - ١٠ - ٢٠٢١ بە تۆڕی میدیایی رووداوی گوت، رۆژی چوارشەممەی رابردوو ٢٠ - ١٠ - ٢٠٢١ بە فەرمیی داوایان لە وەزیری سامانە سرووشتییەکان کردووە سەردانی لیژنەکەیان بکات بۆ روونکردنەوە.  بە گوتەی گولیزار رەشید، لە رابردوودا لە پارێزگاکانەوە مۆڵەتی هاوردەکردنی بەرهەمە نەوتییەکان دەدرا و ٧٠ % ـی بەنزینیش لە دەرەوە هاوردە دەکرا، دەڵێت "ئێمەش رەخنەمان هەبووە، بەڵام گرنگ نییە کێ مۆڵەتی هاوردەکردن دەدات و لە کوێ دەدرێت، گرنگ ئەوەیە قۆرخکاری نەکرێت و کوالێتییەکی باش هاوردە بکرێت. "  گولیزار رەشید باس لەوەدەکات کە پێشتر بەنزین هاوردەکراوە کە کوالێتییەکەی زۆر خراپ بووە بە جۆرێک، "ماددەی کیمیایی هاوردە دەکرا و لە هەرێمی کوردستان دەکرا بە بەنزین"، گوتیشی، ئەوان داوایان کردووە بە مەرجی باشترکردنی کوالێتی، رێگە بە هاوردەکردنی بەنزین بدرێت.   لەبارەی بانگهێشتی وەزیری سامانە سرووشتییەکان بۆ لیژنەکەیان، گولیزار رەشید دەڵێت، "نەوت نرخی لە دەرەوە بەرزبووەتەوە، بەڵام ئێمە دەزانین خۆمان نەوتمان هەیە. ٢٥ هەزار بەرمیل دەدرێتە پاڵاوگەکانی ناوخۆ؛ دەمانەوێت وەزیر روونی بکاتەوە کە ئەگەر بڕەکە زیاتر بکرێت، دەتوانرێت بەرهەمی ناوخۆ پڕبکەنەوە یان رێککەوتن لەبەغدا پێداویستی بەنزین پڕ دەکاتەوە. ئەوەی گرنگە چارەسەرییەکی ریشەیی بخەینەڕوو، نەوەک سبەی وەکو پێشتر بەغدا نەینێرێت و دیسانەوە بەنزین لەسەر هاووڵاتیان گران بێت. "  جێگری سەرۆکی لیژنەی وزە، سامانە سرووشتییەکان، پیشەسازی و بازرگانی لە پەرلەمانی کوردستان گوتی، یەکێکی دیکە لە پرسیارەکانیان لە وەزیری سامانە سرووشتییەکان هەبوونی نرخی جیاوازە و گوتیشی، "بۆنموونە، ناکرێت بەنزینی کۆمپانیای کار لە بەنزینخانەیەک نرخێک بێت و لە بەنزینخانەیەکی دیکە نرخێکی دیکە بێت. "  لە بەنزینخانەکانی هەرێمی کوردستاندا چەند جۆرێک بەنزین هەن، دیارترینیان سوپەر، موحەسەن و نۆرماڵن. نرخی هەموویان جیاوازە و ئێستا لە ٧٥٠ دینارەوە دەستپێدەکات تاوەکو هەزار و ٣٠٠ دینار.