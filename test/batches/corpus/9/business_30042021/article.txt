رۆژی پێنجشەممە ٢٩ - ٤ - ٢٠٢١ ئیحسان عەبدولجەبار، وەزیری نەوتی عێراق لە کۆنگرەیەکی رۆژنامەڤانیدا لەگەڵ بەسام توعمە، هاوتا سوورییەکەی لە بەغدا رایگەیاند: "دۆسیەی غاز لە سەرووی ئەو دۆسیانە بووە کە لە کۆبوونەوەی هاوبەش لەگەڵ شاندی سووری باسکراوە".  وەزیری نەوتی عێراق ئاشکرای کرد: "لە رێککەوتن نزیکین بۆ هاوردەکردنی گازی سرووشتی لە سووریاوە بۆ عێراق".  هەروەها بەسام توعمە. وەزیری نەوت و سەرچاوە سروشتییەکانی سووریا لە کۆنگرە رۆژنامەڤانییەکەدا گوتی: "ئێستا تێڕوانینێکی ئایندەیی هەیە بۆ هاوکاری لە نێوان عێراق و سووریا".  ئەو پەیوەندییەی عێراق و سووریا لە بواری وزە لە کاتێکدایە لە مانگی ئۆکتۆبەری رابردوو، حکومەتی عێراق ئەو گرێبەستەی هەڵوەشاندەوە، کە بۆ پەرەپێدانی کێڵگەی گازی سرووشتیی مەنسووریە لە نزیک سنووری ئێران، لەگەڵ گرووپی تورکی بە سەرکردایەتیی تباو واژۆی کردبوو.