بەڵام ئەمڕۆ ئێرانییەکان لەنێو مۆتەکەدا دەژین و تمەن بەهاکەی هەر دادەبەزێت و هەڵئاوسان لە بەرزترین ئاستیدایە، هاوتەریب بێکاری و کۆرۆناش یەخەی خەڵکی گرتووە.  لەکاتێکدا رۆژئاوا پرۆگرامی ئەتۆمیی ئێران بە چەقی کێشەکان دادەنێت، ئەوانەی لە ئێران دەژین بەردەوام ئابووری وەکو کۆڵەگە و بنەما و چارەنووسی ئەو هەڵبژاردنە سەرۆکایەتییە دادەنێن کە ١٨ی ئەم مانگە بەڕێوەدەچێت، ئێستا دۆخی کاسبکاران و خەڵك لە تاران لەوپەڕی خراپیدایە.  یەگانە، دانیشتووی تاران دەڵێت "لە ١٠٠ کەس کە دێنە دووکانەکەم، ٩٥ یان هیچ ناکڕن و تەنیا پێنجیان نەبێت دەیکڕن، هێشتا هیچمان نەفرۆشتووە. هۆکارەکەی هەڵئاوسێنێکی زۆرە کە هەموو شتی گران کردووە، کەلوپەل زۆر گرانە، شتێک کە بە ملیۆنێک تمەن بوو، ئێستا بووەتە دوو ملیۆن و دوو سەد یان دوو ملیۆن و نیو، خەڵك ناتوانێت شت بکڕێت".  ئابووریی ئێران بەردەوام پاشەکشەی کردووە، بەتایبەت لەدوای کشانەوەی دۆناڵد ترەمپ، سەرۆکی پێشووی ئەمریکا لە رێککەوتنی ئەتۆمی لە ئایاری ٢٠١٨ دا، سزای قورس و دۆخی خراپی خەڵک، ئابووریی لە رووخان نزیک کردووەتەوە.  محەممەد مەلایی، دانیشتووی تاران باس لەوە دەکات "ئەو رۆژەی گوتیان رێککەوتنی ئەتۆمی پەسندکرا، هەموو دڵخۆش بووین، بەهای دۆلار دابەزی، بەڵام رۆژی دواتر بەرزبووەوە، زیاتر لەوەی پێشتر، ئەوە مانای چییە، شتی دیکە روویدا، مووشەک هاوێژرا و رێککەوتنی ئەتۆمیش شکستیهێنا، ئاگرێک دەکەنەوە دووکەڵەکەی دەچێتە چاوی خەڵك، بەس خەڵک زیانی پێدەگات".  دانیشتوویەکی دیکەی تاران بەناوی محەممەد مەلایی ئاماژە بەوە دەکات "ئێمە هەموو شتمان لەدەست رۆیشت، کاتێک من لەدایکبووم شۆڕش هەبوو، پاشان شەڕی عێراق ئێران، کوشتن و خوێنڕشتن، لەوکاتەوە کار دەکەم، کە دەڕۆم سەر دەهێنمە خوارەوە، هەموو رۆژێک قووڵم لە بیرکردنەوەکانمدا، بەردەوام سەرقاڵم، بێئومێدم".  ئێستا کە هەڵبژاردن هەشت رۆژی ماوە، دیارنییە سەرۆکی داهاتوو دەتوانێت دۆخی ئابووری چاک بکات یاخود نا، بەتایبەت ئەگەر نەریتخوازان دەسەڵات بگرنەدەست، لەولاشەوە گفتوگۆی ئەتۆمی هیچی لێ شین نەبووە و هیچ شتێكیش لە سزاکانی ئەمریکا بۆسەر ئێران نەگۆڕاوە.  مەهدی سەماوەتی، شارەزای ئابووری دەڵێت "گەورەترین ئاڵنگاریی بەردەم سەرۆکی داهاتوو، دروستکردنەوەی متمانە و باوەڕە بە دۆخی بازاڕەکان، بازاڕە داراییەکان، کاتێك ئەو متمانەیە لەدەستچوو، گەورەترین کار چاککردنی سەرمایەیە و چاککردنی بازاڕە".  بێ فرۆشتنی نەوت بە نرخی بازاڕە جیهانییەکان، ئێران پێویستی بەوە دەبێت پارەی زیاتر چاک بکات بۆ راگرتنی ئەو بەرنامەیەی دایناوە، بەڵام ئەوە دەبێتە هۆی دابەزینی زیاتری بەهای تمەن و هەڵئاوسانیش بەرزدەکاتەوە، ئەوکات نرخی کاڵاکانیش بەرزتر دەبنەوە، دۆخێک کە رەنگە خەم و بێکاریی خەڵك لەوە زیاتر بکات.