نادڵنیاییەکانی پەیوەست بە بڕیاری بەرهەمهێنەرانی نەوت و کۆبوونەوەی سبەی هاوپەیمانیی ئۆپێک پلەس وایکردووە بازرگانان بە دوودڵییەوە لە بازاڕی نەوت بروانن و ئەوەش بووەتە هۆکار بۆ دابەزینی نرخی نەوت لە کاتی کردنەوەی بازاڕەکانی جیهاندا.  هاوپەیمانیی ئۆپێک پلەس کە سعودیە و رووسیا سەرکردایەتی دەکەن لە ماوەی چەند ساڵی رابردوودا لە چوارچێوەی چەندین رێککەوتندا بوونەتە هۆکار بۆ رێگریکردن لە داڕمانی نرخی نەوت لە بازارەکانی جیهاندا.  چەندین  سەرچاوەی نزیک لەو هاوپەیمانییە رایانگەیاندووە ئەگەری زیادکردنی ٥٠٠ هەزار بەرمیل نەوت لەلایەن ئەو هاوپەیمانییە هەیە.  سعودیە پێیوایە کە دەبێت ئاستی ئێستای خستنەڕووی نەوت بپارێزرێت، بەڵام رووسیا پێیوایە نرخەکانی ئێستای نەوت گونجاون و دەبێت رێگە بە خستنەڕووی نەوتی زیاتر بدرێت.  بانکی ANZی ئوستڕالی لەو بارەیەوە رایگەیاندووە ئەندامانی هاوپەیمانیی ئۆپێک پلەس دەبێت رۆژی پێنجشەممە وەڵامی ئەو پرسیارە بدەنەوە کە ئایا بەرزبوونەوەی خواست لەسەر بەکارهێنانی نەوت هێندە بەهێزە، کە پێویست بەوە بکات بەرهەمهێنان و خستنەڕووی نەوت زیاد بکەن، یان بەپێچەوانەوە دەبێت ئاستەکانی ئێستای خستنەڕووی نەوت بپارێزن؟  لە چوارچێوەی رێککەوتنێکی نێوان ئەندامانی ئۆپێک و بەرهەمهێنەرانی نەوتی دەرەوەی رێکخراوی ئۆپێک، کە لە مانگی ١١ی ساڵی رابردوو کرا، ئەو وڵاتانە رێککەوتن لە مانگی یەکی ئەمساڵدا خستنەڕووی نەوت رۆژانە ٥٠٠ هەزار بەرمیل زیاد بکەن.  دوایین کۆبوونەوەی ئەندامانی ئۆپێک پڵەس لە ٤ و ٥ی کانوونی دووەمی ئەمساڵ بوو، دوای دوو رۆژ گفتوگۆی چڕ و پڕ، هەر ٢٣ ئەندامەکەی هاوپەیمانییەکە رێککەوتن بەرە بەرە ئاستی خستنەڕووی نەوت بەرز بکەنەوە.  وڵاتانی ئۆپێک و هاوپەیمانەکانی بە سەرکردایەتی سعودیە و رووسیا لە مانگی نیسانی ٢٠٢٠ رێککەوتن بۆ هاوسەنگکردنەوەی بازاڕی نەوت ئاستی بەرهەمهێنان بە تێکڕا رۆژانە بەبڕی ٩.٧ ملیۆن بەرمیل نەوت کەمبکەنەوە. بڕیارەکە لە سەرەتای مانگی نیسان چووە بواری جێبەجێکردنەوە و تاوەکو کۆتایی مانگی تەممووزی ٢٠٢٠ کاری پێکرا.   لە کۆبوونەوەی کۆمیتەی چاودێری وەزیرانی ئۆپێک پڵەس کە مانگی تەمموزی ٢٠٢٠ لە رێگەی ڤیدیۆ کۆنفرانس بەڕێوەچوو، بڕیاردرا لە مانگی ئابەوە تاوەکو کۆتایی مانگی کانوونی یەکەمی ٢٠٢٠ بڕی کەمکردنەوەی بەرهەمهێنانی نەوت لە ٩.٧ ملیۆن بەرمیلی رۆژانە دابەزێنن بۆ ٧.٧ ملیۆن بەرمیل.