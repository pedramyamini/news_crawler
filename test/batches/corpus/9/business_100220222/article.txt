دامەزراوەی ئاماری تورکیا ئەمڕۆ پێنجشەممە ١٠ - ٢ - ٢٠٢٢ دوایین راپۆرتی لەبارەی بێکاری بڵاوکردەوە و رایگەیاند: "بە گشتی لە تورکیا بێکاری بۆ تەمەنی سەروو ١٥ ساڵ لە کانوونی یەکەمی ٢٠٢١ بەراورد بە مانگێک پێشووتر ٢ هەزار کەس زیادی کردووە و گەیشتووەتە سێ ملیۆن و ٧٩٤ هەزار کەس. رێژەی بێکاریش ٠.١ % کەمی کردووە و بووەتە ١١.٢ % ".  بەپێی راپۆرتەکەی دامەزراوەی ئاماری تورکیا رێژەی خستنە سەر کار بە ٤٧ % تۆمارکراوە و هاتووە کە لە هەمان ماوەدا رێژەی خستنە سەر کار ٠.٣ % زیادیکردووە و ٢٣٨ هەزار کەس خراونەتە سەر کار.  دامەزراوەی ئاماری تورکیا هەروەها رایگەیاندووە بێکاری لە تەمەنی ١٥ - ٢٤ بە ٢٠.٨ % تۆمارکراوە و خستنە سەر کاریش بە ٣٤.١ % تۆمار کراوە.   ئەم ئامارانە لەکاتێکدان پارتەکانی ئۆپۆزیسیۆن رەخنەی تووند لە دامەزراوەی ئاماری تورکیا دەگرن و باس لە بوونی ئاماری هەڵە و پەردەپۆشکردن دەکەن.