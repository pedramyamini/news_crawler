یانکیێل گارسیا، جووتیارێکی خەڵکی کوبایە دەڵێت: "ساڵی رابردوو تا رادەیەک سەخت بوو، بەهۆی ئەو پەتایەی کە لە وڵاتەکەماندا بڵاوبووەتەوە. کەشوهەواکە لە بەرژەوەندیی ئێمەدا نەبوو، بەڵام پێویست بوو بەردەوام بین لە کارکردن بۆ ئەوەی بەروبوومێکی باشمان هەبێت و ئەمساڵیش وەکو ساڵی رابردوو باش یان باشتر بێت. "  جووتیارەکان تووتنەکەیان لێدەکەنەوە و لە شوێنی تایبەتی وشکی دەکەنەوە، دواتر دەینێرن بۆ کارگەی دروستکردنی جگەرە، لەوێشدا جگەرەکان بە دەست دەپێچرێنەوە. هەر ئەوەش وایکردووە، جگەرە چرووتەکانی کوبا لە سەرانسەری جیهان بەناوبانگ و تایبەت بن.   ساڵی رابردوو، وێڕای پەتای کۆرۆنا، لە کارگەییەکی شاری هاڤانا ٤ ملیۆن و ٥٠٠ هەزار جگەرەی لەو جۆرە دروستکراون. باربارا مارییا هێرناندێز، بەڕێوەبەری کارگەکە دەڵێت: "ئێمە ناتوانین بڵێین کۆرۆنا کاریگەریی نەرێنی لەسەر کارەکەمان هەبووە؛ تەنیا ئەوە نەبێت کە نەختێک سنورداری کردووە. بەڵام کاریگەرییەکە بەو جۆرە نەبووە کە ببێتە هۆی لەکارلادانی کارمەندەکان یان کەمبوونەوەی هەناردەکردنی جگەرە. دۆخەکە بەو جۆرە نەبووە. ئێمە لە هەناردەکردن بەردەوامبووین. "  ئەو کارگەیە لەگەڵ ٣٤ کارگەی دیکەی حکومەت، ساڵانە ١٠٠ ملیۆن جگەرە دروستدەکەن و هەناردەی بازاڕەکانیان دەکەن؛ % ٧٠ی جگەرە چرووتە بە دەست پێچراوەکانی جیهان لە کوباوە هەناردەدەکرێن.  پێش دەرکەوتنی کۆرۆنا، کوبا ساڵانە زیاتر لە ٥٣٠ ملیۆن دۆلار داهاتی لە هەناردەکردنی جگەرە تایبەتەکانی کۆدەکردەوە. هەروەها ساڵانە فێستیڤاڵی تایبەت بەو جۆرە جگەرەیە لە هاڤانا بەڕێوەدەچوو و ئەستێرەکانی هۆڵیوود و هونەرمەندە دیارەکانی جیهان تێیدا بەشداردەبوون بۆ ئەوەی ئەو جگەرە تایبەتانە بکێشن و هاوشێوەی وێنە بەنێوبانگەکەی فیدڵ کاسترۆ، سەرۆکی پێشووی کوبا، وێنەیان دەگرت، بەڵام ئەمساڵ بەهۆی کۆرۆنا، فێستیڤاڵەکە ناکرێت.   ڤیلادمیر ئیچاڤارییا، کارمەندێکی کارگەی دروستکردنی جگەرە دەڵێت: "ئەگەر لەبەر تەندروستیی مرۆڤ فێستیڤاڵەکە هەڵوەشێنرابێتەوە، ئەوا هیچ کێشەیەک نییە. لەبەرئەوەی لە رێگەی ئینتەرنێتەوە دەکرێت. "  نرخی ئەو جگەرانە بە گوێرەی کوالیتی جگەرەکە و سیستەمی باجی وڵاتان دەگۆڕدرێت، بە شێوەیەک کە لە حەوت دۆلارەوە دەستپێدەکات تاوەکو ١٠٠ دۆلار بۆ هەر دانەیەکی دەڕوات.