رێککەوتنەکە بڕیارە رۆژی یەکشەممە ٥ی ئەیلوولی ئەمساڵ لە بەغدا واژۆبکرێت بۆ ئەو مەبەستەش رێوڕەسمێک بەڕێوەدەچێت و بڕیارە کاژێر ٣ی دواینیوەڕۆ لە کۆشکی کۆماری رێککەوتنە بە ئامادەبوونی بەرپرسانی حکومەتی عێراق و کۆمپانیای تۆتاڵ واژۆ بکرێت.   پێشتر وەزارەتی نەوتی عێراق لەبارەی جێبەجێکردنی چەند پڕۆژەیەک لەلایەن کۆمپانیای تۆتاڵی فەرەنسی رایگەیاند؛ یەک لە پڕۆژەکان بنیاتنانی ژێرخان و چارەسەرکردنی گازی بەرهەمهاتووە لەگەڵ نەوت کە بە دوو قۆناخ دەبێت و توانای بەرهەمهێنانی رۆژانە ٦٠٠ ملیۆن پێ سێجا گازی هاوتای نەوتی هەیە. دوو لە پرۆژەکانیش پەرەپێدانی کێڵگەی نەوتی "ئەرتاوی" و گواستنەوەی ئاوی شەتولعەرەبە بۆ بیرە نەوتییەکانی کێڵگەکە.   پڕۆژەیەکی دیکە کە هەر لە چوارچێوەی گرێبەستەکەیە و تۆتاڵ جێبەجێیدەکات، دامەزراندنی پڕۆژەیەکی وزەی کارەبایە کە لە رێگەی وزەی خۆر بەرهەمدێت و توانای بەرهەمهێنانی هەزار مێگاوات کارەبای هەیە.   بەگوێرەی راگەیێندراوێکی وەزارەتی نەوتی عێراق، ئیحسان عەبدولجەبار، وەزیری نەوتی عێراق و سەرۆکی ئەنجوومەنی وەزاری بۆ وزە جەختی لە گەیشتن بە رێککەوتن لەگەڵ کۆمپانیای تۆتاڵ کردووەتەوە کە دەکرێت لە رێگەیانەوە پەرە بە ژێرخانی وزەی عێراق بدرێت.   وەزیری نەوت ئاماژەی بەوە داوە، پڕۆژەی کۆکردنەوە و پاڵاوتنی گاز لە کێڵگە گازییەکانی بەسرە لەنێویاندا کێڵگەی ئەرتاوی، قورنەی رۆژئاوا - ٢، مەجنوون، ئەلتوبا و لاهیس دەگرێتەوە. ئیحسان عەبدولجەبار باسی لەوە کردووە لەگەڵ تۆتاڵ گەیشتوونەتە رێککەوتن لەو کێڵگانەدا ئامێری پێویستی جیاکردنەوەی گاز دابنێن و لە کێڵگەی "ئەرتاوی"یش ژێرخانی پرۆسێسکردنی گازی جیاکراوە دابمەزرێنن، بە تەواوبوونی وەبەرهێنانەکەش، عێراق یەک لە پڕۆژە هەرە گرنگەکانی بواری وزە بەخۆوە دەبینێت.