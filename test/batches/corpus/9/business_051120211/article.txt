ئەمڕۆ هەینی ٠٥ - ١١ - ٢٠٢١ عەبدولزەهرە هینداوی، گوتەبێژی وەزارەتی پلاندانانی عێراق رایگەیاند: "سەرقاڵی ئەزموونکردنی پێشوەختەی جێبەجێکردنی پلانەکانی خۆمانین لەبارەی سەرژمێرییەوە، لە پارێزگاکانی بەغدا و بەسرا و ئەنبار و کەربەلا و هەولێریش کردوومانە و سەرکەوتووبووین، ئێستا دهۆک ماوە کە بەمزووانە ئەویش تەواو دەبێت و ئەم تاقیکردنەوانە دەبێتە بناخەی سەرژمێریی گشتی کە بڕیارە لە ساڵی ٢٠٢٢ لە عێراق جێبەجێ بکرێت".  هینداوی هەروەها گوتی: "پرۆسەی تێستکە بریتییە لە سەردانی باڵەخانە و خانووەکان بۆ پڕکردنەوەی فۆرمی سەرژمێری کە سەرجەم زانیارییەکانی خێزانەکانی تێدایە و پڕۆسەکە بە ئەلیکترۆنی بەڕێوەدەچێت و کاتی کەمتری پێویست دەبێت".  گوتەبێژی وەزارەتی پلاندانان، سەرژمێریشی بە پلانێکی گرنگ زانی بۆ پرسی خوێندن، تەندروستی، ژینگە، باڵەخانە، نیشتەجێبوون، ژێرخان و چەندین بواری دیکە، لەسەروویانەوە بەرچاوڕوونیی بۆ ئایندە بە پشتبەستن بەو ژمارانەی لێیەوە دەست دەکەون.  عەبدولزەهرە هینداوی، سەبارەت بە ئەنجامدانی سەرژمێری ئەوەی ئاشکراکرد حکومەتی عێراق سوورە لەسەر جێبەجێکردنی سەرژمێری گشتی و گوتی" بەدڵنیاییەوە ئەگەر پێشهاتی زۆر کاریگەر نەیەنە پێشەوە هەموو ئامادەکارییەک دەکەین بۆ ئەوەی ساڵی ٢٠٢٢ ساڵی جێبەجێکردنی سەرژمێری گشتی بێت لەعێراق".  روونیشیکردەوە لە پڕۆژە بوودجەی ساڵی ٢٠٢٢ وەزارەتی پلاندانان داوای تەرخانکردنی بڕی ١٢٠ ملیار دیناری کردووە، چونکە پێویستی بە دامەزراندنی ١٥٠ هەزار کەس و کڕینی ئامێر و پێداویستی دیکە بۆ ئەنجامدانی سەرژمێریی گشتی دەبێت.  عێراق لە نێوان ساڵانی ١٩٢٧ تاوەکو ١٩٩٧، هەشت سەرژمێری گشتی ئەنجامداوە، ئەوانیش لە ساڵانی ١٩٢٧، ١٩٣٤، ١٩٤٧، ١٩٥٧، ١٩٦٥، ١٩٧٧، ١٩٨٧، ١٩٩٧ کە ئەمەی دوایینیان بەبێ پارێزگاکانی هەرێمی کوردستان بوو. لە دوایین سەرژمێریدا ژمارەی دانیشتووانی عێراق گەیشتە ١٩ ملیۆن و ١٨٤ هەزار و ٥٣٤ کەس.   بەپێی پێشبینییەکانی وەزارەتی پلاندانانی عێراق، ژمارەی دانیشتووانی عێراق لەساڵی ٢٠٢٢ دەگاتە ٤٢ ملیۆن و ٢٤٨ هەزار و ٩٠٠ کەس، لەکاتێکدا ئەو پێشبینییانە بۆ ساڵی ٢٠٣٠ ئەوەیە دانیشتووانی عێراق بگاتە ٥١ ملیۆن و ٢١١ هەزار و ٧٠٠ کەس.