کۆنگرێسی ئەمریکا بە بەڵێ دەنگی لەسەر پرۆژەیاسایەکی دارایی دا، بۆ رێگریکردن لە گەیشتن بە "شەت - داون"، واتە داخستنی حکومەت.  شەوی چوارشەممە، کۆماری و دیموکراتەکانی نێو ئەنجوومەنی  نوێنەران بە ٢٥٤ دەنگی بەڵێ و ١٧٥ دەنگی نەخێر، پرۆژەیاسای تایبەت بە پێدانی پارە بە حکومەتی پەسەندکرد و رەوانەی ئەنجوومەنی پیرانی کرد کە لەوێش بە ٦٥ دەنگی بەڵێ و ٣٥ دەنگی نەخێر، پەسەندکرا و درەنگانی شەو، جۆ بایدن، سەرۆکی ئەمریکا واژۆی لەسەر کرد و چووە بواری جێبەجێکردنەوە.  بە واژۆکەی سەرۆکی ئەمریکا ئیدی رێگری دەکرێت لە داخستنی زۆربەی دامەزراوە  و ئاژانسەکانی سەر بە حکومەت و سەتان هەزار کارمەندی حکومی ناچار بە مانەوە لە ماڵەکانیان ناکات.  پرۆژە داراییە پەسەندکراوەکە رێگە بە ئیدارەی بایدن دەدات تاوەکو رۆژی ٣ی کانوونی یەکەمی ئەمساڵ پارە لە بودجەی وڵات وەرگرێت و مووچەی کارمەندانی حکومەت لە کەرتەکانی وەک مۆزەخانە و پارکە نیشتمانییەکان و هەروەها هێزە ئەمنییەکانی و هەندێ خزمەتگوزاری شارەوانییەکان بدات؛ ئەوە جگە لە تەرخانکردنی خەرجی هاوکاریکردنی زیانلێکەوتووانی باهۆزەکانی ئەمدواییەی ئەمریکا و هەروەها نیشتەجێکردنی پەنابەرە ئەفغانییەکان.