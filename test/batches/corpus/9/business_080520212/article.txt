شەهیان تەحسین، پێشكێشكاری تۆڕی میدیایی رووداو لەگەڵ پێشكێشكارانی پێنج تەلەڤزیۆنی عێراقیدا، ئەمڕۆ ٨ی ئایاری ٢٠٢١ لە بەغدا بەشداریی هەڤپەیڤینێكی هاوبەشیی كرد لەگەڵ مستەفا كازمیی سەرۆكوەزیرانی فیدرالیی عێراقدا. كازمی لە وەڵامی پرسیارەكانی تۆڕی میدیایی رووداو دا، زانیاری و هەڵوێستی لەسەر ژمارەیەك پرس راگەیاندن، كە دەقی هەڤپەیڤینەكەدا لەكاتەكانی داهاتوودا بڵاودەكرێتەوە. بەشێك لە زانیاری و هەڵوێست و زانیارییەكانی سەرۆكوەزیرانی عێراق بەوشێوەیەن:  بەشە بودجەی هەرێمی كوردستان و پەیوەندی لەگەڵ كوردستان  - ئێستا سەردەمی پەیوەندییە زێڕینەكانە لەنێوان هەرێمی كوردستان و حكومەتی فیدرالیی عێراق.  - لە ساڵانی رابردوودا كارمان كرد بۆ چارەسەركردنی زۆر لە كێشەكان.  - بە رژدی كاردەكەین بۆ چارەسەركردنی كێشەكان لەنێوان هەردوولا، رێككەوتن لەسەر پڕۆژەی بودجە و مادەی ١١ باش بوو.  - بەڵگە بۆ رژدی و جیدیبوونیشمان ئێستا لیژنەیەك كار دەكات بۆ ناردنی بەشە بودجەی ئەم مانگەی هەرێمی كوردستان.  هێرشەكانی توركیا و شەڕی توركیا و پەكەكە  - بەكارهێنانی عێراق وەك گۆڕەپانێك بۆ هەڕەشەكردن لە وڵاتانی دراوسێ رەتدەكەینەوە.  - هەڵسوكەوتەكانی پارتی كرێكارانی كوردستان رەتدەكەینەوە كە لە خاكی عێراقەوە هەڕەشە لە دەوڵەتێكی دراوسێ بكات.  - ئاگاداری پێشوەختەی هێرشەكانی توركیا نەبووین.   - رەفتارەكانی پەكەكە هەڕەشەن بۆ دانیشتووانی هەرێمی كوردستان.  - پەیوەندییەكی زۆر تایبەتمان هەیە لەگەڵ توركیا.  - كاردەكەین بۆ سەپاندنی دەسەڵاتی هێزەكانی عێراق بەسەر هەندێ ناوچەدا كە لە ژێر دەستی گرووپە چەكدارەكان دا بوون.  - لە هەوڵدانداین لەگەڵ توركیا بۆ لێك نزیككردنەوەی بۆچوونەكان.  - لەگەڵ حكومەتی هەرێمی كوردستان كاردەكەین بۆ دیاریكردنی زیانەكانی شەڕەكە و هێرشەكان.  - نوێنەری كاربەڕێكەری توركیا و چەند باڵیۆزی توركیامان بانگكرد و قبوڵنەكردنی ئەو هێرشانەمان پێ راگەیاند.  - وەزیری بەرگریی عێراق بەر لە دوو رۆژ لەگەڵ هاوتا توركییەكەی قسەی كرد.  - حكومەتی توركیا داوای لێبووردنی كرد لەسەر هاتنی وەزیری بەرگریی توركیا بۆ نێو خاكی عێراق.  - بەهۆی هەڵەیەكی تەكنیكی وەزیری بەرگریی توركیا هاتبووە نێو خاكی عێراق.  - دەبێ هەموو حیزبەكان لەوانەش پارتی دیموكراتی كوردستان دەبێ دەرفەتێكی وەك یەكیان هەبێت بۆ بەشداریكردن لە هەڵبژاردنەكان.  - دەبێ پارتی بەپێی مافی كۆمەڵایەتی خۆی بارەگاكانی لە كەركووك وەربگرێتەوە بەڵام بەبێ چەكدار.  - لیژنەیەكمان پێكهناوە لەسەر بارەگاكانی پارتی و بەر لە هەڵبژاردن بارەگاكانی وەردەگرێتەوە.   هاوئاهەنگی لە ناوچە ناكۆكی لەسەرەكان    - هەفتەی رابردوو كۆبوونەوەیەك هەبوو لە بەغدا بە بەشداریی شاندێكی هەرێمی كوردستان بۆ لێكۆڵینەوە لە میكانیزمێك بۆ هاوئاهەنگی لە ناوچە ناكۆكی لەسەرەكان. ئەم هەفتەیەش كۆبوونەوەیەكی دیكە دەبێت و دەگەنە رێككەوتن لەوبارەوە.