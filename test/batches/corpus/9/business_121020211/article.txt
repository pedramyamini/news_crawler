بۆردی بەڕێوەبەرانی سندووقی نێودەوڵەتیی دراو دوای رەخنەکانی سەر کریستالینا، چەند جارێک لێکۆڵینەوەی لەگەڵ ناوبراودا کرد، بەڵام دوای لێكۆڵێنەوەکانی بڕیاریدا کە کریستالینا وەکو بەڕێوەبەری ئەو ناوەندە گەورەیەی جیهان بهێڵێتەوە.  لەلایەکی دیکەوە جانێت یەلەن، وەزیری گەنجینەی ئەمریکا پاڵپشتیی خۆی بۆ کریستالینا دەربڕیوە و رایگەیاندووە کە ئاراستەکردنی تۆمەت بەبێ بەڵگە نابێتە هۆکار بۆ ئەوەی بەڕێوەبەری سندووقی نێودەوڵەتی دراو لە کارەکەی دووربخرێتەوە.  جۆرجێڤا لە ساڵی ٢٠١٧ و بەرلەوەی کە ببێتە بەڕێوەبەری سندووقی نێودەوڵەتیی دراو، بەڕێوەبەری بانکی جیهانی بووە.   بۆردی بەڕێوەبەرانی سندووقی نێودەوڵەتیی دراو لە راگەیێندراوێکدا ئاماژەیان بەوە کردووە کە بە هەموو بەڵگەنامەکاندا چوونەتەوە و بڕوای تەواویان بە لێهاتوویی کریستالیان هەیە بۆ بەڕێوەبردنی ئەو ناوەندە گەورەیەی جیهان.