لەگەڵ کرانەوەی بۆرسەکانی ئاسیا نرخی هەر دۆلارێک کە هەفتەی رابردوو بە ٧.٢١ لیرە داخرابوو، گەیشتە ٨.٥٩ لیرە کە بەمجۆرە لیرەی تورکی بە رێژەی ١٦ % دابەزیوە.  شەوی ٢٠ی ئادار بە واژۆی رەجەب تەیب ئەردۆغان سەرۆککۆماری تورکیا، ناجی ئاغبال سەرۆکی بانکی ناوەندیی تورکیا کە چوار مانگ و نیو پێش ئێستا دەستبەکارببوو، لەکار لادرا و دکتۆر شەهاب کاڤجیئۆغڵو خرایە شوێنەکەی.   بڕیارەکەی سەرۆککۆماری تورکیا، بەیانی رۆژی شەممە ٢٠ی ئاداری ٢٠٢١ لە رۆژنامەی فەرمیی تورکیا بڵاوکرایەوە. بەمەش لە ماوەی تەنیا ٢١ مانگدا سێجار سەرۆکی بانکی ناوەندیی تورکیا گۆڕدراوە.   ناجی ئاغبال، لە تشرینی دووەمی ٢٠٢٠ دا وەک سەرۆکی بانکی ناوەندیی تورکیا دەستنیشانکرا و کرایە جێگرەوەی موراد ئویساڵ کە لە تەممووزی ٢٠١٩ دا دامەزرابوو. دوو رۆژ دوای دەستبەکاربوونی ناجی ئاغبال بۆ سەرۆکی بانکیی ناوەندیی تورکیا، بەرات ئاڵبایراک دەستی لە وەزارەتی گەنجینە و دارایی تورکیا کێشایەوە.   ئەوکات دامەزراندنی ناجی ئاغبال لە پێشبینی گەڕانەوەی تورکیا بۆ سیاسەتی نەختە لاساییکارەکاندا لەلایەن بازاڕەکانی داراییەوە پێشوازی لێکرا. لە سەردەمی ئاغبال، بانکی ناوەندیی، رێژەی سووەکانی بە شێوەیەکی بەرچاو بەرزکردەوە.