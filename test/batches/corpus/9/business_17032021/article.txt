ئەمڕۆ چوارشەممە ١٧ - ٠٣ - ٢٠٢١، وەزارەتی دارایی و ئابووریی هەرێمی کوردستان بڵاویکردەوە، کە بە پێی میکانیزمی مانگی پێشوو دەست بە دابەشکردنی مووچەی مانگی سێ دەکرێت، واتە دابەشکردنی مووچەش بە لێبڕینی ٢١ % دەبێت.  رۆژی ١٠ - ٠٣ - ٢٠٢١ د. جووتیار عادل، گوتەبێژی حکومەتی هەرێمی کوردستان لەبارەی دابەشکردنی مووچە رایگەیاند، کە ٢٥ی مانگ مووچە دابەشدەکرێت و "رێژەی لێبڕینەکەشی وەزارەتی دارایی دیاریی دەکات".  رۆژی ٩ی شووباتی ٢٠٢١ زیاد جەبار، سەرۆکی لیژنەی دارایی لە پەرلەمانی کوردستان رایگەیاند، لیژنەکەیان لەگەڵ وەزارەتی دارایی کۆبووەتەوە و دڵنیاییان پێداون کە هەموو ٢٥ی مانگێک مووچە دابەشبکرێت.  لە کۆتایی ساڵی ٢٠٢٠ و سەرەتای مانگی ١٢، سەرۆکی حکومەتی هەرێمی کوردستان وەزارەتی دارایی و پلاندانان و سامانە سرووشتییەکانی راسپارد کە پرۆژەی ٢٠٢١ ئامادەبکرێت بەشێوەیەک کە ئەگەر رێککەوتن بکرێت یان نەکرێت لەگەڵ بەغدا حکومەت چی بکات؟ گوتەبێژی حکومەتی هەرێمی کوردستان دەڵێت، پێشتر بڕیاری لەسەر دراوە کە ٣٠ رۆژ جارێک مووچە بدرێت و ئەوەش چووەتە واری جێبەجێکردنەوە.  رۆژی ٢٣ - ٠٢ - ٢٠٢١ وەزارەتی دارایی و ئابووریی هەرێمی کوردستان خشتەی مووچەی مانگی دووی بڵاوکردەوە، تاوەکو رۆژی یەکشەممە ٢٨ - ٢ هەموو وەزارەتەکان مووچەیان وەرگرت، جگە لە لیوا هاوبەشەکانی وەزارەتی پێشمەرگە کە تاوەکو ئێستا مووچەکانیان وەرنەگرتووە.