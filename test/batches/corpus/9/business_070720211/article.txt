ئیحسان عەبدولجەبار، وەزیری نەوتی عێراق رایدەگەیێنێت، "کۆمپانیای شێڵ کشایەوە، BP دەیەوێت بکێشتەوە، لۆک ئۆیڵ نووسراوی فەرمییان بۆ کردووین دەیەوێت پشکەکانی بە چینییەکان بفرۆشێت و بکشێتەوە، ئێکسۆن مۆبیڵ کشایەوە، پێشتر کۆمپانیایەکی بەریتانی لە زوبەیر کشایەوە، ژینگەی وەبەرهێنان لە عێراق بۆ مانەوەی وەبەرهێنەرە گەورەکان گونجاو نییە، هەموو وەبەرهێنەرەکان یان بەدوای ژینگەیەکی دیکە یان بەدوای هاوبەشێکی دیکەدا دەگەڕێن".   عێراق دووەم گەورەترین بەرهەمهێنەری رێکخراوی بەرهەمهێنەرانی نەوت (ئۆپیک)ە، رۆژانە زیاتر لە سێ ملیۆن بەرمیل نەوت هەناردەی دەرەوە دەکات و داهاتەکەشی بە تەنها لە مانگی حوزەیرانی رابردوو سەروو شەش ملیار دۆلار بووە.  وەزیری نەوتی عێراق دەڵێت، "ژینگەی کارکردن لەلای ئێمە تەواو وێرانە، هەر لێدوانێک لەلایەن پەرلەمانتارێکەوە دەدرێت یەکسەر کاریگەریی دەبێت و تۆماردەکرێت، ئەو کۆمپانیایانە کۆمپانیای نێوخۆیی نین، بۆیە وای دەبینن کە ژینگەکەمان تێکچووە".  لە ساڵی ٢٠٠٣ تاوەکو ٢٠٢٠ کۆی بوودجەکانی عێراق زیاتر بووە لە ١٢٠٠ تریلیۆن دۆلار، بەپێی عادل عەبدولمەهدی، سەرۆکوەزیرانی پیشووتری عێراق نزیک بە نیوەی ئەو پارەیە بەقاچاخ براوەتە دەرەوەی عێراق.  ئێستا هێرشی بەشێک لە گرووپە چەکدارە شیعەکان بۆ سەر بەرژەوەندییەکانی وڵاتانی بیانی و کۆنسوڵخانە و کۆمپانیا نەوتییەکان، بەشێک لە کۆمپانیاکانی ناچارکردووە عێراق بەجێبهێڵن، وەک کۆمپانیای دایۆ لە ساڵی ٢٠٢٠، دوای دۆزینەوەی تەرمی بەڕێوەبەرێکی بەهەڵواسراوی.  بەپێی رێکخراوی نەهرێن بۆ پاڵپشتیی شەفافییەت و دەستپاکی کشانەوەی گەورە کۆمپانیاکانی بواری نەوت و سپاردنی کارەکانیان بە کۆمپانیای بچووکتر کاریگەریی خراپ لەسەر کەرتی نەوت لە عێراق بەجێدەهێڵێت.