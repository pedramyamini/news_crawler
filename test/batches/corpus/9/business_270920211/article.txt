بەهۆی گوشارەکانی حکومەتی چین بۆ سەر کۆمپانیا و ناوەندەکانی مامەڵەکردن بە بیتکۆینەوە، پشکی کۆمپانیاکانی وەک هوبەی و کۆمپانیای ئۆکەی کۆین لە بازاڕی بۆرسەی هۆنگ کۆنگ دابەزین.  بەهای پشکەکانی کۆمپانیای هوبەی بە رێژەی ٣٠ % و بەهای پشکەکانی ئۆکەی کۆین بە رێژەی ٢٠ % دابەزی. ئەو دوو کۆمپانیایە مامەڵەکانی بیتکۆین و دراوە دیجیتاڵییەکانی دیکە ئەنجام دەدەن.  بەهۆی یاسا و رێسای نوێی حکومەتی چین چیدیکە ئەو دوو کۆمپانیا گەورەیەی بواری مامەڵەی بیتکۆین و دراوە دیجیتاڵییەکانی دیکە ناتوانن خزمەتگوزارییەکانیان پێشکەش بە هاووڵاتیانی چینی بکەن.  بەڵام دابەزینی بەهای پشکەکانی کۆمپانیاکانی بواری مامەڵەی دراوی دیجیتاڵی نەبووە هۆی دابەزینی بەهای بیتکۆین، ئەمڕۆ یەک بیتکۆین بە نزیکەی ٤٤ هەزار دۆلار مامەڵەی پێوەدەکرێت.