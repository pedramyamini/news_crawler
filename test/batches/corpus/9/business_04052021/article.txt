بەشێک لە ویلایەتەکانی ئەمریکا بەرەو کرانەوە دەڕۆن و لە ئەوروپاش تا رادەیەک قەدەخەی هاتووچۆ هەڵگیراوە و چەندین وڵاتی وەک ئیتاڵیا بازاڕ و شوێنە گشتییەکانیان کردووەتەوە.  بەرەبەیانی ئەمڕۆ سێشەممە نرخی نەوتی برێنت ١٤ سەنت بەرزبووەوە هەر بەرمیلێک بە ٦٧ دۆلار و ٧٠ سەنت مامەڵەی پێوەکرا. هەروەها هەر بەرمیلێک نەوتی سووکی تێکساسی ئەمریکا بە ٦٤ دۆلار و ٦٣ سەنت مامەڵەی پێوەکرا. دواتر بەرمیلێک برێنت بۆ ٦٧ دۆلار و ٤٠ سەنت دابەزی و بەرمیلێک نەوتی سووکی تێکساسی ئەمریکاش بۆ ٦٤ دۆلار و ٣٠ سەنت دابەزی.   لە ئەمریکا لە ویلایەتەکانی نیویۆرک و نیوجێرسی قەدەخەی هاتووچۆ ئاسانکراوە، هەروەها وڵاتە ئەوروپییەکانیش بەنیازن لەگەڵ نزیکبوونەوە لە پشووکانی هاوین، شوێنە گشتییەکانیان بە رووی خەڵک و گەشتیاراندا بکەنەوە.  هەروەها بەپێی ناوەندەکانی وزە، هەفتەی کۆتایی مانگی چوار، قەبارەی نەوتی کۆگاکراو لە ئەمریکا دوو ملیۆن و ٢٠٠ هەزار بەرمیل کەمیکردووە، ئەوەش یەکێکی دیکەیە لەو هۆکارانەی وا دەکەن نرخی نەوت بەرزببێتەوە.  دابەزینی بەهای دۆلاریش بەرامبەر بە دراوەکانی دیکە، هۆکارێکی دیکەی بەرزبوونەوەی نرخی نەوتە.