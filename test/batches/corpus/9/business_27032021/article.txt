هۆکاری بەرزبوونەوەی نرخی نەوت لە رۆژی هەینی بۆ داخرانی نۆکەندی سوێس دەگەڕێتەوە، ماوەی پێنج رۆژە کەشتییەکی ٤٠٠ مەتری نۆکەندی سوێسی داخستووە و رێگەی ئاڵوگۆڕی بازرگانی گرتووە، پێشبینی دەکرێت کردنەوەی چەند هەفتەیەک بخایەنێت.  نزیکەی سێ هەفتەیە نرخی نەوت ئاراستەی بەرەو دابەزینە و بە تەنیا لەم مانگەدا بە رێژەی ١٤ % دابەزیوە، بەڵام لە رۆژی هەینی نرخەکانی نەوت بەرزبوونەوەیان تۆمارکرد.   رۆژی هەینی نرخی نەوتی برێنت بەرێژەی ٤.٧ % بەرزبووەوە، هەر بەرمیلێک بە ٦٤ دۆلار و ٥٧ سەنت مامەڵەی پێوەکرا. هەروەها هەر بەرمیلێک نەوتی سووکی تەکساسیش بە ٦٠ دۆلار و ٩٧ سەنت مامەڵەی پێوەکرا.  نزیکەی ٥ % ـی هەموو نەوتی جیهان بە نۆکەندی سوێسدا دەگوازرێتەوە گیرخواردنی ئەو کەشتییە زەبەلاحە نیگەرانی دروستکردووە لەسەر گەیشتنی نەوتی خاو بە دەستی کڕیاران.  یاسووشی ئۆسادا، گەورە لێکۆڵەری کۆمپانیای راوێژکاری "نیسان سێکیوریتی" لەو بارەیەوە دەڵێت، "نیگەرانی هەیە کە کردنەوەی نۆکەندی سوێس درێژە بکێشێت و ئەوەش نرخی نەوتی بەرزکردووەتەوە. "  سەرەرای ئەوەش، ئەو شرۆڤەکارە پێیوایە، کەمبوونەوەی خواست بۆ بەکارهێنانی نەوت لە دوای سەرهەڵدانی شەپۆلی سێیەمی کۆرۆنا لە ئەوروپا بووەتە هۆکار کە بەرزبوونەوەی نرخی نەوت سنوورداربێت. "  کەشتیی ئێڤەرگرین ماوەی پێنج رۆژە لە قوڕ و لمی نۆکەندی سوێسدا چەقیوە، درێژی کەشتییەکە ٤٠٠ مەترە و رووبەڕەکەی بە قەد چوار یاریگەی تۆپی پێیە.  نۆکەندی سوێس کەناڵێکی گرنگی بازرگانیی جیهانییە، لە ئەو کەناڵەوە ١٢ % ـی قەبارەی ئاڵوگۆڕی بازرگانیی جیهانی هاتووچۆ دەکات، بە تایبەتیش لە بواری نەوت و گاز، بەڵام نزیکەی هەفتەیەکە بەهۆی کەشتیێکی تایوانییەوە بازرگانییەکان لەو نۆکەندەوە وەستاوە.  گیرخواردنی کەشتییەکە کاریگەریی بەرچاوی کردووەتە سەر ئابووریی تەواوی ناوچەکە. لە یەک رۆژدا، وەستانی ئەم کەشتییە بەم جۆرە، رێگە لە ئاڵوگۆری بازرگانی بە بەهای نۆ ملیار دۆلار دەگرێت.   هاوکات بە گوێرەی راپۆرتێکی پێگەی بلوومبێرگی ئەمریکی، گواستنەوەی بەرهەمە نەوتییەکان بە بڕی ١٠ ملیار دۆلار دوادەکەوێت کە دەکرێت کاریگەری بکاتە سەر نرخی نەوت.