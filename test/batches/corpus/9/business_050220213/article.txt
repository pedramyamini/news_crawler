ساڵی ٢٠٢٠ بۆ وڵاتانی رۆژهەڵاتی ناوەڕاست و بەرهەمهێنەری نەوت ساڵێکی سەخت و پڕ بەربەست بوو، چونکە بڵاوبوونەوەی پەتای کۆڤید - ١٩ بووە هۆی کەمبوونەوەی خواستی نەوتی خاو لە جیهاندا. دابەزینی نرخی نەوت و زەحمەتییەکانی بەردەوامیدان بە فراوانکردن و بەرهەمهێنانی زیاتری نەوت لە کێڵگە نەوتییەکاندا پێکەوە وایانکرد کۆمپانیا و وڵاتانی ناوچەکە رووبەڕووی سەختییەکی بێوێنە ببنەوە. بەڵام هەرێمی کوردستان سەرەڕای سەختییەکان توانیی لە ساڵی ٢٠٢٠ ـدا پەرە بە بەرهەمهێنانی نەوتی زیاتر و مانەوەی ئاستی بەرهەمهێنان وەک پێش بڵاوبوونەوەی پەتای کۆڤید - ١٩ بدات.  پیشەسازیی نەوتی هەرێمی کوردستانیش وەک وڵاتانی دیکەی بەرهەمهێنەری نەوتی رووبەڕووی هەمان سەختی بووەوە و سێ ساڵیش لەمەوبەر ٢٨٠ هەزار بەرمیل نەوتی لە کێڵگە نەوتییەکانی بای حەسەن و هاڤانا لەدەست دا، بەڵام سەرەڕای هەموو ئەوانەش توانیویەتی ئیدارەی پەرەپێدان و بەرهەمهێنانی پیشەسازیی نەوت بدات، بە شێوەیەک ساڵانە ئاستی گەڕان و بەرهەمهێنان گەشە پێبدات.  بەپێی نوێترین بڵاوکراوەی دیلۆیت کە پێداچوونەوەی بۆ بەرهەمهێنان، خەرجی و داهاتی نەوتی هەرێمی کوردستان لە نۆ مانگی ساڵی رابردوودا کردووە، دەرکەوتووە بەرهەمهێنانی رۆژانەی نەوت ٤٥٢ هەزار بەرمیل نەوتە، لە کاتێکدا دامەزراوەی رۆژهەڵاتی ناوەڕاست بۆ رووپێویی ئابووری (میس) پێشبینی دەکات هەرێمی کوردستان ساڵی ٢٠٢٠ ـی بە بەرهەمهێنانی ٤٥٤ هەزار بەرمیل نەوت لە رۆژێکدا کۆتایی پێهێنابێت.   راستییەکەی، ئەمە بۆ هەرێمی کوردستان شتێکی کاریگەرە، بە لەبەرچاوگرتنی کەمبوونەوەی بەرهەمهێنانی ١٤ هەزار بەرمیل نەوت لە رۆژێکدا لە کێڵگەی نەوتی تاوکێ لە هەمان ساڵدا کە یەکێکە لە گەورەترین کێڵگە نەوتییەکانی هەرێمی کوردستان بە توانای بەرهەمهێنانی رۆژانەی ١١٠ هەزار بەرمیل نەوت کە لە لایەن کۆمپانیای "DNO"ی نەرویجییەوە بەڕێوەدەبرێت.   پەرەپێدانی بەرهەمهێنانی نەوتی هەرێمی کوردستان دەستکەوتێکی گرنگە، لە کاتێکدایە کێشەکانی بەغدا لەگەڵ پیشەسازیی نەوتی هەرێمی کوردستان بەردەوامە کە هەولێر بە کەمنەکردنەوەی بەرهەمهێنانی نەوت و زیاتربوونی قورسایی کەمکردنەوەی بەرهەمهێنان پشکی حکومەتی عێراق و پابەندنەبوونی عێراق بە رێککەوتنی کەمکردنەوەی بەرهەمهێنانی نەوت بەپێی رێککەوتنی ئۆپێک و هاوپەیمانەکانی کە بە ئۆپێک پڵەس ناسراوە، تۆمەتبار دەکات.   گەورەترین هۆکاری پشت پەرەپێدان و زیادکردنی قەبارەی بەرهەمهێنانی نەوتی هەرێمی کوردستان لە ساڵی ٢٠٢٠ ـدا بۆ گەشەپێدانی بەردەوامی کێڵگەی نەوتی ئەترووش دەگەڕێتەوە کە تایبەتمەندیی "API ٢٧ " پلەیە (واتە کوالێتییەکی باشی هەیە). کێڵگەکە لەلایەن کۆمپانیای تاقەی ئیماراتی بە رێژەی ٤٧ % و کۆمپانیای شامارانی کەنەدی بە رێژەی ٢٧.٦ % و حکومەتی هەرێمی کوردستانەوە بە رێژەی ٢٥ % خاوەندارێتی دەکرێت. ئاستی بەرهەمهێنانی نەوتی رۆژانەی ئێستای کێڵگەی ئەترووش ٤٦ هەزار بەرمیل نەوتە. ئەمەش نزیکە لە ئاستی تەواوەتیی کێڵگەکە کە دەتوانێت رۆژانە ٥٠ هەزار بەرمیل نەوت بەرهەم بهێنێت.  لە ئەمساڵدا هەواڵی دڵخۆشکەر بۆ حکومەتی هەرێمی کوردستان ئەوەیە کە پێشبینی دەکرێت ئاستی بەرهەمهێنانی نەوت زیاتر گەشە بکات. ناوەندی میس پێشبینی دەکات کۆی بەرهەمهێنانی نەوتی هەرێمی کوردستان رۆژانە ٤٨٠ بۆ ٤٨٥ هەزار بەرمیل نەوت تێبپەڕێنێت. ئەویش بەهۆی دەستپێکردنی بەرهەمهێنانی نەوت لە کێڵگەی سەرتا لە باکووری پایتەختی هەرێمی کوردستان کە دەتوانێت رۆژانە ٢٠ هەزار بەرمیل بەرهەم بهێنێت. کۆمپانیای شیڤرۆن خاوەنی ٥٠ % و کۆمپانیای گەنەل ئینرجی خاوەنی ٣٠ % ـی کێڵگەکەن. نەوتی بەرهەمهێنراوی کێڵگەی سەرتا بە تانکەر بۆ خورمەڵە بۆ بۆریی نەوتی حکومەتی هەرێمی کوردستان بۆ تورکیا دەگوازرێتەوە. لە کۆتاییدا پلانی راکێشانی بۆرییەکی نەوتی بۆ داڕێژراوە بۆ بەستنەوەی بە بۆریی نەوتی هەناردەکراوی حکومەتی هەرێمی کوردستان بۆ ئاسانکاریی زیاتر بەرهەمهێنانی نەوت و کەمبوونەوەی تێچووی گواستنەوە و خەرجییەکان.  زیادبوون و کەمبوونەوەی ئاستی بەرهەمهێنانی نەوتی هەرێمی کوردستان پەیوەندیی بە وەبەرهێنانی کۆمپانیاکان و هەڵکۆڵینی بیرە نەوتی نوێوە هەیە. بۆ نموونە هەفتەی رابردوو، کۆمپانیای گەنەل ئینێرجی، هاوبەشی بچووکی کۆمپانیای شیڤرۆن لە کێڵگەی نەوتی سەرتا، رایگەیاند: "ئاستی تێکڕای بەرهەمهێنانی نەوتی کێڵگەی سەرتا ئێستا ٥ هەزار و ٥٠٠ بەرمیل نەوتە لە رۆژێکدا. هەروەها پێشبینیی زیادبوونی بەرهەمهێنانی کێڵگەی نەوتی سەرتا بۆ ١٦ بۆ ٢٠ هەزار بەرمیل نەوتی رۆژانە دەکەین. ئەویش دوای دەستپێکردنی بەرهەمهێنانی نەوت لە بیرە نەوتی سەرتا - ٢ لە مانگی داهاتوودا. "  لە هەمان کاتیشدا لە ئەمساڵدا چاوەڕێ دەکرێت  بەرهەمهێنانی نەوت لە کێڵگەی تاوکێ زیاتر کەم ببێتەوە کە کۆمپانیای دی ئێن ئۆ خاوەنی ٧٥ % و کۆمپانیای گەنەل خاوەنی ٢٥ % ـین. سەرەڕای ئەوەی هەفتەی رابردوو کۆمپانیای دی ئێن ئۆ رایگەیاند پلانیان داڕشتووە بۆ زیادکردنی کارەکان لە بیرە نەوتییەکان بۆ مانەوەی بەرهەمهێنانی نەوتی رۆژانە لە ئاستی زیاتر لە ١٠٠ هەزار بەرمیل نەوتدا و زیادکردنی بڕێکی کەمیش لە بەرهەمهێنانی نەوت لە کێڵگەی سەرتا و شوێنەکانی دیکەی پێویستە بۆ پاراستنی هاوسەنگی و قەرەبووکردنەوەی ئەم کەمبوونەوانە لە ئاستی بەرهەمهێنانی نەوتدا.   بەرهەمهێنانی نەوتی هەرێمی کوردستان بەپێی کێڵگە نەوتییەکان  لەبارەی زیادکردنی ئاستی بەرهەمهێنانی نەوتەوە، هەفتەی رابردوو کۆمپانیای گەڵف کیستۆنی بەریتانی رایگەیاند: پێشبینی دەکەین لە ئەمساڵدا ئاستی بەرهەمهێنانی نەوتی قورسی کێڵگەی شێخان رۆژانە بگاتە ٤٠ بۆ ٤٤ هەزار بەرمیل نەوت کە API ـیەکەی ١٨ پلەیە. ئەویش لە کاتێکدا ئاستی بەرهەمهێنانی ئەم کێڵگەیە پار رۆژانە ٣٦ هەزار و ٦٢٥ هەزار بەرمیل نەوت بووە.   هەروەها ئاستی بەرهەمهێنانی کێڵگەی نەوتی ئەترووش بگاتە ئاستی تەواوەتیی خۆی کە ٥٠ هەزار بەرمیل نەوتە لە رۆژێکدا.   یەکێکی دیکە لە کێڵگە نەوتییەکان کێڵگەی نەوتی سەرسنگە کە لەلایەن کۆمپانیای HKNـی ئەمریکییەوە بە هاوبەشیی تۆتاڵ بەڕێوەدەبرێت. وادەردەکەوێت لە ئەمساڵدا تەنیا ئاستی بەرهەمهێنان بە قەبارەی ٥ هەزار بەرمیل نەوتی رۆژانە زیادبکات لە رۆژهەڵاتی بیرە نەوتەکانی سوارەتووکە کە ساڵی رابردوو لە مانگی شوباتدا بەهۆی هەرەسی زەوییەوە زیانی بەرکەوتبوو.   گەورە بەرهەمهێنەرێکی دیکەی پیشەسازیی نەوتی هەرێمی کوردستان کێڵگەی نەوتی خۆرمەڵەیە. ئێستا ئاستی بەرهەمهێنانی رۆژانەی ١٦٠ هەزار بەرمیل نەوتە. کێڵگەی نەوتی خورمەڵە (خورمەڵە دۆم) درێژکراوەی کێڵگەی نەوتی زەبەلاحی کەرکووکە کە لە لایەن کۆمپانیای نێوخۆیی گرووپی کارەوە بەڕێوەدەبرێت. وادیارە ساڵی ٢٠٢٠ ئاستی بەرهەمهێنانی رۆژانەی ١٦٠ هەزار بەرمیل نەوت بووبێت، بەڵام کۆمپانیاکە زۆر چاوی لە هەڵکەندنی بیری نوێی نەوتییە و گەیاندنی ئاستی بەرهەمهێنانی نەوتی رۆژانەیە بە ٢٠٠ هەزار بەرمیل لە ئەمساڵدا. تەنانەت چەندێکیش بچووک بێت، هەوڵەکانی کۆمپانیای گرووپی کار لە کێڵگەی نەوتی خورمەڵەدا وادەکەن ئاستی بەرهەمهێنانی نەوتی هەرێمی کوردستان لە ئەمساڵدا بگەیێنێتە نیو ملیۆن بەرمیل نەوت لە رۆژێکدا.   ساڵی ٢٠٢٠ هەناردەی نەوتی هەرێمی کوردستان چەند بووە؟  بەپێی داتاکانی کپلەر و میس و دیلۆیت، هەناردەی نەوتی هەرێمی کوردستان لە ٢٠٢٠ دا رۆژانە ٤٥٠ هەزار بەرمیل نەوتی تێپەڕاندووە و هەریەکە لە وڵاتانی ئیتاڵیا، کرواتیا، یۆنان، تورکیا، ئیسپانیا و ئیسرائیل کڕیاری سەرەکیی بارکردنی نەوتی هەرێمی کوردستانن لە بەندەری نەوتی جەیهان لە دەریای ناوەڕاست کە هەر شەش وڵات پێکەوە رێژەی ٧٢ % ی کڕیاری نەوتی هەرێمی کوردستان پێکدەهێنن.   بەپێی هەمان سەرچاوەکانی پێشوو لە ساڵی ٢٠٢٠ ـداهاتی چارەکی ساڵانەی نەوتی هەرێمی کوردستان بەبێ دانەوەی قەرزی پێشوەختە و خەرجییەکانی دیکە دوو ملیار دۆلاری تێپەڕاندووە.   بەپێی داتاکان ئیتاڵیا کڕیارێکی سەرەکیی نەوتی هەرێمی کوردستان بووە لە چارەکی یەکەمی ٢٠١٧ وە تاوەکو ئێستاش، بەڵام لە هەمان ماوەدا کڕینی نەوتی هەرێمی کوردستان لە لایەن ئیسرائیلەوە کەمبووەتەوە. چوار لە کڕیارە سەرەکییەکانی دیکەی نەوتی هەرێمی کوردستان لە بەندەری جەیهان جگە لە تورکیا خۆی، هەریەکە لە وڵاتانی کرواتیا و یۆنان و ئیسپانیا بوون.   بارکردنی نەوتی هەرێمی کوردستان لە بەندەری جەیهان  بەهۆی مامەڵەی پێشوەختەی بازرگانییەوە بە شێوەیەکی سەرەکی مامەڵەکردن بە فرۆشتنی نەوت بە پارەی پێشوەختە بە بازرگانان، حکومەتی هەرێمی کوردستان تەنیا بەشێکی داهاتی نەوتی هەناردەکراوی بۆ دەمێنێتەوە. ئەم شێوازە مامەڵەکردنە (داینامیکییە) لە ماوەی دابەزینی نرخی نەوتدا بۆ حکومەتی هەرێمی کوردستان زۆر خراپتر بوو، چونکە جگە لەوەی حکومەت نەیتوانی داهاتی دەست بکەوێت، قەرزێکی گەورەی کارکردنی کۆمپانیاکانی بەرهەمهێنان و پێشفرۆشی نەوتیشی کەوتەسەر.   بەپێی دوایین راپۆرتی دیلۆیت لەبارەی پشکنینی داهات و خەرجییەکانی نەوتی هەرێمی کوردستان کە بۆ ٣.١٧ ملیار دۆلار داهاتی نەوتی فرۆشراوی نۆ مانگی ٢٠٢٠ ـی کردووە، تەنیا ١.٨٣ ملیار دۆلار بۆ حکومەت بووە. واتە لە ٤٣ % بۆ حکومەت گەڕاوەتەوە و لە ٥٧ % بۆ کۆمپانیاکان بووە. تەنانەت لەوەش خراپتر، لە کۆتایی چارەکی سێیەمی ٢٠٢٠ ـدا کەڵەکەبوونی قەرزە دیارەکانی سەر حکومەتی هەرێمی کوردستان لە لایەن بازرگانانەوە بۆ ٤.٣١ ملیار دۆلار بەرزبووەتەوە، لە کاتێکدا لە کۆتایی ٢٠١٩ دا تەنیا ٣.٤٤ ملیار دۆلار بووە.  بەرزنەبوونەوەی نرخی نەوت بە شێوەیەکی بەرچاو لە ساڵانی داهاتوودا یاخود هیواکان بۆ دۆزینەوەی چارەسەرێکی دیکە وادەکات لەم ساڵانەی دواییدا قورساییەکی گەورە بکەوێتە سەر دارایی حکومەت. لە سەرووی هەموو ئەمانەشەوە، حکومەتی هەرێمی کوردستان ٨٧٣ ملیۆن دۆلاری دیکەش قەرزاری کۆمپانیاکانی بواری نەوتە، بەهۆی پێنەدان و دواکەوتنی پێدانی حەقدەستی کۆمپانیاکان بۆ کارکردنیان لەنێوان مانگەکانی تشرینی دووەمی ٢٠١٩ تاوەکو شوباتی ٢٠٢٠. حکومەتی هەرێمی کوردستان بۆ دۆزینەوەی رێگەچارە و خۆدەربازکردن لە قەرزە کەڵەکەبووەکانی سەر بازرگانان و کۆمپانیاکانی نەوت رووبەڕووی بەربەستی گەورە دەبێتەوە.  سەرەڕای دەرکەوتن و زەقبوونەوەی کێشەکان، وادەردەکەوێت حکومەت هەنگاوی بە ئاراستەی چارەسەرکردنی کێشەکان و دانەوەی قەرزی کۆمپانیاکان ناوە کە لە کۆتاییەکانی چارەکی یەکەمی ٢٠٢٠ ـدا رایگەیاند: "کاتێک نرخی نەوت دەگاتەوە سەرووی ٥٠ دۆلار بۆ هەر بەرمیلێک، رێککەوتن لەگەڵ کۆمپانیاکان کراوە بۆ پێدانی حەقدەستی کارکردنیان بۆ دوو مانگی کۆتایی ٢٠١٩ و دوو مانگی سەرەتای ٢٠٢٠ یاخود سەرەتای ساڵی ٢٠٢١. " ئێستا هەردوو مەرجەکەی حکومەتی هەرێمی کوردستان بۆ دانەوەی قەرزەکان بەدیهاتوون.   لە کۆتاییدا وادەردەکەوێت حکومەتی هەرێمی کوردستان پلانێکی داڕشتووە بۆ چۆنیەتیی دانەوەی ئەم قەرزانە، هەر بۆیە کۆمپانیای گەنەل ئینرجی رایگەیاند: "مۆدێلی پێشنیازکراو بریتییە لە دانەوەی قەرزەکان بە شێوەیەک بۆ زیادەی نرخی هەر بەرمیلێک نەوتی برێنت لە سەروو ٥٠ دۆلارەوە، " واتە نرخی سەرووی ٥٠ دۆلار بۆ هەر بەرمیلێک دەدرێتە قەرزی کارکردنی ئەو مانگانەی نەدراوەتە کۆمپانیاکان.   بەپێی ئەم رێککەوتنە نوێیەش بێت، ئەوا چەند ساڵیک دەخایەنێت تاوەکو خاوەن قەرزەکان پارەکانیان وەردەگرنەوە، بەڵام بە لە بەرچاوگرتنی کێشە داراییەکانی حکومەتی هەرێمی کوردستان زۆر سەخت دەبێت بۆ کۆمپانیاکان بۆ گوشارخستنەسەر و پابەندکردنی حکومەتی هەرێمی کوردستان کە بە شێوەیەکی دیکە قەرزەکان بداتەوە.   هەولێر و بەغدا رێکدەکەون؟   زیادبوونی ئاستی بەرهەمهێنانی نەوتی هەرێمی کوردستان بۆ حکومەت تەنیا دەستکەوتێکی نوێ نییە، بەڵکو بنەمایەکی پێویستە بۆ ئەو دۆخە ئابوورییەی ئێستا رووبەڕووی کابینەی نۆیەم بووەتەوە. بە تایبەتی گفتوگۆکانی نێوان هەولێر و بەغدا بۆ گەیشتنە رێککەوتن لەسەر پشکی هەرێمی کوردستان لە بودجەی فیدراڵی و رادەستکردنی ٢٥٠ هەزار بەرمیل نەوتی رۆژانە لە لایەن هەرێمی کوردستانەوە؛ رێککەوتنێک کە هەردوولا پێی رازی بن.  کێشەی سەرەکیی نێوان هەولێر و بەغدا پرسی ئیدارەدان و بەڕێوەبردنی نەوتی هەرێمی کوردستانە، بۆیە بەردەوامیش یەکدی بە پابەندنەبوون بە رێککەوتنەکانەوە تۆمەتبار دەکەن.   ئێستا هەرێمی کوردستان لە بەرامبەر خەرجکردنی شایستە داراییەکانی لە بودجەی فیدراڵیی عێراقدا رازییە داهاتی ٢٥٠ هەزار بەرمیل نەوت بداتە سۆمۆ، بەڵام بەغدا داوای رادەستکردنی ئیدارەدانی کەرتی نەوتی هەرێمی کوردستان دەکات و پێشنیازی جۆراوجۆریشی لەم بارەوە خستووەتەڕوو، بۆیە ئەمەش وادەکات گەیشتنە رێککەوتن ئەستەم نەبێت، بەڵام پابەندبوون بە رێککەوتنەوە ئەستەم بێت.  هەروەها خاڵیکی دیکە داهاتی نەوتی هەناردەکراوی هەرێمی کوردستانە کە هەولێر پێیوایە مافی خۆیەتی بۆ خۆی بێت نەک حکومەتی ناوەندی. بە گشتی هەناردەی نەوتی هەرێمی کوردستان لە ساڵی ٢٠٢٠ ـدا رۆژانە ٤٣٥ بۆ ٤٤٠ هەزار بەرمیل نەوت بووە، بەڵام دابەزینی نرخی نەوت بە شێوەیەکی بەرچاو بووە هۆی کەمبوونەوەی داهاتی ٩ مانگی ساڵی رابردوو بە بەراورد بە هەمان ماوە لە ٢٠١٩ دا.   وەزیرێکی نوێ و وەرزێکی نوێی پەرەپێدانی پیشەسازیی نەوتی هەرێمی کوردستان   دواجار کۆمپانیاکان و ئەوانەی چاویان لەسەر وەبەرهێنان لە پیشەسازیی نەوتی هەرێمی کوردستان بوو هاوتایەکیان دەستکەوت بۆ گفتوگۆکردن و دانوستاندن. مانگی رابردوو، دوای ١٨ مانگ لە مانەوەی پۆستی وەزیری سامانە سرووشتییەکان بە بەتاڵی، کەمال ئەترووشی، وەک وەزیری سامانە سرووشتییەکانی حکومەتی هەرێمی کوردستان دەستبەکاربوو.  پێشتر ئاشتی هەورامی لە ٢٠٠٥ ـەوە تاوەکو ٢٠١٩ رۆڵی سەرەکیی لە ئیدارەدانی پیشەسازیی نەوت و گازی هەرێمی کوردستاندا هەبوو، بەڵام پەیوەندییەکانی هەورامی لەگەڵ کۆمپانیا نێودەوڵەتییەکان ساردیی تێکەوت کاتێک لە کۆنفرانسی ساڵی ٢٠١٦ دا بە کۆمپانیا نێودەوڵەتییەکانی بواری نەوتی گوت: "ئەگەر کوردستان شوێنکی باش نییە، پارەکەت ببە بۆ شوێنێکی دیکە. " بۆیە دەستبەکاربوونی کەمال ئەترووشی دەرفەتێکی باشە بۆ نوێکردنەوەی پەیوەندییەکانی نێوان وەزارەتی سامانە سرووشتییەکان و کۆمپانیا نێودەوڵەتییەکانی نەوت (IOC) لە هەرێمی کوردستان.   بەپێی بڵاوکراوەی کۆمپانیاکان لەم چەند ساڵەی دواییدا نەک بە تەنیا لەسەر پێدانی حەقدەستەکانیان لە لایەن حکومەتەوە، بەڵکو لەسەر وەرگرتنی رەزامەندی بۆ پلانی پەرەپێدانی کێڵگەکانیان و گفتوگۆکردن لەو بارەیەوە دواکەوتوون. بۆ نموونە لەدوای رێگەدان بە کێڵگەی نەوتی ئەترووش لە مانگی تەممووزی ٢٠١٧ دا تەنیا پێدانی موڵەتی نوێی کارکردن بە تاوکێ و سەرتا هەبووە. سەرپەرشتیارانی پرۆژەکانی دیکەی پیشەسازیی نەوت یاخود سەرپەرشتیارانی ئەو کێڵگە نەوتییانەی گازیان هەیە، هەرێمی کوردستانیان بەجێهێشتووە یان بەهای پشکدارێتیی بەشەکانیان کەمکردووەتەوە.   لەو پرۆژانەیشی رەزامەندیی لەسەر دراوە و دەست کراوە بە جێبەجێکردنی پرۆژەی بەرهەمهێنانی ٧٠ ملیۆن بەرمیل نەوت لە رۆژێکدا و بەرهەمهێنانی گازی سرووشتی بە بڕی ٥٠٠ ملیۆن پێ سێجا لە رۆژێکدا کە ئێستا کار لەسەر پەرەپێدانیان دەکرێت و بەرهەمەکانیان لەنێوان ساڵانی ٢٠٢١ بۆ ٢٠٢٣ ـدا دەردەکەون.  یەکەم پرۆژەیش کە ئەگەری زۆرە لە ئەمساڵدا تەواو ببێت، پرۆژەی فراوانکردنی کێڵگەی نەوتی شێخانە لە لایەن کۆمپانیا گەڵف کیستۆنی بەریتانییەوە کە چاوەڕوان دەکرێت ئاستی بەرهەمهێنانی لە رۆژێکدا بگاتە ١٥ هەزار بەرمیل نەوت. لە هەمان کاتدا یەکێک لە گەورەترین پرۆژەکان بریتییە لە پرۆژەی فراوانکردنی بەرهەمهێنانی گاز لە کێڵگەی گازی خۆرمۆر کە لە لایەن کۆمپانیای داناگاز و کریسینت پیترۆڵیۆمەوە بەڕێوەدەبرێت و رۆژانە توانای بەرهەمهێنانی ٥٠٠ ملیۆن پێ سێجا گازە.  یەکەم هەنگاوی فراوانکردنی بەرهەمهێنانی گازیش بریتییە لە زیادکردنی ٢٥٠ ملیۆن پێ سێجا لە رۆژێکدا کە تاوەکو کۆتایی چارەکی یەکەمی ٢٠٢٣ کۆی گشتیی توانای بەرهەمهێنانی گاز دەگەیەنێتە ٦٥٠ ملیۆن پێ سێجا لە رۆژێکدا و پێداویستیی بازاڕی ناوخۆیی پێ دابین دەکرێت، بەڵام لە کۆتاییدا دەستکردن بە هێنانی کێڵگەی نوێ بۆ سەرهێڵ و زیادکردنی ئاستی بەرهەمهێنان دەبێتە هۆی گەشەسەندنی کەرتی پیشەسازیی نەوت و گازی هەرێمی کوردستان کە ئەمەیش پێویستیی بە رەزامەندی و پشتگیریی وەزارەتی سامانە سرووشتییەکانە.  یەکێک لەو کێڵگە نەوتییانەی کە  گەنەل ئینێرجی بۆ بەرهەمهێنان لە داهاتوودا چاوی لەسەرە، کێڵگەی نەوتی بنەباوییە کە پێشبینی دەکرێت ٣٧ ملیۆن بەرمیل نەوت و ٨.٢ ترلیۆن پێ سێجا گازی یەدەکی هەبێت. بە گوێرەی پلانی ٢٠١٧ پەرەپێدانەکە دوو ساڵی ماوە کە تیێیدا ئاستی بەرهەمهێنانی گاز لە ٣٥٠ ملیۆن پێ سێجاوە بگەیەنێتە ٧٠٠ ملیۆن پێ سێجا.   لە کاتێکدا هەرێمی کوردستان چاوی لە پلانی هەناردەکردنی گازە بۆ دەرەوە، بەڵام کۆمپانیای گەنەل ئینێرجی پلانی پەرەپێدانی کێڵگەکەی گۆڕی و کردی بە بەرهەمهێنانی نەوت، چونکە دەڵێت دەتوانین لە شەش مانگی یەکەمدا نەوت بەرهەم بهێنن و بە پارەی نەختی دەستکەوتوو پلانی پەرەپێدانی گاز جێبەجێ بکەن.   بەپێی پلانی پێشنیازکراو لە قۆناخی یەکەمدا لەوانەیە ئاستی بەرهەمهێنانی رۆژانە بگاتە ٥ هەزار بەرمیل نەوت و لە قۆناخی دووەمدا لە رۆژێکدا لەنێوان ١٠ بۆ ١٥ هەزار بەرمیل.  بەرهەمهێنانی نەوتی کێڵگەی نەوتی بنەباوی کە کوالێتیی "API"ـیەکەی ٤٧ پلەیە و بۆ بەرزکردنەوەی ئاستی کوالێتیی نەوتی خاوی هەناردەکراوی هەرێمی کوردستان یارمەتیدەر دەبێت کە بە گشتی کوالێتیی نەوتەکەی باش نییە و APIـیەکەی نزمە. تەنانەت ئەم پلانە تۆکمەیەیش کاری لەسەر نەکرابێت، ئەوا کۆمپانیای گەنەل ئینێرجی رایگەیاندووە لە مانگەکانی ئەیلوول و کانوونی یەکەمی ٢٠٢٠ ـدا دیسان پرۆپۆزەڵی پلانەکەیان پێشکەش کردووە، چاوەڕوان دەکەن دەستبەکاربوونی کەمال ئەترووشی هاندەر بێت بۆ پێشکەوتنی پلانی فراوانکردنەکە. هەروەها کۆمپانیای گەنەل چاوی لە کارکردنە لە کێڵگەی نەوتی قەرەداخ کە خاوەنی ٤٠ % ـی کێڵگەکەیە بە هاوبەشی لەگەڵ کۆمپانیای شێڤرۆن.   بە دڵنیاییەوە ئامادەبوونی کۆمپانیا گەورەکان ئاسانکاری بۆ پەرەپێدان و پێشکەوتن دەکات و چاوەڕوان دەکرێت لە چارەکی یەکەمی ئەمساڵدا دەست بە هەڵکۆڵینی بیرەکان بکرێت. کۆمپانیای گەنەل ئینێرجی پێشبینی دەکات کێڵگەی نەوتی قەرەداخ ٤٠٠ ملیۆن بەرمیل نەوت و ٦.٦ ترلیۆن پێ سێجا گازی یەدەکی هەبێت.   کێڵگەی نەوتی باشیک کە هەریەکە لە کۆمپانیای دی ئێن ئۆی نەرویجی ٣٢ %، ئیکسۆن مۆبیل ٣٢ % و گەنەل ئینێرجیی تورکی ١٦ % و حکومەتی هەرێمی کوردستان ٢٠ % خاوەندارێتیی دەکەن کە یەکێکی دیکەیە لە پرۆژەکانی وەبەرهێنانی نەوت کە گەیشتووەتە هەنگاوی تاقیکردنەوە بۆ بیرە نەوتەکانی زەرتک - ١ و باشیک - ٢، هەرچەندە تاوەکو ئێستا هیچ یەدەکێکی قازانجلێکراو یاخود سەرچاوەی نەوتی لەوێ تۆمار نەکراوە.   دەکرێت پەرەپێدانی ئەم کێڵگە بچووکانە ببنە هۆی زیادبوونی ئاستی بەرهەمهێنانی نەوتی خاوی هەرێمی کوردستان لە داهاتوودا، بۆ نموونەش کێڵگەی نەوتی سەرتا کە هەنگاوەکانی ئاسانکاری بۆ بەرهەمهێنانی پێشوەختە و دابینکردنی پێداویستییەکانی بەرهەمهێنانی پێشوەختەی "EPFs" بۆ دابینکراوە، مۆدێلێکی نوێیە لە کارکردن لە کاتی خۆیدا، بەڵام ئەم هەنگاوانە پێویستیان بە پشتیوانیی حکومەتی هەرێمی کوردستانە و هێشتا زووە بڵێین وەزیری نوێی سامانە سرووشتییەکان لە کوێ و چۆن هاوکارێکی یارمەتیدەر دەبێت.   لە کۆتاییدا پەرەپێدانی کێڵگە نەوتییەکانی هەرێمی کوردستان لە ئەمساڵدا چاوی لە وەزیری نوێی سامانە سرووشتییەکانە بۆ تێپەڕاندنی بەربەستەکان و رەخساندنی ژینگەیەکی نوێی وەبەرهێنان لە کەرتی پیشەسازیی نەوتی هەرێمی کوردستاندا سەرەڕای هاتنەپێشی کۆسپ و ئاستەنگی گەورە لەنێوان هەولێر و بەغدا لەسەر کەرتی پیشەسازیی نەوتی هەرێمی کوردستان. بۆیە هەر هەنگاوێکی نوێی وەزیرە نوێیەکەی سامانە سرووشتییەکان لەم دوو رووەوە پێشکەوتن بە خۆوە ببینێت، ئەوا بۆ هەرێمی کوردستان دەبێتە دەستکەوتێکی گەورە و یەکێک لە کێشە سەرەکییەکانی نێوان هەولێر و بەغدا چارەسەر دەبێت.