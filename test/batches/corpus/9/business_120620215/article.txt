موسەنا ئەمین، ئەندامی پەرلەمانی عێراق بە رادیۆی رووداوی راگەیاند: "دەبوو پرسی گەنمی جووتیارانی هەرێمی کوردستان بۆ خولەکێک کاتی پەرلەمانتاران و دەزگای یاسادانی عێراقی نەگرتایە، چونکە بابەتێکی جێبەجێکارییە و دەبوو حکومەت کاری خۆی جێبەجێبکردایە و مافی ئەو جووتیارانەی بدایە. دەبوو لەسەر ئەو پرسە سەرۆکی ئەنجوومەنی وەزیران و وەزیری بازرگانی بۆ پەرلەمان بانگ بکرێن بۆ ئەوەی لێیان بپرسرێتەوە. ئەوان هیچ بەڵگەیەکی یاساییان نییە کە ئەم گێچەڵە بە جووتیارانی ئێمە دەکەن. "  تاوەکو ئێستا بەغدا تەواوی پارەی گەنمی ساڵانی ٢٠١٤ و ٢٠١٥ و ٢٠١٦ی جووتیارانی هەرێمی کوردستانی نەداوە و بەشێکی لا ماوە.  موسەننا ئەمین گوتی: "حکومەتی عێراق دوای گشتپرسی دەستی کرد بە سزادانی خەڵکی هەرێمی کوردستان کە من پێموایە نەناردنی پارەی گەنمی جووتیارانیش بەشێکە لەوە. ئێستاکە ٣٠٨ ملیار دیناری جووتیارانی هەرێمی کوردستان لای حکومەتی عێراقە کە دەبێت بۆیان بنێرێت. هەروەها بیرم لەوە کردووەتەوە پرسی پارەی گەنمی جووتیارانی هەرێمی کوردستان ببەمە دادگای فیدراڵی، بەڵام هێشتا نازام کە ئاخۆ سکاڵاکەم لێ وەردەگیردرێت یان نا. "  ساڵانە لە هەرێمی کوردستاندا زیاتر لە ملیۆنێک تۆن گەنم بەرهەمدەهێندرێت؛ پار ملیۆنێک و ٢٠٠ هەزار تۆن گەم بەرهەم هێندرابوو.