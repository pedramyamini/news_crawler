پێنوێنی MSCI بەرفراوانترین پێنوێنی بازاڕەکانی ئاسیا، بەدەر لە بازاڕی ژاپۆن ئەمڕۆ هەینی ١٢ - ١١ - ٢٠٢١ بە رێژەی ٠.٧ % بەرزبووەوە. هەروەها پێنوێنی نیکەی ٢٢٥ی بازاڕی بۆرسەی ژاپۆن، بەرێژەی ١.١ % بەرزبووەوە.  بەهای پشکەکانی بازاڕی بۆرسەی ئەمریکا لە گرێبەستەکانی داهاتووشدا بەرەبەیانی رۆژی هەینی بەرێژەی ٠.٣ % بەرزبووەوە. رێژەی هەڵاوسان لە ئەمریکا لە مانگی رابردوو بەرزبووەوە بۆ ٦.٢ % کە بەرزترین ئاستی رێژەی هەڵاوسانە لە ٣٠ ساڵی رابردوودا.  نوریهیرۆ فۆجیتۆ، شرۆڤەکاری سەر بە کۆمپانیای راوێژکاریی میتسۆبیشی لەو بارەیەوە گوتی "بەرزبوونەوەی رێژەی هەڵاوسان بەدڵنیاییەوە مەترسیی لەسەر بازاڕەکان دروستکردووە. بەڵام بازاڕەکانی بۆرسە تەنیا ئەو کاتە دادەڕمێن کە بانکی ناوەندیی ئەمریکا، هەڵەی کردبێت لە خەمڵاندنەکانی و دەست بە جێبەجێکردنی بەرزکردنەوەی سوودی بانکی بکات. بەڵام ئێستا هیچ ئاسۆیەک بۆ بەرزکردنەوەی سوودی بانکی بەدی ناکرێت".  رۆژی هەینی نرخی نەوت بەرێژەیەکی کەم دابەزی. هۆکاری دابەزینی نرخی نەوت بۆ بەرزبوونەوەی بەرچاوی بەهای دۆلار دەگەڕێتەوە بەرامبەر بە دراوەکانی دیکە. هەروەها رێکخراوی ئۆپێک لە دوایین راپۆرتیدا رایگەیاندووە کە خواست بۆ بەکارهێنانی نەوتی خاو لە ساڵی داهاتوودا کەمدەبێتەوە.  بەرەبەیانی رۆژی هەینی نرخی نەوتی برێنت بەرێژەی ٠.٣٦ % دابەزی و هەر بەرمیل بە ٨٢ دۆلار و ٥٦ سەنت مامەڵەی پێوەکرا. هەروها هەر بەرمیل نەوتی سووکی تەکساس بەرێژەی ٠.٣٣ % دابەزی و هەر بەرمیل بە ٨١ دۆلار و ٣٢ سەنت مامەڵەی پێوەکرا.  نرخی زێر ئەمرۆ هەینی بە جێگیری مایەوە. نرخی زێڕ لە بەرزترین ئاستەکانی خۆی لە چوار مانگی رابردوودا مامەڵەی پێودەکرێت. بازرگانان و وەبەرهێنەران کڕینی زێڕ وەک پەرژینێک دەبینن لە دژی بەرزبوونەوەی رێژەی هەڵاوسان. سەرلەبەیانی رۆژی هەینی هەر ئۆنسەیەک زێڕ بە ١٨٦٢ دۆلار مامەڵەی پێوەکرا.