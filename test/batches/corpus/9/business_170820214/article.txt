لە کاتێکدا تێکڕای نرخی نەوتی برێنت لە ساڵی ٢٠٢٠ دا ٤٢ دۆلار بووە، کەچی تاوەکو ئێستا تێکڕای نرخی نەوت لە ساڵی ٢٠٢١ دا ٦٦ دۆلارە، بەوپێیەش بە رێژەی ٥٧ % نرخی نەوتی خاو بەرزبووەتەوە.  ئەوە بووەتە هۆکار بۆ بەرزبوونەوەی نرخی بەنزین لە جیهاندا. بۆ نموونە لە ئەمریکا تێکڕای نرخی بەنزین لە ساڵی ٢٠٢٠، هەر لیترێک بە ٥٥ سەنت بووە، بەڵام ئێستا نرخی هەر لیترێک بەنزین بەرزبووەتەوە بۆ ٨٤ سەنت.  ئەوە ئیدارەی جۆ بایدنی ناچارکرد کە پەیوەندی بکەن بە بەرهەمهێنەرانی نەوتی ئۆپێک بۆ ئەوەی نەوتی خاوی زیاتر بخەنە بازاڕەکانەوە، بەڵام تاوەکو ئێستا بەرهەمهێنەرانی نەوتی ئۆپێک رازی نەبوونە بە خستنەڕووی نەوتی زیاتر لە بازاڕەکاندا و بەو هۆیەشەوە پێشبینی ناکرێت کە نرخی سووتەمەنی دابەزێت.  جگە لە وڵاتە پێشکەوتووەکان، نرخی بەنزین لە وڵاتە تازە گەشەکردووەکانیش کە هەرێمی کوردستان یەکێکە لەو وڵاتانە بەرزبووەتەوە. بەرزبوونەوەی نرخی بەنزین لە وڵاتانی تازە گەشەسەندوو زیاتر لە وڵاتە پێشکەوتووەکان هەستی پێدەکرێت، ئەوەش لەبەر دابەزینی بەهای دراوی نیشتمانی ئەو وڵاتانەیە.  نرخی بەنزین تەنانەت لە وڵاتی چین گرانترە لە ئەمریکا. هەر لیترێک بەنزین لە چین یەک دۆلار و ١٧ سەنتە و لە رووسیا کە یەکێکە لە گەورەترین بەرهەمهێنەرانی نەوتی خاو بەرزبوونەوەی نرخی یەک لیتر بەنزین بۆ ٦٨ سەنت حکومەتی ئەو وڵاتەی ناچارکردووە کە رێوشوێنی جیددی بگرێتەبەر و ئەم هەفتەیە بڕیاریدا هەناردەکردنی بەنزین بۆ دەرەوەی ئەو وڵاتە رابگرێت.  لە سعودیە کە گەورەترین بەرهەمهێنەری نەوتی جیهانە، نرخی یەک لیتر بەنزین بەرزبووەتەوە بۆ ٦٠ سەنت و ئەوەش بووەتە هۆکاری بەرزکردنەوەی نرخی گواستنەوە لەو وڵاتە بە رێژەی ٢٨ %. بەرزبوونەوەی نرخی گواستنەوە بەپێی بەشێک لە ئابووریناسان لە سعودیە هۆکاری سەرەکیی بەرزبوونەوەی رێژەی هەڵاوسان و نرخەکانە بۆ سەرووی ٥ %.  لە تورکیاش کە یەکێکی دیکەیە لە وڵاتانی بەکارهێنەری نەوتی خاو، نرخی یەک لیتر بەنزین بەرزبووەتەوە بۆ ٩٠ سەنت.  هێندێک لە وڵاتانی جیهان بۆ کۆنترۆڵکردن و سنووردارکردنی بەرزبوونەوەی نرخی کاڵا و شتومەک پاڵپشتی لە نرخی بەنزین دەکەن و ساڵانە سەتان ملیۆن دۆلار بۆ ئەو مەبەستە تەرخان دەکەن. بە واتایەکی دیکە ئەو وڵاتانە خۆیان بەنزین بە نرخی گرانتر لە نرخی بازاڕ دەکڕن و بە هەرزانتر دەیدەنە هاووڵاتیان، چونکە بازاڕەکانی ئەو وڵاتانە زۆر هەستیارن بەرامبەر بە بەرزبوونەوەی نرخی بەنزین.  نموونەی ئەو وڵاتانە بە دیاریکراوی ئێران و هەندێک بەرهەمهێنەری نەوتی کەنداون کە لە چەند ساڵی رابردوودا بە رێژەیەکی بەرچاو قەبارەی پاڵپشتییەکانیان بۆ نرخی بەنزین کەمکردووەتەوە، ئەوەش زیانی دارایی زۆری لە خەزێنەی ئەو حکومەتانە داوە.   لە لوبنان حکومەتی ئەو وڵاتە لەبەر قەیرانی دارایی هەفتەی رابردوو پاڵپشتییەکانی بۆ نرخی بەنزین لادا. نرخی یەک لیتر بەنزین لە ماوەی یەک مانگدا لە ٣٧٨٠ لیرەوە بەرزبووەتەوە بۆ ١٦٨٠٠ لیرە، ئەوەش گەورەترین قەیرانی سووتەمەنی لەو وڵاتە دروستکرد و سووتەمەنی لە بازاڕی لوبناندا بردەنێو بازاڕی رەش.  لە ساڵی ٢٠١٥ دا لە هەرێمی کوردستان نرخی بەنزین و سووتەمەنییەکانی دیکەی وەک گازوایل بەهۆی قەیرانی دارایی دوای ٢٠١٤ لەلایەن حکومەتی هەرێمی کوردستانەوە ئازادکرا. لەو کاتە بەدواوە بازاڕ خۆی نرخی سووتەمەنی دیاری دەکات، بەڵام جگە لە کاریگەرییەکانی بەرزبوونەوەی نرخی بەنزین لە جیهاندا، دابەزینی بەهای دینار لە دۆلارێک بە ١٢٠٠ دینارەوە بۆ دۆلارێک بە ١٥٠٠ دینار، کاریگەری راستەوخۆی لەسەر نرخی بەنزین لە هەرێمی کوردستان داناوە.  بۆ نموونە نرخی لیتریک بەنزینی نۆرماڵ لە ساڵی رابردوودا ٤٥٠ دیناربوو کە ئەوکات یەکسان بوو بە ٣٨ سەنت، بەڵام ئەو ٣٨ سەنتە ئێستا یەکسانە بە ٥٦٠ دینار. واتا بە شێوەیەکی ئۆتۆماتیکی تەنانەت ئەگەر نرخی نەوتی خاو بەرزنەبووبایەوە، نرخی بەنزین لە هەرێمی کوردستان بە رێژەی ٢٤ % هەر بەرزدەبووەوە، ئەوەش بەهۆی کاریگەریی دابەزینی بەهای دینار لەسەر بەرزکردنەوەی رێژەی هەڵاوسان.  جگە لەوەش بەهۆی رەوشی دارایی تایبەتەوە، حکومەتی هەرێمی کوردستان زۆربەی ئەو ٤٥٠ هەزار بەرمیل نەوتەی کە رۆژانە بەرهەمی دەهێنێت بۆ بەدەستهێنانی داهاتی زیاتر هەناردە دەکات و تەنیا ٢٥ هەزار بەرمیلی دەداتە پاڵاوگەی کار بۆ بەرهەمهێنانی بەنزین و سووتەمەنییەکانی دیکە لە ناوخۆدا کە کەمترە لە رۆژانە یەک ملیۆن لیتر.  ئەمە لە کاتێکدا هەرێمی کوردستان رۆژانە پێویستی بە ٦ ملیۆن و ٥٠٠ هەزار لیتر بەنزین هەیە.  لە چەند مانگی رابردوودا بەهۆی کەمبوونەوە یان نەمانی بەنزینی هاوردەکراو لە بازاڕەکانی سووتەمەنیی هەرێمی کوردستان نرخی بەنزین هێندەی دیکە بەرەو بەرزبوونەوەی زیاتر چووە.