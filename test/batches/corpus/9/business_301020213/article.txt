رێکخراوی ئۆپێک و وڵاتانی هاوپەیمانی لە ئۆپێک پڵەس لە مانگی ئابی ٢٠٢١ وە بەرهەمی رۆژانەیان بە بڕی ٤٠٠ هەزار بەرمیل نەوت زیاد کردووە. ئیحسان عەبدولجەبار، وەزیری نەوتی عێراق، ئەمڕۆ شەممە، لە راگەیێندراوێکدا باسی لەوە کردووە، "ئاماژەکانی بازاڕی نەوت و گاز لە رۆشنایی بەرزبوونەوەی نرخی گاز و خەڵووز بە تایبەت لە ئەوروپا و ئاسیا، کە بەهۆی کەمبوونی گاز و خەڵووز سەریهەڵداوە؛ رەنگە لە وەرزی زستاندا ببنەهۆی زیادبوونی خواست لەسەر نەوتی خاو، بەڵام عێراق باوەڕی وایە ئەو زیادەیە کە تاوەکو کۆتایی ئەمساڵ رۆژانە دەگاتە یەک ملیۆن بەرمیل و بەرامبەر دەبێت لەگەڵ زیادبوونی خواست لەسەر نەوتی خاو و لە کۆتاییدا دەبێتە هۆی جێگیربوونی بازاڕی نەوت. "  وەزیری نەوتی عێراق راشیگەیاند: "عێراق بە پێویستی نابینێ هیچ بڕیارێکی نوێ بدرێت بۆ زیادکردنی بەرهەمی نەوتی وڵاتانی ئەندامی رێکخراوی ئۆپێک".  ئەمە لە کاتێکدایە نرخی نەوتی خاوی برێنت لە جیهان لەم مانگەدا ئاستێکی پێوانەیی تۆمارکرد و نرخی هەر بەرمیلێکی گەیشتە سەرووی ٨٣ دۆلار، ئەوەش نرخێکە هێندە بەرزە، کە بۆ یەکەمجارە لە کۆتایی ساڵی ٢٠١٤ وە تۆمار دەکرێت.  بەرزبوونەوەی نرخی نەوت هاوکاتە لەگەڵ بەرزبوونەوەی نرخی جۆرەکانی دیکەی وزە، وەکو گازی سرووشتی، خەڵووز، کارەبا ئەوانەش بوونەتە هۆی بەرزبوونەوەی خواست لەسەر نەوتی خاو.