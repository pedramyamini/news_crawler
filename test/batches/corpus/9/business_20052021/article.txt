کرانەوەی دەروازەی سنووریی کاپی کۆی کە لە ئێران بە رازی ناسراوە، بووەهۆی خۆشحاڵیی پیشەگەران و کاسبکارانی خەڵکی وان لە باکووری کوردستان و هاونیشتمانیان لە رۆژهەڵاتی کوردستان، بەو پێیەی ساڵانە زیاتر لە یەک ملیۆن گەشتیاری رۆژهەڵاتی کوردستان و ئێران بۆ گەشتکردن لەو رێگەیەوە دەچنە باکووری کوردستان و تورکیا. ئەمە جگە لە جموجوڵی بازرگانیی نێوان هەردوو وڵات.   لەمبارەیەوە، محەممەد ئەمین بیلمەز، پارێزگاری وان رایگەیاند، "تەواوی رێکارە ئەمنی و تەندروستی و کارگێڕییەکانمان تەواوکردوون و بەمەرجی پشکنینی کۆرۆنا، هاووڵاتیانی ئێران دەتوانن لە تورکیا گەشت بکەن".   کرانەوەی دەروازە سنوورییەکە بوژانەوەیەکی خێرای ئابووریی و بازرگانی و گەشتیاری بۆ پارێزگای وان و پارێزگانی دیکەی باکووری کوردستان دەڕەخسێنێت.   سەرۆکی ژووری میوانخانەکانی وانیش رایگەیاند، دوای بڵاوبوونەوەی هەواڵی کرانەوەی دەروازە سنوورییەکە، داواکاریی بۆ گرتنی ژووری هوتێل و مۆتێل و میوانخانەکان دەستیپێکردووە.