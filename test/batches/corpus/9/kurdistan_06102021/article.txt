رۆژی چوارشەممە ٠٦ - ١٠ - ٢٠٢١ نرخی نەوتی برێنت ١٢ سەنت بەرزبووەوە و بە ٨٢ دۆلار و ٦٨ سەنت مامەڵەی پێوەکرا.  هەروەها نەوتی سووکی تەکساسی ئەمریکا بە هەمانشێوە ١٥ سەنت بەرزبووە و هەر بەرمیلێک بە ٧٩ دۆلار و ٥ سەنت مامەڵەی پێوەکرا.  بەرزبوونەوەی نرخی نەوت دوای ئەوە روویدا کە ٢٤ وڵاتی ئەندام لە رێکخراوی ئۆپێک و دەرەوەی ئەو رێکخراوەیە پابەندبوونیان بە پلانی پێشووی خۆیان لەسەر زیادکردنی رۆژانە ٤٠٠ هەزار بەرمیل بۆ مانگی داهاتووە دووپاتکردەوە، سەرەڕای گوشارەکانی ئەمریکا بۆ خستنەڕووی نەوتی زیاتر.  بەرزبوونەوەی خواست بۆ بەکارهێنانی نەوتی خاو لەلایەک و لەلایەکی دیکەش بەرزبوونەوەی نرخی سووتەمەنی و گازی سرووشتی پاڵپشتی سەرەکی نرخی نەوت بوون کە ئێستا گەیشتووەتە بەرزترین ئاستی خۆی لە دوای ساڵی ٢٠١٤ ـەوە.  بانکی ئۆسترالی - نیوزلاندی ANZ لەو بارەیەوە رایگەیاندووە، بەهۆی تووندبوونی بارودۆخی بازاڕ و ئەو قەیرانەی وزە کە روویداوە نرخەکانی نەوت بەردەوامن لە بەرزبوونەوە.  بانکی ئۆسترالی - نیوزلاندی ANZ دەڵیت، بڕی زیادکردنی خستنەڕووی نەوت لەلایەن بەرهەمهێنەرانی نەوتی ئۆپێک پڵەس کەمتر بووە لە چاوەڕوانییەکانی بازاڕ.  نرخەکانی نەوت بەتەنیا لەمساڵدا بەڕێژەی ٥٠ % بەرزبوونەتەوە.  رێکخراوی ئۆپێک رایگەیاندووە، هەرچەندە نرخی نەوت لە ئاستێکی بەرزدا مامەڵەی پێوەدەکرێت، بەڵام ئەوان نیگەرانن سەرهەڵدانی شەپۆلی چوارەمی ڤایرۆسی کۆرۆنا کاریگەری نەرێنی لەسەر خواست بۆ بەکارهێنانی نەوت دابنێت و لەبەر ئەوەشە پابەندبوون بە پلانەکانی پێشووی خۆیان بەردەوام بوون لەسەر زیادکردنی خستنەڕووی لەسەرخۆی نەوتی خاو لە بازاڕەکاندا.