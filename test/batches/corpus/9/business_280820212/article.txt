بەرزبوونەوەی نرخی نەوت بە رێژەی ٢ % لە رۆژی هەینی هاوکات بوو لەگەڵ دابەزینی بەهای دۆلاری ئەمریکی بەراورد بە دراوەکانی دیکە، دوای گوتاری سەرۆکی بانکی ناوەندیی ئەمریکا.  رۆژی هەینی لە کاتی داخستنی بازاڕەکانی جیهاندا هەر بەرمیل نەوتی برێنت بە رێژەی ٢.٣ % بەرزبووەوە و بە ٧٢ دۆلار و ٧٠ سەنت مامەڵەی پێوەکرا.  هەروەها نەوتی سووکی تەکساسی ئەمریکاش بە رێژەی ٢ % بەرزبووەوە بەرمیلێک بە ٦٨ دۆلار و ٧٤ سەنت مامەڵەی پێوەکرا.  ئەوە بەرزترین ئاستی نرخەکانی نەوتە کە لە مانگی هەشتەوە بازاڕی نەوت بەخۆیەوە دەیبینێت. نرخی نەوتی برێنت بە رێژەی ١١ % و نرخی نەوتی سووکی تەکساس بە رێژەی ١٠ % لەم هەفتەیەدا بەرزبوونەتەوە.  ئیدوارد مۆیا، شرۆڤەکاری نەوتی سەر بە کۆمپانیای راوێژکاری ئۆواندا لەو بارەیەوە رایگەیاند، "بازرگانانی نەوت بەهۆی پچڕانی بەرهەمهێنانی نەوت لە کەنداوی مەکسیک نرخەکانی نەوتیان بەرزکردووەتەوە. "  لەلایەکی دیکەوە جیرۆم پاوڵ، سەرۆکی بانکی ناوەندیی ئەمریکا لە وتارێکدا کە ئێوارەی رۆژی هەینی بڵاویکردەوە رایگەیاند، ئابووریی ئەمریکا لەسەر رێگەی راستی خۆی و بە ئاراستەی بەهێزکردنی بازاڕی کار دەڕوات و بەو هۆیەشەوە ئەگەری هەیە بانکی ناوەندی دەست بە کەمکردنەوەی پاڵپشتییەکانی خۆی بۆ بازاڕ و ئابووریی ئەو وڵاتە بکات.   لێدوانەکانی سەرۆکی بانکی ناوەندیی ئەمریکا دەستبەجێ بەهای دۆلاری لە بازاڕەکانی جیهان دابەزاند، دابەزینی بەهای دۆلار بەشێوازی نەریتی کاریگەری دەکاتە سەر بەرزبوونەوەی بەهای کاڵاکان لە نێوانیشیاندا نەوت و زێڕ.