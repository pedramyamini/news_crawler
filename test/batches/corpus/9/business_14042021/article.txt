ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان، لەکاتی بەشداریکردنی لە بوولتەنی هەواڵە ئابوورییەکانی تۆڕی میدیایی رووداو کە محەممەد شێخ فاتیح پێشکێشی کرد، رایگەیاند: "توانای بەرهەمهێنان ئێستا لە کوردستاندا لە سەرووی ٣٢٠٠ مێگاواتە، دەتوانین لەوە زیاتریش بەرهەم بهێنین، بەڵام هەندێک کار و چاکسازی هەیە بۆ ئەو مانگە دامانناوە کە وەرزێکی گونجاوە، وەکو خۆ ئامادەکردنێکیش بۆ وەرزی هاوین".  بە گوتەی ئومێد ئەحمەد "ئێستا خواست لە خوار چوار هەزار مێگاواتە، دەتوانین بڵێن لە نزیک خواستین، بەمەش بە تێکڕا لە سەرەتای ئەم مانگەوە تاوەکو ئێستا رۆژانە سەرووی ٢٠ بۆ ٢٢ کاژێر کارەبامان داوە".  گوتەبێژی وەزارەتی کارەبا دەشڵێت: "ژێرخانی هەرێمی کوردستان بۆ بەرهەمهێنانی کارەبا لە سەرووی شەش هەزار و ٧٠٠ مێگاواتە، بەڵام ئەوەی ئێستا لە ئیشدایە ٣٢٠٠ مێگاواتە".  سەبارەت بە پرۆژەی تۆڕی زیرەکی کارەبا، ئومێد ئەحمەد گوتی: "تۆڕی زیرەک بەبێ پێوەری زیرەک نابێت، کە بریتییە لە سیستەمێکی ئەلیکترۆنی پێشکەوتوو کە بە سۆفتوێرێکی زەبەلاح بەڕێوە دەڕوات، کە کۆمەڵێک کار دەکات کە لە پێوەرەکەی دیکەی ناچێت، ئەو پێوەرە توانای خوێندنەوەکەی وردە، واتە رێژەی راستی و دروستی داتایەکانی دەتوانم بڵێم ١٠٠ % ـە".  سەبارەت بە کاتی تەواوکردنی پرۆژەکەش، ئومێد ئەحمەد ئاماژەی بەوەدا "دەبێت تاوەکو کۆتایی ئەمساڵ تەواوی پێوەرەکان دانرابێت، خۆشبەختانە ئێستا نزیک لە ٦٠٠ هەزار پێوەرمان داناوە، بۆ تەواوی هاوبەشانی کارەبا ئەو پێوەرە زیرەکە دادەنرێت".