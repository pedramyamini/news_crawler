ئیحسان عەبدولجەبار، وەزیری نەوتی عێراق، لە راگەیێندراوێکدا رایگەیاند: "بەرزکردنەوەی نرخی نەوتی خاو کە دەدرێتە پاڵاوگە خۆماڵییەکان پێشنیازی لیژنەی دارایی پەرلەمان بووە، ئەویش بە ئامانجی زیادکردنی داهات، چونکە بەهۆی بڵاوبوونەوەی ڤایرۆسی کۆرۆنا ئاستەنگی زۆر رووبەڕووی بازاڕی نەوت بووەتەوە و نرخی نەوت دابەزیوە".  وەزیری نەوتی عێراق رەتیکردەوە ئەو هەنگاوە ببێتە هۆی بەرزبوونەوەی نرخی فرۆشتنی سووتەمەنی بە هاووڵاتیان لە عێراق و گوتی نرخی سووتەمەنی وەک خۆی دەمێنێتەوە.  ئیحسان عەبدولجەبار گوتیشی: "وەزارەتی نەوت توێژینەوە و پێداچوونی وردی بۆ پێشنیازەکەی لیژنەی دارایی کرد، بۆ دۆزینەوەی چارە و مسۆگەرکردنی جێگیرکردنی نرخەکانی سووتەمەنی کە دەفرۆشرێنە هاووڵاتیان، لەگەڵ رەچاوکردنی بەرژەوەندیی ئەوانەی کە لە کەرتی نەوتدا کار دەکەن".  دکتۆر جەمال کۆچەر، ئەندامی لیژنەی دارایی، پێشتر، بە تۆڕی میدیایی رووداوی راگەیاندبوو "لیژنەی دارایی بۆ دابینکردنی ٢٠ تریلیۆن دینار داهات بۆ بودجەی فیدراڵی ساڵی ٢٠٢١، پێشنیازی کردووە نرخی نزیکەی یەک ملیۆن بەرمیل نەوتی خاو، کە رۆژانە هەر بەرمیلێکی بە ٥ دۆلار دەدرێتە پاڵاوگە خۆماڵییەکان زیاد بکرێت، هاوکات باج لە نزیکەی ٤٠٠ هەزار کرێکاری بیانی کە لە عێراق کاردەکەن وەربگیرێت، هەروەها پێشنیازمان کردووە نرخی فرۆشتنی هەر بەرمیلێک نەوتی خاو لە بودجەی ٢٠٢١ دا لە ٤٢ دۆلارەوە بۆ ٤٥ دۆلار زیاد بکرێت".  لیژنەی دارایی لە پەرلەمانی عێراق دواجار پێشنیازی کرد، قەبارەی پرۆژە یاسای بودجەی گشتیی ساڵی ٢٠٢١ ـی عێراق، لە زیاتر لە ١٦٤ تریلیۆن دینارەوە بۆ نزیکەی ١٢٧ تریلیۆن و ٥٠٠ ملیار دینار کەمبکرێتەوە، هەروەها کورتهێنانی پێشبینیکراوی بودجەکە لە زیاتر لە ٧١ تریلیۆن دینارەوە بۆ ٢٩ تریلیۆن دینار کەمبکرێتەوە، لەگەڵ خستنەڕووی چەند پێشنیازێکی دیکە بۆ زیادکردنی داهات لە ٩٣ تریلیۆن دینارەوە بۆ ٩٨ تریلیۆن و ٥٠٠ ملیار دینار.