دابەشکرنی ڤاکسین یەکێکە لە ئاڵنگارییە سەختەکانی ئیدارەی بایدن، کە پێشتر بەڵێنی دابوو لە ماوەی ١٠٠ رۆژی سەرەتای دەستبەکاربوونی ١٠٠ ملیۆن ڤاکسین دابەشبکات، لەو پاکێجەش ١٤ ملیار دۆلار بۆ دابەشکردنی ڤاکسین دابینکراوە.   جۆ بایدن، سەرۆکی ئەمریکا دەڵێت، لە ٤ی تەمموز هەموو خەڵکی پێگەیشتووی وڵاتەکەی ڤاکسین وەردەگرن و ئەمریکا لە کۆرۆنا رزگاری دەبێت، هەروەها دەشڵێت: "ئەو کاتە تەنیا رۆژی سەربەخۆیی نیشتمانیمان نابێت، بەڵکو رۆژی سەربەخۆبوونمان لە ڤایرۆسەکە دەبێت. بەڵام تاوەکو ئەو رۆژە دەگات، پێویستە خۆپارێزییمان کەم نەکەینەوە. کۆتاییهاتنی ئەم شەڕە هێشتا دوورە. "  وەبەرهێنەران و خەڵکی ئەمریکا هیوایان گەشبووەتەوە بەوەی کە ئەم هاوکارییە داراییە بتوانێت ئابووریی وڵاتەکەیان ببوژێنێتەوە. چونکە ئەگەر لە ماوەیەکی نزیکدا هەموو کەسێک ڤاکسین وەربگرێت، بازاڕەکان دووبارە دەکرێنەوە و قەدەخەی هاتووچۆش هەڵدەوەشێندرێتەوە.   جوڵی پەیس، شرۆڤەکارێکی ئەمریکییە و دەڵێت: "سەرۆک باسی لە وادەیەک کرد کە زۆر لەوە دڵخۆشکەرترە پێشتر گوێمان لێ دەبوو، بەوەی کە وەکو سەرۆک دەسەڵاتی خۆی بەکاردەهێنێت بۆ ئەوەی ویلایەتەکان رێگە بە ئەمریکییەکان بدەن بێ گوێدانە تەمەن یان دۆخی تەندروستییان لە یەکی ئایارەوە دەست بە وەرگرتنی ڤاکسین بکەن بۆ ئەوەی تا رۆژی پشووی چواری تەممووز خەڵک بتوانێت لەگەڵ خێزانەکانیان کۆببنەوە، بەڵام لەگەڵ ئەوەشدا دۆخەکە ناگەڕێتەوە بۆ سەر ئاساییبوونەوەی تەواوەتی. "  پاکێجە ١.٩ ترلیۆن دۆلاریەکەی بایدن بەسەر کۆمەڵێک واری جیاوازدا دابەشدەکرێت:  ٣٥٠ ملیار دۆلار بۆ ویلایەتەکان  ١٣٠ ملیار دۆلار بۆ قوتابخانەکان  ٤٩ ملیار دۆلار بۆ پشکنینی کۆرۆنا   ١٤ ملیار دۆلار بۆ دابەشکردنی ڤاکسین  ٤٠٠ ملیار دۆلار بۆ هاوکاریی خێزانەکان  ١٤٠٠ دۆلار بۆ هەر تاکێکی ئەمریکی  کە داهاتی ساڵانەی ٧٥٠٠٠ دۆلار کەمترە  ئێستا رێژەی بێکاری لە ئەمریکا ٦.٢ % ـە، ئەگەرچی زۆر لە چاو مانگی نیسانی ساڵی رابردوو کەمترە کە ئەو کات ١٤.٨ % بوو، بەڵام هێشتا ماویەتی بگاتەوە بە ٣.٨ % واتە پێش دەرکەوتنی کۆرۆنا.