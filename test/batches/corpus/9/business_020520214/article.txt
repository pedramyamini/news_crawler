گازی سرووشتی یان دەبێت لەڕێگەی بۆڕییەوە بگوازرێتەوە یان شل بکرێتەوە و بە کەشتی بگوازرێتەوە و بگاتە دەستی بەکارهێنەران.  هەرچەندە تورکیا لەڕێگەی بۆڕییەوە ساڵانە بڕێکی بەرچاو گازی سرووشتی لە رووسیا، ئێران و ئازەربایجان دەگوازێتەوە، بەڵام لە چەند ساڵی رابردوو روویکردووەتە کڕینی گازی شلکراوە و دوای کۆگاکردنی دەیخاتە ناو تۆڕی گازی ئەو وڵاتە.  ساڵی رابردوو چین ٧ ملیۆن و ٢٠٠ هەزار تۆن گازی شلکراوی زیاتر هاوردەکردووە. دوای چین بە پلەی دووەم هیندستان دێت کە بەبڕی  ٢ ملیۆن و ٦٠٠ هەزار تۆن گازی شلکراوی زیاتری هاوردەکردووە.  کۆی گازی شلکراوی هاوردەکراو لەلایەن تورکیاوە لە ساڵی ٢٠٢٠، بڕی ١٠ ملیۆن و ٧٢٠ هەزار تۆن بووە. ٣.٩٦ ملیۆن تۆن لەو بڕە لە جەزائیرەوە هاوردەکراوە و ١.٣٢ ملیۆن تۆنی دیکەش لە نێجیریاوە بووە.  جگە لە وڵاتە ئەفریقییەکان، تورکیا هەروەها گازی شلکراوی لە ویلایەتە یەکگرتووەکان هاوردەکردووە. یەکێک لە ئامانجەکانی تورکیا بۆ زیادکردنی هاوردەکردنی گازی شلکراو، دابینکردنی ئاسایشی وزەی ئەو وڵاتەیە.  تورکیا بۆ ئەوەی تووشی شۆکی پچران و تێکچوونی بۆڕییەکانی گاز نەبێت، هەوڵی داوە لە ماوەی دوو ساڵی رابردوو بەبڕی بەرچاو گازی شلکراو بکڕێت و کۆگای بکات. جگە لەوەش تورکیا روویکردووەتەوە وەبەرهێنان لە وزە بەردەوامەکان، وەک سەرچاوەی وزەی با و خۆر.  یەکێک لە کێشەکانی هاوردەکردنی گازی شلکراو ئەوەیە کە ژێرخانێکی گەورەی پێویستە و دامەزراندنی ئەو ژێرخانە سەرمایەکی زۆری پێویستە.  لە تورکیا، کۆمپانیای تۆپڕاش دوو کۆگای گەورەی لەسەر وشکانی بۆ کۆگاکردنی گازی شلکراو دامەزراندووە. یەکێک لەو کۆگانە، کۆگای مەرمەرە "ئەرەگلیسی"یە کە توانای کۆگاکردنی ٥.٩ ملیۆن تۆن گازی شلکراوی هەیە. کۆگای دووەمی کۆمپانیای بۆتاش، توانای کۆگاکردنی ٤.٤ ملیۆن تۆنی هەیە. تورکیا هەروەها بەنیازە لە پارێزگای ئیزمیر کۆگایەکی دیکە دامەزرێنێت.