نەبەز عەبدولحەمید، قایمقامی ناوەندی هەولێر، بە تۆڕی میدیایی رووداوی راگەیاند: "لەماوەی مانگی رەمەزاندا لە هەولێر ٤٥ تۆن خۆراکی بەسەرچوو دەستی بەسەرداگیراوە و لەناوبراوە، کە بەشی زۆری خورما، گۆشت و خۆراکی دیکە بووە. هەروەها ١٢ کەس رووبەڕووی دادگا کراونەتەوە، سەرپێچیکارانیش بە زیاتر لە ٤٠ ملیۆن دینار سزادراون و زیاتر ٣٠ شوێنیش بەهۆی پابەندنەبوونیان بە رێنماییەکان داخراون. "  هەروەها لەشکر حەمید، سەرۆکی لێژنە هاوبەشەکانی قایمقامیەتی سلێمانی بە تۆڕی میدیایی رووداوی راگەیاند: "لە ماوەی مانگی رەمەزاندا، تیمەکانمانەوە سەردانی ٨٥٠٠ شوێنیان کردووە، زیاتر لە ١٣٥ شوێن بەهۆی سەرپێچییەوە داخراون، ٥٥ تۆن خۆراکی ماوەبەسەرچوو لەناوبراوە، سەرپێچیکاران بە زیاتر لە ٥٥ ملیۆن دینار سزادراون و ٨٢٠ پسولەی سەرپێچی کراوە و ١٣ کەسیش دراونەتە دادگا. "  سەبارەت بەدهۆکیش، حاجی یوسف محەممەد، سەرۆکی لیژنەی بەدواداچوونی قایمقامیەتی دهۆک، بە تۆڕی میدیایی رووداوی راگەیاند: تەنیا لەماوەی مانگی نیساندا لە دهۆک ١٠٧ شوێن داخراون، ٢٩ شوێن سزادراون، ٤٧ شوێن هۆشداریان پێدراوە، ٤ تۆن و ٢٠٠ کیلۆ خۆراکی ماوەبەسەرچوو لەناوبراوە. هەروەها لەماوەی ١٠ رۆژی مانگی ئایاریشدا ١١ شوێن بەهۆی سەرپێچییەوە داخراون و ٢٩ سەرپێچیکاریش سزای ماددی دراون. "