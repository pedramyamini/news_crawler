ئەمڕۆ پێنجشەممە، بانکی ناوەندیی عێراق لە راگەیێندراوێکدا رایگەیاند: "بۆ پڕکردنەوەی پێداویستییەکانی بازاڕ لە دراوە بیانییەکان و جێبەجێکردنی ئامانجی سیاسەتی نەختینە و گەرەنتکردنی سەقامگیرکردنی نرخی دراو، بانکی ناوەندیی عێراق بڕیاری زیادکردنی فرۆشی دراوە بیانییەکانی دا بۆ بانک و کۆمپانیاکانی ئاڵوگۆڕی دراو و کۆمپانیا نێوەندگیرەکان بۆ فرۆشتنی دراوی بیانی".   بانکی ناوەندیی عێراق ئاماژەی بەوەداوە، کە لەمەودوا هەفتانە ٣٠٠ هەزار دۆلار بۆ پشکی بانکەکان، ٢ ملیۆن و ٢٠٠ هەزار دۆلار بۆ کۆمپانیاکانی دراو لە جۆری (A) و ٧٥٠ هەزار دۆلار بۆ کۆمپانیاکانی دراو لە جۆری (B) و ٧٠ هەزار دۆلاریش بۆ کۆمپانیاکانی دراو لە جۆری (C) تەرخانبکرێت.  ماوەی چەند رۆژێکە نرخی دۆلار بەرامبەر بە دیناری عێراقی بەرزبووەتەوە، بۆ جۆرێک ئێستا ١٠٠ دۆلاری ئەمریکی لە سەرووی ١٥٠ هەزار دیناری عێراقی مامەڵەی پێوەدەکرێت. لە ماوەی ١٦ ساڵی رابردوودا ئەوە یەکەمجارە نرخی دۆلار بەرامبەر بە دینار بگاتە ئەو ئاستە.  لە مانگی کانونی یەکەمی ساڵی رابردوودا، بانکی ناوەندیی عێراق بڕیاری دا  نرخی یەک دۆلاری ئەمریکی لە ١٢٠٠ دینارەوە بۆ ١٤٥٠ دینار بەرزبکاتەوە.