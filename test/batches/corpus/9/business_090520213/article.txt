کۆمپانیاکە بڵاویکردووەتەوە، بەهۆی زیادبوونی بەرهەمەمهێنانەوە، لە چارەکی یەکەمی ئەمساڵدا داهاتەکانی بەڕێژەی ٩ % زیادیکردووە و بەو جۆرەش پوختەی قازانجی کۆمپانیا لەو ماوەیەی ئەمساڵدا بەڕێژەی ٤١ % زیادبووە و بووەتە ٢٤ ملیۆن دۆلار، لەکاتێکدا لەهەمان ماوەی ساڵی ٢٠٢٠ دا تەنیا ١٧ ملیۆن دۆلار بووە.   لەوبارەیەوە پاتریک ئەڵمان وارد، سەرۆکی جێبەجێکاری کۆمپانیای دانەگاز رایگەیاند، "کۆمپانیاکەمان لە چارەکی یەکەمی ئەمساڵدا پێشکەوتنی باشی بەدەستهێناوە و بەردەوام دەبین لە پلانەکانی زیادکردنی بەرهەم لە هەرێمی کوردستان لە ٤٤٠ بۆ ٦٩٠ ملیۆن پێ سێجای پێوانەیی لە رۆژێکدا لە مانگی نیسانی ٢٠٢٣، ئەوەش داهات و قازانجەکانی کۆمپانیاکە زیاددەکات".  بەپێی راگەیێندراوەکەی دانەگاز، ئەو زیادە بەرهەمەی لە هەرێمی کوردستان بەدەستهاتووە، پێگەی دارایی کۆمپانیاکەی بە بەهێزی هێشتووەتەوە.  هەروەها دانەگاز دەڵێت، "پڕۆژەی فراوانکردنی وێستگەی کۆرمۆر کاریگەری لەسەر بەرهەمی کۆمپانیا لە چارەکی سێیەمی ساڵی ٢٠٢٠ و چارەکی یەکەمی ساڵی ٢٠٢١ هەبووە، بە جۆرێک بەرهەمی لە هەرێمی کوردستان لە ٣٢ هەزار و ٤٠٠ بەرمیلەوە بۆ ٣٥ هەزار بەرمیل زیادکردووە، ئەمەش ئەو کەمبوونەوەی لە بەرهەمهێنان لە میسر قەرەبووکردووەتەوە کە بەڕێژەی ٥ % بووە. "  دانەگاز ئاماژە بۆ ئەوە دەکات کە لەگەڵ کۆمپانیای"نەوتی هیلال" دەستیانکردووەتەوە بە پڕۆژەی فراوانکردنی کێڵگەی کۆرمۆر، دوای وەستانی بەهۆی بڵاوبوونەوەی ڤایرۆسی کۆرۆنا و ئێستا کارەکان بەردەوامن بۆئەوەش ٦٠٠ ملیۆن دۆلار پێویستە تا بتوانرێت بەرهەمی غاز بەڕێژەی ٦٠ % زیادبکرێت.  هەرچی پەیوەستە بە پارەی کاشی کۆمپانیاکەوە هەیە، ئەوا لە چارەکی یەکەمی ئەمساڵدا ١٤٩ ملیۆن دۆلاربووە و ئەوەش رێژەی ٣٨ % زیادبوونی تێدا بەدیهاتووە، بەراورد بە چارەکی کۆتایی ساڵی ٢٠٢٠ کە ١٠٨ ملیۆن دۆلاری هەبووە.  هەروەها کۆمپانیاکە لە چارەکی یەکەمی ئەمساڵدا بڕی ٣٥ ملیۆن دۆلاری لە حکومەتی هەرێمی کوردستان وەرگرتووە و چاوەڕوان دەکرێت حکومەتی هەرێمی کوردستان سەرجەمی قەرزەکانی تا چارەکی سێیەمی ئەمساڵ بداتەوە.  کۆمپانیان دانەگاز، یەکەم و گەورەترین کۆمپانیای کارکەری بواری گازی سرووشتییە لە رۆژهەڵاتی نێوەڕاست، لە کانوونی یەکەمی ٢٠٠٥ دامەزراوە.