دکتۆر جەمال کۆچەر، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "لیژنەی دارایی پرۆژەیاسای بودجەی فیدراڵی ساڵی ٢٠٢١ ـی رادەستی سەرۆکایەتی پەرلەمانی عێراق کرد، بەبێ دەستکاریکردنی دەقی تایبەت بە بەشە بودجەی هەرێمی کوردستان لە پرۆژە یاساکە، کە حکومەتی عێراق رەوانەی پەرلەمانی کردبوو، چونکە بەپێی زانیاری ئێمە هیچ رێککەوتنێکی نوێ بۆ گۆڕینی ئەو دەقە لە نێوان شاندی دانوستاندکاری هەرێمی کوردستان و لایەنە سیاسییەکان لە بەغدا بەدینەهاتووە".  پێشتر بەهادین ئەلنووری، گوتەبێژی فراکسیۆنی دەوڵەتی یاسا لە پەرلەمانی عێراق، بە تۆڕی میدیایی رووداوی راگەیاندبوو: "ناکۆکییەکان لە نێوان فراکسیۆنە شیعەکان لە پەرلەمانی عێراق لەبارەی بەشە بودجەی هەرێمی کوردستان لە پرۆژەیاسای بودجەی گشتیی ساڵی ٢٠٢١ دا گەورەن، بۆیە هێشتا کۆدەنگییەک لە نێوان ئەو فراکسیۆنانە لەبارەی ئەو پرسە بەدینەهاتووە".  دوێنێ یەکشەممە د. ئەحمەد سەفار، بڕیاردەری لێژنەی دارایی پەرلەمانی عێراق بە رووداوی راگەیاند زۆرینەی شیعەکان لەسەر پشکی هەرێمی کوردستان لە بودجەدا گەیشتوونەتە رێککەوتن و چاوەڕێی شاندی هەرێمی کوردستان دەکەن بۆ نووسینەوەی دەقەکە و دەشڵێت، لە دەقەکەی حکومەت باشترە.  د. ئەحمەد سەفار، دەڵێت زۆرینەی لایەنە شیعەکان بەو دەقەی هەرێمی کوردستان رازین کە دەڵێت دوای خەرجیی گواستنەوەی نەوت و حەقدەستی کۆمپانیاکان و بەرهەمهێنانی ناوخۆیی، ئەو نەوتەی دەمێنێتەوە رادەستی بەغدا بکرێت.  بڕیاردەری لیژنەی دارایی لە پەرلەمانی عێراق پێیوایە، ئەو دەقە لە دەقەکەی حکومەت باشترە، چونکە لە دەقی حکومەتدا رادەستکردنی رۆژانە ٢٥٠ هەزار بەرمیل لەسەر هەرێمی کوردستان دیاریکراوە، لە بەرامبەر پێدانی پشکی ١٢.٦٧ %، بەڵام لەو دەقە نوێیەدا ئەو بڕە دیارینەکراوە؛ ئەوەش واتای ئەوەیە، ئەوکات حکومەتی هەرێمی کوردستان دەتوانێت لە ٢٥٠ هەزار بەرمیلیش کەمتر رادەستبکات.  بەپێی رەشنووسی پرۆژە یاسای بودجەی گشتیی ساڵی ٢٠٢١، کە حکومەتی عێراق رەوانەی پەرلەمانی کردووە، دەبێت هەرێمی کوردستان ٢٥٠ هەزار بەرمیل نەوتی خاو بە نرخی کۆمپانیای سۆمۆ و ٥٠ % ـی داهاتە فیدراڵییەکان رادەستی حکومەتی عێراق بکات، ئەوکات حکومەتی عێراق بەشە بودجەی هەرێمی کوردستان دەنێرێت، کە ١٢.٦٧ % ـی بودجەی گشتی عێراقە.