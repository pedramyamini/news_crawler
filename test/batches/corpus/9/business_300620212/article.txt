ساڵی ٢٠٢٠ سەرۆکی حکومەت خشتەی قەرزەکانی بۆ پەرلەمانی کوردستان خستەڕوو، کە تاوەکو ئەوکات، کۆی گشتی قەرزەکان: ٢٨ ملیار و ٤٧٦ ملیۆن و ٦٧٥ هەزار و ٣٩ دۆلار بوو. لە دوایین دانیشتی پەرلەمانی کوردستاندا، سکرتێری ئەنجوومەنی وەزیران و بەرپرسی مەلەفی قەرزەکان، رایگەیاند؛ قەرزەکانی سەر حکومەتی هەرێمی کوردستان زیادیکردووە. بووەتە ٣١ ملیار و ٦٣٧ ملیۆن دۆلار، یەکێک لە هۆکارەکانی بۆ بەرزبوونەوەی نرخی دۆلار بەرامبەر بە دینار گەڕاندەوە.  عەلی حەمەساڵح، سەرۆکی لیژنەی وزەو سامانە سرووشتییەکان لە پەرلەمانی کوردستان، لەسەر ئەو زیادبوونە بە رووداوی گوت: "حکومەت هیچ قەرزێکی نەکردووە، ئەو زیادبوونە جیاوازی پێنج مووچەیە کە بە تەواوەتی نەدراوە، لەگەڵ لێبڕینی ٢١ % ی ئەو ماوەیە، ئەگەر ئەو بڕە پارەیە کۆبکەینەوە ٣ ملیار دۆلار دەکات، ئەگەر ئەمە بە قەرز حیساب کرابێت زۆر باشە".  بە گوتەی عەلی حەمەساڵح "لێبڕینی مووچە خۆی نایاساییە، بەڵام ئەگەر ئەو لێبڕینە بە قەرز حیساب کرابێت لەسەر حکومەت، باشترە لەوەی رایەک هەبوو لە حکومەت ئەو پارەیە نەکرێتە قەرز، هەر ناوی لێبنرێت خۆگونجاندن".  سەبارەت بە خەرجیی بەرهەمهێنانی نەوتیش بەپێی راپۆرتی دیلۆیت، خەرجی و قازانجی کۆمپانیاکانی بەرهەمهێنی نەوت لە ماوەی ساڵی ٢٠٢٠ دا، یەک ملیار و ٧٦٠ ملیۆن دۆلار بووە، کە ٣٩.٣١ % دەکات. بە بڕوای عەلی حەمەساڵح ئەم بڕە پارەیە "زۆر زۆرە، چونکە ئەو داهاتەی بۆ حکومەت ماوەتەوە ٣٧ % بووە، ئەوەی کە زۆر جێگەی رەخنەیە کە دەتوانم پێ بڵێم گەندەڵی رێکخراو لە کرێی بۆڕیدا کراوە".  سەرۆکی لیژنەی وزەو سامانە سرووشتییەکان لە پەرلەمانی کوردستان دەشڵێت: "ئێمە کرێی دوو بۆڕی دەدەین، یەکێکیان لە کوردستان و ئەوەی دیکە لە تورکیا، نێوانی ئەو بۆڕییەی بەناو خاکی تورکیا تێپەڕدەبێت زۆر درێژترە لەوەی کوردستان، بەڵام ئەو پارەیەی لە کوردستان دەدرێتە کرێی بۆڕی دوو هێندە زیاترە لەو پارەیەی دەدرێتە کرێی بۆڕی نێو خاکی تورکیا".  عەلی حەمەساڵح ئاماژە بە راپۆرتەکەی کۆمپانیای دیلۆیت دەکات بۆ ساڵی ٢٠٢٠، کە کرێی بۆڕی کوردستان ٦٥٤ ملیۆن دۆلار بووە، واتە لە ١٤.٦ % ی پارەی نەوت دراوەتە کرێی بۆری بۆ کۆمپانیای رووس نەفت و کار، ٦.٧ % ی دراوەتە کرێی بۆری بۆ کۆمپانیای وزەی تورکی کە ٣٠٤ ملیۆن دۆلارە، واتە بە هەردووکی ٢١.٣ % دراوە بە کرێی بۆری، "کە ئەمە بڕە پارەیەکی یەکجار زۆرە، لە کاتێکدا تێچووی هەموو بۆری کوردستان ناگاتە ٦٠٠ ملیۆن دۆلار، مەعقولە بە یەک ساڵ ٦٥٤ ملیۆن دۆلار بۆ کرێ بدرێت! کە ٤٠ % بۆ کارە، ٦٠ % ی بۆ رووس نەفتە، رووس نەفت پێشتر پشکەکەی خۆی بە ملیارێک و ٧٠٠ ملیۆن دۆلار لە ساڵی ٢٠١٧ دا کڕیوە".