داواکاری هێڵە ئاسمانییەکان بۆ ئاسانکردنی رێوشوێنەکان هاوکاتە لەگەڵ نزیکبوونەوە لە وەرزی پشووی هاوینە کە لە ئەوروپا لە سەرەتای مانگی تەممووز دەستپێدەکات.  هێڵە ئاسمانییەکان بەهۆی پەتای کۆرۆناوە زیانی زۆریان پێگەیشتووە و دەیانەوێت ئەمساڵ لە وەرزی گەشتیاری پشووی هاوینە لەدەستنەدەن.  هێڵی ئاسمانیی راین ئێر کە گەورەترین هێڵی ئاسمانیی ئەوروپایە، هەروەها گرووپی فرۆکەخانەی مانچێستەر لە نێوان ئەو کۆمپانیانەن کە داواکارن حکومەتی بەریتانیا بەپەلە رێوشوێنەکانی کەرەنتینە ئاسانبکات.  بڕیارە چوارشەممە فڕۆکەوانان و کارمەندانی هێڵە ئاسمانییەکان لە ناوەندی لەندەن لە وێستمێنستر بۆ ئەو مەبەستە کۆببنەوە.