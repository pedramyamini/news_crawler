یەکێکی دیکە لە هۆکارەکان دەگەڕێتەوە بۆ کردنەوە و دەستبەکارکردنی کارگەکان و زیادبوونی خواست لەسەر نەوت، بەڕێوەبەری یەکێک لە هێج فەندەکان پشبینیدەکات نرخی نەوت لە کۆتایی ساڵ بگاتە ٧٠ دۆلار. هەروەها گەشبینییەکان بە پەسندکردنی پاکێجە ١.٩ تریلیۆنییەی ئەمریکا کە بە پاکێجی هاندانی ئابووری ناودەبرێت هۆکارە بۆ بووژانەوەی ئابووری لە ئەمریکا کاریگەریی لەسەر نرخی نەوت.  دکتۆر دلاوەر مەهدی دکتۆرای لە ئابووریی بازاڕگەری هەیە، باسی لەوەکرد کە پێنوێنی دۆلار دابەزیوە، هەرشتێکیش کە بە دۆلار پێوانە بکرێت ئەوا کاریگەریی لەسەری دەبێت، ئێستە کە دۆلار دابەزیوە، نرخی نەوت بەرزدەبێتەوە، بەڵام کە خواست بەرز دەبێتەوە نرخ بەرزدەکاتەوە، ئەوەش وا دەکات کە بەرهەمهێنەران نەوتی زیاتر بەرهەمبهێنن، بەڵام لەبەر ئەوەی وڵاتانی بەرهەمهێنەری نەوت ئامانجیان ئەوەیە نرخی نەوت لە ئاستێکدا بهێڵنەوە. ئەوە کاریگەریی لەسەر جێگیربوونی نرخ هەیە، بەڵام هێشتا ئامانجەکە روون نییە.  بە گوێرەی شرۆڤە تەکنیکییەکانی ئەو پسپۆڕەی بازاڕەداراییەکان لە چارەکی دووەمی ئەمساڵدا، رەنگە نرخی نەوت بگاتە ٧٠ دۆلار. ئەو پاکێجە نەک تەنیا کاریکردووەتە سەر نرخی نەوت، بەڵکو نرخی زێڕیشی بەرزکردووەتەوە، هەروەها پشکی پێنوێنەکانی ئەمریکاشی هەڵکشاندووە، ئەوەتا بازاڕەکانی بۆرسەی ئەمریکا درێژەیان دا بە بەرزبوونەوەکانی هەفتەی رابردووی خۆیان و توانیان ژماریەکی پێوانەیی نوێ تۆماربکەن.  بۆچی ١.٩ تریلیۆنەکەی ئەمریکا هێندە کاریگەرە؟  هەر سێ پێنوێنەکەی بازاڕی بۆرسەی ئەمریکا، داوجۆنز، ئێس ئەند پی پێنسەد و ناسداک لە دوایین ساتی مامەڵە لە بازاڕەکانی بۆرسەی ئەمریکا بەرزبوونەوە، پێنوێنی داوجۆنز بە رێژەی سەدا ٠.٨ بەرزبووەوە گەیشتە ٣١ هەزار و ٣٨٧ خاڵ، پێنوێنی ئێس ئەند پی پێنسەد بە رێژەی سەدا ٠.٧ بەرزبووەوە بۆ ٣ هەزار و ٩١٥ خاڵ، هەروەها پێنوێنی ناسداک بە رێژەی سەدا ١ بەرزبووەوە.  بەرزبوونەوەی بەهای بۆرسەکانی ئەمریکا دوای ئەوە دێت کە وەبەرهێنەران بە گشتی گەشبینن بە پەسندکردنی پاکێجی نوێی هاندانی ئابووریی ئەمریکا. کۆنترۆڵکردنی ئەنجوومەنی پیران و نوێنەران لەلایەن دیموکراتەکانەوە، ئەو ئومێدەی دروستکردووە کە بڕیاردان ئاسانتر بێت، و کاریگەریی لەسەر خێرا پەسندکردنی پاکێجی هاندانی ئابووری هەبێت لەلایەن جۆ بایدن، سەرۆکی ئەمریکا، بەڵام هێشتا پەسندنەکراوە.   هەریەک لە سەرۆکی ئەمریکا و وەزیری خەزێنەش هۆشداریی دەدەن لە دواکەوتنی پەسندکردنەکەی، ئەوەتا جانێت یەڵن، وەزیری خەزێنەی ئەمریکا دەڵێت، ئەگەر ئەو پاکێجە زوو پەسندنەکرێت، ئەوا تاوەکو ساڵی ٢٠٢٥ مان دەوێت تا دەگەینە ئامانجی خۆمان لە کەمکردنەوەی بێکاریی کە ئامانجەکە ٤ %، بەڵام بەپێی زانیارییەکانی رۆژ زاڵە، پەیامنێری رووداو لە واشنتن، هۆکاری دواکەوتنەکە پەیوەندیی بە ناکۆکیی نێو دیموکراتەکانەوە هەیە کە دەیانەوێت پاکێجەکە بەهێزتر بێت، هەروەها سەرقاڵبوونی کۆنگرێس بە پرسی لێپێچینەوە لە دۆناڵد ترەمپ، سەرۆکی پێشووی ئەمریکا هۆکارێکی دیکەی دواکەوتنی پەسندکردنەکەیەتی.  دیموکراتەکان دەیانەوێت لە پاکێجەکەدا تاوەکو ٥٠ هەزار دۆلار لە قەرزی سەر خوێندکاران خۆشببن هەروەها باس لەوەکراوە کە ئەو ١٤٠٠ دۆلارەی دەدرێتە خیزانەکان ئایا بۆ هەموو خێزانێکە یان ئاستێکی دیاریکراو دەگرێتەوە، بەپێی زانیارییەکان هەر ئەمریکییەک داهاتی ساڵانەی ٧٥ هەزار دۆلار بوو ئەو هاوکارییانە بیانگرێتەوە.  پەیامنێری رووداو لە واشنتن دەڵێت: "هاتنی بایدن کاریگەریی لەسەر بازاڕەکان هەیە، چونکە جێگیریی سیاسی و روونی لە سیاسەتەکانی کاریگەریی لەسەر بازاڕەکان هەیە". هەروەها بەرزکردنەوەی کرێی کرێکار بۆ ١٥ دۆلار لە کاژێرێکدا ناڕەزایەتیی لەنێو بەشێک لە دیموکرات و کۆمارییەکانیش دروستکردووە.  سەبارەت بە کاریگەریی ئەو پاکێجە ئابوورییانە کاریگەریی زۆری لەسەر بازاڕەکان هەیە، دکتۆر دلاوەر مەهدی ئەو بابەتە رووندەکاتەوە: ئەگەر کۆمپانیای ئەپڵ راگەیێندراوێکی هەبوو کە لە سێ مانگی داهاتوودا قازانج دەکات، وەبەرهێنەران دێن هەر ئێستە ئەو قازانجە دەخەنە سەر پشکەکانیان، چونکە ئەو پێنوێنانە زۆر کاریگەرن بە هەر بڕیارێک.  دکتۆر دلاوەر کە پاکێجەکان بە پاکێجی بووژانەوەی ئابووری ناودەبات، باس لەوەدەکات کە ئەو ١.٩ ترلیۆنە یەک تریلۆن دۆلاری بە شێوەی کاش دەدرێتە ئەوانەی کە داهاتیان کەمە و کاریان لەدەستداوە، هەروەها ٤٠٠ ملیار دۆلاری بۆ بەرەنگاربوونەوەی کۆرۆنا، بەشێکیشی دەدرێتە ئەو بزنسانەی کە زیانی زۆریان بەرکەوتووە، وەک کەرتی رێستۆرانت و فڕۆکەوانی و گەشتیاریی.  سوودی ئەو پارانە ئەوەیە کە خەرجیی زیاد دەکەن و پارەکە دەچێتەوە گیرفانی هاووڵاتیان ئەوانیش پارەکان خەرجدەکەن و بەرهەمی کۆمپانیاکان دەکڕن، ئەوەش وا دەکات کە کۆمپانیاکان لە مایەپووچبوون بپارێزێت، ئەوانیش داوا دەکەن کارمەندەکانیان لەسەر کار لانەدەن، بەوەش هەلی کار پارێزراو دەبێت.  چی بیتکۆینی گەیاندە سەرووی ٤٨ هەزار دۆلار؟  هەرچی پەیوەندی بە بەهای بیتکۆینەوە هەیە گەیشتە سەرووی ٤٨ هەزار دۆلار، هۆکارێکی سەرەکی ئەوەبوو، کە کۆمپانیای تێسلا بە بەهای ١.٥ ملیار دۆلار بیتکۆینی کڕی، هەروەها رایگەیاند کە ئامادەیە ئۆتۆمبێلەکانی بە بیتکۆین بفرۆشێت.  دراوی دیجیتاڵی لە هەرێمی کوردستان  هەروەها مایکل ڤێنێتۆ، دامەزرێنەری کۆمپانیای تۆرۆسۆ ئینڤێستمێنت، دەڵێت: "جێگەی سەرسووڕمان نەبوو، کاتێک کە ئێڵۆن مەسک رایگەیاند ١ ملیار و ٥٠٠ هەزار دۆلار وەبەرهێنانی لە بیتکۆیندا کرد، بەهای ئەو دراوەدیجیتاڵییە بەرزبووەوە. ئێمە بەرزبوونەوەی نرخەکانمان لە بەشەکانی دیکەی پەیوەست بە بلۆکچەینەوە بەدیکرد، لەبەر ئەوە من زۆر خۆشحاڵ بووم".  هاوکات دکتۆر دلاوەر مەهدی، باس لەوەدەکات کە ئەو بڕیارەی ئێڵۆن مەسک کاریگەریی زۆری هەیە، بەڵام لەبەر ئەوەی پرۆسەی بەرهەمهێنانی بیتکۆین سنووردارە و، ئێستا ١٨.٦ ملیۆن بیتکۆین لە بازاڕدا هەیە، بە گوێرەی ئەو سیستمەی کە بۆی دانراوە سەد ساڵی دیکەی دەوێت تاوەکو بگاتە ٢١ ملیۆن بیتکۆین کە ئیدی ئەوە لوتکە و سەقفی بیتکۆینە، بۆیە وا دەکات کە بەهای ئەو دراوە بەردەوام بێت لە بەرزبوونەوە.