لە گوتاری دەستپێک و رێوڕەسمی کردنەوەی سەنتەرەکە، کە حەوتەمین دانەیە لەلایەن هواویەوە دروستکراوە، لە هەریەک لە وڵاتانی دیکەی وەکو کەنەدا، بەلجیکا، بەریتانیا، ئیتاڵیا، ئیمارات و ئەڵمانیا.   کێن هو، جێگری سەرۆکی جێبەجێکاری کۆمپانیای هواوی هۆشداری ئەوەی بە گوێی جیهان دا، کە هێرشە ئەلیکترۆنییەکان "زیانی ٦ تریلیۆن دۆلار بە ئابووری جیهان دەگەیێنن لە ساڵی ٢٠٢١ "دا و، داوایکرد هەرچی زووە هەوڵەکان یەکبخرێن لەلایەن کۆمپانیا گەورەکانی بواری تەکنەلۆجیاوە بۆ پێشگرتن لەم جۆرە هێرشانە.  کێن هو جەختیکردەوە لەوەی، کە "ئێستا، دابینکردنی ئاسایشی ئەلیکترۆنی لە هەموو کات گرنگترە... ئێمە لەم پیشەسازیەدا پێویستیمان بەوەیە بەیەکەوە کاربکەین، باشترین پڕاکتیزەکانمان ئاڵوگۆڕبکەین و توانا هاوبەشەکانمان بنیادبنێین لە بەڕێوەبردن، ستاندارد و تەکنەلۆجیا. "  سەنتەری شەفافیەتی پاراستنی تایبەتمەندێتی کەسی و ئاسایشی ئەلیکترۆنی جیهانی، دیزاینکراوە بۆ ئەوەی ببێتە سەکۆیەک بۆ کۆمپانیاکانی بواری تەکنەلۆجیا، بۆ ئاڵوگۆڕکردنی پسپۆڕێتییەکانیان لەگەڵ یەکتر لە چۆنیەتی رووبەڕووبوونەوەی هێرشە ئەلیکترۆنییەکان، ئاسانکاری گەیاندن و داهێنانی هاوبەش. هەروەها کار بکەن بە ئامانجی دۆزینەوەی چارەسەری تەکنیکی بەیەکەوە. سەنتەرەکە کراوەیە بۆ دەزگاکانی راگەیاندن، کۆمپانیاکانی بواری تاقیکردنەوە ئەلیکترۆنییەکان، کڕیارانی ئامێرەکانی هواوی و هاوبەشەکانیان.  هەروەها رایگەیاند "ئێمە پێویستە هۆکارێک بدەین بەدەستەوە بۆ ئەوەی یاسادانەران و خەڵک متمانەمان پێبکەن لە ئاسایشی پاراستنی بەرهەم و خزمەتگوزارییەکانمان، کە رۆژانە بەکاریدەهێنن. بەیەکەوە دەتوانین هاوسەنگی دروستبکەین لەنێوان پێشکەوتنەکانی بواری تەکنەلۆجیا و دابینکردنی ئاسایش لە جیهانێک، کە زۆر بەخێرایی بەرەو تەواو دیجیتاڵبوون هەنگاو دەنێت. "  کۆمپانیای هواوی لەساڵی ١٩٨٧ دامەزراوە و یەکێکە لە لایەنە سەرەکییەکانی دابینکردنی بواری زانیاری و تەکنەلۆجیا لە جیهاندا، کە لە ١٧٠ وڵاتی جیهان کاردەکات و زیاتر لە ١٩٧ هەزار کارمەندی هەیە لەسەرتاسەری جیهاندا. بەپێی گوتەکانی جێگری جێبەجێکاری هواوی، زیاتر لە سێ ملیار کەس خزمەتگوزارییەکانی هواوی بەکاردەهێنن.  لە کۆتایی گوتارەکەیدا، کێن هو دووبارە هۆشداریدایەوە، کە "ئاسایشی ئەلیکترۆنی لە مەترسیدایە" بۆیە پێویستە "سەرجەم حکومەتەکان و رێکخراوەکانی بواری تەکنەلۆجیا بەیەکەوە کاربکەن، بەشێوەیەکی باشتر لەوەی کە هەبووە بۆئەوەی بگەینە لێکتێگەیشتنێکی هاوبەش سەبارەت بە ئەو ئاستەنگیانەی رووبەڕووی تەکنەلۆجیا دەبنەوە. دەبێت هەوڵەکە هەمەلایەنە و لەسەر ئاستێکی نێودەوڵەتی بێت، ئامانجی هاوبەش دابنێین، بەرپرسیارێتی هەڵبگرین و بەیەکەوە کاربکەین بۆ دروستکردنی متمانە لای خەڵک لە جیهانی بە دیجیتاڵبوون کە بەردەوام، ئەمڕۆ و بەیانی تووشی ئالنگاریی زۆردەبێتەوە. "  کردنەوەی ئەم سەنتەرە و سەنتەرەکانی دیکەی هاوشێوە لە وڵاتانی جیهان، لە دوای ئەوە دێت، کە لە ماوەی رابردوودا، کۆمپانیای هواوی تووشی رەخنەی زۆر بووەتەوە، بە هۆکاری کێشەی ئاسایشی بەرهەمە زیرەکەکانیان.  لەساڵی ٢٠١٩ وە، بەپێی بڕیارێکی دۆناڵد ترەمپ، سەرۆکی پێشووی ویلایەتە یەکگرتووەکانی ئەمریکاوە، کۆمپانیای هواوی رێگەی پێنادرێت لەگەڵ ئەمریکا کاربکات، بەهۆی ئەوەی گوایە کۆمپانیاکە مەترسی بۆ سەر ئاسایشی ئەمریکا دروستکردووە.. بەهەمان شێوە حکومەتی بەریتانیاش هواوی قەدەخە کردووە، بەهۆی ئەوەی لەندەن تۆمەتباریدەکات  کە لە رێگەی جی پێنجەوە سیخووڕی بۆ چین دەکات.  یەکێک لە قسەکەرە سەرەکییەکانی رێوڕەسمی کردنەوەی سەنتەرەکە، محەممەد حەمەد ئەلکوەیتی بوو، کە سەرۆکی ئاسایشی ئەلیکترۆنی ئیماراتە. باسی لەوەکرد گرنگترین کار بۆ پارێزگاریکردن لە رێرەوی پێشکەوتنی تەکنەلۆجیا و ئاسایشەکەی، تەنیا هاوئاهەنگیی نێوان حکومەتەکانی وڵاتان و ئەو کۆمپانیایانەیە کە لەم پیشەسازیەدا کار دەکەن.  ئەلکوەیتی رایگەیاند "هاوبەشیی نێوان کەرتی تایبەت و گشتی زۆر گرنگە لە بنیاتنانی هاوئاهەنگی لەنێوان لایەنی حکومی و تایبەتەکان، بۆ دروستکردنی جیهانێکی بەدیجیتاڵبووی متمانەپێکراو. "  رەوەند جەمال، پسپۆری بواری ئای تی و سۆشیاڵمیدیا، بە روودای راگەیاند، کە ئەم هەنگاوی کۆمپانیای هواوی ناویەتی بەشێکی گرنگی هەوڵەکانی کۆمپانیاکەیە "بۆ دروستکردنی متمانە بۆ بەکاربەرانی ئامێرە زیرەکەکانی بەتایبەت تەلەفۆنە مۆبایلە زیرەکاکانی، کە لە هەموو جیهان فرۆشێکی باشیان هەیە و لای خەڵکی هەرێمی کوردستانیش هەوادارێکی زۆریان هەیە لەپاڵ بەرهەمە ئەلیکترۆنییەکانی دیکە. "  رەوەند جەماڵ پێشیوایە کە بەشێکی زۆری توشبوون بە داوی هاککەران و هێرشە ئەلیکترۆنییەکان خودی بەکاربەران خۆیانن، کە گرنگی بە پاراستنی ئاسایشی ئامێرەکانیان نادەن و دەڵێت "ئێمە رۆژانە دەبینن و دەبیستین کە خەڵکێکی زۆر دەکەونە داوی هێرشبەرە ئەلیکترۆنییەکان، کە بەداخەوە ئەوەش زۆر رووی لە زیادبوونە لە هەرێمی کوردستانیش  هێرشبەرە ئەلیکترۆنییەکان ئەگەر ئامێرەکەت یاخود کۆمپانیاکەت هاکیش نەکەن، دەتوانن لۆدێکی زۆری هێرشی بخەنە سەر، کە سەرەنجام کاری رۆژانەت پەکدەخات، بۆیە کۆنتڕۆڵکردنیان زۆر ئەستەمە، چونکە دیارنین و پەرش و بڵاوبوونەتەوە بە جیهاندا".