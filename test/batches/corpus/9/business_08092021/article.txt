نووسینگەی سەرەکیی کۆمپانیای ریلایەنس کۆمیونیکەیشن لە شاری مومبای هیندستانە، لە دوا رۆژی مامەڵەکانی هەفتەی رابردوو بەهای پشکەکانی کۆمپانیاکەی ٤.١ % بەرزبووەوە.   بەگوێرەی پێنوێنی ملیاردێرانی بلوومبێرگ، مووکەش ئەمبانی دەوڵەمەندترین کەسی ئاسیا و ١٢ ـەمینی جیهانە و سەرمایەکەی ٩٣ ملیار دۆلارە. ئەو ملیاردێرەی هیندستان خاوەنی گەورەترین پاڵاوگەی نەوتە لە جیهاندا، هاوکات گرووپی کۆمپانیاکانی وەبەرهێنانێکی گەورەی لە بواری ژێرخانی ئینتەرنێتدا هەیە و یەکێکە لە کۆمپانیا دیارەکانی بواری پەیوەندی و گەیاندن لە هیندستان و لە ٢٩ شاری گەورەی ئەو وڵاتە وەبەرهێنان دەکات.  ئەو کۆمپانیایە زیاتر لە ٩٠ % ی دانیشتووانی هیندستان لە رێگەی تەکنەلۆژیای پەیوەندیکردنەوە بەیەکەوە دەبەستێتەوە و بەشێوەیەکی فراوانیش هاوبەشی لەگەڵ کۆمپانیاکانی دیکەی بواری پەیوەندی دەکات.   ئەمبانی هەروەها خاوەنی یانەی مومبایە بۆ یاری کریکێت و لە بواری نیشتەجێبوونیش سەرمایەگوزاری دەکات. کۆمپانیای ریلایەنس کۆمیونیکەیشن بەشێوەی خێزانی بەڕێوەدەبرێت و لەلایەن خۆی، خێزان و دایک و سێ منداڵەکەی بەڕێوەدەبرێت. باڵەخانەی کۆمپانیاکەی دەکەوێتە شاری مومبای و لە ٢٤ نهۆم پێکهاتووە.