عەلی منیف، بازرگانی خانوبەرە دەڵێت "بەشێوەیەکی گشتی ئەم بابەتە پەیوەندیدارە بە پرۆژەکانەوە. ناتوانم ئامارێکی دروستت پێبدەم، بەڵام دەتوانم بڵێم لەنێوان ١٥٠٠ - ٢٠٠٠ یەکەی نیشتەجێبوون بەسەر عەرەب دابەشکراوە. بۆ نموونە لە پرۆژەی ئاڤینیۆ ٤٠٠ - ٥٠٠ شوقەمان دابەشکردووە. بەشێکی زۆری کڕیارەکانمان عەرەبن لە بەغدا و موسڵ و شارەکانی دیکەی عێراق".  بە گوتەی خاوەن نووسینگەکانی خانوبەرە، بازرگانانی ناوەڕاست و خوارووی عێراق کڕیاری سەرەکیی یەکەکانی نیشتەجێبوونن لە هەولێر. دەڵێن لە ٥ پرۆژەی گەورەی نیشتەجێبوون کە بەرەو تەواوبوون دەچن و نزیکەی ٣٥٠٠ شوقە لەخۆدەگرێت، هەر لە ئێستاوە زیاتر لە ٥٠ % ی لەلایەن خەڵکی خواروو و ناوەڕاستی عێراقەوە کڕدراون.  راوێژ قاسم، بەڕێوەبەری نووسینگەی خانوبەرە باس لەوە دەکات، "رێژەکە نزیکە ٣٠ % یە، بەڵام ئەوەش بڵێین کە نزیکەی ٨٠ % ی ئەوانەی لە خواروو و ناوەڕاستی عێراقەوە دێن بۆ نیشتەجێبوونی خۆیان شوقەکان دەکڕن و تەنیا ٢٠ % یان بۆ کڕین و فرۆشتنە".  بیناسازان ئاماژە بەوە دەکەن، هەر مەترێکی یەکەیەکی نیشتەجێبوون لەنێوان ٤٠٠ بۆ ٦٠٠ دۆلاری تێدەچێت، بە زیاتر لە ١٢٠٠ دۆلار دەفرۆشرێت. بەپێی بەدواداچوونی لیژنەی شارەوانی و گەشتوگوزاری پەرلەمانی کوردستان، هاتنی بازرگانانی خواروو و ناوەڕاستی عێراق و کڕیاری ئەو پارێزگایانە، تەنیا هۆکارێکن بۆ بەرزبوونەوەی نرخی خانوبەرە.  د. زێدان برادۆستی، ئەندامی پەرلەمان کوردستان لە لیژنەی شارەوانی و گەشتوگوزار رایگەیاند "راستە ئێمە ئەوان وەکو هاووڵاتیی عێراقی سەیردەکەین و لە باری تاپۆ و بەناوکردن کێشەیان نییە، بەڵام دەبێت ئاگاداری دۆخی سیاسی و سەروەریی خاکی خۆمان بین و چاودێریی زیاتری ئەو مامەڵانە بکەین".  بڕیارە تاوەکو سێ ساڵی داهاتوو تەنیا لە هەولێر ٢٤ پرۆژەی نیشتەجێبوون تەواوبکرێن، کە هەلی کڕین بۆ زیاتر لە ٢٥ هەزار کڕیاری نوێ دەڕەخسێنێت.