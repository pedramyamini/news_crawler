یەکێک لە بیانووە سەرەکییەکانی بانکەکە لە دابەزاندنی بەهای دینار لەبەرامبەر دۆلار کەمکردنەوەی ئەو فرۆشتنە زۆرەی دۆلار بوو کە بەهۆی حەواڵەکارییەوە دەچووە وڵاتان و بە دەروازەیەک بۆ سپیکردنەوەی پارەو گەندەڵی و بەهەدەردان دەزانرا، چونکە بازرگانان کەڵکیان لەو جیاوازییە وەردەگرت کەلەنێوان بەهای دۆلاری فەرمی و بەهاکەی لەبازاڕدا هەبوو، ئەوەش وایکردبوو کە پەنا بەرنە بەر کڕینی دۆلارێکی زۆر بە بیانووی هاوردەکردنی کاڵا، بەڵام شارەزایانی دارایی باس لەوە دەکەن هۆکاری ئەو زۆر فرۆشتنەی دۆلار بەمەبەستی حەواڵەکاریی بۆ ئەوەیە کە بڕێکی زۆر کاڵا هاوردەدەکرێت.  لەلایەکی دیکەوە فرۆشتنی دۆلار بەکاش هەر بەردەوامە، بەڵام بە تێكڕا ٢٥ % ی ئەو بڕەیە کە بۆ حەواڵە تەرخانکراوە، فرۆشتنی دۆلار لە ناوخۆدا بۆ پڕکردنەوەی پێداویستیی ناوخۆ و بانکەکان، بە تایبەت بۆ راگرتنی دابەزینی زیاتری بەهای دینار لەبەرامبەر دۆلار، بانکی ناوەندیی پەنا دەباتە بەر زیادکردنی فرۆشتنی دۆلار.  وەک لە گرافیکەکەدا دیارە لە ماوەی یەک هەفتەدا بانکی ناوەندیی بەردەوام لەسەرەوەی ٢٠٠ ملیۆن دۆلارەوە دۆلاری فرۆشتووە، هاوکات بەردەوام لەسەرووی ٤٠ ملیۆن دۆلارەوە کاشی خستووەتەڕوو. تەنیا لە رۆژی پێنجشەممە نەبێت کە ١٦ ملیۆن دۆلاری فرۆشتووە، بەڵام لەسەرەتای هەفتەی داهاتووەوە جارێکی دیکە گەڕاوەتەوە سەر فرۆشتنی دۆلار بە نزیکەی ٤٥ ملیۆن دۆلار.  بەهای دینار لەبەرامبەر دۆلاری ئەمریکی لە بازاڕەکانی هەولێر ١٤٧، ٣٠٠ دینار لەبەرامبەر ١٠٠ دۆلار بوو و، لە بازاڕی کیفاح لە بەغدا ١٤٧، ٢٥٠ دینار بووە.