نرخی یەک لیتر بەنزین لە سوێد ١٧ کرۆنە واتە نزیکەی دوو دۆلاری ئەمریکی، لەکاتێکدا یەک لیتر بەنزین لە نەرویج نزیکەی ١٣ کرۆنە.  هەروەها نرخی یەک لیتر دیزڵ (گازوایل) ١٩ کرۆنی سوێدییە لە بەرامبەر ١٥.٥ کرۆن بۆ هەر لیترێكی لە بەنزینخانەکانی نەرویج. جیاوازیی نرخی بەنزین و گازوایل وای لە بەشێكی بەرچاوی سوێدییەکان کردووە بەتایبەتی ئەوانەیان کە لەناوچە سنوورییەکان، رووبکەنە نەرویج.   ناوەندی هاتووچۆی سوێدی کە بەرپرسە لە پلاندانانی تایبەت بۆ رووبەڕووبوونەوەی کێشەکانی بەردەم رێگەوبان و دانانی میکانیزمی تایبەت بە دابەشکردنی سووتەمەنی بە هاوئاهەنگی لەگەڵ کەرتی تایبەتی وڵات، ئاشکرایکردووە کە قەیرانی سووتەمەنی لە سوێد کاتی زیاتری دەوێت لەوەی کە پێشبینی دەکرێت و "کەمیی بەنزین و سووتەمەنییەکانی دیکە لەماوەیەکی کورتمەودا دا چارەسەر ناکرێت. "  هەروەها سەبارەت بە پێشبینییەکانی و پلانە ستراتیژییەکانی بۆ داهاتووی کەرتی وزەی وڵات، ناوەندی هاتووچۆی سوێدی سیناریۆیەکی رەشبینانەی خستووەتەڕوو و پێشبینی دەکات تاوەکو ساڵی ٢٠٣٠، نرخی یەک لیتر بەنزین و دیزڵ (گازوایل) لە سوێد بگاتە سەرووی ٥٠ کرۆن، واتە نزیکەی ٥.٨ دۆلاری ئەمریکی، ئەگەر بێت و بەهای کرۆنی سوێدی لە بەرامبەر دۆلاری ئەمریکی لەئاستی ئێستایدا بمێنێتەوە.  بەرزبوونەوەی نرخی سووتەمەنی بەهۆی چەند هۆکارێکەوەیە لەسەرووی هەموویانەوە، گرانبوونی نرخی نەوتە کە لە ساڵی ٢٠٢٠ لە دەوروبەری ٣٠ دۆلاردا بوو و ئێستا لە سەرووی ٨٠ دۆلاری ئەمریکی مامەڵەی پێوە دەکرێت و تەنانەت لە گرێبەستەکانی داهاتووشدا بە سەرووی ٨٥ دۆلار مامەڵەی پێوەدەکرێت.  لەلایەکی دیکەوە بڵاوبوونەوەی پەتای کۆرۆنا وەرزی زۆر ساردی زستانی ساڵی ٢٠٢٠، وڵاتانی ئەوروپای ناچارکرد ئەو بڕە زۆرەی گاز کە لە کۆگاکانیدا یەدەگی کردبوو بەکاربهێنێت و هیچ بڕە گازێکی دیکەی نەکڕیوە تاوەکو کۆگاکانی پێ پڕبکاتەوە و کڕین و عەمبارکردنی گاز پرۆسەیەکی ئاسان نییە و لە کەمترین و خێراترین کات کە دەستی وڵاتان بگات لەو رۆژەی کە گرێبەستی کڕینی واژۆ دەکەن، لانیکەم سێ مانگە.  لەلایەکی دیکەوە تاڕادەیەک بووژانەوە لە بازاڕەکانی جیهان بەهۆی کەمتربوونی کاریگەریی کۆرۆنا، خواستی سەر سووتەمەنی زیاتر کردووە؛ هەموو ئەو هۆکارانە بوونەتەهۆی دروستبوونی قەیرانی سووتەمەنی لە بەشی زۆری وڵاتانی ئەوروپا.