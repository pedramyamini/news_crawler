بێگەرد تاڵەبانی، وەزیری کشتوکاڵ و سەرچاوەکانی ئاوی هەرێمی کوردستان رایگەیاند، "ئەم پرۆژەیە هەر لە سەرەتای دەستبەکاربوونمان لە پێشینەی پلان و کارەکانماندا بووە، خۆشبەختانە بە پشتیوانی هەموو لایەک توانیمان بگەینە قۆناخی کرداری و لە سێ پارێزگای هەرێمی کوردستان سێ کارگەی گەورە و سایلۆی تایبەتمەند دابمەزرێت و ساڵانە ٥٠٠ هەزار تۆن گەنم لە جووتیاران وەربگیرێت و بە پیشەسازی بکرێت. "  بەردی بناخەی یەکەم زنجیرەی پرۆژە کشتوکاڵییەکە لە پایتەختی هەرێمی کوردستان بوو کە لە ئێستادا پرۆژەکە بە گوتەی بێگەرد تاڵەبانی "رێژەی ٧٠ % ـی کارەکانی دامەزراندنی تەواوکردووە و تەنیا لە ماوەی شەش مانگدا سوپاس بۆ کۆمپانیای خۆشناو توانیان کارێکی ناوازە ئەنجام بدەن. "  ئەمڕۆ یەکشەممە ٢٣ - ٥ - ٢٠٢١، لە سلێمانیش بەردی بناخەی پرۆژەی نیشتمانیی بە بازاڕکردنی گەنمی جووتیاران دانرا، بێگەرد تاڵەبانی گوتی، "ئەمڕۆش لە شاری خۆشەویستی هەڵمەت و قوربانی دەستپێدەکەین، دڵنیام لە ئاییندەیەکی نزیکدا بەرهەمی کاری ئەو پرۆژەیەش بە چاوەکانی خۆمان دەبینین کە دەچێتە خزمەتی جووتیارانی خۆشەویستی کوردستان. "  بە گوتەی بێگەرد تاڵەبانی، لە چەند هەفتەی داهاتووشدا لە پارێزگای دهۆک "ئامادەکارییەکانمان تەواوکردووە بەردی بناخەی پرۆژەکەش لە پارێزگای دهۆکیش دادەنێین. "  هەڤاڵ ئەبوبەکر، پارێزگاری سلێمانیش لە رێوڕەسمەکە قسەی کرد و ئاماژەی بەوە کرد، "ئەم پرۆژانە وڵاتەکەمان لە ئابووری زەڕنەقووتە و هاوردەکارەوە بۆ خۆژیێن و هەناردەکار دەگۆڕن و هاووڵاتیانیش لە بەکاربەرەوە دەگۆڕن بۆ بەرهەمهێن. "  بەشێک لە گوتەکانی هەڤاڵ ئەبوبەکر، پارێزگاری سلێمانی لە رێوڕەسمی کردنەوەی پرۆژەی بەبازاڕکردنی گەنم لە سلێمانی  بەخێربێن بۆ دانانی بەردی بناخەی پرۆژەی نیشتمانی بە بازاڕکردنی گەنمی جووتیاران کە پرۆژەیەکی هاوبەشی کەرتی گشتی و کەرتی تایبەت بە گوژمەی ١٢١ ملیۆن و ٦٥ هەزار دۆلار لەلایەن گرووپی کۆمپانیاکانی قەیوانەوە جێبەجێ دەکرێت.  جێبەجێکردنی ئەو پرۆژەیە لەم کات و شوێن و دۆخەدا، لەو ناوچەیەدا کە لانکەی کۆنترین گوندی کشتوکاڵی و نیشتەجێبوونی پێش نۆ هەزار ساڵ لە ئێستا، لە گوندی چەرمۆدا بنیادناوەو بۆ یەکەمجار لە ئاستی دونیا گەنمی وەک دەغڵ لەلایەم مرۆڤەوە تێدا چێندراوە. لێرەوە پیرۆزبایی رەنگڕێژکردن و بناخەدانان جێبەجێکردنی ئەو پرۆژەیە لە خەڵکی سەربەرزی کوردستان و بە تایبەتی پارێزگای سلێمانی دەکەین.  ئەم پرۆژانە وڵاتەکەمان لە ئابووری زەڕنەقووتە و هاوردەکارەوە بۆ خۆژیێن و هەناردەکار دەگۆڕن و هاووڵاتیانیش لە بەکاربەرەوە دەگۆڕن بۆ بەرهەمهێن.  سوپاس بۆ حکومەتی هەرێمی کوردستان بە تایبەتی وەزارەتی کشتوکاڵ و سەرچاوە ئاوییەکان و هەموو لایەنە پەیوەندیدارە حکومییەکان و کەرتی تایبەتی نیشتمانی بە تایبەتی گرووپی کۆمپانیاکانی قەیوان.  پرۆژەکە لەلایەن گرووپی کۆمپانیاکانی قەیوانەوە جێبەجێدەکرێت. فاخیر شێخ تەیب حەسەن، بەڕێوەبەری جێبەجێکاری گرووپی کۆمپانیاکانی قەیوان لە رێوڕەسمەکەدا رایگەیاند، "پرۆژەی نیشتمانی سایلۆی مۆدێرن و بە بازاڕکردنی گەنمی جووتیاران لە پارێزگای سلێمانی، پرۆژەیەکی گشتگیر و ستراتیجی حکومەتی هەرێمی کوردستان و هەنگاوێکی بوێرانەی حکومەتی هەرێمی کوردستانیشە بە ئاراستەی پتەوکردنی ژێرخانی ئابووری لە هەرێمی کوردستان، بە تایبەت و لە وڵاتی عێراق بە گشتی کە بەری رەنج و ماندوبوونی وەزارەتی کشتوکاڵ و حکومەتی هەرێمیشە، کە دواجار بۆ خودای گەورە بە ئاکام گەیشت. "  پرۆژەکە وەک فاخیر شێخ تەیب باسی کرد، خۆی دەبینێتەوە لە عەمبارکردن و بەرهەمهێنانی خۆراک و بەبازاڕکردنی گەنم و دانەوێڵە و دروستکردنی بەرهەمە خۆراکییەکان بە تازەترین تەکنەلۆژیا و بەپێی ستانداردە جیهانییەکان. گوتی، "هەوڵێکی ستراتیجی و گەورەی پتەوکردنی ژێرخانی ئابووریی هەرێمی کوردستانە، بە تەوابوونی ئەو پرۆژەیە گرفتی گەورەی بواری کشتوکاڵ لەو ناوچەیە چارەسەر دەبێت، کە بڕێکی یەکجار زۆر گەنم و دانەوێڵەی تێدا بەرهەم دەهێندرێت. "  فاخیر شێخ تەیب رایگەیاند، لە رێگەی زنجیرەیەک کارگەوە بەروبوومەکانی گەنم بۆ بەرهەمهێنانی خۆراک بۆ بازاڕی ناخۆ دەگۆڕدرێت، کە ساڵانە سەتان ملیۆن دۆلار بۆ هاوردەکردنیان لە هەرێمی کوردستانەوە دەچێتە دەرەوە.  ئەم پرۆژەیە بە بڕی زیاتر لە ١٢١ ملیۆن دۆلار جێبەجێ دەکرێت، "بەشێکە لە پلانی ستراتیجی حکومەت سەرەڕای گەشەپێدانی کەرتی کشتوکاڵ و دابینکردنی ئاسایشی خۆراک لە وڵاتەکەمان دەرفەتی کار بۆ هەزاران کەسیش دەڕەخسێنێت و سوڕی ئابووری بەهێز دەکات. "