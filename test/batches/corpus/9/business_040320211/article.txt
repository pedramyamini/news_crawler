ریشی سۆناک، وەزیری دارایی بەریتانیا لە کاتی ئامادەبوونی لە کۆبوونەوەی پەرلەمانی وڵاتەکەی رایگەیاند، حکومەتی بەریتانیا هەوڵی پاراستنی هەلەکانی کارکردن دەدات، بەڵام هاوکات ناچارە بۆ بەرزکردنەوەی داهات، باج زیاد بکات.  بەپێی داتاکانی حکومەتی بەریتانیا، ئابووریی ئەو وڵاتە لە ساڵی رابردوودا بەرێژەی ١٠ % پاشەکشەی کردووە، کە ئەو رێژەیە لە ماوەی ٣٠٠ ساڵی رابردوودا بێ وێنە بووە.  لەسەر ئاستی ئەوروپا، بەریتانیا زۆرترین تووشبووی کۆرۆنای هەیە، تاوەکو ئێستا ٤,١٩٤,٧٨٥ کەس لەو وڵاتە تووشی کۆرۆنا بوون و ١٢٣,٧٨٣ تووشبووش گیانیان لەدەستداوە.  حکومەتی بەریتانیا تاوەکو ئێستا زیاتر ٢٠ ملیۆن هاووڵاتی خۆی بە ڤاکسینی کۆرۆنا کوتاوە و ٥٧٠ ملیار دۆلاریشی وەک پاکێجی هاندانی ئابووری پێشکەش بە هاووڵاتیان و کۆمپانیاکان کردووە.  سەرەڕای ئەوەش حکومەتی بەریتانیا بڕیاریداوە لە ساڵی ٢٠٢٣ رێژەی باج لەسەر کۆمپانیا گەورەکان لە ١٩ %  بۆ ٢٥ % بەرزبکاتەوە. پێشبینیکراوە ئەمساڵ ئابووریی بەریتانیا بە رێژەی ٠.٤ % گەشە بکات.