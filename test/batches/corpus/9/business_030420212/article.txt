جەمال کۆچەر، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، زانیارییان هەیە کە "حکومەتی عێراق بە سەرۆکایەتیی مستەفا کازمی بێ هیچ پاڵپشتییەکەی دارایی، پارەی نوێی چاپکردووە"، بەڵگەشیان لەسەر ئەمە بریتییە لە مووچەی ئەم دواییەی فەرمانبەران کە بە چاپی نوێی پەنجا هەزار دیناری دابەشکراوە.  پاڵپشتیی دارایی بەو واتایەیە پێویستە زێڕ یان دراوی وەک دۆلار، یۆرۆ و پاوەند لە بانکی ناوەندیی عێراق دابنرێت. ئەندامەکەی لیژنەی دارایی لە پەرلەمانی عێراق گوتی، حکومەتی عێراق تاوەکو ٧٠ تریلیۆن دینار دەتوانێت دراو بێ پاڵپشتی دارایی چاپبکات و وەک قۆناخی یەکەمیش نزیکەی ١٠ تریلیۆن دیناری چاپکردووە.  جەمال کۆچەر ئاماژەی بەوەکرد، جاری دووەم کە حکومەت داوای قەرزی کرد بریتیبوو لە ٤١ تریلیۆن دینار، بەڵام لیژنەی دارایی رەزامەندیی لەسەر ١٢ تریلیۆن دا، کەچی لە کۆتایی ساڵدا لەو ١٢ تریلیۆن دینارەش، یەک تریلیۆن دینار مابووەوە، بۆیە ئەگەر حکومەت دراوی نوێی چاپنەکردبێت، چۆن داوای ٤١ تریلیۆن دیناری کردووە و سەرەڕای ئەوەش لەو ١٢ تریلیۆن دینارەی کە پەرلەمان رەزامەندیی لەسەر دابوو، یەک تریلیۆن دیناریش ماوەتەوە.    هەروەها جەمال کۆچەر جەختی لەوەکردەوە، "چاپکردنی دراوی بێ پاڵپشتی دارایی، کاریگەری خراپی دەبێت و لە ئایندەدا هەڵاوسان دروستدەکات و بەهای دراوی وڵات دادەبەزێنێت".     ماوەی چەند رۆژێکە بەهای دۆلار بەشێوەیەکی بەرچاو بەرزبووەتەوە و هاونیشتمانیانیش دەترسن بەهاکە زیاتر بەرزبێتەوە. ئەندامێکی لیژنەی دارایی لە پەرلەمانی عێراقیش رایدەگەیێنێت، بانکی ناوەندیی عێراق دۆلاری زیاتر دەخاتە بازاڕ بۆ ئەوەی هاوسەنگی لەنێوان نرخی دۆلار و دیناردا بکات.     شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "بەهای دۆلار بەرامبەر دیناری عێراقی زۆر بەرزنابێتەوە. ئەوەی ئێستا هەیە کاتییە. نابێت دۆلار لەمە زیاتر بەرزبێتەوە، چونکە بانکی ناوەندیی عێراقی بەڵێنی پێداوین هاوسەنگی لەنێوان نرخی دۆلار و دینار رابگرن و نەهێڵن دۆلار زۆر بەرزبێتەوە".      ئێستا لە بەشێک لە بازاڕەکانی هەرێمی کوردستان نرخی ١٠٠ دۆلاری ئەمریکی سەرووی ١٤٧ هەزار دینار عێراقی مامەڵەی پێوەدەکرێت.     هەروەها شێروان میرزا ئاماژەی بەوەکرد، پێشبینی دەکەن، سبەی یەکشەممە بانکی ناوەندیی عێراق، دۆلاری زیاتر بخاتە بازاڕەوە بۆ ئەوەی هاوسەنگی لەنێوان نرخی دۆلار و دیناردا بکات و رێگە لە بەرزبوونەوەی بەهای دۆلار و دابەزینی زیاتری بەهای دیناری عێراقی بگرێت.     بەپێی نووسراوی پێشووی بانکی ناوەندی عێراق، وەزارەتی دارایی عێراق ١٠٠ دۆلار بە ١٤٥ هەزار دینار دەداتە بانکی ناوەندی. بانکی ناوەندیش بە ١٤٦ هەزار دینار بەسەر بانکەکان دابەشی دەکات و دەبێت بە ١٤٧ هەزار دینار بگاتە دەست خەڵک.