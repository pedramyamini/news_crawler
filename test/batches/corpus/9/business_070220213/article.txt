رۆژی شەممە ٢٠٢١/٠٢/٠٧ ئیدارەی وزەی ئەمریکا رایگەیاند: "هەناردەکردنی نەوت بۆ ئەمریکا لەلایەن هەشت وڵاتەوە لە هەفتەی رابردوودا بە تێکڕا رۆژانە ٥.٨٧٦ ملیۆن بەرمیل بووە کە بەراورد بە هەفتەی پێشتر رۆژانە ملیۆنێک و ٢٦٠ هەزار بەرمیل زیادی کردووە. "  لەبارەی هاوردەکردنی نەوتی عێراقەوە بۆ ئەمریکا لە راپۆرتێکدا ئیدارەی وزەی ئەمریکا ئاماری هاوردەکردنی نەوتی لەلایەن ئەمریکاوە بڵاوکردووەتەوە.   کەنەدا بە ٤.٢٣٨ ملیۆن بەرمیل لە ریزبەندیی یەکەم دێت کە زۆرترین نەوتی هەناردەی ئەمریکا کردووە. مەکسیک بە ٧٢٣ هەزار بەرمیلی رۆژانە لە ریزبەندیی دووەمدایە، کۆڵۆمبیا بە ٣٠٥ هەزار بەرمیل لە ریزبەندی سێیەم، سعودیە بە ١٨٠ هەزار بەرمیل لە ریزبەندیی چوارەم و نایجێریا بە ١٧٥ هەزار بەرمیل لە ریزبەندیی پێنجەمدا دێن کە زۆرترین نەوتیان هەناردەی ئەمریکا کردووە.  عێراقیش کە پێشتر یەکێک بوو لەو وڵاتانەی نەوتێکی زۆری هەناردەی ئەمریکا دەکرد لە هەفتەی رابردوودا ئاستی هەناردەکەی رۆژانە بۆ ٩٠ هەزار بەرمیل دابەزیوە. لە کاتێکدا لە هەفتەی پێشتردا رۆژانە ١١٥ هەزار بەرمیل نەوتی بە ئەمریکا دەفرۆشت.  هەریەکە لە ئیکوادۆر رۆژانە ١٠٠ هەزار بەرمیل و بەرازیلیش رۆژانە ٦٥ هەزار بەرمیل نەوتیان هەناردەی ئەمریکا کردووە.