هەیسەم جبووری، سەرۆکی لیژنەی دارایی لە پەرلەمانی عێراق، ئەمڕۆ یەکشەممە، بە ئاژانسی فەرمیی عێراقی راگەیاند: لیژنەی دارایی لە داڕشتنەوەی پرۆژەیاسای بودجەی ساڵی ٢٠٢١ بووەتەوە، دوای ئەوەی بە درێژایی ٥٠٠ کاژێر ٤٦ جار کۆبووەوە و میوانداری ٣٢٠ وەزیر، سەرۆکی دەزگا، بەڕێوەبەری گشتی، پارێزگار و چەندین بەرپرس و پسپۆڕی کرد.  سەبارەت بە بەشە بودجەی هەرێمی کوردستان لە پرۆژە یاسای بودجەی فیدراڵی ساڵی ٢٠٢١ دا، سەرۆکی لیژنەی دارایی دەڵێت: "لیژنەی دارایی ئەو بابەتەی بە شێوازێکی تەکنیکی و پیشەیی و دوور لە دیوی سیاسی چارە کرد، توانیمان لە هەموو زانیارییەکان بکۆڵینەوە و چەندینجار میوانداری وەزیری نەوتمان کرد، دەرئەنجام توانیمان چەندین بژارە بخەینەڕوو کە مافی گەلی عێراق بەشێوەیەکی دادپەروەرانە و بە دڵی هەردوولا مسۆگەر دەکەن".  سەرۆکی لیژنەی دارایی لە پەرلەمانی عێراق ئاشکرای کرد "لە دوو رۆژی داهاتوودا بابەتی بەشە بودجەی هەرێمی کوردستان لە پرۆژەیاسای بودجەی گشتیی ساڵی ٢٠٢١ دا یەکلایی دەکرێتەوە، بۆیە پێشبینی دەکەم لە کۆتایی ئەم هەفتەیەدا پرۆژە بودجەی ٢٠٢١ لە پەرلەمان بخرێتە دەنگدانەوە".  پێشتر ئیحسان عەبدولجەبار، وەزیری نەوتی عێراق ک لەگەڵ لیژنەی دارایی کۆببووەوە بە لیژنەکەی راگەیاندبوو پشتیوانی لەو دەقە دەکەن، کە لە پرۆژەی بودجەدا لەبارەی پشکی هەرێمی کوردستان هاتووە و لەو قۆناخەدا دەیانەوێت ٢٥٠ هەزار بەرمیل نەوت یاخود بەهای ٢٥٠ هەزار بەرمیل نەوت لە هەرێمی کوردستان وەربگرن.  سەبارەت بە رێککەوتنی سیاسی لەبارەی بەشە بودجەی هەرێمی کوردستان لە پرۆژەیاسای بودجەی فیدراڵی ٢٠٢١، دکتۆر ئەحمەد سەفار، بڕیاردەری لیژنەی دارایی لە پەرلەمانی عێراق، دوێنێ، بە تۆڕی میدیایی رووداوی راگەیاند: بڕیارە مستەفا کازمی، سەرۆکوەزیرانی عێراق لەگەڵ لایەنە شیعەکان کۆببێتەوە، لەبارەی بەشە بودجەی هەرێمی کوردستان و چاوەڕێ دەکرێت لە دوو رۆژی داهاتوودا شاندی هەرێمی کوردستانیش سەردانی بەغدا بکاتەوە، بۆ ئەوەی بەشدار و ئامادەبێت لە دوایین پێکهاتن لەبارەی بەشە بودجەی هەرێمی کوردستان.  حکومەتی هەرێمی کوردستان ئامادەیی خۆی بۆ رادەستکردنی تەواوی نرخی نەوتی هەناردەکراو لە هەرێمی کوردستان دەربڕیوە بەو مەرجەی حکومەتی فیدراڵی پابەندی تەواوی ئەرک و پابەندییە نەوتییەکانی ببێت بە تێچووی بەرهەمهێنان، گواستنەوە، بەکۆگاکردن و قەرزە کەڵەکەبووەکانی سەر هەرێمی کوردستان.  هەفتەی رابردوو، مەسروور بارزانی، سەرۆکوەزیرانی هەرێمی کوردستان لە کۆنفرانسێکی رۆژنامەڤانیدا رایگەیاند: دەبێت لە بودجەی فیدراڵیدا شایستە داراییەکانی هەموو لایەک لەبەرچاو بگیرێن و هیچ لایەنێک نەیکاتە دەستکەوت لەسەر لایەنێکی دیکە".  مەسرور بارزانی گوتیشی: "کێشەی حکومەتی هەرێمی کوردستان لەگەڵ حکومەتی فیدراڵ تەنیا مووچە نییە، بەڵکو خەرجییە سەروەرییەکان، خانەنشینی، بابەتی پێشمەرگە و زۆر لەو شایستە داراییانەی نێو بودجەن، کە دەبێت تێیاندا رەچاوی هەرێمی کوردستان بکرێت".