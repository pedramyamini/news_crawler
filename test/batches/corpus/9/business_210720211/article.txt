د. بێوار خنسی، راوێژکاری سەرۆکوەزیرانی هەرێمی کوردستان بۆ کاروباری وزە بە تۆڕی میدیایی رووداوی راگەیاند "بەهۆی دابەزینی نرخی نەوت لە هەفتەی رابردووەوە و بەردەوام دابەزینی تاوەکو ئەمڕۆ، داهاتەکانی هەرێمی کوردستان و عێراقیش بە گشتی کەمدەبنەوە، چونکە هەرێمی کوردستان و عێراق وەکو سەرچاوەی سەرەکیی داهاتەکانیان پشت بە نەوت دەبەستن. "  ئەو راوێژکارەی سەرۆکوەزیرانی هەرێمی کوردستان دەشڵێت "عێراق بەهۆی دابەزینی نرخی نەوت رۆژانە نزیکەی سەتان ملیۆن دۆلار زیانی پێدەگات کە دەگاتە نزیکەی ٤٠٠ ملیۆن دۆلار، هەروەها هەرێمی کوردستانیش بەلانیکەمەوە مانگانە لەنێوان ٦٠ بۆ ٨٠ ملیۆن دۆلار زیانی پێدەگات. "  بەگوتەی د. بێوار خنسی، هەرێمی کوردستان و عێراق لانیکەم "بۆ هەر بەرمیلێک پێنج دۆلار زیانیان پێدەگات، بۆیە ئابووریی هەردوولا راستەوخۆ بەم دابەزینە کاریگەر دەبێت. "  رۆژی یەکشەممە ١٨ی تەممووزی ٢٠٢١ هاوپەیمانیی ئۆپیک پڵەس بڕیاری درێژکردنەوەی رێککەوتنی بەرهەمهێنانی نەوتی تاوەکو ساڵی ٢٠٢٢ دا، کاریگەریی راستەوخۆی لەسەر ئەوە هەبوو نرخی بەرمیلێک نەوت نزیکەی ١٠ % ی نرخەکەی لەدەستبدات و لە ٧٨ دۆلارەوە بۆ بەرمیلێک نەوتی برێنت بۆ ٦٩ دۆلار دابەزێت.  لەو کۆبوونەوەیاندا وڵاتانی نێو هاوپەیمانیی ئۆپێک پڵەس بڕیاریاندا ئاستی بەرهەمهێنان لە ٤٣ ملیۆن و ٨٠٠ هەزار بەرمیل بۆ ٤٥ ملیۆن و ٥٠٠ هەزار بەرمیل لە رۆژێکدا زیدبکات تاوەکو ئایاری ساڵی ٢٠٢٢.  د. بێوار خنسی سەبارەت بە هۆکارەکانی دابەزینی نرخی نەوت ئاماژە بەوە دەدات کە سێ هۆکاری سەرەکی لە پشت دابەزینی نرخی نەوتەوە هەن، ئەوانیش "ئەو ریککەوتنەیە کە بووە هۆی زیادکردنی بەرهەمهێنانی نەوت، هەروەها بڵابوونەوەی ڤایرۆسی کۆرۆنا لە جۆری دەلتا کە بەپێی رێکخراوی تەندروستیی جیهانی کوشندەترە و مەترسیی بڵابوونەوەی زۆرتر و خێراترە، هەروەها هۆکاری سێیەم بریتییە لە خاوبوونەوەی کێشەکانی نێوان ئەمریکا و ئێران و دابەزینی ئاستی گرژییەکان بەراورد بە سەرەتای ئەم مانگە و مانگی پێشوو. "  لەبارەی زیاتر دابەزینی نرخی نەوت، د. بێوار خنسی باسی لەوەکرد کە سەرباری دابەزینی نرخەکان، چاوەڕوان ناکرێت زیاتر دابەزێت و گوتیشی" شارەزایانی کەرتی وزە چاوەڕوان بوون ئەمساڵ نرخی نەوت بگاتە ٨٠ دۆلاری ئەمریکی بۆ هەر بەرمیلێک، بەڵام ئێستا کە دابەزیوە، چاوەڕوانییەکان ئەوەن زیاتر درێژە نەکێشێت و ماوەیەک لەم نرخە بمێنێتەوە و دیسانەوە تا کۆتایی ساڵ لە ئاستی ٨٠ دۆلار بێت بۆ هەر بەرمیلێک".