هۆشیار عەبدوڵڵا، ئەندامی لیژنەی دارایی لە پەرلەمانی عێراق، بە تۆڕی میدیایی رووداوی راگەیاند: "پێشنیازێک لەنێو لیژنەی داراییدا بۆ بڕینی بەشەخۆراکی مانگانەی ئەو مووچەخۆرانەی عێراق هەیە کە مووچەیان زۆرە. "  ئەندامەکەی لیژنەی دارایی ئاماژەی بەوە دا: "بۆ نموونە مووچەی خێزانێک ملیۆنێک دینارە و پێویستی بە بەشەخۆراکی مانگانە نییە، بەڵام لە بەرامبەردا ئەو بودجەی کە لە بڕینی ئەو بەشەخۆراکە دەمێنێتەوە بۆ تۆڕی چاودێریی کۆمەڵایەتی تەرخان بکرێت بۆ ئەو کەسانەی کە هیچ مووچەیەکیان نییە. "   هۆشیار عەبدوڵڵا باس لەوە دەکات "ئەوەش هەرێمی کوردستان دەگرێتەوە لەگەڵ ئەوەشدا ئەو پێشنیاز یەکلایی نەکراونەتەوە. بڕیارەکانی لیژنەی دارایی بڕیاری کۆتایی نین، چونکە دوا بڕیار لای ئەنجوومەنی نوێنەرانە. "  هۆشیار عەبدوڵڵا  دەڵێت بەشێکی ئەندامانی لیژنەی دارایی دژی پێشنیازەکەن، چونکە دەڵێن راستە مووچەخۆر هەیە مووچەکەی ملیۆنێک دینارە، بەڵام دەکرێت بژێوی خێزانێکی گەورەی لەسەر بێت کە رەنگە لە ١٢ ئەندام یان ١٣ ئەندام پێکهاتووە، یان بژێوی دوو خێزانی لەسەر بێت، بۆیە پێیانوایە "بەشێکی ئەوە دادپەروەری نییە. "  محەممەد حەنوون، گوتەبێژی وەزارەتی بازرگانیی عێراق، پێشتر بە تۆڕی میدیایی رووداوی راگەیاندبوو: "ئێستا رێکار و بڕیاری ئەنجوومەنی وەزیران هەیە بۆ بڕینی بەشەخۆراکی ئەو فەرمانبەرانەی مووچەکانیان لە سەرووی ملیۆنێک و ٥٠٠ هەزار دینارەوەیە، بەڵام لە راستیدا وەزارەتەکان هاوکاریمان ناکەن، بە تایبەتی وەزارەت و دەزگا ئەمنییەکان، چونکە ژمارەی کارمەندانیان زۆرە و ناوەکانیان پێشکەشی وەزارەتی بازرگانی ناکەن. هیوادارین لە ساڵی ٢٠٢١ ـدا کار بە سیستمی پەنجەمۆر بکرێت بۆ ئەوەی بە تەواوی پسووڵەی خۆراک کۆنترۆڵ بکەین. "  لە ساڵی ٢٠٢٠ ـدا وەزارەتی بازرگانیی عێراق تەنیا بەشە خۆراکی سێ مانگ و نیوی لەگەڵ بەشە ئاردی ٩ مانگدا بە هاووڵاتیان دا، لە کاتێکدا بەشەخۆراکی مانگانە لە عێراق و هەرێمی کوردستان ئێستا بۆ هەر تاکێک بریتییە لە سێ کیلۆ برنج، دوو کیلۆ شەکر، لیترێک زەیت، لەگەڵ ٩ کیلۆ ئارد.  لە پرۆژەیاسای بودجەی ساڵی ٢٠٢١ ـی عێراقدا بڕی ٧٩٤ ملیار و ٩٢٣ ملیۆن و ٨٥٨ هەزار دینار بۆ کڕینی بەشەخۆراکی مانگانە تەرخان کراوە کە ١٠٠ ملیار و ٧١٦ ملیۆن و ٨٥٣ هەزار دیناری بەشی هەرێمی کوردستانە.