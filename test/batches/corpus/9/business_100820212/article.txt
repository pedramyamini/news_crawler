ئومێد ئەحمەد، گوتەبێژی وەزارەتی کارەبای هەرێمی کوردستان، لەکاتی بەشداریکردنی لە بڕگەی (گفتوگۆی رۆژانە)ی تۆڕی میدیایی رووداو کە رۆژان ئەبوبەکر رۆژانە لە کاژێر ١٠: ٠٠ پێشکەشی دەکات، لەبارەی دۆخی کارەبا و پرسی پێدانی کارەبا بە کەرتی تایبەت و گرنگی و سوودەکەی رایگەیاند، "ئێستا ژێرخانی کارەبا لە هەرێمی کوردستان شەش هەزار و ٨٥٠ مێگاواتە، نزیک لە سێ هەزار و ٦٠٠ مێگاوات لەکاردایە بەپێی هەموو ستانداردەکان. "  ئوردن بە ٢٥٠٠ - ٢٧٠٠ مێگاوات کارەبای ٢٤ کاژێری بۆ نۆ ملیۆن کەس دابین دەکات، لە کاتێکدا کەمتر لە ٥٠ % ـی دەداتە هاوبەشانی ماڵان، ئەوەی دیکە دەداتە کەرتەکانی پیشەسازی، بازرگانی، کشتوکاڵی و میری، بەڵام لە هەرێمی کوردستان لەو ٣٦٠٠ مێگاواتەی بەرهەمدەهێندرێت، بە گوتەی ئومێد ئەحمەد، ٧٥ % ـی دەدرێتە هاوبەشانی ماڵان، "بەڵام پێشکەشکردنی خزمەتگوزاریی کارەبا لە ئاستی چاوەڕوانیدا نییە و ئێمە لە وەزارەتی کارەبا لێی رازی نین. "  ئومێد ئەحمەد ئامانجی هاوبەشیپێکردنی کەرتی تایبەت لە کەرتی دابەشکردن بۆ دوو بابەت دەگەڕێنێتەوە و دەڵێت: "یەکەمیان چاکسازییە، ئەوەی دیکە بەڕێوەبردنی سیستمەکەیە. ئامانجەکەش بۆ بەرزکردنەوەی ئاستی خزمەتگوزاری و بەدیهێنانی کارەبای ٢٤ کاژێرییە بۆ هاوبەشی کارەبا و کەمکردنەوەی خەرجییەکانە لەسەر حکومەت. "  گوتەبێژی وەزارەتی کارەبا بە پێویستی دەزانێت سیستمی سیاسەتی بەڕێوەبردنی کارەبا رێکبخرێتەوە، دەڵێت، "بۆ رێکخستنەوەشی لە دوو رێگەوە هەنگاومان ناوە، یەکەمیان پرۆژەی پێوەری زیرەکە بۆ کۆتاییهێنان بە سەرپێچییەکان، دووەمیان هاوبەشی پێکردنی کەرتی تایبەتە. "  لەلایەکی دیکەوە عەلی حەمە ساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان کە میوانێکی دیکەی بڕگەی (گفتوگۆی رۆژانە) بوو لەبارەی سوود و گرنگیی پێدانی کەرتی کارەبا بە کەرتی تایبەت رایگەیاند، "ئێمە وەکو پەرلەمان کە نوێنەرایەتیی بەرژەوەندیی گشتی دەکەین، چەندین کۆبوونەوەمان لەگەڵ وەزارەتی کارەبا بە ئامادەبوونی وەزیری کارەبا و ئەنجوومەنی وەزارەت کردووە، کۆمەڵێک ترس و نیگەرانی و پرسیاری جیددیمان هەبووە. "  عەلی حەمە ساڵح، ئاماژە بەوە دەدات کە ئەوان لەگەڵ وەزارەتی کارەبا پێداگرییان لەسەر چەند خاڵێک کردووە، "یەکەمیان نرخ لەسەر هاووڵاتی زیاد نەکرێت، تا راددەیەک دڵنیاییمان پێدراوە ئەگەر جێبەجێ بکرێت، بۆ نموونە ئەگەر هاووڵاتییەک بە تێکڕا ٢٠ - ٢٥ ئەمپێر بەکاربهێنێت، ئەگەر مانگانە ٣٠ هەزاری بۆ بگەڕێتەوە و کارەبایەکە ببێتە نیشتمانی و لە موەلیدەکەش رزگاری ببێت، هاووڵاتییەکە قازانج دەکات. "  بە گوتەی عەلی حەمە ساڵح پێداگری لەسەر ئەوەش دەکەن کە "قۆرخکاری" لەو پرسەدا نەکرێت، لە کۆی گشتیدا قازانج بە هاووڵاتیان بگەیێندرێت و زیان بە داهاتی گشتی نەگەیێندرێت. دەڵێت، "ئەو خاڵەش بە ئەرێنی دەزانم کە ٧٠ % ـی کارمەندەکانی ئەو کۆمپانیایەی لە پرۆسەکەدا کاردەکەن کارمەندی وەزارەتی کارەبان و کۆی مووچەکانیان کۆمپانیا بیدات. واتە لە رووی داراییەوە ئەگەر حکومەت قازانج بکات، لە رووی پێدانی کارەباشەوە هاووڵاتی قازانج بکات، ئەوانەی داهاتیان کەم و مام ناوەندە کرێی کارەبا لەسەریان گران نەکرێت، ئەگەر وابێت ئەمە شتێکی باشە. "  سەرۆکی لیژنەی وزە و سامانە سرووشتییەکان لە پەرلەمانی کوردستان پێدانی کەرتی کارەبا بە کەرتی تایبەت و دابەشکردنی بەسەر دوو زۆندا بە "زۆر خراپ" ناو دەبات، دەڵێت، "شتێکم بیستووە ئەگەر ئەمە وابێت زۆر خراپە، دەبێت هاوبەشی پێکردنی کەرتی تایبەت لە دابەشکردنی کارەبا لە رێگەی تەندەرەوە بێت، کام کۆمپانیا باشترین خزمەتگوزاری بە باشترین کوالێتی و نرخ پێشکەش بکات دەبێت بدرێت بەو، نابێت دوو زۆن دابەشبکرێت زۆنی سلێمانی بۆ کۆمپانیایەک بێت و زۆنی هەولێر و دهۆکیش بۆ کۆمپانیایەکی دیکە. "