ئەمڕۆ دووشەممە ٢٧/٩/٢٠٢١ ساماڵ عەبدولڕەحمان، بەڕێوبەری گشتیی گومرگی هەرێمی کوردستان بە تۆڕی میدیایی رووداوی راگەیاند: "بەهۆی ئەو ئاسانکارییەی لە مەرزەکانی عێراق دەکرێت، بازرگانانی هەرێمی کوردستان روویان لە مەرزەکانی عێراق کردووە".  بە گوتەی ساماڵ عەبدولڕەحمان ئەو ئاسانکاریییەی لە مەرزەکانی عێراق بۆ بازرگانان دەکرێت "نایاساییە"    ساماڵ عەبدولڕەحمان گوتی: "سەرەڕای ئەوەی ئاسانکارییمان بۆ بازرگانان کردووە و رۆتینمان کەم کردووەتەوە، بەڵام  بازرگانان هێشتا روو لە مەرزەکانی پەروێزخان و باشماخ ناکەن، ئەمەش وایکردووە ئاڵوگۆڕی بازرگانی لەم دوو دەروازەیە بە رێژەی ٤٠ % کەمببێتەوە. "  عەلی تۆفیق، بەڕێوبەری مەرزی پەروێزخان بە رووداوی راگەیاند: "لە مەرزەکانی هەرێمی کوردستان سیستەمی ئەلیکترۆنی کاری پێدەکرێت، بەڵام مەرزەکانی ناوەڕاست و باشووری عێراق تائیستا بە ئەلیکترۆنی نەکراون، بۆیە بە گوتەی بازرگانەکان کە بە ئێمەیان گووتوە لەم مەرزانە ٣ بار بە ١ بار داخڵ دەکرێت، هەروەها ئاسانکارییەکی زۆریان بۆ دەکرێت".  عەلی تۆفیق دەڵێت: "لایەنێکی دیکە کوالێتی کۆنتڕۆڵە، کە مەرزی نێودەوڵەتیی پەروێزخان شێوازێکی نێودەوڵەتی جێبەجێ دەکات، کە بەڕێوەبەری کواڵێتی کۆنتڕۆڵی عێراق دانیناوە بەوەی باشترین کوالێتی کۆنتڕۆڵ لەو مەرزە جێبەجێ دەکرێت".  هۆکاری کەمبوونی جموجۆڵی بازرگانی لەو مەرزە نێودەوڵەتییە بە گوتەی عەلی تۆفیق جێبەجێکردنی هەموو رێکارە یاساییەکانە وەک خۆی.  مەرزی باشماخ دەکەوێتە سنووری پێنجوێن و مەرزی پەروێزخانیش دەکەوێتە سنووری ئیدارەی گەرمیان.