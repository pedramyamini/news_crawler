ئیحسان عەبدولجەبار وەزیری نەوت لە نامەیەکدا بۆ سکرتێری ئەنجوومەنی وەزیرانی عێراق رایگەیاندووە:  وەزارەتی نەوتی عێراق سەرەتا داوای کرد ١١.٧ ملیار دۆلار وەک حەقدەستی کۆمپانیا نەوتییەکان لە بودجەدا دابنرێت. ئەم ژمارەیە کەمکرایەوە بۆ ٩ ملیار دۆلار. بەڵام لە دوایین گۆڕانکاییەکاندا، پەرلەمانی عێراق ئەو بڕەی کەمکردووەتەوە بۆ ٦.٩ ملیار دۆلار.   وەزیری نەوتی عێراق دەڵێت بەو بڕە ناکرێت کۆمپانیا نەوتییە بیانییەکان رازی بکرێن لە کارەکانیان بەردوام بن و هۆکاری دەرچوونی کۆمپانیاکانی وەک شێل و ئێکسۆن مۆبیل لە کێڵگە نەوتییەکانی عێراق بۆ ئەوە دەگەڕێنێتەوە کە نەتوانراوە قەرەبووی گونجاوی وەبەرهێنانەکانیان لە کێڵگە نەوتییەکان بکرێتەوە.  سەبارەت بە نەوتی هەرێمی کوردستان، وەزیری نەوتی عیراق رەخنە لەوە دەگرێت کە لە ماددە ١١ی یاساکە، ئەو خاڵەی کە پەیوەستە بە پشکی هەرێمی کوردستانەوە، نووسراوە بەرهەمهێنانی نەوتی هەرێمی کوردستان ٤٦٠ هەزار بەرمیلە، کە ٢٥٠ هەزار بەرمیلی دەبێت بدرێتە عێراق.  وەزیری نەوتی عێراق دەڵێت بەرهەمی نەوتی هەرێمی کوردستان هەر ئێستا نزیکەی ٤٧٠ هەزار بەرمیلە. لە یاساکەدا رەچاوی ئەوە نەکراوە کە هەرێمی کوردستانیش بەشێک لە باری پابەندبوون بەرێککەوتنی ئۆپێک لە ئەستۆ بگرێت و داوا دەکات بەرهەمی نەوتی هەرێمی کوردستان زیاتر نەبێت لە ٣٣٤ هەزار بەرمیل.