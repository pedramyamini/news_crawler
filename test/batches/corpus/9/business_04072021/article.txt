وەزیری نەوتی عێراق دەڵێت، کۆمپانیای لوک ئۆیک ئاگاداری کردووەتەوە کە دەیەوێت پشکەکانی خۆی لە کێڵگەی قۆرنەی رۆژاوا - ٢ بفرۆشێتە کۆمپانیا چینییەکان و کۆمپانیای بی پیش خوازیارە دەستبەرداری کێڵگەی گەورەی رومەیلە بێت.  هەروەها وەزیری نەوت روونی دەکاتەوە، "ژینگەی وەبەرهێنان لە عێراق لەبار نییە بۆ مانەوەی وەبەرهێنەرە گەورەکان. ئەو دەڵێت وەبەرهێنەرە گەورەکان یان بەدوای بازاڕی دیکە دەگەڕێن یان لەدوای هاوبەشێکی دیکەن. "  وەزیری نەوتی عێراق کە هەفتەی رابردوو ئامادەی کۆبوونەوەیەکی پەرلەمانی عێراق بوو دەڵێت، کۆمپانیا ئێکسۆن مۆبیلیش دەیەویت پشکەکانی لە قورنەی رۆژاوا بفرۆشێت بە نزیکەی ٤٠٠ ملیۆن دۆلار کە بەبۆچوونی ئەو نرخێکی زۆر هەرزانە.  ئیحسان عەبدولجەبار دەڵێت، کۆمپانیای نەوتی نیشتمانیی بەسرە خوازیارە پشکەکانی کۆمپانیای ئێکسۆن مۆبیل بکڕێتەوە.  عێراق لە دوای سعودیە گەورەترین بەرهەمهێنەری نەوتی ناو رێکخراوی ئۆپێک و رۆژانە نزیکەی ٤ ملیۆن بەرمیل نەوت بەرهەمدەهێنێت.  بەڵام لە چەند ساڵی رابردوو بەهۆی مەرجە تووندەکانی نێو گرێبەستە نەوتییەکان و هەروەها دواکەوتنی حەقدەستەکانیان و ناجێگیری سیاسی، کۆمپانیا نەوتییەکان خوازیارن عێراق بەجێ بهێڵن.