وەزارەتی نەوتی عێراق لە ماڵپەڕی فەرمیی خۆی بڵاویکردووتەوە لە کێڵگە نەوتییەکانی باکوور و ناوەڕاست بەرهەمهێنانی گازی سرووشتی رۆژانە ٣٤٨ ملیۆن پێ سێجایە، لەو بڕە ١١٥ ملیۆن پێ سێجای بەفیڕۆ دەچێت، لە بەسرە، زیقار و میسان بەرهەمهێنانی گازی سرووشتی دوو ملیار و ٥٣١ ملیۆن پێ سێجایە لە رۆژێکدا لەو بڕەش ملیارێک و ٣٩٢ ملیۆن پێ سێجا دەسووتێت.  لەبارەی گازی وشک، وەزارەتی نەوتی عێراق ئاماژەی بۆ ئەوە کردووە رۆژانە ملیارێک و ٣١٧ ملیۆن پێ سێجا لەو جۆرە گازە بەرهەمدێت، هاوکات بەرهەمی گازی شلکراو رۆژانە گەیشتووەیە ٥ هەزار و ٥٧١ تۆن.   سووتاندن و بەفیڕۆچوونی گاز لە عێراق لە کاتێکدایە ماوەیەکە قەیرانی گاز لە وڵاتانی ئەوروپا دروستبووە و پێشبینی دەکرێت خواست لەسەر گاز زیاتر بەرزبێتەوە.  کۆمپانیای سیۆنۆپێکی چینی پێشبینی دەکات نرخی گازی سرووشتی لە چارەکی چوارەمی ئەمساڵ بەراورد بە هەمان ماوەی ساڵی رابردوو ٢٠ % بەرزبێتەوە ئەوەش بەهۆی زیادبوونی خواست کە پێشبینی دەکرێت زساتنێکی سارد روو لە چین بکات هاوکات زیادبوونی تێچووەکانی هاوردەکردن هۆکارێکی دیکەی بەرزبوونەوەی نرخی گاز دەبێت.  بەگوێرەی خەمڵاندنەکانی وەزارەتی نەوتی عێراق، یەدەگی گاز لە وڵاتەکە ١٢٤ تریلیۆن پێ سێجایە، نزیکەی ٧٠ % ـی گازی هاوەڵە کە لە کاتی دەرهێنانی نەوت بەرهەمدێت.  عێراق ١١ ـەمین وڵاتی دەوڵەمەند بە گازی سرووشتییە لە جیهاندا و لەنێو وڵاتانی عەرەبیش ریزبەندیی پێنجەمی هەیە.  پێشبینی دەکرێت بەهۆی قەیرانی خەڵووز و سەرچاوەکانی وزە، لە زستانی ئەمساڵ بەراورد بە زستانی ساڵی رابردوو خواست بۆ گازی سرووشتی ١٠ % زیاتر بێت بەتایبەت لە وڵاتانی ئەوروپا و چین.   سینۆپێک کە کۆمپانیایەکی بەرهەمهێنانی نەوت و گازی سەر بە حکومەتی چینە رایگەیاند هاوردەکردنی گازی شلکراوە لە زستانی ئەمساڵ بە رێژەی ٩ % زیاتر دەکات و توانای کۆگاکانی گاز زیاتر دەکات و کۆگای نوێش دروستدەکات.  هوانگ وێنشێنگ، جێگری سەرۆکی سینۆپێک کە کۆمپانیاکەی خاوەنی گەورەترین پاڵاوگەیە لە ئاسیا پێیوایە بەکارهێنانی بەنزین لە چین لە ساڵانی ٢٠٢٥ و ٢٠٢٦ دەگاتە لووتکە، ئەوە لەکاتێکدایە بەکارهێنانی دیزڵ هەر لە ٢٠١٧ ـەوە بۆ بەرزترین ئاست بەرزبووەتەوە.   رۆژی پێنجشەممەی رابردوو، سینۆپێک ئاشکرای کرد، پوختەی قازانجەکانی لە هەر سێ چارەکی یەکەم، دووەم و سێیەمی ئەمساڵ بە رێژەی ١٥٠ % بەرزبووەتەوە، لەو ماوەیەشدا تیشکیان لەسەر گازی سرووشتی و هایدرۆجین بووە. ئامانج لەوەش، بە گوتەی کۆمپانیاکە، ئەوەیە کە تاوەکو ساڵی ٢٠٥٠ ببێتە کۆمپانیایەکی خاڵی لە بەرهەمهێنانی کاربۆن.