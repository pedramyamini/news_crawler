رۆژی سێشەممە ١٠ - ٠٨ - ٢٠٢١ نرخی نەوتی برێنت بە رێژەی ٢.٣ % بەرزبووەوە و گەڕایەوە سەرووی ٧٠ دۆلار، دوای ئەوەی بەپێی ناوەندەکانی وزەی ئەمریکا یەدەگی بەنزین و سووتەمەنی لەو وڵاتە کەمیکرد و خواست بۆ نەوتی خاو بەرزبووەوە.  بەڵام رۆژی دووشەممە ٠٩ - ٠٨ - ٢٠٢١ نیگەرانیی بازرگانان لە پەرەسەندنی جۆری دێلتای ڤایرۆسی کۆرۆنا بووە هۆکار بۆ دابەزینی نرخی نەوت. چین بۆ رێگریکردن لە تەشەنەکردنی جۆی نوێی کۆرۆنا بەربەستی هاتووچۆی لە چەندین شاری ئەو وڵاتە راگەیاندووە و هاتووچۆی ئاسمانییش بە رێژەی ٣٥ % کەمیکردووە.  شرۆڤەکارانی بازاڕی نەوت دەڵێن، هەرچەندە خواست بۆ بەکارهێنانی نەوت لە ئەمریکا بەرزبووەتەوە، بەڵام تەشەنەکردنی خێرای جۆری دێلتای ڤایرۆسی کۆرۆنا وایکردووە رۆژی چوارشەممە هەستێکی نەرێنی لە بازاڕی نەوت دروستبێت.  رۆژی چوارشەممە ١١ - ٠٨ - ٢٠٢١ نرخی هەر بەرمیلێک نەوتی برێنت ١٤ سەنت لە کاتی کردنەوەی بازاڕەکانی ئاسیا دابەزی و بە ٧٠ دۆلار و ٤٧ سەنت مامەڵەی پێوەکرا. نرخی نەوتی سووکی تەکساسی ئەمریکاش ١٨ سەنت دابەزی و هەر بەرمیلێکی بە ٦٨ دۆلار و ١١ سەنت مامەڵەی پێوەکرا.  بەپێی داتاکانی پیشەسازی و داتاکانی ئاژانسی زانیاری وزەی ئەمریکا قەبارەی نەوتی کۆگاکراو لە ئەمریکا هەفتەی رابردوو ٨١٦ هەزار بەرمیل کەمیکردووە و قەبارەی بەنزینی کۆگاکراویش یەک ملیۆن و ١٠٠ هەزار بەرمیل دابەزیوە. ئەوەش بەو مانایە دێت کە خواست بۆ بەکارهێنانی نەوتی خاو لە پاڵاوگەکان و خواست بۆ بەکارهێنانی سووتەمەنی لەلایەن بەکارهێنەرانەوە لە ئەمریکا بەرزبووەتەوە.  سەبارەت بە بازاڕی زێڕیش، رۆژی چوارشەممە لەگەڵ کردنەوەی بازاڕەکانی ئاسیادا نرخی زێر بە رێژەی ٠.١٢ % بەرزبووەوە، بەڵام بەرزبوونەوەکە سنووردار بووە بەهۆی بەرزبوونەوەی بەهای دۆلار و سوودی سەر قەواڵە داراییەکانی ئەمریکا کە بەردەوام ئەو دوو هۆکارە بە شێوازی نەریتی دژی نرخی زێر کار دەکەن.  ئەمڕۆ چوارشەممە نرخی هەر ئۆنسەیەک زێڕ لە بازاڕەکانی ئاسیادا بەرزبووەوە بۆ ١٧٣٣ دۆلار. پەسندکردنی پلانی ١.٢ تریلیۆن دۆلاریی ژێرخانی ئەمریکا لەلایەن ئەنجوومەنی پیرانەوە بووە هۆی بەرزبوونەوەی بەهای دۆلار و بەرزبوونەوەی سوودی سەر قەواڵە داراییەکانی ئەمریکا بۆ بەرزترین ئاستی خۆی.  بەرزبوونەوەی رێژەی هەڵاوسان و ئەگەری بەرزکردنەوەی سوودی بانکی لەلایەن بانکی ناوەندیی ئەمریکاوە دوو هۆکاری دیکەن کە بازرگانانی زێڕ بە گرنگییەوە لێی دەڕوانن ئەگەر هاتوو ئامارەکانی پەیوەست بە رێژەی هەڵاوسان ئاماژە بە بەرزبوونەوەی رێژەی هەڵاوسان بکەن، ئەوا بەرزبوونەوەکانی نرخی زێڕ سنووردار دەکات.