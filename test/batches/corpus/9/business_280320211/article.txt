د. ئەحمەد سەفار، بڕیاردەری لیژنەی دارایی پەرلەمانی عێراق بە رادیۆی رووداوی راگەیاند، رۆژی شەممە لە بەیانییەوە تاوەکو کاژێر ٠٧: ٠٠ ـی ئێوارە لە کۆبوونەوەدابوونە، لەگەڵ بەشێکی وەزیرەکان هەندێک لە کێشەکانیان چارەسەرکردوون و بەشێکیشیان ماون، "تاوەکو ئێستاش هەندێک لە فراکسیۆنە شیعییەکان ئامادەنین بەشداری کۆبوونەوەکە بکەن، بەتایبەت دەوڵەتی یاسای و فەتح، ئەوان هەندێک داواکاری نایاسییان هەن، بەتایبەت پرسی نرخی دینار بەرامبەر بە دۆلار، ئەمە لە دەسەڵاتی پەرلەمان نییە، بانکی ناوەندی عێراق دەتوانێت نرخەکە کەم و زیاد بکات، ئەگەر دەستکاریش بکرێت حکومەت جێبەجێی ناکات و تانەی لێدەدات. "  بڕیاردەری لیژنەی دارایی لەبارەی کاتی کۆبوونەوەی پەرلەمانی عێراق لەبارەی بودجە رایگەیاند، گەشبین نییە ئەمڕۆش پەرلەمانی عێراق بتوانێت کۆببێتەوە، "چونکە لایەنە شیعییەکان لەنێوخۆیاندا ناکۆکن و کێشە دروست دەکەن، چونکە هێشتا ئەو گۆڕانکارییانەی کراون لەلایەن لیژنەی داراییش دانەڕێژراونەتەوە، چونکە دەبێت ئەو ماددانە چاپ بکرێن و بەسەر پەرلەمانتاران دابەشبکرێن، ئەمەش یەک دوو رۆژی دەوێت. "  د. ئەحمەد سەفار لەبارەی کێشەکانەوە دەڵێت، "کێشەکان زیاتر سیاسین، لایەنەکان دەیانەوێت بودجە وەک بابەتێکی بانگەشەی هەڵبژاردن بەکاربهێنن، دەیانەوێت حکومەت شکستبهێنێت، ئەگەر بودجە پەسند نەکرێت، لێکفەوتەی خراپی دەبن، نەوەکو تەنیا لەڕووی ئابووری، بەڵکو لە رووی سیاسییشەوە، ئێستا دەستوەردانی دەرەکیش زۆربووە، بۆیە پێویستە ئەو بودجەیە پەسند بکرێت".  لەبارەی رێککەوتنی هەرێمی کوردستان و بەغدا، بڕیاردەری لیژنەی دارایی پەرلەمانی عێراق، هەرێمی کوردستان بە هۆکاری دواکەوتنی جێبەجێکردنی نازانێت، دەڵێت، "هەرێمی کوردستان هۆکار نییە لە دواکەوتنی بودجە، شاندی هەرێمی کوردستان دیسان هاتووەتەوە بەغدا بۆ ئەوەی لایەنەکان هیچ پاساوێکیان نەبێت، ئێمە رێککەوتین و هیچ کێشەیەکمان نەماوە، ئەوەی بەربەستە لایەنە شیعییەکانن کە دەیانەوێت بودجەی پارێزگاکان لەنێو بودجە زیاد بکەن و گوشاری زۆری دارایی بخەنەسەر بودجەکە، ئەمەش قورسە و ئەو بودجەیە بەرگەی ئەو هەموو داواکارییە ناگرێت. "