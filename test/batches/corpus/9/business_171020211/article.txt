کۆبوونەوەکە رۆژی ١٧ - ١٠ - ٢٠٢١ لە هەولێر بەڕێوەچوو و قوباد تاڵەبانی، جێگری سەرۆكوەزیرانی هەرێمی کوردستان جەختی لەوە كردەوە كە دەبێت رسومات بەجۆرێك رێكبخرێتەوە سوودی باشتری بۆ خزمەتكردنی ھاووڵاتییان ھەبێت.  بەپێی راگەیێنراوێکی نووسینگەی جێگری سەرۆکوەزیرانی هەرێمی کوردستان لە کۆبوونەوەکەدا راپۆرتێك خرایەڕوو كە ھەموو ئەو رسوماتانەی تێدا دیاریكرابوو كە لەدامودەزگاكانی حكومەت وەردەگیرێن لەگەڵ پلانی چۆنیێتی رێكخستنەوەیان و باشتر بەكارھێنانەوەیان لەپێناو بەرژەوەندی گشتی.  جێگری سەرۆکوەزیرانی هەرێمی کوردستان ئاماژەی بەوەدا کە "پێویستە ھەموو رێكارەكانی وەرگرتنی رسومات ئاسانتر و روونتر بكرێنەوە و نەبنە بارگرانی بۆ ھاووڵاتیان و بەجۆرێكیش بێت كە لەگەڵ سیاسەتی ئابووریی حكومەت و كەرتی تایبەتیش بگونجێت. "  وەک لە راگەیێنراوەکەدا ئاماژەی پێدراوە کە لە کۆبوونەوەکەدا "ھەموو گرفتەكان و چارەسەرکردنیان لە پرۆسەی رێكخستنەوەی رسومات خرایەڕوو" و بڕیارە لە ئایندەیەكی نزیكدا ئەو راپۆرتە لە كۆبوونەوەی ئەنجومەنی باڵای ئابووریی ھەرێمی كوردستان پەسەند بكرێت.