ئەگەری سەرکەوتنی دانوستاندنە ئەتۆمییەکانی ئێران لەم مانگەدا رێگەی بۆ کردنەوەی نەوتی ئیران بۆ بازاڕەکانی جیهان دەکاتەوە.  بەرەبەیانی رۆژی پێنجشەممە ٤ - ١١ - ٢٠٢١ نرخی نەوتی برێنت بۆ ماوەی دوو رۆژی یەک لە دوای یەک دابەزی و هەر بەرمیلێك بۆ ٦٦ سەنت دابەزی و بە ٨١ دۆلار و ٣٣ سەنت مامەڵەی پێوەکرا.  هەروەها نرخی نەوتی سووکی تەکساسی ئەمریکا ٨٨ سەنت دابەزی و هەر بەرمیل بە ٧٩ دۆلار و ٩٨ سەنت مامەڵەی پێوەکرا.  هەردوو نرخی نەوتی سووکی تەکساس و نرخی نەوتی برێنت رۆژی چوارشەممە گەورەترین دابەزینی رۆژانەیان بەخۆیەوە بینی و نرخی نەوتی برێنت گەیشتە کەمترین ئاستی خۆی لە ماوەی یەک مانگی رابردوودا.  بەپێی کارگێری زانیاری وزەی ئەمریکا هەفتەی رابردوو قەبارەی نەوتی کۆگاکراو لە ئەمریکا زیاتر لە ئاستی چاوەڕوانییەکان بەرزبووەتەوە، ئەوەش یەکێکە لە هۆکارەکانی دیکەی دابەزنی نرخی نەوت.  ڤیڤیک زار، شرۆڤەکاری کامن وێلس سەبارەت بە نرخەکانی نەوت رایگەیاند، زیادبوونی قەبارەی نەوتی کۆگاکراو لە ئەمریکا هۆکاری دابەزینی لەناکاوی نرخی نەوتە لە بازاڕەکاندا.  زار هەروەها رایگەیاند، دەستپێکردنی دانوستاندنە ئەتۆمییەکان هۆکاری زیاتر دابەزینی نرخی نەوت بووە.  تاران و شەش زلهێزی گەورەی جیهان بڕیاریانداوە لە ٢٩ ـی ئەم مانگە درێژە بە دانوستاندنە ئەتۆمییەکانیان بدەن. ئێران داوکارە کە ئەمریکا گەمارۆ نەوتییەکانی سەر ئەو وڵاتە لابدات.   شرۆڤەکارەکەی بانکی کامن وێڵس راشیگەیاند کە سەرۆککۆماری ئێران، رەئیسی خوازیارە لەگەڵ ویلایەتە یەکگرتووەکانی ئەمریکا رێکبکەوێت کە بە ئەگەری زۆرەوە دەبێتە هۆکار بۆ هاتنی نەوتی ئێران لە بازاڕەکاندا.  رۆژی پێنجشەممە کۆبوونەوەی ئۆپێک پڵەس لەڕێگەی ئۆنلاینەوە بەڕێوەدەچێت. پێشبینی دەکرێت ئەندامانی ئۆپێک پڵەس پابەند بن بە رێککەوتنەکەی پێشوویان کە زیادکردنی رۆژانە ٤٠٠ هەزار بەرمیل نەوتە لە چەند مانگی داهاتوو.