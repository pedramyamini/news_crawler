هەزاران کۆچبەر کە بەزۆری عێراقی و کۆچبەری کوردی هەرێمی کوردستانن لە رێگەی بێلاڕووسەوە پەڕیونەتەوە بۆ سنوورەکانی ئەوروپا و قەیرانێکی گەورەی مرۆیی لە ئەوروپا دروستکردووە.  بەرپرسانی ئەوروپی، بێلاڕووس بەوە تۆمەتبار دەکەن کە ئەو وڵاتە بە ئەنقەست رێگە بە پەڕینەوەی کۆچبەران دەدات، بۆئەوەی پرسی ئەمنی بۆ وڵاتە ئەوروپییەکان دروستبکات.  وڵاتە ئەوروپییەکان بەردەوام هەڕەشەی سەپاندنی سزا بەسەر بێلاڕووس دەکەن. رۆژی پێنجشەممە ئەلێکساندەر لوکاشینکۆ، سەرۆکی بێلاڕووس هەڕەشەی بڕینی گازی سرووشتیی کرد لە وڵاتانی ئەوروپی ئەگەر وڵاتە ئەوروپییەکان گەمارۆی نوێی بەسەردا بسەپێنن.  ئەلێکساندەر لوکاشینکۆ رایگەیاند، "ئێمە قەبارەی ئەو گازەی دەیگوازینەوە بۆ ئەوروپییەکان زیادمانکردووە. بۆریی یامال - ئەوروپا ئێستا پڕبووە. ئێمە ئەوروپا گەرمدەکەینەوە، بەڵام ئەوان هەڕەشەمان لێدەکەن کە سنوورەکانمان لێدادەخەن. ئەی باشە ئەگەر ئێمە گازیان لەسەر دابخەین؟ "  لە ئەوروپا ئێستا قەیرانی نرخی گازی سرووشتی بۆ چەندین مانگە بەردەوامە و هەڕەشەی نوێی بێلاڕووس دەتوانێت قەیرانی گازی ئەوروپا قووڵ بکاتەوە. گازی رووسیا لە رێگەی بۆرییەوە دەگوازرێتەوە بۆ وڵاتە ئەوروپییەکان. سەرەڕای هەڕەشەکانی لۆکاشینکۆ، سڤیتلانا تخانۆڤسکایا، سەرکردەی ئۆپۆزیسیۆنی بێلاڕووس دەڵێت، سەرۆکی بێلاڕووس ناتوانێت هەڕەشەکانی سەبارەت بە بڕینی گازی سرووشتی لەسەر وڵاتە ئەوروپییەکان جێبەجێ بکات.  سڤیتلانا تخانۆڤسکایا، سەرکردەی ئۆپۆزیسیۆنی بێلاڕووس ئاماژەی بەوە کردووە، "بڕینی گاز، زیانی زیاتر لە خۆی و لە بێلاڕووس دەدات تاوەکو وڵاتە ئەوروپییەکان. پێموایە لە خۆڕا قسەدەکات. من ئەوەندە بە جیددی وەریناگرم. لەم بابەتەدا بەرژەوەندیی رووسیاشی تێدایە. دەبێت بزانین چی روودەدات".  پاولۆ جێنتێلۆنی، بەرپرسی کاروباری ئابووریی ئەوروپا رایگەیاندووە، ٢٧ وڵاتی ئەندام لە یەکێتیی ئەوروپا نابێت لە هەڕەشەکانی بێلاڕووس بترسن، بەڵام د. کاتجا یافیماوا لە پەیمانگەی وزەی ئۆکسفۆرد دەڵێت، ئەگەر وڵاتە ئەوروپییەکان گوشارەکانیان بۆسەر بێلاڕووس زیادبکەن، ئەوا لۆکاشینکۆ هەڕەشەکانی جێبەجێ دەکات.  سزاکانی ئەوروپا دەکرێت لە رۆژی دووشەممەی داهاتووەوە لەلایەن یەکێتیی ئەوروپاوە جێبەجێ بکرێن. یەکێک لەوانە راگرتنی گەشتە ئاسمانییە نێودەوڵەتییەکانە لە بێلاڕووسەوە بۆ وڵاتانی ئەوروپی، کە هەر لە رێگەی ئەو گەشتانەوە کۆچبەران دەگوازرێنەوە. لە لایەکی دیکەوە هێڵی ئاسمانیی تورکیش ئێرلاین رایگەیاندووە، فرۆشتنی تیکت بە هاووڵاتییانی عێراقی و سووری و یەمەنی سنووردار دەکات.  حکومەتی عێراق رایگەیاندووە، کار دەکات بۆئەوەی کۆچبەران لە سنووری ئەوروپا لە رێگەی دابینکردنی فڕۆکەوە بگەڕێنێتەوە بۆ ئەو وڵاتە.  وڵاتە ئەوروپییەکان هەروەها سەرقاڵی ئامادەکردنی سزان لەسەر هێڵی ئاسمانیی ئایرۆفلۆتی رووسی بەهۆی رۆڵی ئەو هێڵە ئاسمانییە لە گواستنەوەی کۆچبەران لە رووسیاوە بۆ بێلاڕووس.  هێڵی ئاسمانیی بیلاڤیای بێلاڕووس لە مانگی پێنجی ئەمساڵەوە ئاسمانی ئەوروپای لێ قەدەخە کراوە، دوای ئەوەی بێلاڕووس فڕۆکەیەکی هێڵی ئاسمانیی رایان ئێری ناچارکرد لە مینسک بنیشێتەوە بۆئەوەی رۆژنامەنووسێكی ئەو وڵاتە کە لە فڕۆکەکەدا بوو، دەستبەسەر بکات.  هێڵی گازی یامال - ئەوروپا درێژییەکەی ٢٦٠٠ میلە و خاوەندارێتییەکەی دەگەڕێتەوە بۆ کۆمپانیای گازپرۆم. ئەو بۆرییە گازی کێڵگەی زەبەلاحی یاماڵ لە سیبێریا دەگوازێتەوە بۆ وڵاتە ئەوروپییەکان. هێڵەکە لە رێگەی بێلاڕووسەوە گازی رووسیا دەگوازێتەوە بۆ پۆڵەندا و ئەڵمانیا.  هەرچەندە ئەو هێڵە جگە لە ئەڵمانیا و پۆڵەندا بۆ هیچ وڵاتێکی دیکە شۆڕنابێتەوە، بەڵام بە هێڵێکی زۆر گرینگ دەزانرێت بۆئەوەی دامەزراوەکانی گازی ئەڵمانیا دابین بکات لە گازی سرووشتی.  رووسیا سەرەکیترین دابینکاری گازی سرووشتیی ئەوروپایە و یەک لەسەر پێنجی ئەو گازەی لە رووسیاوە هەناردەی ئەوروپا دەکرێت لە رێگەی خاکی بێلاڕووسەوە دەگوازرێتەوە.