دراوی نیشتمانییەکەی ٩٠ % ـی بەهاکەی لەدەستداوە و هەر دۆلارێک بە ١٥ هەزار لیرە مامەڵەی پێوەدەکرێت. لە پاییزی ساڵی ٢٠١٩ ـەوە کە قەیرانی دارایی لەو وڵاتە قووڵبووەتەوە، خەڵکی لوبنان ناتوانن دۆلار لە هەژمارەکانیان راکێشن، حکومەت ناچاریان دەکات پارەکانیان بکەنە لیرە، گۆڕینەوەی هەر دۆلارێکیش ٣٩٠٠ لیرە لەسەریان دەکەوێت.  فادی فارس، دانیشتووی بەیرووتە و باس لەوە دەکات، "بارودۆخەکە.. چی بڵێم... زۆر باشترە جێی بێڵی. ئەوە باشترین شتە کە بگوترێت. خودا بۆمان ئاسان بکات. "   دۆخی ئابووری و دارایی لوبنان هێندە خراپە، قەیرانی بەنزین و سووتەمەنیشی بەدوای خۆیدا هێناوە. شۆفێران بە قافڵە نۆرەیان بۆ وەرگرتنی بەنزین گرتووە و هەندێکیان دوای چەند کاژێرێک لە نۆرە گرتن بەنزینیان بەرناکەوێت.   خالید، شۆفێری تاکسییە و باس لەوە دەکات، "دۆخەکە بەڕاستی زەحمەتە. ماوەی یەک کاژێر و نیوە چاوەڕێ دەکەم. لەوانەیە تاوەکو نۆرەی من دێت بەنزین بمێنێت لەوانەیە نەشمێنێت. دۆخەکە هی بەرگەگرتن نییە. "   لوبنانییەکان تووڕەن، هێندە تووڕەن کە رۆژانە دەچنە سەر شەقامەکان و داوای باشکردنی گوزەرانیان دەکەن و ماوەی چەند ساڵێکە خۆپێشاندانی بەردەوامی لێ بەڕێوەدەچێت.  ژمارەی دانیشتووانی لوبنان زیاتر لە شەش ملیۆن کەسە، وەزارەتی کار و کاروباری کۆمەڵایەتیی ئەو وڵاتە دەڵێت ٤٥ % ـی خەڵکی وڵات هەژارن، بەڵام بەگوێرە هەندێک ئاماری دیکەی ناحکومی زیاتر لە نیوەی لوبنانییەکان هەژارن و نزیکەی ٣٠ % یشیان لەژێر هێڵی هەژاریدان.  خالید، شۆفێری تاکسییە و دەڵێت، "نازانین بەرەو کوێ دەڕۆین! کوا سەرکردەی باشمان هەن! ئەوان هەموو رۆژ لێدوان دەدەن و بەڵێن دەدەن، بەڵام لەکۆتاییدا هیچ شتێک ناکرێت. "  لوبنان زیاتر لە ٩٠ ملیار دۆلار قەرزدارە و قەرزە کەڵەکەبووەکانیشی تاوەکو دێت زیاتر دەبن. بۆ رزگارکردنی لەو دۆخە ئابووری و داراییەی تێیکەوتووە، حکومەتی لوبنان ماوەی چەندین مانگ لەگەڵ بانکی جیهانی لە گفتوگۆ دابوو بۆ وەرگرتنی حەوت ملیار دۆلار قەرز، بەڵام بەهۆی هەندێ مەرجی بانکەکە گفتوگۆکان سەریان نەگرت.