ئێلۆن مەسک تەمەنی ٥٠ ساڵە و لەدایکبووی ئەفریقای باشوورە. بەهۆی پێشکەوتنی کۆمپانیاکانی و خاوەندارێتیی بەشێکی بەرچاو لە پشکەکانی کۆمپانیاکەی توانیی پێش جێف بێزۆس، دامەزرێنەری کۆمپانیای ئەمازۆن بکەوێت و ببێتە دەوڵەمەندترین کەسی جیهان. سامانەکەشی ئێستا نزیکەی ٣٠٠ ملیار دۆلارە.  لە مانگی ١٠ی ئەمساڵدا بەهای پشکەکانی کۆمپانیای تێسلا کە ئۆتۆمبێلی کارەبایی بەرهەمدەهێنێت گەیشتە نزیکەی ١ تریلیۆن دۆلار.  بە درێژایی ئەمساڵ هەروەها کۆمپانیای سپەیس ئێکسی ئێلۆن مەسک لە نزیکەوە هاوکار بووە لەگەڵ ناسا، ئاژانسی بۆشایی ئاسمانیی ئەمریکا، بۆ ئەنجامدانی چەندین گەشت بۆ بۆشایی ئاسمان.   نهێنیی سەرکەوتنی کۆمپانیای سپەیس ئێکس لەو گەشتە ئاسمانییەدا ئەوە بووە کە رۆکێتەکانی فاڵکۆن - ٩ی ئەو کۆمپانیایە توانای ئەوەی هەیە لە دوای ئەوەی کەشتییە ئاسمانییەکان سەردەخات بۆ بۆشایی ئاسمان، بگەڕێتەوە سەرزەوی بۆ ئەوەی بۆ گەشتەکانی دیکە بەکاربهێنرێتەوە. تاوەکو پێش داهێنانی سپەیس ئێکس رۆکێتەکان دوای سەرخستنی کەشتییە ئاسمانییەکان تێکدەشکان و دووبارە بەکارنەدەهاتنەوە.  ئیدوار فێلسێنساڵ، سەرنووسەری گۆڤاری تایم لە تویتێکدا لە کاتی راگەیاندنی کەسایەتیی ساڵ دەڵێت: "کەسایەتیی ئەمساڵ، کەسایەتییەکی کاریگەرە. کەم کەسایەتی لە جیهاندا هێندەی ئێلۆن مەسک کاریگەریی لەسەر زەوی و بە ئەگەری زۆریشەوە لە سەرووی زەویدا هەیە. "  مەسک لە چەند ساڵی رابردوودا بەردەوام رۆلێکی گرنگی لە کولتووری ئەمریکییەکان گێراوە و ٦٦ ملیۆن لایەنگری لە تویتەر هەیە. ئەو لە بەرنامە تەلەڤزیۆنییەکان دەردەکەوێت. بەردەوام لە ئینتەرنێتدا باس لە بە کۆیلەگرتنی هەسارەی مەریخ دەکات و پلانی هەیە جگە لە ناردنی گەشتیار بۆ بۆشایی ئاسمان، گەشتیاران رەوانەی هەسارەی مانگ بکات و بیانگەڕێنێتەوە سەر زەوی.  ئێلۆن مەسک هەروەها بەوە بەناوبانگە کە بە تویتەکانی لە یەک کاتدا بەهای دراوە دیجیتاڵییەکان دەگۆڕێت. بەڵام گرنگترین کاری ئێلۆن مەسک ئەو پێشخستنەیە کە لە بواری بەرهەمهێنانی ئۆتۆمبێلی کارەبایی بەدەستیهێناوە.  مەسک خۆی لەو بارەیەوە دەڵێت، ئامانجیان ئەوەیە کە ببنە نموونەیەک لە پیشەسازیی بەرهەمهێنانی ئۆتۆمبێلدا بۆ ئەوەی کۆمپانیاکانی بەرهەمهێنانی ئۆتۆمبێل روو لە بەرهەمهێنانی ئۆتۆمبێلی کارەبایی بکەن کە لە کۆتاییدا بەرەو قۆناخێک بڕۆین کە لە رووی وزەوە سەقامگیرترە.  لەگەڵ ئەوەشدا ئێلۆن مەسک ئامانجی لوتبەرزانەی بۆ داگیرکردنی هەسارەکانی دیکە هەیە. خۆی لە هەڤپەیڤینەکەی گۆڤاری تایم دەڵێت، دەیەوێ مرۆڤ بکاتە بوونەوەرێکی خاوەن چەند هەسارە.  ئێلۆن مەسک لەبارەی مرۆڤایەتییەوە دەڵێت، "من ستایشی مرۆڤێک دەکەم کە کارێکی بۆ مرۆڤایەتی کردبێت. چ لە بواری سەرگەرمی یان تەکنەلۆژیا بێت. دەزانی، پێموایە هەر کەسێک کە سەرقاڵی ئەنجامدانی هەندێ شتە کە سوود بە مرۆڤایەتی دەگەیێنێت. من ستایشی ئەو جۆرە کەسانە زۆر دەکەم. "  سەرمایەکەی یەک تریلیۆن دۆلارە  بەرهەمەکانی کۆمپانیای تێسلا:  ئۆتۆمبێلی کارەبایی (ساڵانە ٥٠٩ هەزار ئۆتۆمبێل)  سیستەمی بەرهەمهێنانی کارەبای هەتاوی (٢٠٥ مێگاوات)  داهاتی کۆمپانیاکە لە ساڵی ٢٠٢٠: ٣١ ملیار دۆلار  لە بوارەکانی گەشت بۆ بۆشایی ئاسمان و گەیاندن کاردەکات  داهاتی کۆمپانیا ساڵانە ٢ ملیار دۆلارە