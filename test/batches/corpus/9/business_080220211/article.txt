وەزارەتی دارایی و ئابووریی هەرێمی کوردستان لە بەشێکی روونکردنەوەکەدا کە ئەمڕۆ دووشەممە ٠٨ - ٠٢ - ٢٠٢١ بڵاویکردووەتەوە، دەڵێت، بەهۆی نەناردنی مووچەی ئەو بەڕێوەبەراتیانە لەلایەن حكومەتی فیدڕاڵەوە، حكومەتی هەرێمی كوردستان بە ئامانجی دادپەروەری بۆ هەمووان بە هەمان میكانیزمی دابەشكردنی مووچەی فەرمانبەرانی هەرێمی كوردستان بڕیاریداوە، مووچەیان بەسەردا دابەش بكرێت.  لە شەش خاڵدا وەزارەتی دارایی و ئابووری روونیکردووەتەوە، کە كۆی گشتی تەمویلی (پارەداركردنی) پێویست بۆ مووچەی یەك مانگی فەرمانبەرانی رەگەزنامەی هەرێمی كوردستان نزیكەی شەش ملیار و ٢٥٠ ملیۆن دینار دەبێت.  لە كۆی ئەم بڕە پارەیە "مانگانە حكومەتی عێراق نزیكەی ملیارێك و ٨٦٢ ملیۆن دینارى بۆ (٤٧٠٠) مووچەخۆری رەگەزنامەی هەرێمی کوردستان ناردووە. "  وەزارەتی دارایی ئاماژە بەوەش دەدات، ئەو پارەیەش نزیكەی ٢٥ % ی مووچەی ئەو فەرمانبەرانە دەكات، واتە بە تەمویلی چوار مانگی بەغدا بۆ ئەم مووچەخۆرانە تەنیا دەتوانرێت مووچەی یەك مانگی پێدابین بكرێت.   رۆژی ٠٣ - ٠٢ - ٢٠٢١ پەرلەمانتارانی هاوپەیمانی هیوا لەگەڵ مستەفا کازمی، سەرۆکوەزیرانی عێراق کۆبوونەوە و بە گوتەی ئەوان کە قسەیان بۆ رووداو کرد "سەرۆکوەزیران بەڵێنی داوە کە بەزووترین کات چارەسەری مووچەی فەرمانبەرانی بەنداوەکان و رەگەزنامە بکات. "  هەروەها کۆتایی مانگی رابردوو، نوێنەرانی فەرمانبەرانی بەنداوەکانی هەرێمی کوردستان داواکارییەکیان پێشکەشی سێ سەرۆکایەتییەکەی عێراق و هەرێمی کوردستان و وەزیری کشتوکاڵ و سەرچاوە ئاوییەکانی هەرێمی کوردستان و وەزیری سەرچاوەکانی ئاوی عێراق کرد. وەزارەتی کشتوکاڵی هەرێمی کوردستانیش پشتیوانیی خۆی بۆ داواکارییەکەیان راگەیاند.  لە نووسراوی نوێنەرانی فەرمانبەرانی بەنداوەکانی دووکان و دەربەندیخاندا ئاماژە بەوە دراوە کە حکومەتی عێراق مووچەکانیانی راگرتووە "تەنیا لەبەر ئەوەی بەنداوەکان لەناو سنووری هەرێمی کوردستاندان. "  فەرمانبەرانی بەنداوەکانی هەرێمی کوردستان بە بەنداوی دهۆکیشەوە ٤٠٠ کەسن و لە نووسراوەکەیاندا هاتووە کە "کۆی گشتیی مووچەکەیان ٣٧٠ ملیۆن دینار کەمترە" و وەزارەتی دارایی "بە بیانووی کێشە لەگەڵ هەرێمی [کوردستان] خەرجی ناکات. "  کارمەندانی بەنداوەکانی هەرێمی کوردستان داوا لەو لایەنانە دەکەن کە نووسراوەکەیان ئاراستە کردوون "بەپەلە" کێشەی مووچەکانیان چارەسەر بکرێت. لای خۆیشییەوە بێگەرد تاڵەبانی، وەزیری کشتوکاڵ و سەرچاوەکانی ئاو، لە راگەیێندراوێکدا رایگەیاندبوو کە پشتیوانیی خۆی بۆ ئەو داوایە دووپات کردووەتەوە.   وەزیری کشتوکاڵ و سەرچاوەکانی ئاو ئاماژەی بەوە داوە، کە بەردەوام دەبن لە گەیاندنی کێشە و داخوازیی ئەو فەرمانبەرانە و دابینکردن و گەڕاندنەوەی مووچەکانیان.  دەقی روونکردنەوەکەی وەزارەتی دارایی و ئابووری هەرێمی کوردستان  سەبارەت بە مووچەی فەرمانبەرانی هەریەك لە بەڕێوەبەرایەتییەكانی بەنداوەكانی هەرێمی کوردستان و رەگەزنامەی هەرێمی كوردستان. بە پێوستمان زانی بۆ هەموو لایەك روونبكەینەوە كە:  ١ - كۆی گشتی تەمویلی (پارەداركردنی) پێویست بۆ مووچەی یەك مانگی فەرمانبەرانی رەگەزنامەی هەرێمی كوردستان نزیكەی شەش ملیار و ٢٥٠ ملیۆن دینار دەبێت.  ٢ - لە كۆی ئەم بڕە پارەیە مانگانە حكومەتی ناوەند نزیكەی ملیارێك و ٨٦٢ ملیۆن دینارى بۆ (٤٧٠٠) مووچەخۆری ڕەگەزنامەی هەرێمی ناردووە.  ٣ - ئەو پارەیەش نزیكەی ٢٥ % ی مووچەی ئەو فەرمانبەرانە دەكات. واتە بە تەمویلی چوار مانگی بەغدا بۆ ئەم مووچەخۆرانە تەنیا دەتوانرێت مووچەی یەك مانگی پێ دابین بكرێت.   ٤ - سەرەڕای ئەمەش هەریەك لە مانگەكانی ١٠ - ١١ - ١٢ ساڵی رابردوو لەگەڵ مانگی یەكی ٢٠٢١ هیچ بڕە پارەیەك لە لایەن حكومەتی فیدڕاڵەوە بۆ هەرێمی کوردستان نەنێردراوە تاوەكو مووچەی فەرمانبەرانی بەنداوەكان و رەگەزنامەی هەرێمی کوردستان دابەش بكرێت.  ٥ - بەدەر لەوانەش مانگی رابردوو حكومەتی هەرێمی كوردستان بە بێ لێبڕین، مووچەمان بۆ بەڕێوەبەرایەتی رەگەزنامەی هەرێمی کوردستان دابینكردووە.  ٦ - ئێستا بەهۆی نەناردنی مووچەی ئەو بەڕێوەبەراتیانە لەلایەن حكومەتی فیدڕاڵەوە، حكومەتی هەرێمی كوردستان بە ئامانجی دادپەروەری بۆ هەمووان بە هەمان میكانیزمی دابەشكردنی مووچەی فەرمانبەرانی هەرێمی كوردستان بڕیاریداوە، مووچەیان بەسەردا دابەش بكرێت.