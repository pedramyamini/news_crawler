لە ساڵی ١٩٩٢ ـەوە هەر چەند ساڵ جارێک، مووچە گرفتە گەورەکەی بەردەمی حکومەتی هەرێمی کوردستان بووە. وەک وەزیری دارایی دەڵێت، "وەک تەوقێک لە ملی حکومەتدایە و هێشتا بەتەواوی پێی دابین ناکرێت. "  زیاتر لە ٣٠ رۆژ تێپەڕیوە و پرۆسەی دابەشکردنی مووچەی مانگی حوزەیران بەخاوی بەڕێوەدەچێت، مووچەخۆرانیش نیگەرانی ئەو دۆخەن، کاسبکار و بازرگانانیش لەگەڵیاندا، پێیانوایە ئەوە جوڵەی بازاڕی سست کردووە.  زەینەب میکائیل، کابانی ماڵە و دەڵێت، "بۆ بۆ سەرکردەکان هەیە و بۆ ئێمە نییە. مێردەکەم تەمەنی ٧٠ ساڵ زیاترە و هیچمان نییە. "  شەڕی دواکەوتنی مووچە ئێستا لەنێو پەرلەمانی کوردستانە، بەشێک لە پەرلەمانتارانی پارتی پەنجەی تۆمەت بۆ یەکێتی و کاربەدەستانی سلێمانی رادەکێشن کە داهاتی نێوخۆی ئەو سنوورە ناگەڕێتەوە خەزێنەی حکومەت.  لیزا فەلەکەدین، پەرلەمانتاری پارتی لە پەرلەمانی کوردستان بە تۆڕی میدیایی رووداوی راگەیاند، "ئەو زانیارییانەی بەدەستم گەیشتووە، لە داهاتی ناوخۆ نزیکەی ٣٠ ملیۆن دۆلاری سلێمانی نەهاتووەتە خەزێنە، ئەوەش وایکردووە پرۆسەی [دابەشکردنی مووچە] سستبێت. ئەو کێشەیە مانگی رابردوویش روویدا. "  یەکێتیش نەخێرێکی گەورەی بەڕووی پارتیدا بەرزکردووەتەوە، سەرۆکی فراکسیۆنی یەکێتی لە پەرلەمان دەڵێت، داهاتی گەورەی هەرێمی کوردستان نەوتەکەیەتی، نەک داهاتی سلێمانی.  زیاد جەبار، سەرۆکی فراکسیۆنی یەکێتی لە پەرلەمانی کوردستان بە رووداوی گوت، "زەریبە و باج کە لە پارێزگاکان و دامودەزگەکان وەردەگیرێت، هەموو ئەمانە دەچنەوە خەزێنەی حکومەتی هەرێمی کوردستان. ئەو پارەیە بە گوێنی نابردرێن بۆ هەولێر، بەڵکو لە بانکەکانی حکومەتن. "  بە گوتەی پارتی بۆ ئەم مانگە لە سلێمانییەوە، لەکۆی ٦٥ ملیۆن دۆلار، تەنیا ٣٥ ملیۆن دۆلار رەوانەی خەزێنەی حکومەت کراوە، ئەوە لەکاتێکدایە ٤٢ % ـی فەرمانبەرانی هەرێمی کوردستان لە سنووری سلێمانی و هەڵەبجە و ئیدارەکانی گەرمیان و راپەڕینن.  ٢١٢ ملیۆن دۆلار کۆی مووچەی فەرمانبەرانی سنووری پارێزگای سلێمانییە، کێشە گەورەکە بە گوتەی پارتی، ئەوەیە کە یەکێتی دەیەوێت کورتهێنان لە بودجەدا دروست بکات و بە ئەنقەست داهات ناگەڕێنێتەوە بۆ حکومەت.