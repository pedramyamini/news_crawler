ئەرسەلان ئەحمەد یەکێکە لە جووتیارەکانی گوندی بەرلووت، بۆ ئەمساڵ دوو دۆنم زەویی کردووە بە لۆبیا، ئەو دەڵێت، "جووتیارانی گوندی بەرلووت زۆرن، بەڵام ئەمساڵ بەهۆی وشکەساڵییەوە تۆزێک کەمتر خەڵک کشتوکاڵی کرد، ئەمانەشە کە کردوویانە بە ناعور، بە بیر کردوویانە، گاز و بەنزین سەرف دەکات، ئەگەر حکومەت هاوکاریی جووتیاران بکات، ئێمە بەروبوومەکان دەنێرینە دەرەوە و نرخەکەشی بە هەرزان دەفرۆشین بە هاووڵاتی".  ناوبانگی لۆبیای گوندی بەرلووت بە جۆرێکە، کە هاونیشتمانیان لە شارەکانی دیکەی کوردستانەوە بۆ کڕینی دەچنە گوندەکە.  جووتیارێکی دیکە بەناوی عەلی جەبار دەڵێت، "ئێمە دەیبەین بۆ عەلوەکە، لە علەوەکە دەیفرۆشین، جاری وا هەیە تاوەکو ئەوەندە لۆبیاکە پێدەگات، کە تەواو پێگەیی لە سەیدسادق و لە سلێمانییەوە دێنە ئێرە و لێمان دەکڕن، لۆبیاکەمان خۆشە و لۆبیایەکی جوانیشە".  بەرهەمی ساڵانەی جووتیارانی گوندەكە نزیكەی ٢٠٠ تۆنە. لۆبیای بەرلووت هەلی کاری بۆ بەشێک لە گەنجی گوندەکە رەخساندووە، لۆبیاکەیان لە نزیک شەقامی سەرەکیی گوندەکەیان دەفرۆشن.  لەبارەی لۆبیای گوندی بەرلووت، سەرهەنگەن فەریق دەڵێت، "لۆبیایەکی تایبەتە، کڕیاری تایبەت بە خۆمان هەیە، رۆژانە نزیکەی ٣٠٠ بۆ ٤٠٠ کیلۆ لێرە سەرف دەکەین، کڕیارەکانمان ئەوانەن بە رێگەی کەلار - سلێمانی - دا دەڕۆن".  بەپێی ئامارەکانی بەڕێوەبەرایەتیی گشتیی کشتوکاڵی گەرمیان، ساڵانە جووتیارانی گەرمیان ٢٣٠ دۆنم زەوی بە لۆبیا دادەچێنن، بەرهەمەکانیان نزیکەی ٤٥٠ تۆنە.