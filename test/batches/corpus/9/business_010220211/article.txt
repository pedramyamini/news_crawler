جۆ بایدن پێشنیازی پەسندکردنی تریلیۆنێک و ٩٠٠ ملیاری ناردووەتە کۆنگرێس و چاوەڕێی گفتوگۆی ئەنجوومەنی نوێنەران و ئەنجوومەنی پیرانە بۆ ئەوەی پاکێجەکە تێبپەڕێنن کە تایبەتە بە هەستانەوەی ئابووری و رووبەڕووبوونەوەی پەتای کۆرۆنا و زیانەکانی.  بایدن ئەو پاکێجەیشی ناو ناوە پاکێجی رزگارکردنی ئەمریکا.   پاکێجەکە لە کۆنگرێسە. بایدن کێشەی لەگەڵ ئەنجوومەنی نوێنەران نییە، چونکە بەهۆی زۆرینەی دیموکراتەکانەوە دەتوانێت لەوێ تێبپەرێنرێت، بەڵام لە ئەنجوومەنی پیران پێویستی بە دوو لەسەر سێی دەنگەکانە، بۆیە پێویستی بە زیاتر لە ٦٧ دەنگی سیناتۆرەکانە. ئەوە لە کاتێکدایە دیموکراتەکان خاوەنی ٥٠ دەنگن و پێویستیان بە دەنگی ١٧ سیناتۆری کۆماریش دەبێت.   ١٠ سیناتۆری ئەمریکی راستەوخۆ داوایان لە بایدن کردووە پاکێجەکە لە ١.٩ تریلیۆن دۆلارەوە بکاتە ٦٠٠ ملیار دۆلار بۆ ئەوەی ئەوانیش پشتیوانیی بکەن و پاکێجەکە لە ئەنجوومەنی پیرانیش تێبپەڕێنرێت، بەڵام بایدن بەو پێشنیازە رازی نییە.   جێن ساکی، گوتەبێژی کۆشکی سپی رایگەیاند، بایدن لەجیاتی ئەوەی راستەوخۆ وەڵامی پێشنیازی کۆمارییەکان بداتەوە، ئەو ١٠ سیناتۆرەی بانگهێشتی کۆشکی سپی کردووە بۆ ئەوەی ئێوارەی رۆژی دووشەممە ٢٠٢١/٠٢/٠١ گفتوگۆ لەسەر بابەتەکە بکەن پێش ئەوەی دانیشتنی ئەنجوومەنی پیران لەو بارەوە دەست پێبکات.   چاوەڕیێش دەکرێت دانیشتنەکانی کۆنگرێس لەبارەی پاکێجی رزگارکردنی ئەمریکا لەم هەفتەیدا دەست پێبکەن و پێش کۆتایی هەفتە بڕیاری کۆتایی لەسەر پاکێجەکان بدرێت.