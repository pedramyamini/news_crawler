رۆژی ٢٣ی ئەم مانگە لیوا قارەمان کەمال، جێگری سوپاسالاری هێزی پێشمەرگە بە تۆڕی میدیایی رووداوی راگەیاند "وەزارەتی پێشمەرگە لە هەوڵەکانی بەردەوامە بۆ دابینکردنی مووچە بۆ لیوا هاوبەشەکان، بۆ ئەو مەبەستەش داوای لە وەزارەتی دارایی کردووە مووچەیەکیان بەبێ لێبڕین بەشێوەی قەرز پێبدات، تاوەکو ئەمریکا مووچەکانیان دەنێرێت. " لیوا قارەمان گوتی: "مووچەی لیوا هاوبەشەکان لەلایەن ئەمریکاوە دەدرێت، بەڵام بەهۆی گرفتێکی تەکنیکییەوە زیاتر لە مانگە مووچەیان بۆ خەرجنەکراوە".  بڕیاربوو لە مانگی شووباتی رابردوودا، لیوا هاوبەشەکانی وەزارەتی پێشمەرگە سێ مووچە بە یەکەوە وەربگرن. سەرچاوەیەک لە وەزارەتی پێشمەرگە بە تۆڕی میدیایی رووداوی راگەیاند بوو "ئەمریکییەکان ئەو سێ مووچەیە هەر دەدەن و پەشیمان نەبوونەتەوە، بەڵام بەهۆی کێشەیەکەوە لە هەژماری بانکی و گواستنەوەی پارەکە لە ئەمریکاوە بۆ هەرێمی کوردستان کاتی دابەشکردنەکەی دواخراوە. "  رۆژی ٢١ - ٠٢ - ٢٠٢١ وەزارەتی پێشمەرگەی هەرێمی کوردستان رایگەیاند، بۆ ئەم مانگە لیوا هاوبەشەکانی وەزارەتی پێشمەرگە سێ مووچە بە یەکەوە وەردەگرن. بەڵام تاوەکو ئێستا ئەو سێ مووچەیان وەرنەگرتووە.   رۆژی ٢٦ - ٠١ - ٢٠٢١ سەربەست لەزگین، بریکاری وەزیری پێشمەرگەی هەرێمی کوردستان بەشداریی بەرنامەی رووداوی ئەمڕۆی تۆڕی میدیایی رووداوی کرد و رایگەیاند: "ئەمریکا مانگانە ٢٠ بۆ ٢٥ ملیۆن دۆلار بۆ پێشمەرگە دەنێرێت، ئەو پارەیەش بۆ ١٣ لیوایە و نزیکەی ٣٠ هەزار پێشمەرگە لێی سوودمەند دەبن. "