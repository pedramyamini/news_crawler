دوای ئەوەی کۆمپانیای تێسلا رایگەیاند ١ ملیار و ٥٠٠ ملیۆن دۆلار بیتکۆینی کڕیوە، بەهای بیتکۆین بەرزبوونەوەی بەرچاوی بەخۆیەوە بینی و توانی ئاستی ٤٥ هەزار دۆلار تێپەرێنێت.  هەرچەندە کۆمپانیای تێسلا بە فەرمی دانی ناوە بە دراوی بیتکۆین و بەو پێیەش رازییە بەوەی پارەی ئۆتۆمبیلەکانی بە بیتکۆین بدرێت، بەڵام بیتکۆین بەناوبانگترین دراوی دیجیتاڵی تاوەکو ئێستا مشتومڕی زۆری لەسەرەوە لەلایەن هیچ بانکێکی ناوەندییەوە پاڵپشتی لێناکرێت.  پێشتر کۆمپانیاکانی وەک AT & T و کۆمپانیای مایکرۆسۆفت رازی بوون بەوەی لە رێگەی پێگەی ئەلێکترۆنی "بیت پەی" بەکارهێنەرانیان پارەی خزمەتگوزارییەکان بە بیتکۆین بدەن، بەڵام کۆمپانیای تێسلا یەکەم کۆمپانیایە کە بە فەرمی بیتکۆین و سامان بەکاردەهێنێت و لە تۆماری وەبەرهێنانەکانی زیادی دەکات.  ساتوشی ناکامۆتۆ لە ساڵی ٢٠٠٨ یەکەم دراوی دیجیتاڵی دروستکرد بە ناوی بیتکۆین، بەڵام کەس تاوەکو ئێستا نازانێت ساتوشی کێیە، تەنانەت دیار نییە کە یەک کەسە یان ناوی گرووپێکە. لە سەرەتای دروستکردنی دراوەکە، ١٠ هەزار بیتکۆین بە هەشت دۆلار بوو. بەڵام ئەو ١٠ هەزار بیتکۆینە دەکاتە نزیکەی ٤٠٠ ملیۆن دۆلار.  وەبەرهێنەران پێیانوایە بیتکۆین دواجار دەتوانێت شوێنی خۆی وەک سەرەکیترین دراوی دیجیتاڵی جیهان بکاتەوە.  تۆڕی کۆمەڵایەتیی فەیسبووکیش رایگەیاندووە کە دراوی دیجیتاڵی خۆی بەناوی لیبرا دادەمەزرێنێت. هەر یەکە لە بانکە ناوەندییەکانی ئەمریکا، سویسرا و چین سەرقاڵی دامەزراندنی جۆرێک لە دراوی دیجیتاڵی خۆیانن.