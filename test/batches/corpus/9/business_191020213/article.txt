ئەو پەرلەمانتارانە رۆژی ١٩ - ١٠ - ٢٠٢١ نووسراوێکیان ئاراستەی سەرۆکایەتیی پەرلەمانی کوردستان کردووە کە بە ناوی عەلی حەمەساڵح دەستپێدەکات و بە ناوی شایان کاکە ساڵح کۆتایی دێت.  لە نووسراوەکەدا هاتووە، بەپێی ماددەی ٦٦ خاڵی یەکەم لە پەیڕەوی ناوخۆی پەرلەمانی کوردستان " ئێمەی ژمارەی یاسایی ئەندامانی پەرلەمان داوا لە بەڕێزتان دەکەین بابەتی (چارەسەرکردن و خستنەڕووی هۆکارەکانی گرانبوونی نرخی بەنزین و نەوت و گاز) لە نزیکترین دانیشتن دا بخەنە بەرنامەی کاری پەرلەمان. " وەزیری سامانە سرووشتییەکان بانگهێشت بکرێت بۆ ئامادەبوون لە دانیشتنەکەدا.  عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان بە تۆڕی میدیایی رووداوی راگەیاند " هۆکاری بانگهێشتکردنی وەزیری سامانە سرووشتییەکان بۆ پەرلەمان لەسەر گرانبوونی نرخی نەوت و بەنزینە و داوا دەکەین بەڕێزیان ئامادەییان هەبێت بۆ ئەوەی وەڵامی پرسیارەکانمان بداتەوە. "  سەرۆکی لیژنەی وزە و سامانە سرووشتییەکان لە پەرلەمانی کوردستان ئاماژە بەوەش دەدات، پێشنیازمان کردووە کە پاڵاوگەی بازیان و پاڵاوگەی کەڵەک کە کاری پاڵاوتنیان راگرتووە دووبارە دەستبکەنەوە بە پاڵاوتن، بۆ ئەوەی چارەسەری بەشێک لە کێشەکان بکرێت.  عەلی حەمەساڵح دەڵێت، لە نووسراوەکەدا هەر ئەو ٢٤ کەسە واژۆیان کردووە و رەنگە پەرلەمانتاری دیکەش هەبێت بیەوێت وەزیری سامانە سرووشتییەکان لە پەرلەمانی کوردستان ئامادە بێت.   رۆژی ١٣ - ١٠ - ٢٠٢١ عەلی حەمەساڵح، پەرلەمانتاری کوردستان رایگەیاند، ئەگەر لە ماوەی دوو هەفتەدا ئەو پلانەی ئێمە هەمانە و جێبەجێ نەکرێت نرخی بەنزین، گازوایل، نەوتی سپی و غاز بەشێوەیەکی بەرچاو بەرزدەبێتەوە.   سەرۆکی لیژنەی وزە و سامانە سرووشتییەکان لە پەرلەمانی کوردستان راشیگەیاند، "لە ٧٠ % ی بەنزینی کوردستان لە ئێرانەوە دێت، بەڵام بەهۆی ئەو دۆخە تایبەتەی ئێران هەیەتی ناردنی بەنزین، نەوتی سپی و گاز وایل لە ئێرانەوە بۆ کوردستان رادەگیرێت. ئەوەی کە دێت کۆمەڵێک ماددەی پترۆکیمیاوی مەترسیدارە کە لەکۆمەڵێک ماددەی بێکەڵک تێکەڵ دەکرێن و کوالیتی ئۆتۆمبێل تێکدەدات، ئەگەر ئێستا نرخەکەی بە ٨٠٠ دینار بێت ئەو ماددە مەترسیدارە سەرەتانییە خراپە دەبێتە هەزار بۆ هەزار و ١٠٠ دینار. "  ئێستا نرخی بەنزین لە بازاڕەکانی هەرێمی کوردستان بەرزبووەتەوە، نرخی یەک لیتر بەنزینی سوپەر لە سەرووی هەزار و ٣٠٠ دینارە، بەنزینی موحەسەن لە سەرووی هەزار دینارە و نۆرماڵیش بە ٩٠٠ دینارە. هەروەها نرخی نەوتی سپی لە  ١٢٠ هەزار دینارەوە بۆ نزیکەی ١٨٠ هەزار دینار بەرزبووەتەوە.