بڕیاری زیادکردنی نرخی کارەبا و نرخی گازی سرووشتی لە ئەمڕۆ پێنجشەممە ١ی تەمموزی ٢٠٢١ ـەوە جێبەجێ دەکرێت.   دامەزراوەی رێکخستنی بازاڕی وەزەی تورکیا رایگەیاند، بەهۆی زیادبوونی تێچووی بەرهەمهێنان لە رۆژی ١ی تەممووزەوە لە سەرجەم کەرتەکاندا نرخی کارەبا بەڕێژەی ١٥ % زیاد دەکرێت.    نرخی هەر ١٠٠ کیلۆوات کارەبا لە کاژێکرێکدا بە باجەوە ٩١.٥٦ لیرە دەبێت، بەمەش لە سەرەتای ٢٠١٨ ـەوە تاوەکو تەممووزی ٢٠٢١، واتا لە ٣ ساڵ و نیوی رابردوودا زیادبوونی بەهای کارەبا گەیشتووەتە ١٢٢ %.   لەلایەکی دیکەوە کۆمپانیای نیشتمانیی تورکیا بۆ گواستنەوەی نەوت لەڕێگەی بۆرییەوە لە ماڵپەڕی فەرمی خۆی خشتەی زیادکردنی بەهای گازی سرووشتی لە مانگی حوزەیراندا بڵاوکردەوە.   بەگوێرەی خشتەکە لە ئەمڕۆ پێنجشەممەوە بەهای گازی سرووشتی کە دەدرێت بە ماڵان بەڕێژەی ١٢ %، کەرتی پیشەسازی بە رێژەی ٢٠ % و ئەو گازە سرووشتییەش کە دەدرێ بە وێستگەکانی بەرهەمهێنانی کارەبا بەڕێژەی ٢٠.٢ % زیاد دەکرێت.   زیادکردنی بەهای کارەبا و گازی سرووشتی لە تورکیا کاردانەوەی پارتەکانی ئۆپۆزیسیۆنی لێکەوتەوە.   پەرلەمانتارانی جەهەپە، هەدەپە، ئیی پارتی لە هەژماری تایبەتی خۆیان لە تویتەر لەسەر ئەو بابەتە تویتیان کرد. ئاماژەیان بەوەدا لە کاتێکدا قەیرانی ئابووری وڵاتی گرتووەتەوە، خەڵک بێزار بووە بەو باجانەی یەک کە دوای یەک رادەگەیێنرێن.