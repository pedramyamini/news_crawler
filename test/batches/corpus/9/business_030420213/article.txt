حکومەتی هەرێمی کوردستان مانگانە پێویستی بە ٨٩٥ ملیار دینارە بۆ ئەوەی مووچەی مووچەخۆران بە تەواوی بدات، سەمیر هەورامی رایگەیاند، "چاوەڕێین حکومەتی عێراقین بزانن چەندێک بەر هەرێمی کوردستان دەکەوێت، ئەم مانگە وەکو تاقیکردنەوە وایە.. ئەگەر بە داهاتی نانەوتییەوە کە ٥٠ % ـی لای حکومەتی هەرێمی کوردستانە، داهات گەیشتە ٨٩٥ ملیار دینار، ئەوا ١٠٠ % مووچە بەبێ لێبڕین دابەش دەکرێت. "  سەمیر هەورامی، گوتەبێژی فەرمیی جێگری سەرۆکوەزیرانی هەرێمی کوردستان لە میانی بەشداریکردنی لە بووڵتەنی هەواڵەکانی کاژێر ١٦: ٠٠ ـی رووداو کە سنوور مەجید پێشکێشی دەکات، رایگەیاند، "رەنگە پێویست بکات شاندێکی دیکەی هەرێمی کوردستان بچن بۆ بەغدا بۆ ئەوەی رێکارەکانی چۆنییەتی جێبەجێکردنی یاساکە دابڕێژنەوە. "  لەبارەی قەرزەکانی بانکی بازرگانیی عێراق - TBI لەسەر هەرێمی کوردستان، سەمیر هەورامی باسی لەوە کرد نزیکەی پێنج تریلیۆن دینارە. بەپێی یەکێکە لە بەندەکانی ماددەی ١١ ـی بودجە، دەبێت حکومەتی هەرێمی کوردستان بۆ ماوەی حەوت ساڵ مانگانە پارە بداتەوە بە بانکەکە کە بە گوتەی سەمیر هەورامی، "بەپێی هەڵسەنگاندنی خۆمان، نزیکەی ٥٠ ملیار دینار دەکات. "     سنوور مەجید لە سەمیر هەورامی پرسی، "لە کەیەوە فەرمانبەرانی هەرێمی کوردستان بەبێ لێبڕین مووچە وەردەگرن؟ " ئەو وەڵامی دایەوە، "چاوەڕوانین بزانین ئەم مانگە چەندێک بەر هەرێمی کوردستان دەکەوێت، ئەو کاتە بەو داهاتەی دیکەی حکومەتی هەرێمی کوردستان لەبەردەستیەتی کە ٥٠ % ـی داهاتی نانەوتییە، کۆی بکەنەوە و بکاتە ٨٩٥ ملیار، ١٠٠ % مووچە بەبێ لێبڕین دابەش دەکرێت. "   بەبڕوای سەمیر هەورامی و کە دەڵێت زۆرێک لە بەرپرسەکانی عێراقیش وای دەبینن، بۆ ساڵی ٢٠٢٢ ـیش هەمان یاسای بودجەی ٢٠٢١ جێبەجێبکرێت، "چونکە بەهۆی ئەوەی لە مانگی تشرینی یەکەم هەڵبژاردن دەکرێت، ناتواندرێت یاسای بودجە ئامادە بکرێت. "    لەبارەی پرۆژە خزمەتگوزارییەکان و پرۆژەکانی وەبەرهێنان، سەمیر هەورامی رایگەیاند، داهاتی نانەوتی ٥٠ % ـی دەمێنێتەوە و یەکێک لە کارە لە پێشینەکانی حکومەتی هەرێمی کوردستانیش پەرەپێدانی کەرتی تایبەتە، چونکە کەرتێکی گرنگە، "بۆیە بەڵێ، بێگومان کاری لەسەر دەکرێت. "