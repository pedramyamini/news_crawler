ماریا جیسس تەمەنی ٥٣ ساڵە و لەگەڵ چوار منداڵەکەی لە گەڕەکێکی چینی کرێکاران لە مەدرید دەژیت. بۆ ئەوەی کەمترین وزە بەکاربهێنن، کاتێ منداڵەکانی لە ماڵ نین، زۆربەی ئامێرە کارەباییاکان دەکوژێنێتەوە و بۆ رووناکردنەوە مۆم دادەگیرسێنێت.     داهاتی ئەو خێزانە مانگانە ١٢٠٠ یۆرۆیە، کە لە مووچەی خانەنشینی و سوودمەندبوونی بێکاری پێکدێت، بەڵام دەبێت هەر دوو مانگ جارێک بڕی ١٠٠ یۆرۆ بداتە کۆمپانیای دابینکردنی گاز.   ماریا جیسس گالێگۆ، هاووڵاتی ئیسپانی دەڵێت "کەمترین وزە بەکاردەهێنم و وزە هەڵیدەگرم ئەوەش بە بەکارهێنانی ئەو ئامێرانەی کە وزە زۆر بەکارناهێنن. منداڵەکان دەڵێن؛ ئێمە بێزارین لەو پلانە. ئێمە ئێستا ناتوانین ئامێرەکانی جلشۆرین و قاپشۆرین بەکاربهێنین. ناچینە هۆڵەکانی سینەما و مۆڵ، ناتوانین هیچ لەدەرەوە بخۆین".   هۆکاری بەرزبوونەوەی نرخی گاز و کارەبا لە ئیسپانیا پەیوەستە بە چەند هۆکارێک لەوانە کەمبوونەوەی هەناردەی گازی رووسیا بۆ ئیسپانیا، بەرزبوونەوەی باجی سەر دەردانی گازی کاربۆن و کەمبوونەوەی بەرهەمهێنانی کارەبا لە رێگەی وزەی با.  بۆ رێگریکردن لە بەرزبوونەوەی زیاتری نرخی گاز و کارەبا، حکومەتی ئیسپانیا پلانی رێژەی ٧ % ی باجی سەر کارەبای بۆ ماوەیەکی کاتی راگرتووە و باجی وزەشی لەسەر هاووڵاتیان لە لە ٥.١ % بۆ ٠.٥ % کەمکردووەتەوە.   ناتالیا فابرا، مامۆستای زانکۆ و پسپۆڕی ئابووری و وزە دەڵێت "ئێمە لە ئیسپانیا رێژەیەکی بەرزی وزە بەردەوامەکانمان هەیە کە بەشدارییەکی زۆری لە کەمبوونەوەی تێچووی کارەبا هەیە. ئێستا، بەرهەمهێنانی کارەبا لەڕێگەی وزە بەردەوامەکان کەمتر لە بەرهەمهێنانی کارەبا لەڕێگەی وێستگە کۆن و باوەکان، بە دڵنیاییەوە کەمتریشە لە وێستگەکانی گاز کە بەم نزیکانە نرخەکەی زۆر بەرزبووەتەوە. بەڵام تێچووی وزە نوێبووەکان کە دەگاتە بەکارهێنەران نرخەکەی هەرزان نییە چونکە ئێمە بە نرخی گازی پارەی کارەبا دەدەین".   بۆ هەندێک خێزانی ئیسپانی، دەستگەیشتنم بە کارەبا بابەتی ژیان و مردنە. ژنێکی تەمەن ٥١ ساڵ بەهۆی تەنگەنەفەسبوونی دەبێت زۆربەی کات ئامێری هەناسەدانی دەستکرد کە بە کارەبا کاردەکات بەکاربهێنێت، بەڵام بەهۆی کەمیی کارەبا و گرانییەکەی لەماوەی ٢٤ کاژێردا تەنیا ٨ کاژێر ئامێری هەناسەدانی دەستکرد بەکاردەهێنێت.   مانگی حوزەیرانی ئەمساڵ کۆمپانیای دابینکار، بەهۆی نەدانی پارەی کارەبا هەڕەشەی پچڕاندنی کارەبای لەو خێزانە کرد. بەڵام ئەو ئێستا نیگەرانی وەرزی سەرماوسۆڵە کە پێویستی بە کارەبای زیاتر دەبێت.