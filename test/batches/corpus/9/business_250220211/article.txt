هۆشیار عەبدوڵڵا، ئەندامی لیژنەی دارایی پەرلەمانی عێراق بە تۆڕی میدیایی رووداوی راگەیاند، "رۆژی پێنجشەممە ٢٥ی شوباتی ٢٠٢١ لە بەغدا کۆبوونەوەیەک بە سەرپەرشتیی وەزیری دارایی کراوە بۆ گفتوگۆکردن و دۆزینەوەی چارەسەر بۆ لێکەوتەکانی گۆڕینی نرخی دراوی عێراقی بەرامبەر دۆلاری ئەمریکی و بڕیاردراوە بە چەند رێکارێک زیانەکانی کەمبکەنەوە، بەڵام بە هیچ جۆرێک باسی گۆڕینی نرخی دینار نەکراوە و ئەوە لە دەسەڵاتی بانکی ناوەندیدایە".  گۆڕینی نرخی دینار بەرامبەر دۆلار لێکەوتەی زۆری بەدوای خۆیدا هێناوە. هۆشیار عەبدوڵڵا دەڵێت "ئەو کۆبوونەوەیەی وەزارەتی دارایی بۆ دیراسەکردن و دۆزینەوەی رێگەچارەی کەمکردنەوەی کاریگەری و لێکەوتە نەرێنییەکانی ئەو گۆڕانکاریەیە، نەک گۆڕینی نرخی دینار بەرامبەر دۆلار"، گوتیشی "هەوڵدەدرێت هەڵاوسان و بەرزبوونەوەی نرخ کۆنترۆڵ بکرێت و حکومەت دەیەوێت رێگە لەو حاڵەتە بگرێت".  ئەو ئەندامەی لیژنەی دارایی پەرلەمانی عێراق ئاماژەی بەوە کرد، هەندێک لە بەڵێندەرەکان پێش دابەزینی نرخی دینار کاڵایان لە دەرەوە هاوردە کردووە، بۆیە حکومەت بەنیازە چەند رێوشوێنێک بگرێتەبەر بۆ قەرەبووکردنەوەی ئەو کەسانە و کەمکردنەوەی زیانەکان.  لەبارەی نرخی دیناریشەوە ئەوەی خستەڕوو، دەستکاریکردنی نرخی دینار لە دەسەڵاتی پەرلەماندا نییە و تەنیا بانکی ناوەندی دەتوانێت ئەو کارە بکات، تاوەکو ئێستاش هیچ بڕیارێک بۆ گۆڕانکاریکردن لە نرخدا نەدراوە.  رۆژی ١٧ی کانوونی یەکەمی ٢٠٢٠ جەمال کۆچەر، پەرلەمانتاری کورد لە پەرلەمانی عێراق بە رووداوی راگەیاند، بانکی ناوەندیی عێراق بەهای ١٠٠ دۆلاری ئەمریکی دەکاتە ١٤٥ هەزار دیناری عێراقی. دوو رۆژ دواتر و لە ١٩ی هەمان مانگ، حکومەتی عێراق بڕیاریدا بەهای ١٠٠ دۆلاری بە ١٤٥ هەزار دینار جێگیر بکات، ئێستاش بەهای ١٠٠ دۆلاری ئەمریکی لە دەوروبەری ١٤٥ هەزاردایە.