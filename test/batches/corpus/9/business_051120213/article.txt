دوێنێ پێنجشەممە، ٤ - ١١ - ٢٠٢١، ئۆپێک پڵەس کە لە ١٤ ئەندامانی رێکخراوی ئۆپێک بە سەرۆکایەتیی سعودیە و ١٠ وڵاتی دەرەوەی رێکخراوەکە بە سەرۆکایەتیی رووسیا پێکدێت لە رێگەی ڤیدیۆ کۆنفرانس کۆبوونەوە و بڕیاریاندا پابەندی رێککەوتنەکەیان بن و لە مانگی کانوونی یەکەمی ئەمساڵ رۆژانە ٤٠٠ هەزار بەرمیل نەوت زیاتر بەرهەمبهێنن، داواکەی جۆ بایدن، سەرۆکی ئەمریکاشیان رەتکردەوە کە لە کۆبوونەوەی جی ٢٠ ـی هەفتەی رابردوو لە رۆمای ئیتاڵیا داوای بەرزکردنەوەی ئاستی بەرهەمهێنانی نەوتی کردبوو.  کاریگەریی بڕیارەکەی ئۆپێک پڵەس یەک رۆژ دوای کۆبوونەوەکە دەرکەوت، نرخی نەوتی برێنت ٧٢ سەنت بەرزبووە و هەر بەرمیلێک نەوت گەیشتە ٨١ دۆلار و ٢٦ سەنت، نرخی نەوتی سووکی تەکساسیش ٧٨ سەنت بەرزبووەوە و ٧٩ دۆلار و ٥٩ سەنتی تۆمارکرد، هەرچەندە دواتر هەر یەک لە نەوتی برێنت و تەکساس کەمێک دابەزینەوە.   ئیدوارد مۆیا، شرۆڤەکاری باڵای بازاڕی نەوت لە ناوەندی ئۆندا رایگەیاند: "کۆبوونەوەکەی ئۆپێک پڵەس کۆبوونەوەیەکی ئاسان و خێرا بوو لەبارەی ئاستی بەرهەمهێنان و ئۆپێک پڵەس ستراتیژیی خۆی لەو بارەیەوە نەگۆڕی".   نرخی نەوت لە مانگی رابردوو گەیشتە ئاستی حەوت ساڵ لەمەوبەر ئەوەش کاتێ نرخی بەرمیلێک نەوتی برێنت بۆ سەرووی ٨٦ دۆلار بەرزبووەوە. بەڵام سەرەتای ئەم هەفتەیە بەهۆی ئاماری بڵاوبوونەوەی بەرهەمە سووتەمەنییەکانی ئەمریکا جارێکی دیکە دابەزیەوە.   دوێنێ ئیدارەی وزەی ئەمریکا رایگەیاند؛ ئاستی کۆگە نەوتییەکان بە بڕی سێ ملیۆن و ٣٠٠ هەزار بەرمیل نەوت زیادیکردووە لەکاتێکدا پێشبینیدەکرا بە بڕی ملیۆنێک و ٩٠٠ هەزار بەرمیل زیادبکات. بەگشتی لەم هەفتەیەدا نرخی نەوتی برێنت زیاتر لە ٤ % دابەزیوە، هۆکارێکی دیکەی دابەزینی نرخی نەوت پەیوەندیی بەو ترسەوە هەیە کە دەکرێت بەرزیی نرخی نەوت هاندەربێت وڵاتانی بەرهەمهێنەری نەوت ئاستی بەرهەمهێنان بەرزبکەنەوە.