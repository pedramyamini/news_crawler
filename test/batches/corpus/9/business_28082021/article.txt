ئەمڕۆ شەممە ٢٨ - ٠٨ - ٢٠٢١ لووتکەی بەغدا بۆ هاوکاری و هاوبەشی بە بەشداریی چەندین وڵاتی وەک فەرەنسا، تورکیا، سعودیە و ئێران بەڕێوەدەچێت. شارەزایانی وزە پێیانوایە، بەڕێوەچوونی ئەو کۆنگرەیە پەیوەندییە بازرگانی و ئابوورییەکانی نێوان عێراق و وڵاتە بەشداربووەکان بەهێزدەکات.  هومایون فەلەکشاهی، شارەزای وزەی سەر بە ناوەندی کێپلەر دەڵێت، "پشکی عێراق لە بازاڕی نەوتی فەرەنسا لە ١ % ـەوە بۆ ٨ % زیادیکردووە. لەبەر ئەوەش عێراق هاوبەشێکی گرنگی فەرەنسایە، لانیکەم لە نەوتدا. ئەگەر سەیری تورکیاش بکەین، دەبینین تورکیا هاوبەشێکی گرنگتری عێراقە، بەتایبەتی لەبەر ئەوەی کە دراوسێی عێراقە. عێراق ئێستا ٤٠ % ی نەوتی تورکیا دابین دەکات. ئەوە لە کاتێکدایە پێنج ساڵ پێش ئێستا عێراق تەنیا ١٧ % نەوتی خاوی تورکیای دابین دەکرد. "  سەرەڕای ئەوەی کە کۆمپانیا نەوتییەکانی وەک ئێکسۆن مۆبیل، بی پی، شێل وەبەرهێنانی خۆیان لە کێڵگە نەوتییەکانی عێراق کەمکردووەتەوە، بەڵام کۆمپانیای تۆتاڵ ئێنێرجی وەبەرهێنانەکانی لە کەرتی وزەی عێراق زیادکردووە. شرۆڤەکارانی وزە پێیانوایە سەردانی ئیمانوێل ماکرۆن، سەرۆکی فەرەنسا دەبێتە هۆکار بۆ زیادبوونی وەبەرهێنانی کۆمپانیای تۆتاڵ ئێنێرجی لە کەرتی نەوتی عێراقدا.  ئەو شارەزایەی سەر بە ناوەندی کێپلەر دەڵێت، "کۆنگرەکە رووداوێکی گرنگە بۆ وەبەرهێنان لە عێراقدا. سەردانی ماکرۆن بۆ عێراق دەتوانێت پاڵپشتی زیاتری کۆمپانیای تۆتاڵ بکات بۆ ئەوەی لە داهاتوودا گرێبەستی زیاتر لە عێراق وەربگرێت. بارودۆخی هاوشێوە لە تورکیا هەیە. تورکیا وەبەرهێنانێکی گەورەی لە عێراق هەیە، هەرچەندە بە دیاریکراوی ئەو وەبەرهێنانە لە بەشی وزەدا نین. "  پەیوەندییەکانی عێراق لەگەڵ ئێرانی دراوسێی، لە ماوەی ١٥ ساڵی رابردوودا لە بواری بازرگانی و وزە پەیوەندییەکی بەهێز بووە. سەرەڕای ئەوەش دوو وڵاتەکە لە بازاڕی نێودەوڵەتیی وزە رکابەری گەورەی یەکدین. هۆکارەکەشی ئەوەیە کە نەوتی هەردوو وڵات لە یەک جۆرن.   کێڵگە نەوتییەکانی عێراق زیاتر لە باشووری ئەو وڵاتەن کە لە رووی جوگرافی و جیۆلۆجییەوە نزیکن لە کێڵگە نەوتییەکانی ئێران. ئەوەش بەو مانایە نەوتی خاوی ئێران و عێراق لە یەک بازاڕدا دەفرۆشرێن و بەهۆی گەمارۆکانی ئەمریکا لەسەر ئێران، عێراق شوێنی ئێرانی لە گەورەترین بازاڕەکانی نەوتی ئاسیا وەک چین و هیندستان گرتووە.   سەرەڕای ئەوەش لە رووی بەرهەمە نەوتییەکان و کارەباوە ئێران هاوبەشێكی گرنگی عێراقە، بۆ نموونە کۆمپانیای مەپنای ئێرانی سەرقاڵی دامەزراندنی وێستگەیەکی گازی سێ گێگاواتییە لە باشووری عێراق.