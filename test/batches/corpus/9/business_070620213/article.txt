دەستەی نیشتمانیی فەرەنسا رایگەیاند، لەسەر بنەمای خراپبەکارهێنانی پێگەی بەهێزی خۆی لە بازاڕ، گووگڵ ریکلامی لەسەر ئینتەرنێت بڵاوکردووەتەوە بە جۆرێک، کە خزمەت بە بەرژەوەندیی خۆی بکات.  دەستەکە دەڵێت ئەوان ئاگادارن کە گووگڵ بەجۆرێك ریکلامەکانی داناوە دەرفەتی زیاتری داوەتە خۆی تاوەکو سوودی بازرگانی پێبگات، کۆمپانیاکە لەژێر ناونیشانی گووگڵ مانیجمێنت و لە رێگەی پێدانی دەرفەتی زیاتر بە تەکنیک و رێگە ئەلیکترۆنییەکانی خۆی لە ئینتەرنێت لەکاتی گەڕان بەدوای زانیارییەکان، وایکردووە سوودی بازرگانی زیاتر بە خۆی بگات.  دەستەکە گەیشتووەتە ئەو باوەڕەی ئەو کارانەی گووگڵ مەترسیدارن، چونکە لەڕێگەیانەوە گووگڵ رکابەرەکانی لە بازاڕی فرۆشتنی ئەپلیکەیشنی تەلەفۆن و هەروەها لە بازاڕی فرۆشتنی پێگەی تایبەت بە ریکلامکردن سزاداوە.  دەستەی نیشتمانی فەرەنسا بۆ رێکخستنی رکابەریی نێوان کۆمپانیاکان بەرپرسە لە چاودێریکردنی بازاڕەکان  و رێگریکردن لە هەر کار و رەفتارێک، کە ببێتە هۆی ئەوەی دەرفەت بە کۆمپانیا یان کەسێک نەدرێت، ریکلام بۆ کارەکانی بکات.  دەستەی نیشتمانی دەستەیەکی سەربەخۆیە، بەڵام مافی دەرکردنی بڕیار و سزادانی هەیە و بڕیارەکانی لە بەردەم دادگای باڵای پاریس تێهەڵچوونەوەیان بۆ دەکرێت.  ئیزابێل دو سێلڤا، سەرۆکی دەستەکە رایگەیاند، ئەم بڕیارەی تایبەت بە گووگڵ مێژووییە و یەکەمین بڕیارە لە جیهان کە پرۆسەی ئاڵۆزی بڵاوکردنی ریکلامەکانی نێو ئینتەرنێتی گرتووەتەوە.  لەلایەن خۆیەوە گووگڵ دژ بە سزاکە نەوەستا و بە بەشێک لە پرۆسەی سازشکردنی دادەنێت لەگەڵ ٣ کۆمپانیای ریکلامکردن کە لەو چوارچێوەیەدا سکاڵایان لەسەری بەرزکردووەتەوە ئەوانیش نیوز گرووپ، کۆمەڵە کۆمپانیاکانی روسێلی بەلجیکی و  رۆژنامەی لوفیگارۆی فەڕەنسی، کە دواتر سکاڵاکەی کشاندەوە.  لە چارەکی یەکەمی ئەمساڵدا کۆمپانیای ئەلفابێت کە خاوەنەکەی گووگڵە زیاتر لە ٥٥ ملیار دۆلار داهاتی لە ریکلامکردن دەستکەوتووە.  سزادانی گووگڵ نوێترین رێکاری وڵاتێكی ئەوروپی گرنگ و گەورەی وەک فەڕەنسایە، کە دژ بە کۆمپانیا زەبەلاحەکانی ئینتەرنێتی ئەمریکی گیراوەتەبەر.