هەرچەندە سێنگاپور یەکێکە لەو وڵاتە بچووکەکانی ئاسیا، بەڵام بەهۆی ئەوەی بووەتە مەڵبەندی بازرگانیی ئاسیا، بە یەکێک لەو وڵاتانە دادەنرێ بەرزترین ئاستی پیسکردنی ژینگە و ناردنی گازی زیانبەخشی دوانۆکسیدی کاربۆنی هەیە بۆ کەشی ئاسمان.  هەرچەندە بەرپرسانی سێنگاپور بەنیازن ئەو ئاراستەیە بگۆڕن، بەڵام نە رووبارێکی بەهێز لەو وڵاتە هەیە و نە بایەکی زۆریش دێت بۆ ئەوەی لە جۆرە جیاوازەکانی بەرهەمهێنانی وزەی نوێبووەوە کەڵک وەربگرن.  یەکێک لەو دەگمەن رێگایانەی کە سێنگاپور دەتوانێت لەو رێگەیەوە کارەبا بەرهەمبهێنێت وەرگرتنی وزەی خۆرە.  سەرەڕای ئەوەش هێندە خاک و زەوی لەبەردەست نییە بۆ ئەوەی بە قەبارەی زۆر پانێلی هەتاوی دابنرێت و لەبەر ئەوەش بەرپرسانی ئەو وڵاتە روویانکردووەتە دانانی پانێلی هەتاوی لەسەر ئاوی دەریاکان.  سێنگاپور بەهۆی نزیکی لە زەریاکان بەردەوام مەترسی هەیە کە بەشێک لە خاکەکەی ژێر ئاو بکەوێت لەبەر ئەوەش هەوڵدەدەن ئاراستەی بەرهەمهێنانی وزە بەرەو وزە نوێبووەوەکان بگۆڕن.  بەرپرسانی سێنگاپور بەنیازن تاوەکو ساڵی ٢٠٢٥ زیاتر لە ٢ % ی کارەبا لە رێگەی وزە نوێبووەوکان دابین بکەن.