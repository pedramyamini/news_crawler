نەتەوە یەکگرتووەکان لە راپۆرتێکدا لەبارەی گۆڕانکارییەکانی کەشوهەوا و کاریگەرییەکانی دەڵێت: "عێراق ساڵانه ١٠٠ هه‌زار دۆنم زه‌وی كشتوكاڵی له‌ده‌ستده‌دات، ئه‌مه‌ش بەهۆی زۆر بەکارهێنانی خاک و کۆنیی سیستمی کشتوکاڵ و ئاودێری و خوێکردنی خاکه‌وه‌یە، هەروەها کەمبارانی و کەمبەردانەوەی ئاوی رووبارەکانیش هۆکارن بۆ ئەو گۆڕانکارییە".  د. عه‌لی حه‌نووش، له سه‌نته‌ری لێكۆڵینه‌وه‌ی خاك له زانكۆی موسه‌ننا رایگەیاند، گرفتی به بیابانبوونی عێراق پێویستی به به‌رنامه‌یه‌كی نیشتمانی ستراتیژییه، بۆ ئه‌وه‌ی لێكۆڵینه‌وه له‌سه‌ر پێكهاته‌كانی خاكه‌كه بكرێت و گه‌شه‌ی پێبدرێت.  حەنووش ئاماژەی بەوەشکرد، پێویستە گرنگی زیاتر بە دەشتایی و لەوەڕگەکان بدرێت بۆ ئەوەی بتوانین سوود لە ئاوی ژێرزەوی وەربگرین و چارەسەری وشکەساڵی بکەین و زەوی لە بە بیابانبوون بپارێزین.  نەتەوە یەکگرتووەکان، کەمبەردانەوەی ئاوی رووبارەکانی دیجلە و فورات، لەلایەن وڵاتانی دراوسێی عێراقەوە بە هۆکارێکی سەرەکی بە بیابانبوونی خاکی عێراق دادەنێت و دەڵێت بەهۆیەوە عێراق ٥٠ % ی زەویی کشتوکاڵی لەدەستداوە.