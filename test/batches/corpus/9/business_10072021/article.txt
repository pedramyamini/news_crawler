ریچارد برانسن، دامەزرێنەری کۆمپانیای ڤێرجن گەلاکتێک، جێف بێزۆس، دامەزرێنەری ئەمازۆن، و ئیلۆسن مەسک، بەڕێوەبەری جێبەجێکاری کۆمپانیای تێسلا و خاوەنی سپەیس ئێکس، ئەو سێ سەرمایەدارەن کە بە ملیاران دۆلار وەبەرهێنانیان لە بواری گەشتیاری ئاسمانیدا کردووە.   ریچارد برانسن، دامەزرێنەری کۆمپانیای ڤێرجن گەلاکتێک دەڵێت، "دەبێتە ئەزموونێک لە دەرەوی گۆی زەوی. هیوادارین وا لە ملیۆنان کەس بکەین بەشێوەیەکی ئاسایی بچنە بۆشایی ئاسمان. پێشتر ئەوە نەبووە. پێموایە، هەر شتێک پێشتر نەکرابێت، مرۆڤ بەشێوەیەکی سرووشتی هەوڵی ئەنجامدانی دەدات".   کۆمپانیای ڤێرجن گەلاکتێک ماوەی چەندین ساڵە سەرقاڵی بەرهەمهێنانی کەشتیی ئاسمانییە بۆ مەبەستی گەشتیاری.   بڕیارە لە ساڵی ٢٠٢٢ بۆ مەبەستی بازرگانی گەشتیاران بباتە بۆشایی ئاسمان. تاوەکو ئێستا ٦٠٠ کەس خۆیان بۆ چوونە بۆشایی ئاسمان تۆمارکردووە کە نرخی هەر تیکتێک ٢٥٠ هەزار دۆلارە.   ریچارد برانسن دەڵێت، "کاتێ دەبێتە رووداوێکی ئاسایی و بەربڵاو، ئێمە نرخی گەشتەکان دادەبەزێنین. بۆیە خۆشبەختانە، وا دەکەین بۆشایی ئاسمان بەردەست بکەین بۆ خەڵکێکی زۆر".  دوای ٩ رۆژ لە گەشتەکەی برانسن، جێف بێزۆسی دەوڵەمەندترین کەسی جیهان کە سامانەکەی ٢٠٨ ملیار دۆلاری تێپەڕاندووە، دەچێتە بۆشایی ئاسمان. بڕیاربوو لە کۆتایی ئەمساڵ برانسۆن گەشتەکەی ئەنجامبدات، بەڵام تەنیا دوای چەند کاژێرێک لە راگەیێندراوێکی بێزۆس کە گوتی ٢٠ی ئەم مانگە دەچێتە بۆشایی ئاسمان، برانسۆن رایگەیاند گەشتەکەی بە واتای پێشبڕکێ لەگەڵ جێف بێزۆس نییە.