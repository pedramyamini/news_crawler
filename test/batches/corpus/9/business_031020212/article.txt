رۆژی یەکشەممە ٠٣ - ١٠ - ٢٠٢١، فەرمانگەی میدیا و زانیاری هەڵمەتێکی بۆ پەرەدان بە تواناکانی ئافرەتان و برەودان بە چیرۆکە سەرکەوتووەکان رێکخست، گوتەبێژی حکومەتی هەرێمی کوردستان، بەرپرسی فەرمانگەی پەیوەندییەکانی دەرەوە و ژمارەیەک کۆنسوڵ بەشداربوون.   د. جووتیار عادل، گوتەبێژی حکومەتی هەرێمی کوردستان لە کۆنگرەیەکی رۆژنامەڤانیدا لە هەولێر وەڵامی رۆژنامەڤانانی دایەوە و لەبارەی ٢٠٠ ملیار دینارەکەی بەغدا گوتی "ئەم ٢٠٠ ملیارە لە ئەنجوومەنی وەزیرانی عێراق دەنگی لەسەر دراوە، بەڵام تاوەکو ئێستا ٢٠٠ ملیارە نەهاتووە و ئومێدەوارین تاوەکو پێنجشەممە بێت. "  چەند رۆژێکە لە چەند شوێنێکی پارێزگاکانی هەولێر و دهۆک نرخی بووتڵێک غاز بووەتە ١٢ هەزار دینار. لە وەڵامی پرسیارێکی رووداودا جووتیار عادل گوتی "لەگەڵ لایەنی پەیوەندیدار و کۆمپانیاکانی بەرهمهێنانی غاز و بریکارەکان قسەمان کردووە. پێشبینی دەکرێت لە ماوەیەکی زۆر کورتدا نرخەکەی بگەڕێتەوە دۆخی پێشتر. "  گوتەبێژی حکومەتی هەرێمی کوردستان دەشڵێت "کێشەی غاز نەماوە و بەمزووانە بە تەواوەتی چارەسەر دەکرێت. "  بڕیارە ئەمساڵ بەرمیلێک نەوتی سپی بەسەر هاونیشتمانییاندا دابەشبکرێت، جووتیار عادل گوتی "تاوەکو ئێستا دیارنییە نرخەکەی چەندە، بەڵام دیاریکراو دەبێت و نەوتە سپییەکەش بۆ خەڵکی هەژار و کەمدەرامەت دەبێت و لە عێراق دەیکڕینەوە و لە ناوچە شاخاوییەکانەوە دەست بە دابەشکردنی دەکەین. "  بەگوتەی جووتیار عادل، بڕیارە لە دوو رۆژی داهاتوودا وەزیری سامانە سرووشتییەکانی هەرێمی کوردستان و وەزیری نەوتی عێراق کۆببنەوە "رێککەوتن لەسەر بڕی نەوتەکە دەکرێت و دواتر دەست بە دابەشکردنی دەکرێت. "