ئاژانسی رۆیتەرز ئاشکرایکردووە  نزیکەی لە ٤.٥ % ی بیتکۆینی جیهان لە کۆماری ئیسلامیی ئێران دروست دەکرێت.  ئاژانسەکە لەسەر بنەمای لێکۆڵینەوەیەکی نوێی کۆمپانیای ئێلیپتیکی بەریتانی تایبەت بە شیکارییە ئابوورییەکان، ئاشکرایکردووە  ئێران بۆ دەربازبوونی لە کاریگەری سزا ئابوورییەکانی ئەمریکا، پەنای بۆ دروستکردنی دراوی بیتکۆین بردووە، کە ساڵانە بەگوێرەی داتاکان نزیکەی ملیارێک دۆلاری لە دروستکردن و فرۆشتنی بیتکۆین دەستدەکەوێت.  بەشێک لە لێکۆڵینەوەکانی ئێلیپتیک لە ناوەندی کامبرێج بۆ بژارە داراییەکان وەرگیراون کە تاوەکو مانگی نیسانی ٢٠٢٠ بە بەڵگە کراون و تێیدا ئاشکرایان کردووە ئێران تاوەکو ئەو کاتە نزیکەی ٦٠٠ میگاوات کارەبای بۆ دروستکردنی دراوی بیتکۆین بەکارهێناوە.  دروستکردنی دراوی بیتکۆین بە پرۆسەیەکی ئاڵۆز و قورسی ئەلیکترۆنی تێپەڕ دەبێت، کە تێیدا چەندین کۆمپیوتەر بۆ چەندین کاژێر هاوکێشەی بیرکاریی چارەسەر دەکەن تاوەکو دەگەنە ئەو قۆناخەی کە دراوێک بەرهەمدەهێنن، ئەوەش پێویستی بە وزەیەکی زۆری کارەبایە.