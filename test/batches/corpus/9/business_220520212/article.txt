بێگەرد تاڵەبانی، وەزیری كشتوكاڵ و سەرچاوەكانی ئاو بە تۆڕی  میدیایی رووداوی راگەیاند، سبەی یەكشەممە ٢٣ ـی ئایار، مەسرور  بارزانی، سەرۆكوەزیرانی هەرێمی كوردستان لە شاری سلێمانی لەسەر  رووبەری ٥٠٠ دۆنم زەوی بەردی بناخەی پرۆژی دروستكردنی سایلۆیەكی  گەنم و چەند كارگەیەكی بەرهەمەكانی گەنم دادەنێ.   وەزیری کشتوکاڵ ئاماژەی بەوەشکرد،   "پرۆژەكە زۆر گەورەیە، جگە لە دروستكردنی سایلۆیەك، چەند  كارگەیەكیش بۆ بەرهەمەكانی دیكەی گەنم دروست دەكرێن. "   بە گوتەی بێگەرد تاڵەبانی، "ئەمساڵ بۆ ئەو  سایلۆیە گەنم لە جووتیارانی سلێمانی و هەڵەبجە و ئیدارەكانی راپەڕین و  گەرمیان وەردەگیرێت، گوتیشی "سایلۆ نوێیەكەی هەولێریش ٧٠ %  كارەكانی تەواوبووە و بۆ ئەمساڵیش گەنم لە جووتیاران وەدەگیرێت. "   ئەمساڵ، بۆ یەكەمین جار حكومەتی هەرێمی كوردستان بە هاوكاریی دوو  كۆمپانیای كەرتی تایبەت، گەنمی جووتیارانی كوردستان دەكڕێتەوە.   رۆژی ١٨ ـی ئەم مانگە، سەرۆکوەزیرانی هەرێمی کوردستان لەکاتی کردنەوەی گەورەترین کارگەی بەرهەمهێنانی ئاسن لە هەولێر رایگەیاند، ئەوان بەردەوام دەبن لە پشتیوانیکردنی کەرتی تایبەت و هەوڵی هەمەجۆرکردنی ئابووریی کوردستان دەدەن. گوتیشی، رۆژ به رۆژیش كوردستان هه‌نگاوی زیاتر دەنێت بۆ ئه‌وه‌ی پێشبكه‌وێت.  سەرۆکوەزیرانی هەرێمی کوردستان باسی لەوەشکرد، هەوڵەکانیان بۆ هەمەجۆرکردنی ئابووری بۆ ئه‌وه‌یە کە چی دیکە "ئێمه پشت به تەنیا سه‌رچاوه‌یه‌كی داهات نه‌به‌ستین. "