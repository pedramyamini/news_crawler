سەرباز کەریم، بازرگانی سووتەمەنی سەبارەت بە هۆکاری گرانبوونی نرخی نەوت بە تۆڕی میدیایی رووداوی راگەیاند، ساڵی رابردوو نرخی جیهانیی نەوت ٣٠ دۆلار بوو، بەڵام ئەمڕۆ پێنجشەممە ١٤ - ١٠ - ٢٠٢١ لە سەرووی ٨٠ دۆلارە ئەوە هۆکاری سەرەکییە، هۆکارێکی دیکە دەروازەمان داخراون و هیچ سووتەمەنییەک داخڵی هەرێمی کوردستان نابێت.   لە بەشێکی دیکەی قسەکانیدا ئەو بازرگانە دەڵێت، نرخی نەوتی سپی ماڵان ساڵی رابردوو ١١٠ هەزار دینار بوو، بەڵام ئەمڕۆ بە ١٣٥ هەزار دینار زیاتر بەرزبووەتەوە و بۆ هەر تۆنێک ١٠٥ دۆلار بەرزبووەتەوە.   دەشڵێت، ساڵی رابردوو نرخی نەوت بە ١١٠ هەزار دینار بوو ئێستا بەرزبووەتەوە بۆ ١٥٠ هەزار دینار. هەروەها یەک تۆن گازوایل بۆ ٥٠٠ دۆلار بەرزبووەتەوە.   لە ناوچە شاخاوییەکان هاونیشتمانییان نیگەرانی بەرزبوونەوەی نرخی سووتەمەنین  هەرچەند حکومەتی هەرێمی کوردستان رایگەیاندبوو لەم مانگەدا دەست بە دابەشکردنی نەوتی سپی دەکات، بەڵام خەڵکی ترسیان لە دواکەوتنی دابەشکردنی نەوتە و هەروەها گرانی نرخەکەیەتی، بۆیە لە زۆر ناوچەدا دیسان پەنا بردراوەتە بەر بڕینی دارە خۆرسکەکان.  سیروان عەبدوڵڵا، سەرۆکی ئەنجوومەنی بەنزینخانەکانی هەولێر بە تۆڕی میدیایی رووداوی راگەیاند، ئەو نەوتە سپیەی لە بەنزیخانەکان هەیە هی ناوخۆی هەرێمی کوردستان نییە. بەنزینخانەکانیش نەوتی سپی بە بەرمیل دەکڕن. دەشڵێت " رۆژ بە رۆژ خواست لەسەر نەوتی سپی هەیە و رەنگە لەگەڵ هاتنی وەرزی سەرماوسۆڵە نرخەکەی بەرزببێتەوە. "  سەرۆکی ئەنجوومەنی بەنزینخانەکانی هەولێر ئاماژە بەوە دەدات، حکومەت بڕیاری داوە نەوتی سپی بەسەر ماڵاندا دابەشبکات و بۆ ئەم مەبەستەش بڕیاری داوە لە دەرەوەی هەرێمی کوردستان نەوتەکە بکڕێت.   هەر بەرمیلێک ٢٢٠ لیترە، بەگوتەی سەرۆکی ئەنجوومەنی بەنزینخانەکانی هەولێر نرخی هەر بەرمیلێک بە زیاتر لە ١٥٠ هەزار دینار دەفرۆشرێت. دەشڵێت "رەنگە پێش سەرماوسۆڵە حکومەت دەست بە دابەشکردنی نەوتی سپی ماڵان بکات. "  سەرۆکی ئەنجوومەنی بەنزینخانەکانی هەولێر رایدەگەیێنێت، دابەشکردنی نەوتی سپی حکومەت هیچ پەیوەندی بە ئەوانەوە نییە و لەڕێگەی لیژنەکانی خۆیان دابەشدەکرێت.   ئەو نەتەش کە حکومەتی هەرێمی کوردستان چەند جار بەڵێنی دا بەسەر خەڵکدا دابەشی بکات هیچ دەنگۆیەکی نییە، بازرگانانی بەرهەمە نەوتییەکان دەڵێن؛ نەوتی سپی لە بازاڕ کەمە و هۆکارەکەشی بۆ ئەوە دەگەڕێتەوە دەیکەنەوە ناو فلوین کە پاشماوەی نەوتە و هەناردەی بەندەرعەباسی دەکەن لە ئێران.    سەرەڕای دابەشکردنی بەنزینەکەی بەغداش نرخی هەر لیتر بەنزین ئەمڕۆ بە ٩٠٠ دینار بووە، نرخی هەر تەن گازوایلش لە ٣٦٠ دۆلارەوە بەرزبووەتەوە بۆ ٥٠٠ دۆلار. بەرزبوونەوەی نرخی جیهانی نەوت کاریگەری لەسەر بەرزبوونەوەی نرخی بەنزین و بەرهەمە نەوتییەکانی دیکە لەسەر ئاستی جیهان داناوە.   لە هەرێمی کوردستان بەهۆی بەرزبوونەوەی خواست و کەمبوونەوەی خستنەڕووی بەرهەمە نەوتییەکان، نرخەکان لە ماوەی چەند مانگێکدا بەڕێژەی ٥٠ % بەرزبوونەتەوە.  رۆژی چوارشەممە ١٣ - ١٠ - ٢٠٢١ عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان لە کۆنگرەیەکی رۆژنامەڤانی لە نووسینگەی پەرلەمان لە سلێمانی رایگەیاند، "لە ٧٠ % ی بەنزینی کوردستان لە ئێرانەوە دێت، بەڵام بەهۆی ئەو دۆخە تایبەتەی ئێران هەیەتی ناردنی بەنزین، نەوتی سپی و گازوایل لە ئێرانەوە بۆ کوردستان رادەگیرێت. ئەوەی کە دێت کۆمەڵێک ماددەی پترۆکیمیاوی مەترسیدارە کە لەکۆمەڵێک ماددەی بێکەڵک تێکەڵ دەکرێن و کوالیتی ئۆتۆمبێل تێکدەدات، ئەگەر ئێستا نرخەکەی بە ٨٠٠ دینار بێت ئەو ماددە مەترسیدارە سەرەتانییە خراپە دەبێتە هەزار بۆ هەزار و ١٠٠ دینار. "  لە بەشێکی دیکەی قسەکانیدا عەلی حەمە ساڵح ئاماژە بەوە دەدات کە "ئەگەر تاوەکو دوو هەفتەی ئایندە گوێمان لێنەگیرێت و بە قسەمان نەکرێت، نرخی بەنزین دەبێتە هەزار و ٣٠٠ دینار. ئەمەش ئەگەر بێت و لە دوبەیەوە بێت. ئەمە بۆ گاز وایل و غازیش راستە. "  وەزیری سامانە سروشتییەکانی حکومەتی هەرێمی کوردستان بە رووداوی رایگەیاند، بۆ چارەسەرکردنی کێشەی نەوت و بەنزین سەردانی بەغدا دەکات و گوتیشی: "دەمانەوێ لەگەڵ وەزیری نەوتی عێراق پلانێکی ستراتیژی بۆ چارەسەرکردنی کێشەی نەوت و بەنزین دابنێین".  کەمال ئەترووشی، وەزیری سامانە سروشتییەکانی حکومەتی هەرێمی کوردستان، لەبارەی کەمبوونەوەی بەنزینەوە بە تۆڕی میدیایی رووداوی راگەیاند، ئەوەی ئێستا هەیە، قەیران نییە، بەڵام راستە بەنزین کەمبووەتەوە و دوو هۆکاریشی هەن، یەکەم: نەناردنی بەنزین لەلایەن ئێرانەوە و دووەمیش: پابەندنەبوون بە ناردنی یەک ملیۆن لیتر بەنزینی رۆژانە لەلایەن بەغداوە.