رەمزی نوعمان، نوێنەری بانکی جیهانیی لە بەغدا لە راگەیێندراوێکدا دەڵێت: "بانکی جیهانیی ئامادەیە یارمەتی عێراق بدات ئەگەر حکومەتی عێراق داوامان لێبکات چونکە ئێستا حکومەت پلانی بووژانەوەی ئابووری و دارایی هەیە هاوکات بانکی جیهانیی لە چەند پڕۆژەیەکی نوێ کار دەکات کە پەیوەندیدارن بە پەتای کۆرۆنا و ڤاکسین هەیە".   نوێنەری بانکیی جیهانیی لە عێراق ئاماژەی بەوە داوە تاوەکو ئێستا حکومەتی عێراق لەبارەی قەرز داوای لە بانکەکە نەکردووە هەرچەندە ئەوان ئامادەی گفتوگۆن و متمانەیان بە کاری هاوبەشی لەگەڵ عێراق هەیە هەروەها تامەزرۆی ئەوەشن پاڵپشتیی لێبکەن.   لەبارەی رۆڵی بانکی جیهانیی لە بووژانەوەی ئابووریی عێراق، نوێنەری بانکی جیهانیی دەڵێت؛ بانکی جیهانیی لەگەڵ حکومەتی عێراق کاردەکات بۆ جێبەجێکردنی پڕژەی چاکسازی و پاڵپشتییەکانیشیان لەچوارچێوەی پڕۆژە چاکسازییەکەی کاخەزی سپی حکومەتە.   بانکی جیهانی پێشبینیدەکات کۆی بەرهەمی ناوخۆی عێراق لە ساڵی ٢٠٢١ بە رێژەی ٢ % و لە ساڵی ٢٠٢٢ ش بە رێژەی ٧.٣ % گەشە بکات.  بانکی جیهانیی لەنوێترین راپۆرتیدا سەبارەت بە پێشبینییەکانی بۆ گەشەی ئابووریی وڵاتان،  بێشبینییەکانی بۆ گەشەی ئابووریی عێراق بەرزکردەوە.  لەکاتێکدا لە ساڵی ٢٠١٩ کۆی بەرهەمی ناوخۆی عێراق کە دەرخەری گەشەی ئابوورییە بە رێژەی ٤.٤ % گەشەی کرد، لە ساڵی ٢٠٢٠ پاشەکەشەیەکی بێوێنەی تۆمارکرد و بە رێژەی ٩.٥ % دابەزی. بۆ ئەمساڵ بانکەکە پێشبینیدەکات ئابووریی عێراق ٢ % گەشەبکات و لە ساڵی ٢٠٢٢ بە رێژەی ٧.٣ % گەشەبکات.   بەگوێرەی بانکەکە لوبنان لە ساڵی ٢٠١٩ لەنێو وڵاتانی رۆژهەڵاتی نێوەڕاست زۆرترین پاشەکشەی ئابووری تۆمارکردووە و کۆی بەرهەمی ناوخۆی بە رێژەی ١٩.٢ % دابەزیوە، هاوکات میسر تاکە وڵاتی ناوچەکە بووە ئابوورییەکەی پاشەکشەی نەکردووە بە پێچەوانەوە ٣.٦ % گەشەی کردووە.   بانکی جیهانی جەخت لەوە دەکاتەوە کە باشبوونەوەی دۆخی ئابووری وڵاتانی رۆژهەڵاتی نێوەراست پشت بە کەمبوونەوەی ژمارەی تووشبوون بە ڤایرۆسی کۆرۆنا، سەقامگیربوونەوەی بازاڕی نەوت، تەشەنەنەکردنی گرژییەکان لە ناوچەکە و دابەشکردنی پێکوتەی کۆرۆنا لە نیوەی یەکەمی ئەمساڵ و ساڵی داهاتوودا دەبەستێت.   بانکەکە هەروەها پێشبینیدەکات چالاکییە ئابوورییەکانی وڵاتانی بەرهەمهێنەری نەوت لەمساڵدا بە رێژەی ١.٨ % زیادبێت هۆکاری ئەمەش بۆ بەرزبوونەوەی خواست لەسەر نەوت دەگەڕێنێتەوە.   عێراق دووەم گەورەترین بەرهەمهێنەری نەوتی نێو رێکخراوی ئۆپێکە و بە نەوتی هەرێمی کوردستانەوە رۆژانە زیاتر لە چوار ملیۆن بەرمیل نەوت بەرهەمدەهێنێت کە بە رێژەی زیاتر لە ٩٣ % پشت بە داهاتی نەوت دەبەستێت. لە ساڵی رابردوو بەهۆی دابەزینی نەرخی نەوت، ئەو وڵاتە گیرۆدەی قەیرانێکی دارایی سەخت بوو کە ناچاربوو بۆ دابینکردنی مووچەی فەرمانبەران پەنا بباتە بەر وەرگرتنی قەرز. عێراق شەش ملیۆن فەرمانبەر و خانەنشینی هەیە. کە مانگانە پێویستی بە زیاتر لە شەش ملیار دۆلار هەیە بۆ پێدانی مووچەی فەرمانبەران و دابینکردنی خەرجییەکانی.