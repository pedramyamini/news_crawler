بەپێی راگەیێندراوێکی وەزارەتی نەوتی عێراق، رۆژی یەکشەممە ٠٨ - ٠٨ - ٢٠٢١، ئیحسان عەبدولجەبار، وەزیری نەوتی عێراق لەمیانی پێشوازیکردن لە کەمال حەمید ئەترووشی، وەزیری سامانە سرووشتییەکانی هەرێمی کوردستان رایگەیاند، حکومەتی فیدراڵی و وەزارەتی نەوت دووپاتی دەکەنەوە کە "پێویستە بەوپەڕی شەفافیەتەوە مامەڵە لەگەڵ سامانی نەوت لە تەواوی عێراق بکرێت؛ دەبێت کار بکرێت بۆ چارەسەرکردنی تەواوی کێشە هەڵپەسێردراوەکان لەڕێگەی دیالۆگەوە و بە رێزگرتن لە بۆچوونی یەکدی و گرنگە بەرژەوەندیی نیشتمانییش بخرێتە سەروو هەموو شتێکی دیکەوە".  وەزیری نەوتی عێراق هیوای خواست دیدار و گفتوگۆکان لەگەڵ هەرێمی کوردستان، بەتایبەتی دوای ئەوەی کەمال ئەترووشی پۆستی وەزارەتی سامانە سرووشتییەکانی وەرگرت، "لاپەڕەیەکی نوێ لە دیالۆگ و هەنگاوی جیددی بۆ چارەسەرکردنی کێشە هەڵپەسێردراوەکان بکەنەوە، بە جۆرێک خزمەت بە گەلی عێراق لە باکووریەوە تاوەکو باشوور بکات، چونکە دەستوور مافی پارێزگا و هەرێمەکانی رێکخستووە".  وەکو لە راگەیێندراوەکەدا هاتووە، کەمال ئەترووشی رایگەیاندووە، خوازیاری هاوکاریی هاوبەشن لەگەڵ وەزیری نەوت و حکومەتی فیدراڵی؛ هەروەها خوازیاری پێکەوە کارکردنن بۆ کردنەوەی ئاسۆیەکی نوێ لە پەیوەندییە دوو قۆڵەییەکان بەرەو وەبەرهێنانی نموونەیی لە سامانی نیشتمانی لە تەواوی عێراق و کارکردن بۆ پەرەپێدانی کێڵگە نەوتی و گازییەکان و جێبەجێکردنی پرۆژەی هاوبەش، بە جۆرێک کە ببێتە هۆی باشتر سوودوەرگرتن لە سامانی نەوتی و خزمەتکردنی بەرژەوەندیی گشتی.  کەمال ئەترووشی ئاماژەی بەوەش کردووە، هەستی بە هەبوونی ویستی هاوکاری و وەڵامدانەوەی ئەرێنی بۆ چارەسەرکردنی سەرجەم کێشە هەڵپەسێردراوەکانی نێوان بەغدا و هەولێر کردووە، لەگەڵ هەبوونی رێککەوتنی نوێ، کە هاوکاریی پەرەپێدانی پیشەسازیی نەوتی و گازی لەخۆبگرێت بۆ پشتیوانیکردن لە ئابووریی نیشتمانی.