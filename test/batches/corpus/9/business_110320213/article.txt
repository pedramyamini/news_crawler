نەوزاد شێخ کامیل، بەڕێوەبەری گشتیی بازرگانیی هەرێمی کوردستان بە رادیۆی رووداوی راگەیاند: "نەختینەی عێراق جێگری نییە و نازانرێت کە ئاخۆ بەهای دینار بەو جۆرە دەمێنێتەوە یان دادەبەزێت، بۆیە ئێمە ناتوانین نرخ دیاریی بکەین. لەبەر ئەوەی نرخی دۆلار بەرامبەر بە دینار ٢٠ % زیاد بووە، ئێمەیش نرخی هەر کاڵایەک لە ٢٠ % زیاتر بێت، دووکاندارەکە ئاگادار دەکەینەوە و هەوڵ دەدەین لەو رێژەیە زیاتر نەبێت".  هاوکات سامان ئەحمەد، شارەزای ئابووریی و بەرپرسی چاودێری و بەدواداچوون لە پرۆگرامی خۆراکی جیهانی رایگەیاند: "بە گوێرەی راپۆرتی ئێمە لە رێکخراوی پرۆگرامی خۆراکی جیهانی لە مانگەکانی کانوونی دووەم و شوباتی ئەمساڵدا بە رێژەی ٦ % نرخی کاڵاکان زیاد بووە کە هێندە زیاد نەبووە. ئەو ئامارانەی کە دەڵێن نرخ ٢٠ % زیاد بووە، دروست نین. "  بەشێک لە خەڵکی گلەیی ئەوە لە بازرگانان دەکەن کە زیادبوونی نرخی دۆلاریان بەرامبەر بە دینار بۆ گرانکردنی نرخی کاڵاکانیان قۆستووەتەوە.  عیزەدین سەدرەدین، بازرگان و خاوەنی کۆمپانیای ئەسپی رەش گوتی: "هیچ بازرگانێک زیادبوونی نرخی دۆلاری بۆ گرانکردنی نرخی کاڵاکان نەقۆستووەتەوە، بەڵکو نرخی دۆلارەکە بەرامبەر بە دینار وای کردووە کە کاڵا گران ببێت. تەنیا نرخی رۆن گران بووە کە ئەویش هەر لە جێی خۆی گران بووە. "  بەڕێوەبەری گشتیی بازرگانیی هەرێمی کوردستان ئاماژەی بەوە دا کە نرخی زەیت لە ماوەی نێوان نیوەی مانگی کانوونی یەکەم بۆ نیوەی مانگی شوبات ٣٦ % زیاد بووە. ئەو ماوەیەی پێشوو کەمترین نرخی زەیت ١٥٠٠ دینار بووە، ئێستا ٢١٠٠ دینار بەرەو سەرەوەیە و نرخی ئاردیش ١٦ % زیادی کردووە.   سامان ئەحمەد لەو بارەیەوە گوتی: "نرخی زەیت لە سەرتاسەری جیهاندا زیاد بووە. لە ئاماری رێکخراوی فاودا نرخی زەیت ٤٧ % زیاد بووە. هۆکارەکەیش ئەوەیە کە دابینکەری زەیتی جیهان کە لە مالیزیایە و لە خورما بەرهەمی دەهێنن، بەرهەمیان لە چوار ملیۆن تۆنەوە بۆ ١.٢٦ ملیۆن تۆن کەم بووەتەوە. "  بەهۆی کەمبوونەوەی نرخی نەوت و قەیرانی کۆرۆناوە حکومەتی عێراق بڕیاری دا نرخی دۆلار بەرامبەر بە دینار زیاد بکات بۆ ئەوەی هەڵاوسانی بودجەی فیدراڵیی عێراق بۆ ساڵی ٢٠٢١ کەمبکاتەوە. ئەوەیش بووە هۆی ئەوەی نرخی بەشێک لە کاڵا و شتومەک لە بازاڕەکاندا گران ببێت.