لەبارەی هەمان پرس، رێبوار کەریم، ئەندامی پەرلەمانی عێراق بە تۆڕی میدیایی رووداوی راگەیاند، "ناردنی ٢٠٠ ملیار دینارەکە لە بەغداوە بۆ هەرێمی کوردستان لانیکەم تاوەکو هەڵبژاردن بەردەوام دەبێت، ئەوەش وەکو هاوکارییەکی ئابووری و سیاسی. حکومەتی عێراق و بەتایبەتیش پێکهێنەرە سەرەکییەکانی حکومەت دەیانەوێت بۆ قۆناخی داهاتوو، کوردی لەگەڵ بێت".  رۆژی ٢٩ - ٧ - ٢٠٢١ یش ئامانج رەحیم، سکرتێری ئەنجوومەنی وەزیرانی هەرێمی کوردستان، کە وەکو نوێنەری حکومەتی هەرێمی کوردستان لە بواری ئابووری و وزە بەشداریی لە دوایین گەڕی دانوستاندنی ستراتیژیی نێوان عێراق و ئەمریکادا کرد، بە تۆڕی میدیایی رووداوی راگەیاند، رۆژی ٢٨ی مانگ شاندی هەرێمی کوردستان و شاندی باڵای حکومەتی عێراق لە واشنتن کۆبوونەوە.  ئامانج رەحیم گوتی، لە شاندەکەی هەرێمی کوردستان فەوزی هەریری، سەرۆکی دیوانی سەرۆکایەتیی هەرێمی کوردستان و خۆی ئامادەبوون و لەگەڵ مستەفا کازمی قسەیان کردووە.  سکرتێری ئەنجوومەنی وەزیرانی هەرێمی کوردستان گوتی، "وەکو هەرێمی کوردستان بە فەرمی داوامانکرد ئەو ٢٠٠ ملیار دینارەی ئەم مانگە هاتووە، مانگەکانی داهاتووش بەردەوام بێت. ئەوەی جێگەی دڵخۆشییە بەڕێز مستەفا کازمی جەختیکردەوە کە حکومەتی عێراق لە چوارچێوەی یاسای بودجەی فیدراڵیی عێراق بۆ ساڵی ٢٠٢١، نکۆڵی لەوە ناکەن کە ئامادەن بەشە بودجەی هەرێمی کوردستان دابین بکەن".  مانگی رابردوو و بۆ یەکەمجار دوای پەسندکردنی بودجەی ساڵی ٢٠٢١ی عێراق، حکومەت بڕی ٢٠٠ ملیار دیناری رەوانەی هەرێمی کوردستان کرد. ناردنی ئەو بڕە پارەیە یارمەتیدەرێک بوو بۆ زیادبوونی بودجەی هەرێمی کوردستان، هەربۆیە حکومەتی هەرێمی کوردستانیش بەبێ لێبڕین مووچەی دابەشکرد.