بەهۆی بووژانەوەی ئابووریی دوای کۆرۆنا و بەرزبوونەوەی خواست بۆ بەکارهێنانی سووتەمەنی، نرخەکانی نەوت بەرەبەیانی دووشەممە ١٨ - ١٠ - ٢٠٢١ گەیشتنە بەرزترین ئاستی خۆیان لەدوای ساڵی ٢٠١٤ وە و نرخی نەوتی برێنت توانی ٨٥ دۆلار تێپەڕێنێت.  نرخی نەوتی برێنت ٨٧ سەنت بەرزبووە و هەر بەرمیل بە ٨٥ دۆلار و ٧٣ سەنت مامەڵەی پێوەکرا. هەروەها نرخی نەوتی سووکی تەکساسی ئەمریکا زیاتر لە ١ دۆلار بەرزبووەوە و هەر بەرمیل بە ٨٣ دۆلار و ٤٠ سەنت مامەڵەی پێوەکرا.  بانکی ئۆسترالی - نیوزلاندی NAZ سەبارەت بە بازاڕی نەوت رایگەیاند، ئاسانکردنەوەی رێوشوێنەکانی هاتووچۆ بووەتە هۆکار بۆ بەرزبوونەوەی خواست بۆ بەکارهێنانی سووتەمەنی.  ئەو بانکە رایگەیاند کە بڕیاری ئەمریکا بۆ رێگەدان بەو گەشتیارانەی کە ڤاکیسنە کراون خواستی بۆ بەکارهێنانی بەنزینی فڕۆکە زیادکردووە. بانکەکە دەڵێت هاوشێوەی ئەمریکا لە ئۆسترالیا و بەشێک لە وڵاتانی ئاسیایی ئاسمانەکانی ئەو وڵاتانە بەڕووی گەشتیارە بیانییەکان کە ڤاکسینیان وەرگرتووە، کراونەتەوە و ئەوەش خواستی بۆ سووتەمەنیی زیادکردووە.  لەلایەکی دیکەوە بەرزبوونەوەی نرخی گازی سرووشتی و خەڵووز بووەتە هۆکار بۆ ئەوەی لەسەر ئاستی جیهاندا بۆ بەرهەمهێنانی کارەبا لە گازوایل و نەوتی رەش کەڵک وەرگیرێت کە ئەوەش خواستی بۆ نەوتی خاو بەرزکردووەتەوە.