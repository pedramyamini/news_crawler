کریستین لاگارد، سەرۆکی بانکی ناوەندیی ئەوروپا دەڵێت، "لە پاڵپشتیکردنی ئامانجی ٢ % ـی رێژەی هەڵاوسان و لە پابەندبوونمان بە ستراتیژی سیاسەتی دارایی، ئەنجوومەنی بەڕێوەبردن پێشبینی دەکات بانکی ناوەندیی ئەوروپا سوودی بانکی وەک ئێستا یان کەمتر بهێڵێتەوە تاوەکو ئەوکاتەی رێژەی هەڵاوسانی ٢ % دەبینین. "  بەرزیی هەڵاوسان واتە خواست لەسەر کاڵا و شتومەک و بەرزبوونەوەی نرخەکەیان. ئەو ١٩ وڵاتەی ناوچەی یۆرۆ چەندین ساڵە لەو هەوڵە بەردەوامن. پێش کۆرۆنا خەریک بوو ئامانجەکە بێتە دی، بەڵام بە بڵاوبوونەوەی کۆرۆنا دۆخەکە بە ئاراستەی پاشەکشێ هەنگاوی نا.  ئێستا لەنێو یەکێتیی ئەوروپادا ئاستی هەڵاوسان ١.٦٢ % و لە ناوچەی یۆرۆش ١.٤٢ % ـە. پێشبینی دەکرێت ساڵی ٢٠٢٦ لە ئامانجەکە نزیکببنەوە و رێژەی هەڵاوسان بگاتە ١.٩ %.   سەرۆکی بانکی ناوەندیی ئەوروپا باس لەوەش دەکات، "ئابووریی ناوچەی یۆرۆ بەرەو باشبوونەوەیە. خەڵکی زیاتر پێکوتەی کۆرۆنایان لێدەدرێت و رێکارەکانی قەدەخەی هاتووچۆ لە زۆربەی وڵاتانی ئەوروپا ئاسانکراون، بەڵام پەتای کۆرۆنا بەردەوامە لە خراپکردنی دۆخەکە، بەتایبەت کۆرۆنای گۆڕاوی دەلتا سەرچاوەی نادڵنیایی زیاد دەکات. "  کۆمیسیۆنی یەکێتیی ئەوروپا پێشبینی دەکات ئابووریی ناوچەی یۆرۆ لە ئەمساڵدا ٤.٨ % گەشە بکات ئەوەش دوای ئەوەی ساڵی رابردوو بەهۆی قەدەخەی هاتووچۆ و کەمبوونەوەی چالاکیی ئابووری، ئابووریی ناوچەکە ٦.٥ % پاشەکشەی کرد.