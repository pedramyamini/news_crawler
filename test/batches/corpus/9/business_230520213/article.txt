سۆران قادر، بەڕێوەبەری گشتیی پێشانگەی نێودەوڵەتیی هەولێر بە تۆڕی میدیایی رووداوی راگەیاند: "بڕیارە رۆژی چوارشەممە ٢٦ی ئەم مانگە یەکەمین پێشانگەی نێودەوڵەتی لە ئەمساڵدا بە بەشداریی ٨٢ کۆمپانیای ٨ وڵات بکرێتەوە".  پێشانگەکە کە تایبەتە بە ئاوەدانکردنەوە، کۆمپانیاکانی هەر یەک لە وڵاتانی ئیتاڵیا، هۆڵەندا، ئێران، تورکیا، چین، میسر، ئیمارات و عێراق تێیدا بەشدارن.  ئەو بەرپرسەی پێشانگەی نێودەوڵەتیی هەولێر ئەوەشی ئاشکراکرد، ئەگەر بارودۆخ هاوکار بێت، ئەمساڵ بە نیازن ٨ پێشانگەی دیکە بکەنەوە.  سۆران قادر، لەبارەی ئەو پێشانگەیانەی ئەمساڵ دەکرێنەوە گوتی: "پەیوەندییان بە ئاوەدانکردنەوە و خۆراک و بەروبوومی وڵاتانی میسر و ئێران و هەروەها تەکنەلۆژیاوە هەیە".  دوایین پێشانگەی نێودەوڵەتی لە هەولێر لە مانگی شوباتی ٢٠٢٠ کرایەوە، دوای بڵاوبوونەوەی ڤایرۆسی کۆرۆنا پێشانگەی نێودەوڵەتیی هەولێر سەرجەم چالاکییەکانی راگرت.  بەپێی زانیارییەکانی رووداو، لە ساڵی ٢٠١٩ لە هەولێر ٢١ پێشانگە کراونەتەوە و لە ساڵی ٢٠٢٠ یش تەنیا یەک پێشانگە کراوەتەوە.