عەبدولزەهرە هینداوی، گوتەبێژی وەزارەتی پلادانانی عێراق بە (تۆڕی میدیایی رووداو)ی رایگەیاند، بەپێی دوایین لێکۆڵینەوەکان، کە بە هاوکاری بانکی ناوەندیی عێراق کراوە، رێژەی هەژاری لە نیوەی دووەمی ساڵی ٢٠٢٠ دا بۆ ٢٤، ٨ % دابەزیوە، لە کاتێکدا لە سەرەتای سەرهەڵدانی کۆرۆنا لە نیوەی یەکەمی ساڵی رابردوو رێژەی هەژاری گەیشتبووە ٣١، ٧ %.   بە گوتەی هینداوی ئێستا ژمارەی هەژاران لە عێراقدا کەمترە لە ١٠ ملیۆن کەس. ساڵی ٢٠١٩ رێژەی هەژاری لە عێراق ٢٠ % بووە. بۆ ئەمساڵیش تاوەکو ئێستا داتای فەرمیان لەبەردەست نییە.  عەبدولزەهرە هینداوی، روونیکردەوە، کەمکردنەوەی رێکارەکانی پەتای کۆرۆنا لەوانەش هەڵگرتنی قەدەخەی هاتووچۆ، گەڕانەوەی کار و چالاکی بۆ دۆخی سروشتی خۆی، وایکردووە رێژەی هەژاری لە نیوەی یەکەمی ساڵی ٢٠٢٠ دا لە ٣١، ٧ % وە بۆ ٢٤، ٨ % لە نیوەی دووەمی ساڵی ٢٠٢٠ دابەزێت.  سەبارەت بە رێژەی هەژاریش لە هەرێمی کوردستان، گوتەبێژی وەزارەتی پلادانانی عێراق گوتی ئێستا رێژەی هەژاری لە هەرێمی کوردستان لە نێوان ١٢.٥ % بۆ ١٣ % یە.  لە مانگی کانوونی دووەمی ئەمساڵ، مزهەر محەممەد ساڵح راوێژکاری سەرۆکوەزیرانی عێراق بۆ کاروباری دارایی رایگەیاند، رێژەی هەژاریی لە عێراق گەیشتووەتە ٣٠ %، هەژارەکان بریتین لە ئاوارەکانی پێشوو، بێکاران، لەگەڵ زیاتر لە ٢ ملیۆن خێزانی عێراقی بەهۆی کۆرۆنا دووچاری هەژاری بوونەتەوە.  بەڵام چالاکڤانانی عێراق گومانیان لەو ژمارانە هەیە کە وەزارەتی پلاندانان لە بارەی رێژەی هەژاری بڵاویان دەکاتەوە و پێیانوایە ژمارەکە زۆر لەوە زیاترە.  ئەیهەم رەشاد، ئەندامی حیزبی شیوعی عێراق، کە چالاکڤانە راگەیاندووە، عێراق بە دۆخێکی سەختی ئابووری تێپەڕدەبێت، کە زیانی بە کرێکار و کاسبکاران گەیاندووە، ئەمەش بەهۆی ئەو سیاسەتە داراییەی دەسەڵات پیادەی دەکات، هەروەها چینی فەرمانبەرانی دەوڵەت رووبەڕووی هەڕەشەی هەژاریی بوونەتەوە، بەهۆی ئەو هەڕەشە زۆرانەی لەسەر مووچەکانیان هەیە.  ئەیهەم رەشاد پێیوایە، ئەو رێژەی هەژارییەی کە دەسەڵاتدارانی عێراقی رایانگەیاندووە راست نییە، لەگەڵ ئەو دۆخە نییە کە هەیە، چاودێران بۆیان دەرکەوتووە بەهۆی زیادبوونی بەردەوامی رێژەی هەژاری، زۆربەی هەژارەکان رووبەڕووی برسییەتی و کەمخۆراکی بوونەتەوە.