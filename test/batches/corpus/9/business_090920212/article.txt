لە نووسراوێکدا کە واژووی ئاوات شێخ جەناب، وەزیری دارایی و ئابووری لەسەرە و ئەمڕۆ پێنجشەممە ٩ - ٩ - ٢٠٢١ بڵاوکراوەتەوە تێیدا هاتووە، ئەو بڕیارە لە چوارچێوەی جێبەجێکردنی یاسای چاکسازیدایە.     لە خاڵی دووەمی روونکردنەوەکەدا هاتووە، ئەو خانەنشینە پلە تایبەتانە بۆ سەلماندنی ئەو بەڵگەنامانەی کە پێویستە بۆ هەژمارکردنی راژەکانیان لە رێگەی وەزارەتەکانیانەوە بەرزدەکرێتەوە بۆ (لیژنەی هەژمارکردنی راژە) لە ئەنجوومەنی وەزیران تاوەکو راژەکانیان هەژمار بکرێت.     بۆ مەبەستی هەژمارکردنی خزمەتی پێشمەرگایەتی، بەڵگەنامە پێویستەکان لە رێگەی وەزارەتی پێشمەرگە پێویستە راستاندنی بۆ بکرێت و پاشان بۆ لیژنەی هەژمارکردنی راژە لە ئەنجوومەنی وەزیران بەرزبکرێتەوە، ئەوەش تەنیا بە مەبەستی خانەنشینی.     هەر بەپێی راگەیێندراوەکە، ئەو خانەنشینە پلە باڵا و تایبەتانەی کە راسپێردراون بە خزمەتی گشتی، بە رێژەی ٥٠ % ـی مووچە خانەنشینی کە ئێستا وەریدەگرن، بۆیان خەرجدەکرێت، خانەنشینە پلە باڵا و تایبەتەکانی دیکە رێژەی ٦٠ % ـی مووچەی ئێستایان بۆ خەرج دەکرێت تاوەکو "بەپێی یاسای چاکسازی خۆیان دەگونجێنن، پاشان مووچەکانیان هەموار دەکرێتەوە. "    وەزارەتی دارایی دەڵێت، جیاوازی لە کەمبوونەوە و زیادبوونی مووچەکانیان پێدەدرێت و لێ وەردەگیرێتەوە لە رێکەوتی جێبەجێکردنی یاسای چاکسازی لە ١ - ٧ - ٢٠٢٠.     وەزارەتی دارایی باس لەوەش دەکات، ئەو خانەنشینانە پێویستە لە ماوەی ٣٠ تاوەکو ٦٠ رۆژ لە رێکەوتی دەرچوونی ئەم بڕیارانە کە ئەمڕۆ پێنجشەممە ٩ - ٩ - ٢٠٢١ ـە، مامەڵەکانیان جێبەجێ بکەن.