رۆژی یەکشەممە ٢٨ی شوباتی ٢٠٢١ ئیدارەی وزەی ئەمریکا رایگەیاند، "کۆی گشتیی نەوتی هاوردەکراو لە هەفتەی رابردوودا لە شەش وڵاتەوە رۆژانە ٣.٦٣٤ ملیۆن بەرمیل نەوت بووە، ئەوەش بەراورد بە هەفتەی پێشتر بە بڕی ١.٥٨٤ ملیۆن بەرمیل لە رۆژێکدا کەمبووەتەوە".  سەبارەت بە هاوردەکردنی نەوت لە عێراقەوە، ئیدارەکە ئاماژەی بەوە داوە، هاوردەکردنی نەوت لە عێراق لە هەفتەی رابردوودا "سفر" بووە، لەکاتێکدا لە هەفتەی پێشتر رۆژانە ١١٤ هەزار بەرمیل نەوت لەو وڵاتەوە هەناردەی ئەمریکا کراوە.  بەگوێرەی ئیدارەی وزەی ئەمریکا، کەنەدا بە پلەی یەکەم رۆژانە ٢.٨٣١ ملیۆن بەرمیل نەوتی هەناردەی ئەمریکا کردووە، مەکسیک بە ٣٥٥ هەزار بەرمیلی رۆژانە ریزبەندیی دووەم، کۆڵۆمبیا بە ٣٠٠ هەزار بەرمیل لە رۆژێکدا ریزبەندیی سێیەم و سعودیەش بە ٢٣٧ هەزار بەرمیل لە رۆژێکدا ریزبەندیی چوارەمی گرتووە. هەریەکە لە ئیکوادۆر ٥٥ هەزار بەرمیلی رۆژانە و نایجیریاش ٥٠ هەزار بەرمیل نەوتیان هەناردەی ئەمریکا کردووە.  هۆکاری دابەزینی هەناردەکردنی نەوت بۆ ئەمریکا لە هەفتەی رابردوودا بۆ ئەو شەپۆلە سەرمایە دەگەڕێتەوە کە رووی لە چەند ناوچەیەکی ئەو وڵاتە کردووە و بەهۆیەوە پاڵاوگەکانی نەوت پەکیان کەوت و ئاستی بەرهەمهێنان بۆ کەمترین بڕ دابەزی.