مەجید جەعفەر، بەڕێوەبەری جێبەجێکاری کۆمپانیاکە بە میدیای بەریتانیی گوتووە، ئەوان کە بەشێکن لە کۆمەڵەی کۆمپانیاکانی پێڕڵ پێتڕۆلیۆم، لە چاوەڕوانیی ئەوەدان دوای پێنج ساڵی دیکە، گازی هەرێمی کوردستان هەناردە بکەن.   هەروەها گوتوویەتی: "لە ماوەی درێژخایەندا، توانای ئەوە هەیە کە گاز لەوێوە هەناردە بکرێت بۆ تورکیا و دواتریش بۆ ئەوروپا، بەگوێرەی خواست. "  کۆمەڵەی کۆمپانیاکانی پێڕڵ پێتڕۆڵیۆم کە لە لایەن کۆمپانیاکانی دانا گاز و کریسێنتی ئیماراتیییەوە سەرکردایەتی دەکرێت، سەرقاڵی فراوانکردنی کێڵگەی کۆرمۆرە بە دوو قۆناخ بەو ئامانجەی کە ئاستی بەرهەمهێنانی لە ٤٤٠ ملیۆن پێ سێجا لە رۆژێکدا بگەیێننە ١ ملیار پێ سێجا.   لە مانگی ئەیلوولی ئەمساڵدا، کۆمەڵە کۆمپانیاکە رێککەوتنێکی ٢٥٠ ملیۆن دۆلاریی لەگەڵ دامەزراوەی ئەمریکیی نێودەوڵەتیی گەشەپێدانی دارایی واژۆ کرد بۆ ئەوەی، کە کێڵگە گازەکە فراوانتر بکرێت.   بەگوێرەی بەڕێوەبەری جێبەجێکاری کۆمپانیای کریسێنت، لە قۆناخی یەکەمدا، بڕیارە پڕۆژەی یەکەمی کێڵگەکە تەواوبکرێت لە نیسانی ساڵی ٢٠٢٣ دەست بە بەرهەمهێنانی ٢٥٠ ملیۆن پێ سێجا گاز لە رۆژێکدا بکات.   بڕیار بوو ساڵێک لەوە زووتر ئەو بەشەی کێڵگەکە دەستبەکاربێت، بەڵام بەهۆی قەدەخەی هاتووچۆی پەیوەندیدار بە کۆرۆنا لە ساڵی ٢٠٢٠، ئەوە نەکرا.   مەجید جەعفەر باسیشی لەوە کردووە دوای کەمتر لە دوو ساڵ لە دەستپێکردنی بەرهەمهێنانی گاز لە پڕۆژەی یەکەمدا، لە پڕۆژەی دووەمیشدا دەست بە بەرهەمهێنانی ئەو سووتەمەنییە سرووشتییە دەکرێت، کە ئەویش بە هەمانشێوە توانای بەرهەمهێنانی ٢٥٠ ملیۆن پێ سێجا گاز لە رۆژێکدا دەبێت.   مەجید جەعفەر دەڵێت: "ئێمە توانای بازاڕی نێوخۆی هەرێمی کوردستانی عێراقمان بە ١ ملیار پێ سێجا لە رۆژێکدا دیاریکردووە. حکومەتی فیدڕالیی عێراق ئارەزووی خۆی بۆ کڕینی گزی سرووشتیی کێڵگەی کۆرمۆر پیشانداوە چ بۆ ماوەیەکی دیاریکراو یان  درێژخایەن بێت، بەڵام جارێ کاری لە پێشینە ئەوەیە کە پێداویستیی نێوخۆی هەرێمی کوردستانی عێراق دابین بکەین و دوای ئەوەش دەکرێت بۆ هەموو بەشەکانی دیکەی عێراق دابینبکرێت. "  بەگوێرەی بەڕێوەبەری جێبەجێکاری کۆمپانیای کریسێنت، قۆناخی دووەمی بەرزکردنەوەی توانای کێڵگەی کۆرمۆر بریتییە لە گرێبەستی فرۆشتنی گازەکەی کە تاوەکو ئێستا واژۆ نەکراوە، بەڵام پێشبینی دەکرێت گرێبەستەکە بۆ حکومەتی هەرێمی کوردستان و ئەو کارگە پیشەسازیانە بێت کە لە ناوچەکەدان، لە نێویشیاندا کارگەکانی دروستکردنی چیمەنتۆ، کە ئێستا گازوایل، بەنزین و سووتەمەنییەکانی دیکە بەکاردەهێنن.   هەروەها حکومەتی هەرێمی کوردستان دەیەوێت گرێبەستی فرۆشتنی گازی کێڵگەی چەمچەماڵیش بەدەستبێنێت کە ئەو کێڵگەیەش هەر لە لایەن کۆمەڵەی کۆمپانیاکانی پیڕلەوە گازەکەی دەردەهێنرێت.   مەجید جەعفەر دەشڵێت: "ئێمە بیر لەوە دەکەینەوە کە چۆن لەوێ دەست بە بەرنامەیەکی بەرهەمهێنان بکەین و ئێمە لەگەڵ حکومەتی هەرێمی کوردستان لە گفتوگۆداین کە دەیەوێت ئەو گازە بکڕێت کە رەنگە ٨٠ ملیۆن پێ سێجا بێت لە رۆژێکدا. "  بەگوێرەی کۆمپانیای S & P Global Plattsی بەریتانی، یەدەگی گازی سرووشتیی کێڵگەکانی کۆرمۆر و چەمچەماڵ بە ١٥ ترلیۆن پێ سێجا مەزەندە دەکرێت و ئەو دوو کێلگەیە توانای بەرهەمهێنانی نەوتیشیان هەیە.   مەجید جەعفەر لەو باریەوە دەڵێت:  "ئەگەری هەبوونی نەوت لە هەردوو کێڵگەکەدا هەیە. ئێمە هێشتا لە قۆناخەکانی سەرەتاداین. کاری زۆر زیاتر پێویستە بۆ بەرهەمهێنانی نەوت لە کێڵگەکانی کۆرمۆر و چەمچەماڵ. "  لە نیسانی ساڵی ٢٠١٧، دانا گاز و کریسنت پێتڕۆلیۆم، کە هەردووکیان ئیماراتین، رێککەوتننامەیەکیان لەگەڵ حکومەتی هەرێمی کوردستاندا واژۆکرد بۆ ئەوەی کە مافی گەشەپێدان، هەڵسەنگاندن، بەرهەمهێنان، بەبازاڕکردن و فرۆشتنی گازی کێلگەکانی کۆرمۆر و چەمچەماڵ بۆ ئەو دوو کۆمپانیایە پارێزراو بێت.   کۆمپانیاکانی دیکەی نێو پیڕڵ پێتڕۆلیۆم بریتین لە کۆمپانیاکانی OMV , MOL و RWE کە هەر یەکیان ١٠ % ی پشکەکانی بەردەکەوێت.   هەروەها لە ساڵی ٢٠١٨، کۆمپانیای کریسێنت تەندەرێکی حکومەتی فیدڕالیی عێراقی بەدەستهێنا بۆ کارکردن لەسەر سێ کێڵگە؛ یەکێکیان لە بەسڕە و دووی دیکە لە دیالە، بەڵام تائێستا رێککەوتنەکە بەهۆی گۆڕانی کابینەکانی حکومەت، واژۆ نەکراوە.  مەجید جەعفەر لەسەر ئەو بابەتە دەڵێت: "ئێمە ئامادەین ئەو پڕۆژانە جێبەجێبکەین. جێگەی داخە، چونکە ئێمە دەمانتوانی لە ماوەی ساڵێکدا دەست بە بەرهەمهێنانی گاز بکەین کە بەگوێرەی خەمڵاندنەکانمان سەرەتا لە دیالە رۆژانە ٢٠٠ ملیۆن پێ سێجا گازمان بەرهەمدەهێنا. ئێمە تێناگەین بۆچی دواخرا. ئێمە وای مەزەندە دەکەین کە عێراق ٣ ملیار دۆلاری بەهۆی دواخستنی واژۆکردنی ئەو گرێبەستانەوە لەدەستدابێت. "