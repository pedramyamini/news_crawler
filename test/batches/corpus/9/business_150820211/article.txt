لە بەرنامەی بە کاتی سلێمانیدا کە ئاسۆ سەراوی پێشکێشی کرد و هەریەکە لە کەریم عەلی، سەرۆکی لیژنەی پیشەسازی و وزە لە ئەنجوومەنی پارێزگای سلێمانی؛ ئازاد شمقار، ئەندامی ئەنجوومەنی ژووری بازرگانی و پیشەسازیی سلێمانی و عەبدوڵڵا جەلال، خاوەنی بەنزینخانە لە سلێمانی تێیدا بەشدار بوون، باس لە پرسی گرانبوونی بەنزین لە هەرێمی کوردستان کرا.  کەریم عەلی، سەرۆکی لیژنەی پیشەسازی و وزە لە ئەنجوومەنی پارێزگای سلێمانی گوتی: "هەرێمی کوردستان رۆژانە پێویستی بە پێنج - شەش ملیۆن تۆن بەنزین هەیە. کابینەکانی حکومەت بۆ چارەسەرکردنی کەرتی سووتەمەنی پلانیان نییە. تەنیا نەوتی خاو بدرێتە پاڵاوگە ناوخۆییەکان، کێشەی گرانیی بەنزین چارەسەر دەبێت. "  ئازاد شمقار، ئەندامی ئەنجوومەنی ژووری بازرگانی و پیشەسازیی سلێمانییش گوتی: "دابەزینی نرخی دینار بەرامبەر بە دۆلار هۆکارێکی زیادبوونی نرخی بەنزینە. هەروەها جاران هێنانی سووتەمەنی لە دەسەڵاتی پارێزگارەکاندا بوو، بەڵام ئێستا ئەو دەسەڵاتە دراوەتەوە بە وەزارەتی سامانە سرووشتییەکان. جاران رسوومات ١٥ هەزار دینار بوو، ئێستا ٢٥ دۆلارە. تۆنێک سووتەمەنی باجەکەی ١٨ هەزار دینار بوو، ئێستا بووەتە ١٨٠ هەزار دینار. پێویستە ئەو دوو پاڵاوگەیەی لە هەرێمی کوردستاندا نەوت دەپاڵێون ناچار بکرێن بەشێک لەو نەوتەی دەیپاڵێون بیدەنەوە بە هەرێمی کوردستان. "  بەشێکی زۆری ئەو بەنزینەی لە بازاڕەکانی هەرێمی کوردستاندا دەفرۆشرێت هاوردەیە و رێژەی زۆری ئەو هاوردەیەیش لە ئێرانەوەیە.  عەبدوڵڵا جەلال، خاوەنی بەنزینخانە لە سلێمانی دەڵێت: "جاران لە ئێرانەوە رۆژانە هەزار تۆن بەنزینن دەهات، بەڵام ئێستا ١٥٠ تۆن دێت. تەنیا شاری سلێمانی لە مانگێکدا پێویستی بە ٥٠ هەزار تۆن بەنزین هەیە. "  بە گوتەی عەبدوڵڵا جەلال، "هاتنەسەرکاری بایدن و رۆیشتنی ترەمپ زۆر کاریگەریی لەسەر گرانبوونی بەنزین هەبوو کە ترەمپ لەسەر کار بوو، ئێران بەس بۆ ئەوەی بەنزینەکەی بفرۆشرێت و دۆلاری دەست بکەوێت بەنزینی بە هەرزان دەفرۆشت کە تۆنێکی بە ٢٤٠ - ٢٦٠ دۆلار بوو. ئێستا لە ئێران ئەو کۆمپانیایەی گرێبەستی هەیە بەنزین بۆ هەرێمی کوردستان بهێنیت هەر تۆنێک بە ٥٥٨ دۆلار دەکڕێت کە دوو مانگ دەبێت ئەو گرێبەستەی کردووە، بەڵام دوێنێ ئێران تۆنێک بەنزینی بە ٧٢٥ دۆلار فرۆشتووە. "  بەشێک لە پەرلەمانتار و ئەندامانی ئەنجوومەنی پاریزگاکان باس لەوە دەکەن کە هۆکارێکی دیکەی گرانبوونی نرخی بەنزین ئەو باج و رسووماتە زۆرەیە کە لە دەروازە سنوورییەکاندا لەسەر بەنزینی هاوردەکراو هەیە.  کەریم عەلی، سەرۆکی لیژنەی پیشەسازی و وزە لە ئەنجوومەنی پارێزگای سلێمانی گوتی: "ئێستا کە بەنزین دەهێنرێت، دوو رێنمایی وەزارەتی سامانە سرووشتییەکان بوونەتە هۆی ئەوەی بازارگانان ناچار بکرێن بەنزینی نۆرماڵ بۆ هەر تۆنێک ٨٠ دۆلار بدەنە دوو کۆمپانیا کە بە هیچ شێوەیەک پێویست ناکات ئەو پارەیە بدەن. کام بەنزینە خراپە، ئەگەر بۆ هەر تۆنێک ١٠٠ دۆلار بە یەکێک لەو دوو کۆمپانیایە بدرێت، بۆی دەهێننە ناوەوە و پشکنینیشی بۆ ناکرێت. ئێستا گەراجێک لە تانجەرۆ دانراوە، دەبێت هەموو تانکەرێکی سووتەمەنی کە لە باشماخەوە دێت دەبێت بچێتە ئەوێ ٢٥ دۆلار بدات کە ئەوە نایاساییە. "  سەرۆکی لیژنەی پیشەسازی و وزە ئاماژەی بەوە دا کە دوای ئەو گۆڕانکارییانەی لە سلێمانیدا روویان داوە "دۆخی قاچاخی لە سنوورەکاندا هیچ باش نەبووە و دوێنێ شەو لە باشماخەوە ماسی بە قاچاخی هاتووەتە سلێمانییەوە کە ژمارەی بارهەڵگرەکانیشم لایە. "  کەریم عەلی ئەوەیشی ئاشکرا کرد کە ئێستا لەناو شاری سلێمانیدا دەیان وێستگەی سووتەمەنیی بێمۆڵەت و بەدەر لە رێنماییەکان دروست دەکرێن.   سەرۆکی لیژنەی پیشەسازی و وزە گوتیشی: "پارێزگا و قایمقامیەت و شارەوانی چاوی خۆیان لێ پۆشیوە. لە ٢٠١٨/١١/٠٤ وە مۆڵەتی هەموو جۆرە بەنزینخانەیەک راگیراوە، کەچی لە دوای ئەو رێکەوتەوە دەیان وێستگەی نایاسایی دروست کراون. ئێستا کۆڵان کراوەتە بەنزینخانە، ژێر هۆتێل کراوەتە بەنزینخانە. "  رۆژی شەممە ٢٠٢١/٠٨/١٤ نرخی بەنزین زیاتر بەرز بووەوە، بەنزینی نۆرماڵ لە بەنزینخانەکانی شاری هەولێر لەنێوان ٨٢٥ بۆ ٨٧٥ دیناردایە، لە سلێمانییش لە شەوی هەینییەوە دەستکاریی نرخی بەنزین کراوە، ئێستا نرخی یەک لیتر بەنزینی نۆرماڵ ٨٢٥ دینارە.  هەرێمی کوردستان رۆژانە پێویستی بە ٥ ملیۆن لیتر بەنزینە، لەو بڕە تەنیا نزیکەی ملیۆنێک لیتر بەرهەمی نێوخۆییە و ئەوی دیکەی هاوردە دەکرێت، بە گوتەی کەمال ئەترووشی، وەزیری سامان سرووشتییەکان، "ئێستا هاوردەکردن کەمبووەتەوە و ئەوەیش بووەتە هۆی گرانبوونی نرخی بەنزین. "