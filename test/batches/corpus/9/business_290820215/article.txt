بەپێی ئەو لیستەی ئەمڕۆ یەکشەممە ٢٩ - ٠٨ - ٢٠٢١ وەزارەتی دارایی و ئابووری بڵاویکردووەتەوە رۆژی دووشەممە ٣٠ - ٠٨ - ٢٠٢١ مووچەی ئەم شوێنانە دابەشدەکرێت:  - فەرماندەی پێشمەرگەی زێرەڤانی و بەرگریی و فریاکەوتن.  - وەزارەتی شەهیدان و ئەنفالکراوەکان.  - کەسوکاری شەهیدان و ئەنفالکراوان و زیندانی سیاسی.  رۆژی چوارشەممە ٢٥ - ٠٨ - ٢٠٢١ مووچەی مانگی ئابی وەزارەتی تەندروستی بەبێ لێبڕین دابەشکرا.   پێشتریش وەزارەتی دارایی و ئابووری رایگەیاندبوو کە رۆژی پێنجشەممە ٢٦ - ٠٨ - ٢٠٢١، مووچه‌ی مانگی ئابی دیوانی وەزارەتی پێشمەرگە و لیواكان بەبێ لێبڕێن دابەشدەکرێت.  ٢١ ـی ئەم مانگە، د. جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند "لە ٢٥ ـی مانگەوە مووچە بە تەواوی دەدرێت و لە ماوەی هەفتەیەکدا دابەشکردن تەواو دەکرێت. "  دابەشکردنی مووچە بەبێ لێبڕین، وەکو گوتەبێژی حکومەت بە رووداوی گوت، دوای ناردنی ٢٠٠ ملیار دینارە لە بەغداوە. ئاماژەی بەوە کرد، "لەگەڵ داهاتی ناوخۆدا وا رێکخراوە مووچەی بە تەواوی پێ بدرێت. "  گوتەبێژی حکومەتی هەرێمی کوردستان راشیگەیاند، ئەولەویەتی حکومەت دابینکردنی مووچەی تەواوە بۆ خەڵک هاوکات خزمەتگوزاری و ئاو کارەباش لە سەرەکیترین ئامانجەکانی حکومەتن.  ١٥ ـی حوزەیرانی رابردوو، وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.