هۆشیار عەبدوڵڵا، ئەندامی لیژنەی دارایی پەرلەمانی عێراق بەشداری بووڵتەنێکی هەواڵەکانی رووداوی کرد و لەبارەی ئەوەی بۆچی لایەنە شیعەکان دەیانەوێت پرۆژەیاسای بودجە و پرۆژەیاسای دادگای فیدراڵی بەیەکەوە بخرێتە دەنگدانەوە؟ لە وەڵامدا گوتی "بەستنەوەی پڕۆژەیاسای دادگای فیدراڵی و پرسی بودجە بەیەکەوە هەڵەیەکی گەورەیە. لەبەرئەوە پرسی دادگەی فیدراڵی هەستیار و گرنگترە لە دەستوور و دەبێت هەرێمی کوردستان وریا بێت لەو بابەتەدا. "  هۆشیار عەبدوڵڵا باسی دوایین زانیارییەکانی لەبارەی رێککەوتنی هەولێر و بەغدا لەسەر بودجە کرد و رایگەیاند، کە پرۆژەیاسای بودجە کێشەی زۆری لەسەرە و تەنیا پەیوەندیدارنییە بە هەرێمی کوردستانەوە، "ئەوەی پەیوەستە بە هەرێمی کوردستان یەکەمیان ئەوەیە کێشەی سیاسیی رێگرە لەبەردەم رێککەوتنی هەولێر و بەغدا، چونکە بەشێک لە لایەنە سیاسییەکان نایانەوێت پشتگیری حکومەتەکەی کازمی بکەن. دووەمیان ئێمە لەنێو ساڵی هەڵبژاردنداین و ئەوەش یەکێکی دیکەیە لە کێشەکان. یەکێکی دیکە لە خاڵەکان حکومەتی هەرێمی کوردستان دەبێت ٢٥٠ هەزار بەرمیل نەوت بداتە حکومەتی عێراق بە نرخی سۆمۆ، بەڵام تاوەکو ئێستا ئەوە کێشەی لەسەرە. "  هۆشیار عەبدوڵڵا بەدووری دەزانێت لە رۆژانی داهاتوودا پرۆژەیاسای بودجە بخرێتە دەنگدانەوە، ئەوەش بۆ سێ هۆکار دەگەڕێنێتەوە:  یەکەم: پرۆژەیاسای دادگەی فیدڕاڵی کراوەتە پێش مەرج، ئەمەش هەڵەیەکی ستراتیژی گەورەیە کە پرۆژەیاسای دادگەی فیدڕالی بەمشێوەیە تێپەڕێندرێت.  دووەم: سەرۆکی لیژنەی دارایی پەرلەمانی عێراق تووشی کۆرۆنا بووە و ناتوانێت ئامادەی دانیشتنی تایبەت بە پەسندکردنی پرۆژەیاسای بودجە بێت.  سێیەم: تاوەکو ئێستاش بەشێکی لایەنە شیعەکان هیچ بایەخێکیان بۆ پرۆژەیاسای بودجە نییە، ئەوەندەی بۆ پرۆژەیاسای دادگەی فیدڕالی هەیانە لەبەرئەوە شیعەکان دەیانەوێت لە رێگەی دادگەی فیدراڵیەوە هەژموونی خۆیان بسەپێنن. ئەمەش بۆ ئەوەیە کە پرۆژەیاسای دادگەی فیدڕالی تێپەڕێنن و رەنگە پرۆژەیاسای بودجە هەر پەسند نەکرێت.  ئێوارەی ئەمڕۆ یەکشەممە ١٤ - ٠٣ - ٢٠٢١ کۆبوونەوەی سەرۆک فراکسیۆنەکانی پەرلەمانی عێراق لەگەڵ مستەفا کازمی، سەرۆکوەزیرانی عێراق و محەممەد حەلبووسی، سەرۆکی پەرلەمانی عێراق بەڕێوەچوو، بەڵام لەبارەی پرۆژەیاسای دادگەی باڵای فیدڕالی نەگەیشتنە ئەنجام. هۆشیار عەبدوڵڵا دەڵێت "پێمخۆشە کە بەبێ ئەنجام کۆتاییهات. "  هەر لەسەر کۆبوونەوەکەی ئەمڕۆی سەرۆک فراکسیۆنەکان لەگەڵ سەرۆکی پەرلەمانی عێراق، رێبوار هادی، سەرۆکی لیژنەی یاسایی لە پەرلەمانی عێراق بە تۆڕی میدیایی رووداوی راگەیاند، ئەم ئێوارەیە لە ماڵی محەممەد حەلبووسی، سەرۆکی پەرلەمانی عێراق لیژنەی یاسایی پەرلەمان لەگەڵ سەرۆک فراکسیۆنەکان کۆبوونەوە، بە مەبەستی گفتوگۆکردن لەبارەی ماددەکانی ٢ و ٣ و ١٢ی نێو پرۆژەیاسای دادگەی باڵای فیدراڵی، کە هێشتا ماون پەسندبکرێن.  سەرۆکی لیژنەی یاسایی لە پەرلەمانی عێراق ئاماژەی بەوەش کرد، لە کۆبوونەوەکەدا لایەنەکان نەگەیشتنە رێککەوتن و بڕیاردرا جارێکی دیکە لایەنەکان بگەڕێنەوە بۆ سەرکردایەتیی سیاسی خۆیان. بڕیارە سبەی پێش کۆبوونەوەی پەرلەمان، جارێکی دیکە لەسەر هەمان بابەت کۆببنەوە. بە گوتەی رێبوار هادی، ئەگەر لایەنەکان نەگەنە رێککەوتن، "ئەوا دەنگ لەسەر پرۆژەیاسای دادگەی باڵای فیدراڵی نادرێت، چونکە پێویستی بە دەنگی دوو لەسەر سێ هەیە. "  پرۆژەیاسای دادگەی باڵای فیدراڵی لە ٢٤ ماددە پێکهاتووە و ٢١ ماددە پەسندکراون. ماددەکانی ٢ و ٣ و ١٢ پەسندنەکران و ناکۆکیان لەسەرە. هۆشیار قەرداخ، بڕیاردەری پەرلەمانی عێراق بە تۆڕی میدیایی رووداوی راگەیاند، بڕیارە کاژێر ١١: ٠٠ی پێشنیوەڕۆی سبەینێ دووشەممە ١٥ - ٠٣ - ٢٠٢١، پەرلەمانی عێراق کۆببێتەوە و دەشڵێت "دەنگدان لەسەر پرۆژەیاسای بودجە لە بەرنامەی کاری پەرلەماندا نییە".  هەروەها ڤیان سەبری، سەرۆکی فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، لە کۆبوونەوەکەدا شیعەکان داوایان کرد بڕیاردان لە دادگەی فیدراڵی دوو لەسەر سێ بێت، بەڵام کورد و سوننە ئەوە رەتیدەکەنەوە و داوادەکەن دەنگدان بە زۆرینە بێت.   سەرۆکی فراکسیۆنی پارتی لە پەرلەمانی عێراق دەشڵیت، محەممەد حەلبصوسی سەرۆکی پەرلەمان پێشنیازیکرد دەنگدان بە دەنگی ٧ ئەندامی دادگەکە بێت، لەبەرامبەردا بەشداربووانی کۆبوونەوەکە داوایانکردووە کاتیان پێبدرێت بۆ ئەوەی ئەو پێشنیازە لەگەڵ سەرکردایەتیی خۆیان تاوتوێ بکەن و دواتر بڕیار بدەن.  ماددەکانی ٢ و ٣ و ١٢ی پرۆژەیاسای دادگەی فیدڕالی عێراق پەسندنەکراون و ناکۆکییان لەسەرە.  پەیوەستە بە پێکهاتەی دادگەی فیدراڵی، کە چەند بابەتێک لەخۆدەگرێت، وەکو: ئایا دادگەی فیدراڵی لە کێ پێکدێت، لە چەند دادوەر و شارەزای شەرعی پێکدێت، لە چەند شارەزای یاسایی پێکدێت، ئایا لە کوێ دەنگدەدەن، دەنگدەدەن یان تەنیا راوێژ دەکەن، لە چ کات و بابەتێک قسە دەکەن، شارەزایانی شەرعیی ئیسلامی ئایا مافی راوێژیان هەیە یان دەتوانن دەنگیش بدەن، ئەگەر مافی دەنگدانیان هەیە لە کوێ مافی دەنگیان هەیە. تاوەکو ئێستا ئەمە یەکلایی نەبووەتەوە و کۆبوونەوەی ئەمڕۆ هەر لەسەر ئەو بابەتە بوو.  بۆچوونی لایەنە شیعەکان ئەوەیە، دەبێت شارەزایانی شەرعی ئیسلامی لەگەڵ دادوەرەکان دەنگ بدەن و هەندێکی دیکەش دەڵێن: با ئەوانە تەنیا لەو بابەتانە دەنگبدەن کە پەیوەستن بە ماددەی ٢ ـی دەستوور کە تایبەتە بە بنەما چەسپاوەکانی ئیسلام. هەندێکی دیکەش دەڵێن: نەخێر با لە هەموو بابەتێکدا دەنگ بدەن. بۆچوونی کوردیش ئەوەیە، زیاتر راوێژکردن بێت، سووننەکانیش لەگەڵ ئەو بۆچوونەن، بەڵام تاوەکو ئێستا نەگەیشتوونەتە چارەسەری مامناوەند.  پەیوەستە بەوەی کێ مافی دیاریکردنی ئەندامانی دادگەکەی هەیە، کێ دایاندەمەزرێنێت، هەندێک دەڵێن: ناوەکان لەلایەن ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیاز دەکرێن و سەرۆککۆمار بۆچوون و دەنگیان لەسەر دەدات، هەندێکی دیکەش دەڵێن: ئەنجوومەنی باڵای دادوەری و ئەنجوومەنی دادوەریی هەرێمی کوردستان پێشنیازیان دەکات و پەرلەمان دەنگیان لەسەر دەدات، پاشان سەرۆککۆمار مەرسوومی کۆماریی بۆ دەردەکات.  تایبەتە بە میکانیزمی بڕیاردان. بە چ شێوەیەک دادگەی فیدراڵی بڕیاردەدات، ئایا لە هەموو بابەتەکاندا بە زۆرینەی دوو لەسەر سێ دەبێت یان زۆرینەی سادە. لایەنی کوردی بۆچوونی وایە لە هەموو کێشەکاندا پێویستە بە زۆرینەی دوو لەسەر سێ بێت، لە بەرامبەردا لایەنە شیعەکان دەڵێن: "نەخێر با بە زۆرینەی سادە بێت"، هەروەها لەبارەی ئەو کێشانەی کە هەرێمی کوردستان و پارێزگاکان بەشێکن لە ناکۆکییەکان لەگەڵ حکومەتی فیدراڵی، کورد داوای کۆدەنگی دەکات و شیعەکان دەڵێن "نەخێر با لەو کێشانە دوو لەسەر سێ بێت".