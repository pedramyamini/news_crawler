سەرباز کەریم مستەفا، خاوەنی گرووپەکانی پۆڵا بۆ سووتەمەنی بەشداریی هەواڵە ئابوورییەکانی تۆڕی میدیایی رووداوی کرد کە محەممەد شێخ فاتیح پێشکێشی دەکات. سەبارەت بە بەرزبوونەوەی نرخی سووتەمەنی و بەنزین بە تایبەتی، گوتی "ئێستا لە سنوورەکانەوە رێگەنادرێت بەنزین داخلی هەرێمی کوردستان بکرێت، ئەمەش یەکێکە لەو هۆکارانەی کە نرخی بەنزین بەشێوەیەکی بەرچاو بەرزبووەتەوە. "  نرخی جۆرەکانی بەنزین لە بەنزینخانەکانی هەولێر و سلێمانی جیاوازە، ئەو بازرگانەی سووتەمەنی لە بەشێکی دیکەی قسەکانیدا دەڵێت "نرخەکانی ئێستای بەنزین لەگەڵ کوالیتییەکەی ناگونجێت، بەشێک لە بەنزینخانەکان سووتەمەنی دیکەی لەگەڵ تێکەڵ دەکەن، بەنزینخانەش هەیە بە هەمان کوالیتی خۆی دەیفرۆشن و هیچ ماددەیەکی دیکەی لەگەڵ ناکەن. "  "لە رۆژی چوارشەممەوە ٣٠ دۆلار باج لەسەر بەنزین دانراوە"  بەگوتەی بازرگانان، ئەو تانکەرانەی کە هەڵگری سووتەمەنین و لە رێگەی کەرکووک و سلێمانییەوە دێنە نێو پارێزگای هەولێر، لە بازگەکان رێگرییان لێدەکرێت و باجی قورسیان لەسەر سەپێندراوە. چەندین بازرگان پەیوەدنییان بە رووداوەوە کردووە کە "تەنیا بازگەیەک کە ئێستا بەنزینی لێ هاوردەکرێت بازگەی شێراوەیە و ئەویش لە رۆژی چوارشەممە داخراوە. " سەرباز کەریم مستەفا ئاماژە بەوەش دەدات، ئەمە بووەتە یەکێک لە هۆکارەکان بۆ بەرزبوونەوەی نرخی بەنزین.  نرخی ئێستای بەنزین لە بازاڕەکانی هەرێمی کوردستان بە تۆن  بەنزینی کار هەر تۆنێک بە ٥٧٥ دۆلارە  بەنزینی ئاراک موحەسەن بە ٦٥٦ دۆلارە  بەنزینی هەمەدان ٥٤٥ دۆلارە   بەنزینی تورکی سووپەریش بە ٧٣٠ دۆلارە.  نەوتی سپی ئێرانی ١٠٣ هەزار دینارە  نەوتی سپی بەغداش بە ١٠٢ هەزار دینارە  سەبارەت بە گاز لە بازاڕەکانی هەرێمی کوردستان هەر تۆنێکی لەنێوان ٣٨٠ دۆلار بۆ ٤٤٣ دۆلارە    هۆرڤان رەفعەت، پەیامنێری رووداو لە سلێمانی لە بەنزینخانەیەک باسی نرخی بەنزینی کرد و گوتی، نرخی دوو هەفتەی پێشووی سووتەمەنی بەراورد بە مانگی رابردوو گۆڕانکارییەکی زۆری بەسەردا هاتووە. ئەمەش بەهۆی بەرزبوونەوەی لە بۆرسەی جیهاندا.  پەیامنێری رووداو باسی نرخی ئێستای جۆرەکانی بەنزین لە سلێمانی دەکات و دەڵێت، هەموو جۆرەکان نزیکەی ٥٠ دیناری هاتووەتەسەر.  پەیامنێری رووداو دەشڵێت، چەند بەنزیخانەیەک هەیە نرخی بەنزینی بەرزنەکردووەتەوە "ئەو بەنزینخانەی منی لێم نرخی بەنزینی سووپەر ٧٠٠ دینارە، بەڵام لە چەند بەنزینخانەیەکی دیکە ٧٢٥ دینارە، موحەسەن لەم بەنزیخانەیە ٦٠٠ دینارە لە بەنزیخانەکانی دیکە ٦٧٥ ـە. "  کۆمەڵەی بەنزینخانەکانی سلێمانی سەبارەت بە نرخی بەنزین دەڵێن، ئەوان نرخی بەنزینیان گران نەکردووە، بەڵکو لە بۆرسەی جیهانیدا ئەو گۆڕانکارییەی بەسەردا هاتووە.   لە هەولێر نرخی سووتەمەنی چۆنە؟  فەرهاد دۆڵەمەڕی، پەیامنێری رووداو لە بەنزیخانەیەکی هەولێر باسی نرخی بەنزینی کرد و گوتی، لە هەولێر نرخی بەنزین زۆر گرانترە بەراورد بە سلێمانی.   پەیامنیری رووداو باسی نرخی بەنزینی ئێستا و دوو مانگ لەمەوبەر دەکات کە بەمشێوەیەیە:  نۆرماڵ دوو مانگ پێش ئێستا بە ٣٧٥ دینار بووە، ئێستا بووەتە ٦٠٠ دینار  موحەسەن ١٠٠ دیناری هاتووەتەسەر و ئێستا ٦٧٠ دینار.  بەنزینی سووپەر ئێستا ٨٢٠ دینارە  پەیامنێری رووداو ئاماژە بەوەش دەدات، لە بەنزینخانەیەکەوە بۆ بەنزینخانەیەکی دیکە نرخی بەنزین لە سنووری پارێزگای هەولێر جیاوازی هەیە. محەممەد عومەر، بەڕێوەبەری کارگێڕی یەکێک لە بەنزینخانەکانی هەولێر بە تۆڕی میدیایی رووداوی راگەیاند، بۆرسە چەند نرخی بەنزین لەسەر ئێمە گران بکات ئێمەش بۆ هەر لیترێک ٢٥ دیناری دەخەینەسەر و گرانتری دەکەین.   لە هەرێمی کوردستان چەندین گۆڕەپان و پاڵاوگەی بێمۆڵەت هەن کە سووتەمەنییان تێدا دەفرۆشرێت، پێشەوا هەورامانی، ئەندامی پەرلەمانی کوردستان و لیژنەی وزە و سامانە سرووشتییەکان بە رووداوی راگەیاندبوو لەو پاڵاوگانە "سووتەمەنیی ژەهراوی و ژینگەپیسکەر" دەفرۆشرێت.  پێشەوا هەورامانی بە تۆڕی میدیایی رووداوی راگەیاند، شوێنی پاڵاوگە و گۆڕەپانە بێمۆڵەتەکان بەبێ جیاوازی لە هەموو پارێزگاکان هەن، ئەوە نییە بۆ پارێزگایەکی دیاریکراو بێت. پێویستیشە هەنگاوی جیددی بۆ چارەسەرکردنی کێشەکە بنرێت، "چونکە پەیوەندی بە تەندروستی و ژیانی هەموو خەڵکەوە هەیە. "   بە گوتەی ئەو ئەندامەی لیژنەی وزە و سامانە سرووشتییەکان لە پەرلەمانی کوردستان، ماددەی جۆراوجۆر دەکرێنە نێو ئەو سووتەمەنییەوە کە دەفرۆشرێن، وەکو بەنزینا، بەنزۆڵ، ئیسانۆڵ، نەفتا و Mtp. ئەو ماددانە دەکرێنە نێو بەنزینی کوالێتی نزم و ئۆکتانی پێ بەرز دەکەنەوە، "ئەم ماددانە هەمووی یارمەتیدەرن بۆ گەشەی شێرپەنجە، کێشەی کۆئەندامی هەناسە، لەونابردنی بەرووبوومی کشتوکاڵی و تەنانەت زیانگەیاندن بە ئۆتۆمبێلەکان".  رۆژی سێشەممەی رابردوو لیژنەی سامانە سرووشتییەکان لە پەرلەمانی کوردستان لەسەر ئەو پرسە کۆبووەتەوە. پێشەوا هەورامانی گوتی "لەسەر ئەم بابەتە مەترسیدارە گفتوگۆمان کرد کە پەیوەندی بە ژیانی تاک بە تاکی خەڵکی کوردستانەوە هەیە. "  ئەو ئەندامەی پەرلەمانی کوردستان دەشڵێت، لەوانەیە چارەسەر تەنیا داخستن نەبێت، پێویستە لەگەڵ ئەو شوێنانە قسە بکرێت و پابەند بکرێن بە رێنماییەکانەوە، "ئەگەر هەر پابەند نەبوون، سزا بدرێن و دابخرێن. "  پارێزگاری هەولێر: هۆکاری بەرزبوونەوەی نرخی بەنزین کاتیە چارەسەر دەبێت  ئومێد خۆشناو، پارێزگاری هەولێر لەبارەی بەرزبوونەوەی نرخی بەنزین و هەنگاوەکانیان بۆ رێگریکردن لەو بەرزبوونەوەیە بە پەیامنێری رووداوی راگەیاند: "راستە بازاڕی بەنزین بازاڕێکی ئازادە، بەڵام بەبێ هۆکار نییە، لە سەر ئێمەش ئەرکە هەم بەدواداچوون دەکەین، تیمەکانی قایمقامیەتەکان راسپێدراون بۆ دیراسەکردنی ئەو بابەتە، هۆکارەکان پێموایە هۆکاری کاتین و چارەسەر دەبێت، بەڵام بە دڵنیاییەوە ئێمە وەکو پارێزگای هەولێر وەکو حکومەتی هەرێمی کوردستان چاودێری هەموو رەوشەکە دەکەین، رێگە نادەین بە جۆرێک باری خەڵک زیاتر قورس ببێت".