وەزارەتی دارایی و ئابووریی هەرێمی کوردستان رۆژی دووشەممە ٨ - ١١ - ٢٠٢١ لیستێکی نوێی مووچەی دامودەزگاکانی هەرێمی کوردستانی بڵاوکردەوە.   رۆژی سێشەممە ٩ - ١١ - ٢٠٢١ ئەم وەزارەت و دەستانە مووچە وەردەگرن:  - وەزارەتی کاروکاروباری کۆمەڵایەتی  - وەزارەتی سامانە سرووشرتییەکان  - وەزارەتی ئەوقاف و کاروباری ئایینی  - وەزارەتی پیشەسازی و بازرگانی  - وەزارەتی گواستنەوە و گەیاندن  - وەزارەتی خوێندنی باڵا و توێژینەوەی زانستی  هەر بەپێی راگەیێنراوەکەی وەزارەتی دارایی رۆژی چوارشەممە ١٠ - ١١ - ٢٠٢١ ئەم وەزارەتانە مووچە وەردەگرن:  - وەزارەتی شارەوانی و گەشتوگوزار  - وەزارەتی کشتوکاڵ و سەرچاوەکانی ئاو  - وەزارەتی رۆشنبیری و لاوان  - وەزارەتی ئاوەدانکردنەوە و نیشتەجێبوون  هەروەها رۆژی پێنجشەممە ١١ - ١١ - ٢٠٢١ مووچەی، سەرۆکایەتیی هەرێمی کوردستان، ئەنجوومەنی وەزیران و خانەنشینی شارستانی دابەشدەکرێت.  دابەشکردنی مووچە لە کاتێکدایە کە رۆژی دووشەممە ٠٨ - ١١ - ٢٠٢١ فارس عیسا، سەرۆکی نوێنەرایەتیی حکومەتی هەرێمی کوردستان لە بەغدا بە تۆڕی میدیایی رووداوی راگەیاند، ٢٠٠ ملیار دینارەکەی پشکی فەرمانبەرانی هەرێمی کوردستان لەلایەن بەغداوە خرایە سەر هەژماری هەرێمی کوردستان.  هەرچەندە بڕیاربوو حکومەتی عێراق، چەند رۆژێک لەمەوبەر ئەو بڕە پارەیە و بڕی سێ ملیار دیناریش بۆ قەرەبووکردنەوەی زیانلێکەوتووانی لافاوەکەی هەولێر بنێرێت، بەڵام تاوەکو ئێستا پارەکەی نەناردووە.  ئەمڕۆ دووشەممە ٨ - ١١ - ٢٠٢١ هێڤیدار ئەحمەد، جێگری سەرۆکی لیژنەی دارایی و کاروباری ئابووری لە پەرلەمانی کوردستان بە تۆڕی میدیایی رووداوی راگەیاند "لەکاتی کۆبوونەوەمان لەگەڵ ئاوات شێخ جەناب، وەزیری دارایی و ئابووریی هەرێمی کوردستان چەند پرسێکمان تاوتوێکرد و جەنابی وەزیر رایگەیاند ٣٥٠ ملیۆن دۆلار لە داھاتی نەوت بۆ ئێمە ھاتووە بۆ دابەشکردنی مووچە. "  جێگری سەرۆکی لیژنەی دارایی و کاروباری ئابووری لە پەرلەمانی کوردستان دەشڵێت، وەزیری دارایی ئەوەشی گوتووە کە " ١٠٠ ملیۆن دۆلار لە داھاتی نەوت زیادبووە و دەدرێتە وەزارەتی دارایی. "  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.