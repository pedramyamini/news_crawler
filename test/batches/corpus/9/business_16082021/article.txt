بەپێی ئەو ئامارانە، قەبارەی بەرهەمی پیشەسازی لە دووەم گەورەترین وڵاتی ئابووریی جیهان لە مانگی حەوتدا بە رێژەی ٦.٤ % گەشەی کردووە کە کەمترە لە مانگی حوزەیران، لەو مانگەدا قەبارەی بەرهەمی پیشەسازیی چین بە رێژەی ٨.٣ % گەشەی کردبوو.  بەپێی ئابووریناسان، هێشتا کێشەی رژدی لە بەردەم بووژانەوەی ئابووریی چین ماوە بەتایبەتی لە دوای ئەوەی لە حکومەتی ئەو وڵاتە لەبەر تەشەنەکردنی کۆرۆنای دەلتا بەربەستی نوێی بۆ هاتووچۆ لە زۆربەی شارە گەورەکانی ئەو وڵاتە داناوە.  بڵاوبوونەوەی ئامارە ئابوورییەکانی چین دەستبەجێ کاریگەریی لەسەر بازاڕی نەوت دروستکرد.  بەرەبەیانی رۆژی دووشەممە لە کاتی کردنەوەی بازاڕەکانی ئاسیا نرخی هەر بەرمیل نەوت بەرێژەی ١ % دابەزی. هەر بەرمیل نەوتی برێنت ٧٥ سەنت دابەزی و بە ٦٩ دۆلار و ٨٤ سەنت مامەڵەی پێوەکرا. هەروەها هەر بەرمیلێک نەوتی سووکی تەکساسی ئەمریکاش ٧٦ سەنت دابەزی و بە ٦٧ دۆلار و ٦٨ سەنت مامەڵەی پێوەکرا.  سستبوونەوەی کەرتی پیشەسازیی چین بازرگانانی نەوتی نیگەران کردووە کە خواست بۆ بەکارهێنانی نەوتی خاو کەمبێتەوە و ئەوەش نرخەکانی نەوتی دابەزاندووە.  کێلڤین وانگ، شرۆڤەکاری کۆمپانیای راوێژکاری CMC لەو بارەیەوە رایگەیاند، "چین یەکێکە لە گەورەترین بەکارهێنەرانی نەوتی خاو، کەمبوونەوەی خواستی چین رەنگدانەوەی خێرای لەسەر بازاری نەوت هەیە. "  لەلایەکی دیکەشەوە، نرخی زێڕ ئەمڕۆ دووشەممە دابەزی، دابەزینی نرخی زێڕ دوای ئەوە روویدا کە هەفتەی رابردوو بەهۆی بڵابوونەوەی ئامارەکانی پەیوەست بە کەمبوونەوەی هەستی بەکارهێنەران لە ئەمریکا نرخی ئەو کاڵا ستراتیژییە بەرزبووبووەوە.  نرخی زێڕ ئەمڕۆ بە رێژەی ٠.٠٤ % دابەزی و هەر ئۆنسەیەک بە ١٧٧٧ دۆلار مامەڵەی پێوەکرا.  داتاکانی زانکۆی میشیگان لەسەر هەستی بەکاربەر لە ئەمریکا ئاشکرایان کرد کە بووژانەوەی ئابووریی ئەمریکا وەک ئەوەی لە چین روویداوە بەهۆی بەرزبوونەوەی ژمارەی تووشبووان بە کۆرۆنای دەلتا لە مانگی ٧ دابەزیوە. ئەمە نیگەرانییەکی دروستکرد لە بازاڕی زێڕدا و نرخی زێڕی بەرزکردبووەوە.