یەکێک لە هۆکارەکانی بەرزبوونەوەی نرخی نەوت بۆ دابەزینی پلەی گەرمی لە ئەمریکا و داخستنی بەشێک لە کێڵگەکانی بەرهەمهێنانی نەوت و کەمبوونەوەی نەوت بە رێژەی سێیەکی قەبارەی ئاسایی خۆی. ئێستا کارکردن لە کێڵگە نەوتییەکان بەهۆی بەستنی نەوت و گاز لە بۆرییەکاندا وەستاوە.  دوای داخستنی بەشێك لە کێڵگە نەوتییەکانی تەکساس رێژەی بەرهەمهێنانی نەوتی رۆژانە لە ئەمریکا نزیکەی ٣.٥ ملیۆن بەرمیل نەوت کەمیکردووە. پێش دابەزینی پلەی گەرمی ئەمریکا رۆژانە ١١ ملیۆن بەرمیل نەوتی بەرهەمدەهێنا.   لە کۆتایی هەفتەی رابردوو لە کاتی داخستنی بازاڕەکان نرخی بەرمیلێک نەوتی برێنت ٢.٢٢ سەنت بەرزبووەوە و گەیشتە ٦١ دۆلار و ١٤ سەنت، لە سەرەتای ئەم هەفتەیەش نرخی نەوت ئاستێکی پێوانەیی بەراورد بە ساڵی رابردوو تۆمارکرد و بە بەرزبوونەوەی ١ دۆلار و ٥٢ سەنت نرخی نەوت گەیشتە ٦٢ دۆلار و ٦٦ سەنت، بەرمیلێک نەوتی خاوی رۆژئاوای تەکساسیش بە ٥٩ دۆلار و ٧٢ سەنت مامەڵەی پێوە دەکرێت، کە ١ دولار و ٤٨ سەنت لە کاتی داخستنی بەرزتر بووە.   بەشێک لە ئابووریناسان هۆکاری سەرەکیی بەرزبوونەوەی نرخی نەوت بۆ رێککەوتنی وڵاتانی ئۆپێک پڵەس دەگەڕێننەوە. بەپێی رێککەوتنەکە وڵاتانی بەرهەمهێنەری نەوت بڕێکی کەمتر نەوت هەناردە دەکەن کە دەبێتە هۆی کەمبوونەوەی نەوت لە بازاڕە جیهانییەکان و بەرزبوونەوەی نرخەکەی.  لە ساڵی ٢٠٢٠ خواست لەسەر نەوتی خاو بە رێژەی ٣٠ % دابەزی، ئەوەش بەهۆی کاریگەرییەکانی بڵاوبوونەوەی ڤایرۆسی کۆرۆنا بە جیهاندا، بەڵام لەگەڵ پەسندکردنی ڤاکسینەکانی کۆرۆنا، نرخی نەوت کەم کەم بەرزدەبێتەوە. لە مانگی نیسانی ساڵی ٢٠٢٠ یشدا بەهۆی لێکەوتەکانی ڤایرۆسی کۆرۆنا، نرخی بەرمیلێک نەوتی رۆژئاوای تەکساس بۆ - ٣٧ دۆلار دابەزی.  بەرزبوونەوەی نرخی نەوتیش لە کاتێکدایە سعودیە رایگەیاندبوو، لە مانگەکانی شووبات و ئادار رۆژانە یەک ملیۆن بەرمیل بەرهەمهێنانی نەوت کەم بکات، هۆکاری دووەم پێشبینی پەسندکردنی پاکێجی هاندانی ئابووریی ئەمریکا کە پلانی جۆ بایدن، سەرۆکی ئەمریکایە بە قەبارەی ١.٩ ترلیۆن دۆلار، یەکێکی دیکە لە هۆکارەکان ئەوەیە کە پێشبینی دەکرێت تاوەکو مانگی نیسان ٣٠٠ هەزار بەرمیلی دیکە خواست لەسەر نەوت لە جیهان بەرز بێتەوە.  لەبارەی بەرزبوونەوەی نرخی نەوت گوتەبێژی وەزارەتی نەوتی عێراق رایگەیاند، تاوەكو ئێستاش بازاڕی جیهانیی نەوت چالاک نییە، بەڵام بەرزبوونەوەی نرخی نەوت بۆ سەرووی ٦٠ دۆلار پێشكەوتنێكی ئەرێنییە.  عاسم جیهاد، گوتەبێژی وەزارەتی نەوتی عێراق بە تۆڕی میدیایی رووداوی راگەیاند، "كۆبوونەوەكانی نێوان وڵاتانی ئەندام لە ئۆپێك پڵەس بۆ تاوتوێكردنی پێشهاتەكانی بازاڕی نەوت لە جیهان و گرتنەبەری بڕیاری گونجاو بەردەوامن، خشتەیەکیش دانراوە بۆ وەڵامدانەوەی لێكەوتەكانی پەتای كۆرۆنا و بڵاوبوونەوەی لە جیهان".  بە گوتەی عاسم جیهاد، كەمكردنەوەی بەرهەمهێنانی نەوت ئەنجامی باشی لەسەر وڵاتانی هەناردەكاری نەوت هەبووە و دەڵێت، "بەرزبوونەوەی نرخی نەوت بۆ سەرووی ٦٠ دۆلار پێشكەوتنێكی ئەرێنییە".  سەبارەت بە هەڵوێستی عێراق بەرامبەر بەرزبوونەوەی نرخی نەوت لە بازاڕەكانی جیهان، گوتەبێژی وەزارەتی نەوت گوتی، "عێراق دەستكەوت و بەرزبوونەوەی نرخی مەبەستە، نەك بڕی هەناردەكراو، چونكە هەناردەی بڕێكی كەم بە نرخێكی گرانتر بۆ عێراق باشترە، عێراقیش پابەندە بە رێككەوتننامەی ئۆپێك پڵەس".