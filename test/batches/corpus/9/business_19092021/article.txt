وەزیری نەوتی عێراق بە هەڵکەوت عەزیز، پەیامنێری رووداوی راگەیاند، "وەزارەتی نەوتی عێراقی فیدراڵ پابەندە بە پاراستنی بەرژەوەندییەکانی هاووڵاتیان لە عێراق بە گشتی و لەنێوشیاندا هەرێمی کوردستان، هەر کەموکوڕییەک هەبێت لە دابینکردنی بەنزین لە هەرێمی کوردستان، وەزارەت بەرپرسیارە لە دابینکردنی ئەو بەنزینە بە نرخی هاوردەکراو یاخود بە نرخی پاڵپشتیکراو. "       رۆژی سێشەممەی رابردوو، ١٤ - ٩ - ٢٠٢١، ئومێد خۆشناو، پارێزگاری هەولێر بە تۆڕی میدیایی رووداوی راگەیاند، یەک ملیۆن لیتر بەنزین لە عێراقەوە گەیشتە هەرێمی کوردستان.     لە شوباتی ئەمساڵەوە نرخی بەنزین لە هەرێمی کوردستان بەرەو بەرزی چوو، ئێستا لە بازاڕەکانی هەولێر، جگە لە ٢٨ بەنزینخانە کە لە پاڵاوگەی کار بەنزین وەردەگرن و دەیدەنە ٦٦٠ دینار، نرخی لیترێک بەنزین لە سەرووی ٧٠٠ دینارەوە دەفرۆشرێت.     پێشتر کەمال ئەترووشی، وەزیری سامانە سرووشتییەکان لە هەڤپەیڤینێکی تایبەت لەگەڵ رووداو کە سەنگەر عەبدولڕەحمان لەگەڵی سازکردبوو، رایگەیاند، لە ٢٣ی ئابەوە رۆژانە یەک ملیۆن لیتر بەنزین لە بەغداوە دێت، "ئەمەش وادەکات کوالێتیی بەنزینەکەمان باش ببێت و نرخەکەشی دەبێت بە ٦٥٠ دینار بە کوالێتییەکی باش و لە هەموو کوردستان بەو نرخە دەبێت".    رۆژی سێشەممە، نەبەز عەبدولحەمید، قایمقامی قەزای ناوەندی هەولێر لە کاتی بەشدارییکردنی لە بوولتەنی کۆڕۆژ کە شاهۆ ئەمین و دلبخوین دارا پێشکێشی دەکەن رایگەیاند، ئەو بەنزینەی لە بەغداوە دێت بە ٦٥٠ دینار دێت و ٢٠ دینار رسومات وەردەگیرێت و بەنزینخانەکان بە ٦٩٠ دینار دابەشی دەکەن. دەشڵێت "بەنزینەکە بۆ هەموو پارێزگاکانی هەرێمی کوردستانە و دەست بە دابەشکردنی کراوە. "    سەبارەت بەوەی کە ئەو بڕە بەنزینە چ کێشەیەک لە هەولێر چارەسەر دەکات؟ نەبەز عەبدولحەمید دەڵێت "هاتنی ئەو بەنزینە هەنگاوی یەکەمە، هەنگاوی دیکە هەیە ئەویش کردنەوەی دەروازەکانە بۆ هێنانی بەنزین، بەڵام بەو مەرجەی کە کوالیتییەکەی ئەو کوالیتییە بێت کە وەزارەتی سامانە سرووشتییەکان دیاری کردووە. "