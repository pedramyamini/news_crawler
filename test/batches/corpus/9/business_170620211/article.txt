ئازاد ئەحمەد کە کرێچییە، دەڵێت "گەڕەکی بەهاری کۆن، بەهاری نوێ و شادی گەڕاوم، تاوەکو ئێستا خانووم دەستنەکەوتووە، ماندوو بووم ئەوەندەی بگەڕێم بەدوای خانوودا".  بە گوتەی خاوەن نووسینگەکانی خانووبەرە، زیاتر لە پێنج مانگە نرخی کرێی خانوو و شوقە نزیکەی ٢٥ % بەرزبووەتەوە. نووسینگەکانی خانووبەرە هۆکارەکەی بۆ زیاتربوونی هاتنی خەڵک لە خواروو و ناوەڕاستی عێراق بۆ پارێزگای هەولێر دەگەڕێننەوە.  سەردار ئازاد، خاوەن نووسینگەی کڕین و فرۆشتنی خانوو و زەوی دەڵێت "شوێن بۆ کرێ نەماوە، چونکە خەڵكی زیاتر هاتوونەتە هەولێر، نرخی کرێش بەرزبووەتەوە هەرچەند پرۆژەی نوێش دروستبکرێن ئەوا کاریگەریی لەسەر کەمبوونەوەی نرخی کرێ نابێت".  رۆژانە لە هەولێر خاوەن زەوییەکان بۆ دروستکردنی خانوو سەردانی فەرمانگە نوێیەکەی ٨ی حەسارۆک دەکەن. بێستوون ١٣ ساڵە کرێچییە و لەگەڵ بڕیاری پێدانی مۆڵەتی دروستکردنی خانوو لەسەر زەوییەکانی ٨ی حەسارۆک، دەیەوێت خەونەکە بەدیبهێنێت و رزگاری ببێت لە کرێچێتی.  بێستوون عەبدولڕەحمان کرێچییە و دەڵێت "ئەگەر حکومەت خزمەتگوزارییە سەرەتاییەکان بە زووترین کات بگەیەنێتە ئەو زەوییانە، دەست بە دروستکردنی خانوو دەکەم و لە کرێچێتی رزگارم دەبێت".  بەپێی ئامارەکانی کۆمەڵەی کرێنشینانی کوردستان، لە هەولێر نزیکەی ١٠٠ هەزار کرێنشین هەن، بڕیارە تاوەکو سێ ساڵی داهاتوو لە هەولێر ٢٤ پرۆژەی نیشتەجێبوون دروستبکرێن کە زیاتر لە ٢٥ هەزار یەکەی نیشتەجێبوون دەبن. جگە لە پرۆژەکانی نیشتەجێبوون، بەپێی گوتەی کۆمەڵەی کرێنشینان، چەند گەڕەکێکی نوێش لە هەولێر زیاد دەبن.  گۆران عەوێنەیی، سەرۆکی کۆمەڵەی کرێنشینانی کوردستان ئاماژە بەوە دەکات "جگە لە ٨ی حەسارۆک، ئەگەر گرەسۆر، گر جووتیار و باغلومنارەش خزمەتگوزارییان بۆ بڕوات، ئەوا خەڵک خانووی زیاتر دروستدەکەن، ئەمەش وادەکات ٥٠ % بۆ ٦٠ % رێژەی کرێچێتی کەم ببێتەوە".  بەپێی ئامارەکانی کۆمەڵەی کرێنشینانی کوردستان، ئەگەر ئەو گەڕەکە نوێیانەی بڕیارە لە هەولێر دروستبکرێن و خزمەتگوزارییە سەرەتاییەکانی پێبگات، ئەوا نزیکەی ١٥٠ هەزار خانووی نوێ لە پارێزگای هەولێر دروستدەکرێن، ئەمەش کاریگەریی ئەرێنیی دەبێت لەسەر کەمبوونەوەی رێژەی کرێچی.