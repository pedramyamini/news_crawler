بڕیارەکە لە ١٣ی تەممووز دەرچووە و داوا دەکات کۆتایی بە بەفیڕۆدانی گاز و سووتاندنی بەرهەمەکانی دیکەی هاوەڵی نەوت بهێنرێت کە دەبنە هۆی پیسکردنی ژینگە.   ئەو داوایەی وەزارەتی سامانە سرووشتییەکان لە کۆمپانیاکانی نەوت رەنگە ببێتەهۆی نیگەرانییان بەهۆی ئەوەی چارەسەرکردنی گازی هاوەڵی نەوت پێویستی بە ژێرخان هەیە و تێچوو لەسەر کۆمپانیاکانی نەوت زیاددەکات. لە داواکارییەکە باسی ئەوە نەکراوە تاوەکو چەند کاریگەریی لەسەر لایەنی دارایی کۆمپانیاکانی نەوت دەبێت.  کێشەی سووتاندنی گازی هاوەڵی نەوت هەر تەنیا لە هەرێمی کوردستان نییە، ئەو کێشەیە لە سەرتاسەری عێراق هەیە و ماوەی چەندین ساڵە گفتوگۆ و هەوڵ هەیە بۆئەوەی کۆتایی بەو دیاردەیە بهێنرێت.   لە عێراق ساڵانە ١٦ ملیار مەتر سێجا گازی هاوەڵی نەوت دەسووتێندرێت کە وایکردووە ئەو وڵاتە لە دوای رووسیا ببێتە دووەم وڵات لەڕووی سووتاندن و بەفیڕۆدانی گاز.   دکتۆر ئامانج رەحیم، سکرتێری ئەنجوومەنی وەزیرانی هەرێمی کوردستان بە تۆڕی میدیایی رووداوی گوت، ئەو ١٦ ملیار مەتر سێجا گازەی عێراق ساڵانە دەیسووتێنێت ١٠ هێندەی ئەو بڕەیە کە هاوردەی دەکات.   ئامانج رەحیم کە ئەندامی شاندنی دانوستاندنی گەڕی چوارەمی گفتوگۆی ستراتیژیی ئەمریکا - عێراق بوو گوتیشی، کۆمپانیا ئەمریکییەکانی وەک جەنەڕاڵ ئەلیکتریک و هۆنی وێڵ کە کۆمپانیای گەورەی ئەمریکین ئامادەیی خۆیان بۆ هاوکاریکردنی عێراق لە چارەسەرکردنی گازی هاوەڵی نەوت دەربڕی کە ساڵانە بە بڕی نزیکەی سێ ملیار دۆلار ئەو گازە دەسووتێت. سکرتێری ئەنجوومەنی وەزیرانی هەرێمی کودستان ئاماژەی بەوە دا، هەرێمی کوردستانیش لەو گرێبەست و یاداشتانە سوودمەند دەبێت کە لەنێوان عێراق و ئەمریکا واژوودەکرێن.   وەزارەتی نەوتی عێراق رۆژی ٢٩ - ٠٣ - ٢٠٢١ رێککەوتنێکی لەگەڵ گەورە کۆمپانیای وزە، تۆتاڵی فەرەنسی بۆ جێبەجێکردنی چوار پڕۆژە واژووکرد کە کۆی تێچوویان حەوت ملیار دۆلارە. یەک لە پڕۆژەکان بنیاتنانی ژێرخان و چارەسەرکردنی گازی بەرهەمهاتووە لەگەڵ نەوت کە بە دوو قۆناخ دەبێت و توانای بەرهەمهێنانی رۆژانە ٦٠٠ ملیۆن پێ سێجا گازی هاوتای نەوتی هەیە.   بەگوێرەی راگەیێندراوێکی وەزارەتی نەوتی عێراق، ئیحسان عەبدولجەبار، وەزیری نەوتی عێراق و سەرۆکی ئەنجوومەنی وەزاریی بۆ وزە جەخت لە گەیشتن بە رێککەوتن لەگەڵ کۆمپانیای تۆتاڵ کراوەتەوە کە دەکرێت لە رێگەیانەوە پەرە بە ژێرخانی وزەی عێراق بدرێت.   وەزیری نەوت ئاماژەی بەوە داوە، پڕۆژەی کۆکردنەوە و پاڵاوتنی گاز لە کێڵگە گازییەکانی بەسرە لەنێویاندا کێڵگەی ئەرتاوی، قورنەی رۆژئاوا - ٢، مەجنوون، ئەلتوبا و لاهیس دەگرێتەوە. ئیحسان عەبدولجەبار باسی لەوە کردووە لەگەڵ تۆتاڵ گەیشتوونەتە رێککەوتن لەو کێڵگانەدا ئامێری پێویستی جیاکردنەوەی گاز دابنێن و لە کێڵگەی ' ئەرتاوی"یش ژێرخانی پرۆسێسکردنی گازی جیاکراوە دابمەزرێنن، بە تەواوبوونی وەبەرهێنانەکەش، عێراق یەک لە پڕۆژە هەرە گرنگەکانی بواری وزە بەخۆوە دەبینێت.   عێراق جگە لەو رێککەوتنەی لەگەڵ کۆمپانیای تۆتاڵ کردوویەتی پێشتریش لەگەڵ چەند کۆمپانیایەکی ئەمریکی، چینی و هۆڵەندی رێککەوتنی بۆ بەرهەمهێنانی گاز کردووە و دەیەوێت تاوەکو ئاستێکی زۆر سەربەخۆبێت لە دابینکردنی وزە و ئەو ٢.٥ ملیار دۆلارەش کە لە سووتانی گاز لەدەستیدەچێت بۆی بگەڕێتەوە. بەگوێرەی پلانەکانی حکومەتی عێراقیش تا ساڵی ٢٠٢٥ تەواوی پێویستی کارەبا بە گازی خۆی دابینیدەکات.   کۆمپانیای شێڵی ئەمریکی بەپێی گرێبەستێک لەگەڵ حکومەتی عێراق ئەو گازەی کە لە کاتی بەرهەمهێنانی نەوت دەردەچێت بۆ مەبەستی بەرهەمهێنانی کارەبا بەکاریدەهێنێت، لەگەڵ کۆمپانیای جەنەراڵ ئەلیکتریکیش گرێبەستێکی واژووکردووە بۆ بەرهەمهێنان ١٣ گێگاوات کارەبا.   هاوکات حامید زوبەیعی، بریکاری وەزارەتی نەوتی عێراق باسی لەوە کردووە، وەزارەتی نەوت بەردەوامە لەسەر پرۆژەکانی بەرهەمهێنانی گاز و وەبەرهێنان لە هەر یەک لە گازی هاوتای نەوت و کێڵگە گازییەکان دەکات. زوبەیعی دەڵێت پاڵاوگەکانی باکوور و کەربەلا تاوەکو ساڵی ٢٠٢٢ دەکەونە بواری خزمەتکردن بەم شێوەیە توانای خوددابینکارییان لە بەرهەمەکانی نەوت دەبێت.   بریکاری وەزارەتی نەوت ئاماژەی بەوە داوە "ئەو بڕە گازەی کە ئێستا لە کێڵگەکان بەرهەمدێت گەیشتووەتە ٦٠ % ئەو بڕەش یەکسانە بە ملیارێک و ٥٠٠ ملیۆن پێ سێجا لە رۆژێکدا کە بۆ وێستگەکانی بەرهەمهێنانی کارەبا سوودی لێوەردەگیرێت".   بەگوێرەی بریکاری وەزارەتی نەوتی عێراق، لە ساڵی ٢٠٢٢ و سەرەتای ساڵی ٢٠٢٣، پرۆژەکانی بەرهەمهێنانی گاز تەواودەبن و سەرەڕای زیادکردنی بڕی ملیارێک و ٢٠٠ ملیۆن پێ سێجا گازی سرووشتی، هاوکات کۆتاییش دێت بە سووتاندنی گاز. حامید زوبەیعی دەڵێت "لە ساڵی ٢٠١٦ کۆی گازی بەرهەمهێنراو لە عێراق رۆژانە ٦٠٠ ملیۆن پی سێجا بوو، بەڵام ئێستا بڕەکە گەیشووەتە رۆژانە ملیارێک و ٥٠٠ ملیۆن پێ سێجا لە رۆژێکدا، بەپێی ئەو پلانەنانەش کە وەزارەتی نەوت دایناون وەبەرهێنان لە گاز دەگاتە لووتکە و بەرزدەبێتەوە بۆ رۆژانە دوو ملیار و ٧٠٠ ملیۆن پێ سێجا ئەو بڕەش گازی بەرهەمهێنراو لەگەڵ نەوتیش دەگرێتە".    یەدەگی گازی سرووشتی سەلمێندراوی عێراق سێ تریلیۆن و ٧١١ ملیار مەتر سێجایە. هەرێمی کوردستانیش جگە لە گازی هاوەڵی نەوت خاوەنی ٤.٤ ترلیۆن مەتر سێجا لە گازی سرووشتی، ١٣٦ ملیۆن بەرمیل گازی کۆندێنسەیتە. کە زۆرترینی دەکەوێتە کێڵگە گازییەکانی کۆرمۆر و چەمچەماڵ، کۆنسیۆرتیۆمی پێرل پێترۆڵیەم کە لە دانەگاز و کرێسنت پێترۆڵیەم و چەند کۆمپانیایەکی دیکەش پێکدێت وەبەرهێنانی لێدەکرێت، ئێستاش رۆژانە ٤٤٠ ملیۆن پێ سێجا گاز بەرهەمدەهێنێت.     بەپێی راپۆرتێکی بانکی جیهانی، عێراق لە ساڵی ٢٠١٦ زیاتر لە ١٧.٥ ملیار مەترسێجا و لە ساڵی ٢٠١٩ ش ١٨ ملیار مەترسێجا گازی سووتاندووە بێ ئەوەی سوود لە گازەکە وەربگیرێت.   عێراق لە چەند ساڵی رابردوودا بە ئێستاشەوە نیوەی کارەباکەی بە سەربەخۆیی بەرهەمناهێنێت، یان راستەوخۆ لە ئێران هاوردەی دەکات یان لە رێگەی هاوردەکردنی گازی سرووشتی ئێران بەشێک لە وێستگەکانی کارەبای خستووەتەگەڕ.   عێراق کە کڕیاری گازی سرووشتی ئێرانە بۆ بەرهەمهێنانی وزەی کارەبا، لەلایەن واشنتنەوە گوشاری لێدەکرێت وەبەرهێنان لە کێڵگە گازی و نەوتییەکانی خۆی بکات و چیدیکە وابەستەی گازی ئێران نەبێت.   ئەمریکا تاوەکو ئێستا هەشت جار وادەی لێخۆشبوونی بۆ کڕینی گازی سرووشتی ئێرانی بۆ عێراق درێژکردووەتەوە.   داتاکانی کۆمپانیای بریتش پێترۆڵیۆم دەریدەخەن، عێراق بۆ هاوردەکردنی هەزار پێ سێجا گازی سرووشتی ئێران، بڕی ١١.٢٣ دۆلار دەداتە ئەو وڵاتە لەکاتێکدا کوێت ئەو بڕە گازە بە ٦.٤٩ دۆلار دەفرۆشێت.   راپۆرتێکی پەیمانگەی ئەمریکا بۆ سیاسەتی رۆژهەڵات ئاماژە بۆ ئەوە دەکات بەهۆی سووتان و بەفیڕۆچوونی گازی بەرهەمهێنراو لەگەڵ نەوت، عێراق ساڵانە ٢.٥ ملیار دۆلار زیاندەکات، ئەو بڕە گازەش رۆژانە بە ١.٥٥ ملیار پێ سێجا دەخەمڵێندرێت کە دەکاتە ١٠ هێندەی ئەو بڕە گازەی لە ئێران هاوردەی دەکات. بەگوێرەی وەزارەتی کارەبای عێراق، ئەو وڵاتە ٣٣٠٠ مێگاوات کارەبا بە گازی هاوردەی ئێران بەرهەمدەهێنێت.   ئێران بەشێوەی راستەوخۆ بڕی ١٢٠٠ مێگاوات کارەبا رۆژانە بە عێراق دەفرۆشێت کە لە رێگەی هێڵەکانی (خۆرامشەر - بەسرە)، (کەرخە - عەمارە)، (کرماشان - دیالە) و (سەربیل زەهاب - خانەقین) بۆ عێراق دەگوازرێتەوە. بڕەکەی دیکەی کە ١١٠٠ مێگاواتە لە رێگەی هاوردەکردنی گازی ئێران بەرهەمدێت.