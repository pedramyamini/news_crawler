کۆمپانیای داناگاز رایگەیاندووە، لە ساڵی ٢٠٢١ دا قازانجی پوختەی کۆمپانیاکە ٣١٧ ملیۆن دۆلار بووە، ئەوەش بەراورد بە ساڵی ٢٠٢٠ کە لەڕووی داراییەوە کۆمپانیاکە زیانی ٣٧٦ ملیۆن دۆلاری بەرکەوت، قازانجی کۆمپانیاکە زیادیکردووە.  لە بەیاننامەکەی داناگازدا هاتووە، بەرزبوونەوەی داهاتەکانی بەهۆی بەرزبوونەوەی نرخی نەوت و زیادبوونی کار و چالاکییەکانی کۆمپانیاکە بووە.  داناگاز رایگەیاندووە، داهاتەکانیان لە ساڵی ٢٠٢١ دا ٤٥٢ ملیۆن دۆلار بووە کە بەراورد بە ساڵی ٢٠٢٠ کە ٣٤٩ ملیۆن دۆلار بوو، بە رێژەی ٣٠ % بەرزبوونەوەی بەخۆوە بینیوە.  کۆمپانیای داناگاز رایگەیاندووە بەهۆی بەرزبوونەوەی نرخی نەوت و بەرزبوونەوەی قەبارەی بەرهەمهێنانی گازی سرووشتی لە هەرێمی کوردستان، داهاتەکانی زیادیکردووە.  کۆمپانیاکە ئەوەشی خستووەتەڕوو، کۆی ئاستی بەرهەمهێنانی کۆمپانیاکە لە ٢٠٢١ دا بە رێژەی ٢ % دابەزیوە بۆ رۆژانە ٦٢ هەزار و ١٠٠ بەرمیل هاوتای نەوت، لە کاتێکدا ساڵی ٢٠٢٠ ئاستی بەرهەمهێنانی کۆمپانیاکە ٦٣ هەزار و ٢٠٠ بەرمیل هاوتای نەوت بووە لە رۆژێکدا.  بەپێی داناگاز، قەبارەی بەرهەمهێنانی کۆمپانیاکە لە هەرێمی کوردستان بە رێژەی ٥ % لە ٢٠٢١ دا بەراورد بە ٢٠٢٠ بەرزبووەتەوە، هەرچەندە ئاستی بەرهەمهێنانی کۆمپانیاکە لە هەمان ماوەدا لە میسر بە رێژەی ٧ % دابەزیوە.  پاتریک ئاڵمان وارد، بەڕێوەبەری جێبەجێکاری کۆمپانیای داناگاز دەڵێت، "ئێمە ساڵی رابردوومان بەڕێکرد بە رەوشێکی باشی داراییەوە. لە مانگی ١٢ی ساڵی ٢٠٢١ دا ژمارەیەکی پێوانەییمان لە بەرهەمهێنانی گازی سرووشتی و گازی LPG لە هەرێمی کوردستان تۆمارکرد. لە ماوەی سێ ساڵدا ئاستی بەرهەمهێنانی گازی سرووشتیمان لە هەرێمی کوردستان بە رێژەی ٥٠ % بەرزکردووەتەوە".