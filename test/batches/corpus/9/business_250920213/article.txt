رێباز حەملان، یاریدەدەری سەرۆکوەزیرانی هەرێمی کوردستان بۆ کاروباری ئەنجوومەنی باڵای وەبەرهێنان و راژەی گشتی لە پەراوێزی کۆنفرانسی "عێراق: قەدەرێکی تراژیدی" لەبارەی مووچەی فەرمانبەران بە تۆڕی میدیایی رووداوی راگەیاند، سەرۆکوەزیرانی عێراق و لایەنەکان بڕیاریاندا کە مانگانە ٢٠٠ ملیار دینار بۆ هەرێمی کوردستان بنێرن و تاوەکو کۆتایی ساڵ بەردەوام دەبێت، ساڵی داهاتووش "بە دڵنیاییەوە حکومەتی عێراقی پێموایە قورسە بۆی کە بتوانێت دیسانەوە بودجە بۆ ساڵی ٢٠٢٢ ئامادە بکات، بۆیە هەمان میکانیزمی ساڵی ٢٠٢١ " جێبەجێدەکرێت.  لە بەشێكی دیکەی قسەکانیدا رێباز حەملا دەڵێت، "ئێمە بە دڵنیاییەوە بە ٢٠٠ ملیارەکە رازی نابین و داوا دەکەین بودجەی تەواوەتی خۆمان بدرێت ئێمە ئیلتیزاماتی خۆمان جێبەجێدەکەین، بۆیە ئێمە تموحمان زیاتر لە ٢٠٠ ملیارە داوا دەکەین رێککەوتنی بودجە جێبەجێبکرێت.. و ماف و ئیمتیازاتەکانی هەرێمی کوردستان بدەن".  لە کۆتایی مانگی ئادار پرۆژە یاسای بودجە لە پەرلەمانی عێراق پەسندکرا. بەپێی یاساکە حکومەتی هەرێمی کوردستان و عێراق رێککەوتبوون لەسەر ئەوەی کە هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت.     دوای چەند مانگێک لە رێککەوتنەکە، بەهۆی چەند کێشەیەکی تەکنیکییەوە حکومەتی عێراق بودجەی هەرێمی کوردستانی نەنارد، ئەوەش بووە هۆی کورتهێنانی بودجە و بەردەوامبوونی لێبڕینی مووچە، تاوەکو ئەو کاتەی مستەفا کازمی، سەرۆکوەزیرانی عێراق بڕیاریدا مانگانە وەکو سولفە ٢٠٠ ملیار دینار بۆ هەرێمی کوردستان بنێرێت.     لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.