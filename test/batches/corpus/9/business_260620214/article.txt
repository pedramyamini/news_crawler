سامان عارەب، بەڕێوەبەری گشتیی وەبەرھێنانی ھەولێر لە لێدوانێکدا بە تۆڕی میدیایی رووداوی گوت "لە پارێزگای هەولێر ٩١ پرۆژەی نیشتەجێبوون مۆڵەتی دروستکردنیان وەرگرتووە، بەشێکیان دروستکراون، بەشێکیشیان ئێستا دروستدەکرێن و پاش رێوشوێنەکانی کەرەنتینەی ساڵی ٢٠٢٠ ئێستا جووڵەیەکی زیاتر هەیە و پرۆژەکان دەستیان پێکردووەتەوە. "  هەر وەبەرهێنەرێک بە گوتەی سامان عارەب، پێشتر پارچە زەوی بۆ سێکتەرێکی دیکەی بە نموونە هۆتێل یان گەشتیاری وەرگرتووە و ئێستا دەیەوێت سێکتەرەکەی بگۆڕێت، ئەوا بەپێی بڕیاری ژمارە ٥٨٧ زەوییەکە بە نرخی ئێستای دەخەمڵێندرێت و دەبێت وەبەرهێنەر رێژەی ٣٥ % ـی نرخی زەوییەکە بداتە حکومەت، بەمشێوەیە هاونیشتمانی و حکومەت و وەبەرهێنەریش تێیدا سوودمەندبن، ئەو بڕە پارەیەش بۆ حکومەت دەبێتە داهات. "  پرۆژەکانی نیشتەجێبوون لە پارێزگای هەولێر ٨١ یان لەلایەن وەبەرهێنەری خۆماڵییەوە جێبەجێدەکرێن، ٧ یان لەلایەن وەبەرهێنەری بیانی و سێ یان بە هاوبەشی هەردووکیان جێبەجێدەکرێن.  لەبارەی رێنوێنییە نوێیەکان بۆ رێگەگرتن لە فەوتانی پارەی هاونیشتمانییان وەک ئەوەی چەندین جار روویداوە، سامان عارەب روونیکردەوە "داوا لە هاونیشتمانیان، ئەوانەی دەیانەوێت یەکەکانی نیشتەجێبوون بکڕن دەکەین کە بە هیچ شێوەیەک راستەوخۆ پارە بە کۆمپانیا و وەبەرهێنەر نەدەن، چونکە بۆ پاراستنی مافی هاونیشتمانیان کردوومانەتە مەرج دەبێت پارەی یەکەکانی نیشتەجێبوون بخرێتە هەژماری بانکی و بۆ ئەمە دەبێت هەر پرۆژەیەکی نیشتەجێبوون هەژمارێکی بانکی هەبێت و دەستەی وەبەرهێنان سەرپەرشتی دەکات لەگەڵ نوێنەرێکی وەبەرهێنەر و ئەندازیاری سەرپەرشتیار، پارەکە لە دەستێکی ئەمیندا دەبێت، بەپێچەوانەوەی گەرەنتی پارەی هاونیشتمانیان ناکەین. "  وەکو سامان عارەب روونیکردەوە، هەر وەبەرهێنەرێک پابەندی ئەم بڕیارە نەبێت ئەوا ئاگاداردەکرێتەوە و دواتر مۆڵەتەکەی هەڵدەوەشێندرێتەوە.  بەڕێوەبەری گشتیی وەبەرھێنانی ھەولێر، لەباری تێچووی یەکەکانی وەبەرهێنانەوە رایگەیاند، "بەپێی شوێن و کوالێتی و تێچووی یەکەکانەوە دەگۆڕێت، بەڵام بەگشتی هەر یەکەیەکی نیشتەجێبوون لە ٢٠٠ بۆ ٣٠٠ دۆلار تێچوویەتی بۆ هەر مەترێک چوارگۆشە، ئیدی نرخی یەکەکانی نیشتەجێبوون لە پێنج دەفتەر دۆلارەوە دەست پێدەکات و بەپێی کوالێتی و شتی دیکە زیاتر دەبێت. "  سەبارەت بە گرانیی نرخی یەکەکانی نیشتەجێبوونیش، روونیکردەوە، بۆ ئەو مەبەستە داوایان لە وەبەرهێنەران کردووە نرخی دۆلار بەپێی کاتی گرێبەستکردن بێت، هەروەها داواشیانکردووە ماوەی وەرگرتنەوەی قیستەکانی وەبەرهێنان درێژبکرێتەوە کە بە گوتەی ئەو بەرپرسەی وەبەرهێنان، ئێستا وەبەرهێنەران رکابەری لەسەر درێژکردنەوەی ئەو ماوەیە دەکەن کە قیستەکانی یەکەکانی تێدا وەردەگرن.  سامان عەرەب پێیوایە بە تەواوبوونی ئەو یەکانەی نیشتەجێبوون، ٣٠٠ بۆ ٤٠٠ هەزار کەس سوودمەندبن.