حەیدەر عەبادی، سەرۆکی هاوپەیمانیی نەسر ئەمڕۆ هەینی لە هەژماری خۆیدا لە تۆڕی کۆمەڵایەتیی تویتەر رایگەیاند: "دابەزاندنی بەهای دینار کاریگەریی نەرێنی لەسەر هاووڵاتیان هەبووە، بە تایبەت ئەو هاووڵاتییانەی کە داهاتیان سنووردارە؛ بۆیە بەهۆی بەرزبوونەوەی نرخی نەوت لە مانگی رابردوودا، داوا لە پەرلەمان دەکەم پاڵپشتی هاووڵاتیان بکات و چاو بە بەهای دینار بخشێنێتەوە بۆ کۆنترۆڵکردنی هەڵاوسان".  هاوکات، شێروان دووبەردانی ئەندامی پەرلەمانی عێراق لە فراکسیۆنی پارتی دیموكراتی كوردستان، ئەمڕۆ بە تۆڕی میدیایی رووداوی راگەیاند: "ژمارەیەک لە پەرلەمانتارانی فراكسیۆنەكانی نێو پەرلەمان هەڵمەتێكی كۆكردنەوەی واژۆیان بۆ كەمكردنەوەی نرخی فرۆشتنی دۆلار بەرامبەر دیناری عێراقی دەستپێكردووە".  بانکی ناوەندیی عێراق، لە کانوونی یەکەمی ساڵی ٢٠٢٠ دا رایگەیاند، "قەیرانی دارایی کە بەهۆی پەتای کۆرۆنا رووبەڕووی وڵات بووەتەوە، بووە هۆی دابەزینی نرخی نەوت و کەمبوونی داهاتی نەوت، بۆیە بودجەی گشتی دووچاری کورتهێنانی گەورە بووە، دواجار وەزارەتی دارایی ناچار بوو لە بانکەکان قەرز بکات بۆ پێدانی مووچە و دابینکردنی پێداویستی سەرەکی بۆ هاووڵاتیان. "  لەبارەی بڕیاری دابەزاندنی بەهای دینار، بانکی ناوەندی رایگەیاند: "بڕیارمان دا بەهای دیناری عێراقی بگۆڕین، بەشێوەیەک بانکی ناوەندی هەر دۆلارێک بە ١٤٦٠ دینار دەفرۆشێتە بانکەکان، بانکەکانیش هەر دۆلارێک بە ١٤٧٠ دینار دەفرۆشنە هاووڵاتیان، هاوکات گۆڕینی بەهای دیناری عێراق بۆ یەکجار کرا و دووبارە نابێتەوە، بانکی ناوەندیش بەرگری لە نرخە نوێکە و جێگیربوونی دەکات".