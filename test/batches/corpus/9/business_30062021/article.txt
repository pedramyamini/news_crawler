لە کۆڕبەندی نەتەوە یەکگرتووەکان تایبەت بە بازرگانی و پەرەپێدان لە راپۆرتێکیدا سەبارەت بە زیانەکانی بڵاوبوونەوەی پەتای کۆرۆنا، نەتەوە یەکگرتووەکان رایگەیاند شکستی گەشتیاری جیهانی لە نێوان ساڵانی ٢٠٢٠ و ٢٠٢١، زیاتر لە ٤ ترلیۆن دۆلار زیانی بە ئابووریی جیهانی گەیاندووە.  راپۆرتەکەی نەتەوە یەکگرتووەکان بە هاوئاهەنگی لەگەڵ رێکخراوی گەشتیاریی جیهانی ئامادەکراوە و تێیدا ئاماژە بە مەترسییەکانی لاوازبوونی گەشتیاریی نێوان وڵاتانی جیهان کردووە کە بە هەرەسهێنانی گەشتیاری ناوبراوە و هۆشداری دەدات لە بەردەوامبوونی پەککەوتنی گەشتیاری لەسەر ئاستی جیهان.  یەک ساڵ پێش سەرهەڵدانی کۆرۆنا لە ساڵی ٢٠١٩ بانکی جیهانی قەبارەی داهاتی جیهانی لە کەرتی گەشتیاری بە نزیکەی ترلیۆنێك و ٤٨٠ ملیار دۆلار مەزەندە کردووە.  ساڵی رابردوو پەتای کۆرۆنا بووە هۆی راگرتنی بەشێکی زۆر لە گەشتە ئاسمانییە نێودەوڵەتییەکان و بەشێکی زۆری وڵاتان دەرگەیان بەڕووی گەشتیاران داخست. ئەوەش زیانی دوو ترلیۆن و ٤٠٠ ملیار دۆلاری بە کەرتی گەشتیاری گەیاند، هەروەها لە راپۆرتەکە ئاماژە بەوەش دراوە کە بە پشت بەستن بە رێژەی دابەشکردنی ڤاکسینی کۆرۆنا، پێشبینی دەکرێت ئەمساڵیش قەبارەی زیانەکە هەر ئەوەندە بێت.  هەرچەندە پێشبینیدەکرێت لەو وڵاتانەی کە رێژەیەکی زۆری ڤاکسین دابەشکراوە، کەرتی گەشتیاری زووتر ببووژێتەوە، بەڵام بەپێی راپۆرتەکە گەشتیاریی نێودەوڵەتی تاوەکو ٢٠٢٣ ناگەڕێتەوە دۆخی پێش بڵاوبوونەوەی پەتای کۆرۆنا.