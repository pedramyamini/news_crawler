د. جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، سبەی یەکشەممە ٢٤ - ١٠ - ٢٠٢١، وەزارەتی دارایی و ئابووریی هەرێمی کوردستان وردەکاری و چۆنیەتیی دابەشکردنی مووچە بڵاودەکاتەوە.   بەشێوەیەکی گشتی وەزارەتی دارایی پێش دابەشکردنی مووچە لیستێک بڵاودەکاتەوە. د. جووتیار عادل دەڵێت، حکومەتی هەرێمی کوردستان بەو داهاتەی لەبەردەستیدایە مووچە دابەش دەکات.   بەپێی رێککەوتنی هەولێر و بەغدا، مانگانە بەغدا ٢٠٠ ملیار دینار بۆ هەرێمی کوردستان دەنێرێت، گوتەبێژی حکومەت رایگەیاند، بڕیارە رۆژی سێشەممە، ئەنجوومەنی وەزیرانی عێراق کۆببێتەوە و بڕیاری ناردنی پارەکە بدات. "بەپێی ئەو رێککەوتنەی کە هەمانە، پێویستە پارەکە بنێردرێت. "  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.