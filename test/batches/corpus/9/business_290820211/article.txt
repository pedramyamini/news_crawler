بەپێی ئەو داتانەی کە لە کاتی کۆبوونەوەیەکی دادگا ئاشکراکراوە، کۆمپانیای گووگڵ داهاتێکی زۆری بە تەنیا لە رێگەی ئەو ئەپلیکەیشنە کۆکردووەتەوە.  داواکاری گشتیی ویلایەتی ئۆتا لەگەڵ ٣٦ ویلایەتی دیکەی ئەمریکا سکاڵایان لە دژی کۆمپانیای گووگڵ تۆمارکردووە لەسەر ئەوەی کە گووگڵ پلەی قۆرخکاری لە بازاڕدا دەکات و رێگە بۆ رکابەری کۆمپانیاکانی دیکەی تەکنۆلۆژیا نەهێشتووەتەوە.  لە میانەی کۆبوونەوەی دادگا وردەکارییەکانی داهاتی کۆمپانیای گووگڵ بۆ یەکەمجار ئاشکراکراون و دەرکەوتووە کۆمپانیاکە تەنیا لە ساڵی ٢٠١٩ دا ١١ ملیار و ٢٠٠ ملیۆن دۆلاری لە رێگەی دابەزاندنی بەرنامە و ئەپەکانی نێو گووگڵ پلەی دەستکەوتووە.  چەندین کۆمپانیای بواری تەکنۆلۆژیا لە ئەمریکا، کۆمپانیای گووگڵیان بەوە تۆمەتبارکردووە کە رێژەیەکی زۆر لە سوودی فرۆشتنی ئەپەکان وەردەگرێت، کە ٣٠ % ی داهاتی هەموو ئەو ئەپلیکەیشنانەیە کە لە رێگەی گووگڵ پلەی دەفرۆشرێن و ئەمەش بە قورخکاری بازاڕ ناودەبەن.