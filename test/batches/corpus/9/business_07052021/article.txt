عەلا جبووری، وەزیری بازرگانیی عێراق لە بەیاننامەیەکدا رایگەیاند: "ئەنجوومەنی وەزیرانی عێراق بڕیاری لەسەر دابەشکردنی بەشەخۆراکی مانگانە دا بەشێوەی یەک سەبەتە بۆ هەر تاکێک. هەروەها لەگەڵ زیادکردنی مادەکانی دۆشاوی تەماتە و فاسۆلیا بۆ مانگەکانی داهاتوو لەگەڵ ٤ مادە سەرەکییەکانی پێشوو (شەکر. برنج. زەیت و ئارد).   جبووری گوتیشی: "لە دوایین کۆبوونەوەی ئەنجوومەنی وەزیرانی عێراق بڕیاردرا بە باشکردنی سستمی بەشەخۆراکی مانگانە و زیادکردنی دوو مادەی دیکە و دابەشکردنی خۆراک بەیەک سەبەتە بۆ هەر تاکێک لە سەرانسەری عێراق، هەروەها سەرۆکوەزیرانی عێراق داوای کرد لە مانگی رەمەزاندا دوو بەشەخۆراک دابەش بکرێت".  وەزیری بازرگانیی عێراق ئاماژەی بەوەشدا ئەوان هەوڵدەدەن گرێبەست لەگەڵ کۆمپانیا رەسەنەکان بکەن تاوەکو خۆراکەکە لە جۆری باش بێت و هەروەها بڕی پارەکەش لەلایەن وەزارەتی دارایی و نەوت دابین دەکرێت.