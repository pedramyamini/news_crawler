دلاوەر فازڵ، بازرگانی سەوزە و میوەیە و دەڵێت، بە حەزی خۆیان رێگە دەدەن، هەفتەیەک رێگە دەدەن و هەفتەیەک رێگە نادەن لە بازگەکان. "وەکو عێراق حسابمان بۆ ناکەن و وەکو دەرەوەی عێراق مامەڵە دەکەن لەگەڵمان".  بۆ هەناردەکردنی بەرهەمەکانی هەرێمی کوردستان بۆ خوارووی عێراق بەرپرسانی وەزارەتی کشتوکاڵ لە یەک ساڵی رابردوو زیاتر لە ٤ جار دانوستاندنیان کردووە.   حسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاو دەڵێت، لە بازگەیەک بۆ بازگەیەکی دیکە جیاوازی هەیە. "ئێمە بەردەوام لەسەر هێڵین بۆ ئەوەی کە کێشەکە چارەسەر بکەین و چەند رۆژ لەمەوبەر داوای ئەو بەرهەمانەیان کردووە کە ئێمە لێمان زیادە و ئێمەش لیستمان پێدوان و کێشەکە لە چارەسەرکردندایە".  بەرهەمی ناوچە جیاجیاکانی عێراق بەبێ رێگریکردن دێنە بازاڕەکانی هەرێمی کوردستان، بەڵام بەرهەمەکانی باشووری کوردستان هەرجارە و بە بیانوویەک رێگرییان لێدەکرێت. ئەوانەی لە بازاڕی سەوزە و میوە کار دەکەن دەڵێن، "جاروبار رێگە بۆ بەرهەمەکانمان دەکرێتەوە. جاری وایش هەیە کە رێگە داخرا بە زەبری پارە نەبێ رێگەمان بۆ ناکرێتەوە. "  رەجەب عەزیز، سەرۆکی ئەنجوومەنی بازاڕی سەوزە و میوەی هەولێر دەڵێت، "هیچ سیستەمێکیان نییە کە ئێمە بەپێی ئەو سیستەمە مامەڵەیان لەگەڵ بکەین. زۆرجار رێگری دەکەن و جاری وایش هەیە بە قاچاخ بەرهەمەکانمان دەچن و جاری وا هەیە ٥٠٠ دۆلار و جاری واش هەیە تا هەزار دۆلار دەبێ پارە بدەین".  بازاڕی سەوزە و میوەی هەولێر یەکێک لە سەرەکیترین بازاڕەکانی سەوزە و میوەی عێراق و هەرێمی کوردستانە. بەپێی ئامارەکانی ئەنجوومەنی بازاڕ رۆژانە زیاتر لە ٣ هەزار تۆن میوە و سەوزەی تێدا مامەڵە دەکرێت کە بەگوێرەی ئامارەکانیان لەم وەرزەشدا زیاتر لە ٦٠ % ـی بەرهەمەکان خۆماڵین.