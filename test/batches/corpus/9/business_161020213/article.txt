د. رێبوار بابکەیی، ئەندامی لیژنەی وزه و سامانە سرووشتییەکان و پیشەسازی و بازرگانی بە رادیۆی رووداوی راگەیاند، "بۆ ئەوەی ئاسایشی وزە دابین بکرێت پێویستە سووتەمەنی لە ناوخۆوە دابین بکەیت. بۆ ئەوەی نەکەویتە ژێر رەحمەتی دۆخێکەوە کە دراوسێکانت بڕیاری لەسەر بدەن، پێویستە لە ناوخۆوە بتوانیت پێداویستییەکانی خۆت دابین بکەیت. گرنگترین شت ئەوەیە کە پێویستە حکومەتی هەرێمی کوردستان پرسی سووتەمەنی لە دەستی کەرتی تایبەت دەربهێنێتەوە و خۆی سەرپەرشتیی بکات. "  ئەو پەرلەمانتارە گوتیشی: "دەبێت حکومەت پێش هەموو شتێک پاڵاوگەی خۆی هەبێت و کۆگایەکی گەورەی هەڵگرتنی بەنزینی یەدەکی هەبێت تا لە قەیراندا بتوانێت بیخاتە بازاڕەوە. هەروەها پێویستە حکومەتی هەرێمی کوردستان بیر لەوە بکاتەوە کە لە شارەکاندا وێستگەی سووتەمەنیی تایبەت بە خۆی هەبێت و بەنزین بفرۆشێت. "  د. رێبوار گوتیشی: "ئەگەر حکومەت نەوتی خاوی زیاتر بۆ پاڵاوگە ناوخۆییەکان زیاد نەکات، کێشەی گرانیی بەنزین بە هیچ شێوەیەک چارەسەر نابێت. "  بەر لەوەی وەزارەتی سامانە سرووشتییەکان بۆ چارەسەری کێشەی سووتەمەنی لێکتێگەیشتنێک لەگەڵ وەزارەتی نەوتی عێراق واژۆ بکات، هەرێمی کوردستان دوو سەرچاوەی دابینکردنی بەنزینی هەبوون. یەکێکیان ئەوە بوو کە لە دەرەوە هاوردە دەکرا، ئەوی دیکەیشیان بەرهەمی ناوخۆ بوو. دوای ئەو لێکتێگەیشتنە سەرچاوەکە زیاد بوو کە ئەو بڕە بوو حکومەتی عێراق رۆژانە بۆ هەرێمی کوردستانی دەنارد کە ئێستا رایگرتووە.  د. رێبوار بابکەیی گوتی: "ئێستا هۆکاری زیادبوونی نرخی بەنزین ئەوەیە ئەو بڕەی رۆژانە لە ئێرانەوە دەهات نەماوە. رۆژانە سێ ملیۆن لیتر بەنزین لە ئێرانەوە هاوردە دەکرا کە ئێستا ئێران رایگرتووە. هەروەها ئەو بڕەیشی حکومەتی عێراق بۆ هەرێمی کوردستانی دەنارد، رایگرتووە. ئەوەی ماوەتەوە بەرهەمی ناوخۆیە کە بەشی پێداویستیی ناوخۆ ناکات کە هەرێمی کوردستان رۆژانە پێویستی بە نزیکەی ٥ - ٦ ملیۆن لیتر بەنزینە. "  ئەو پەرلەمانتارە ئاماژەی بەوە دا کە دەبێت دەست بە هاوردەکردنی بەنزین بکرێتەوە، بەڵام نابێت هاوردەکردن هەر ئەوە بێت کە بڕێکی بەنزین بهێنرێتە هەرێمی کوردستانەوە. دەبێت ئەو تیمە هونەرییانەی کوالێتیی کۆنترۆڵ کە وەزارەتی سامانە سرووشتییەکان لە دەروازە سنوورییەکانی داناون چالاک ببنەوە و پشکنینەکانی خۆیان بکەن.   هاوکات سیروان عەبدوڵڵا خدر، سەرۆکی ئەنجوومەنی بەنزینخانەکانی هەولێر رایگەیاند، "ئێستا لە دەرەوە تەنیا بەنزینی سوپەر هاوردە دەکرێت و نۆرماڵ هاوردە ناکرێت، لەبەر ئەوەی نرخی نەوتی خاو زیاد بووە، نرخی بەنزینی نۆرماڵیش زیاد بووە. "  ئەو بڕە بەنزینەی حکومەتی عێراق رۆژانە دەینارد زیاتر لە هەفتەیەکە رایگرتووە و هۆکاری راگرتنەکەی بۆ ئەوە دەگەڕێنێتەوە کە لە مووسڵ پێویستیان پێیەتی و تا پێداویستیی ئەوێ تەواو نەکەن بۆ شوێنی دیکەی نانێرن.  د. رێبوار بابکەیی گوتی: "هێشتا دیار نییە حکومەتی عێراق لەبەر چی ئەو بڕە بەنزینەی راگرتووە، بەڵام پێموایە وەکو فشارێکە کە هەندێک لە بەرپرسانی عێراق دەیگرنە بەر بۆ ئەوەی هەرێمی کوردستان جارێکی دیکە رووبەڕووی قەیران ببێتەوە. وەزارەتی نەوتی عێراق ئاماژە بەوە ناکات کە هۆکارەکەی سیاسی بێت و پەیوەندیی بەو کۆنفرانسەوە هەبێت کە لە هەولێر بۆ ئاساییکردنەوەی پەیوەندیی نێوان عێراق و ئیسرائیل سازکرا. "  دەگوترێک کە ئەو لێکتێگەیشتنەی نێوان حکومەتی هەرێمی کوردستان و حکومەتی عێراق تەنیا تا کاتی هەڵبژاردن بووە. ئەو پەرلەمانتارەش رەتیدەکاتەوە و دەڵێت، "ئەم لێکتێگەیشتنە رێککەوتنێک نەبووە کە تاوەکو هەڵبژاردن بێت و دوای هەڵبژاردن نەمێنێت، بەڵکو پلان و ستراتیجیەتی وەزارەتی سامانە سرووشتییەکان ئەوەیە ئەمە درێژە بکێشێت تاوەکو چارەسەرێکی یەکجارەکی بۆ کێشەی زیادبوونی نرخی بەنزین بدۆزرێتەوە. "