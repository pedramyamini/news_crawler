بەپێی راگەیێندراوی دەستەی دەروازە سنوورییەكانی عێراق، داهاتەكانی گومرگ، باج و داهاتی دیكەی بەدەستهاتوو لە مانگی شوباتی رابردوو، گەیشتووەتە ٩٦ ملیار و ٧٨٤ ملیۆن و ٣٧٠ هەزار دینار.  بەگوێرەی راگەیێندراوەکە لە مانگی رابردوودا ١٠٥ سەرپێچی جۆراو جۆر لە دەروازە سنوورییەکان تۆمارکراون، لەوانە یاریكردن بە نووسراوەكان، كاڵای بەسەرچوو، ئۆتۆمبێلی قاچاخ و مادەی هۆشبەر و سەرپێچی دیکە.  دەستەی دەروازە سنوورییەکان ئاماژەی بەوەداوە بڵاوبوونەوەی كۆرۆنا و پشووەکان لە چین، کە هەناردەکارێکی گەورەی کاڵایە بۆ عێراق و زۆربەی وڵاتانی جیهان، رەنگدانەوەیان لەسەر قەبارەی ئاڵوگۆڕی بازرگانی و رێژەی داهات هەبووە.  بەپێی راگەیێندراوی دەستەی دەروازە سنوورییەكانی عێراق، داهاتی بەدەستهاتوو لە دەروازە سنوورییەكان لە ساڵی رابردوودا تریلیۆنێك و ١٩٥ ملیار و ٢٦٦ ملیۆن و ٣٩٥ هەزار و ٣٢٣ دینار بووە، بەراورد بە ساڵی ٢٠١٩، ٧٢ ملیار و ٢٩٥ ملیۆن و ٨٢٦ هەزار و ٧١٣ دینار زیاتر بووە، بەو پێیەی داهاتی دەروازە سنوورییەكان لە ساڵی ٢٠١٩ تریلیۆنێك و ١٢٢ ملیار و ٩٧٠ ملیۆن و ٥٦٨ هەزار و ٦١٠ دینار بووە.  دەستەی دەروازە سنوورییەكان دەڵێت زیادبوونی داهاتی دەروازە سنوورییەكان لە ئەنجامی هەوڵی فەرمانگەكانی سەر بە دەستەی دەروازە سنوورییەكان و هاوكاریی سەرجەم فەرمانگەكانی سەر بە دەستەی دەروازەكانە، كە هەوڵەكانیان بۆ زیاتركردنی داهاتی دەوڵەت چڕكردووەتەوە  پێشتر کازم عقابی، بەڕێوەبەری پێشووی دەستەی دەروازە سنوورییەکانی عێراق رایگەیاند، لە ساڵی ٢٠١٦ دا داهاتی دەروازە سنوورییەکان گەیشتە ٦٠٠ ملیۆن دۆلار، لە ساڵی ٢٠١٧ گەیشتووەتە ملیارێک و ٤٠٠ ملیۆن دۆلار، داهاتی ٢٠١٨ی دەروازەکانیش دوو ملیار دۆلار بووە. عقابی ئاماژەی بەوەشکردبوو داهاتی دەروازە سنوورییەکان بە نزیکەی ١٠ ملیار دۆلار ساڵانە مەزەندە دەکرێت، واتە زیاتر لە ١٢ تریلیۆن دینارە.  عێراق ٢٢ دەروازەی لەگەڵ وڵاتانی دراوسێی هەیە، چاكسازی و كۆنترۆڵكردنی دەروازە سنوورییەكانیش یەكێكە لە خاڵە گرنگەكانی بەرنامەی حكومەتەكەی كازمی، لە چەند مانگی رابردووشدا کازمی رایگەیاند چەند دەروازەیەكی لەژێر دەسەڵاتی میلیشیاكانی سەر بە حەشدی شەعبی دەرهێنا.  هەروەها لە ١٦ی تشرینی دووەمی ٢٠٢٠ مستەفا كازمی، سەرۆكوەزیرانی عێراق فەرمانی بە فەرماندەیی ئۆپەراسیۆنە هاوبەشەكان كرد دەروازە نافەرمییەكان دابخات، بەمەبەستی نەهێشتنی قاچاخچێتی و رێگرتن لە بەهەدەردانی سامانی گشتی.