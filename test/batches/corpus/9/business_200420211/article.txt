ناسر کینانی، شارەزای ئابوورییە و دەڵێت، بێگومانە لەوەی کە لە کۆتایی ئەمساڵدا، بەهای ١٠٠ دۆلار دەگاتە ١٧٠ هەزار دینار و زیاتریش، چونکە کاتێک کە هاوردەکردن چالاک دەبێتەوە، خواست لەسەر دۆلار زیاد دەکات و دۆلار بەرزدەبێتەوە، هەرچەند بانکی ناوەندی پێشتر رایگەیاندبوو کە ناهێڵن بەهای دینار زیاتر دابەزێت و بە دۆلاری یەدەگ هاوسەنگی رادەگرن.   ئەوە لە کاتێکدایە کە رۆژی دووشەممە لە بازاڕەکان ١٠٠ دۆلار گەیشتە ١٥٠ هەزار دینار، چونکە خەڵك بازرگانیی پێوە دەکەن.  ئامانجێکی سەرەکیی بانکی ناوەندیی لە دەستکاریکردنی بەهای دینار لە بەرامبەر دۆلار، رێگریکردن بوو لە بەفیڕۆدان و چوونەدەرەوەی دۆلار، بەڵام رەنگە وەک پێویست نەتوانێت ئەو ئامانجە بپێکێت. بۆ نموونە بازرگانێک مۆڵەتی ١٠٠٠ تۆن بەرهەم وەردەگرێت تاوەکو هاوردەی بکات، ١٠٠ تۆنی هاوردە دەکات، بە بەڵگەنامەی ساختە ٩٠٠ تۆنەکەی دیکە پڕدەکاتەوە، ئەوەش بۆ ئەوەی بە بەهای ١٠٠٠ تۆن دۆلاری ١٤٦ هەزار دیناری وەربگرێت، بەڵام لە بازاڕدا بە ١٥٠ دەیفرۆشێتەوە.   کینانیش پێیوایە، رێگەچارەکانی بانکی ناوەندی تیۆرین، چونکە بانکی ناوەندیی ساڵانە ٥٠ ملیار دۆلار دەخاتەڕوو، بەشێکی زۆری ئەو بڕە کراوەتە کاڵا و هاوردە کراوە کە لەڕێگەی باجەوە دەتوانرێت کۆنترۆڵبکرێت، واتە: بازرگانەکە تەنیا باجی ١٠٠ تۆنەکەی داوە و ئەوی دیکە دیار نییە و ساختەیە.  پێشتر عەبدولزەهرە هینداوی، گوتەبێژی وەزارەتی پلاندانانی عێراق رایگەیاند، رێژەی هەژاری بۆ ٢٧ % بەرزبووەتەوە، دوای رەتکردنەوەی دابەزاندنی بەهای دۆلاریش هەڵاوسان پلەیەک بەرزبووەتەوە و لە ٤.٩ % ـەوە بووەتە ٥ %.  ناسر کینانی هاوڕای هینداوییە، باس لەوە دەکات زیادبوونی رێژەی هەژاریی لە بەرزبوونەوەیەکی خێرادایە، لە وڵاتانی دیکە ساڵانە ١ % بەرزدەبێتەوە، بەڵام لە عێراق رۆژانە بەرزدەبێتەوە، لە عێراق رێژەی هەژاریی ٤٠ % ـە نەک هێڵی هەژاریی بەڵکو ژێر هێڵی هەژاریش، کینانی ئەم بابەتە بە نموونەیەک رووندەکاتەوە، کەسێک کە پێشتر مانگانە یەک ملیۆن دینار مووچەکەی بووە، خەرجییە سەرەتاییەکانی ئەگەر کرێنشین بێت مانگانە ٣٠٠ هەزار دینا دەدات لە شوێنێکی هەرزان، هەر خۆی ملیۆن دینارەکە  ١٢٠ هەزار دینار لە بەهاکەی لەدەستداوە، چونکە ملیۆنەکە کەمتر لە ٧٠٠ دۆلارە، واتە ٢٣ % ـی بەهاکەی لەدەستداوە، کاڵاکانیش ٥ % تاوەکو ٢٥ % تاوەکو ١٠٠ % گرانتربوون، ئەوەش بەپێی کاڵاکان وەک دەرمان کە ٢٠٠ % گرانتر بوون.  ئەوە لەکاتێکدایە، کۆمپانیای گووگڵ لە رێگەی ئەو کەرەستانەی کە لەبەردەستییەتی وەک گووگڵ ماپ و گووگڵ ئێرس، جووڵەی کۆمەڵگەکان تۆمار دەکات. لە دوایین راپۆرتی کۆمپانیای گووگڵ دەرکەوتووە کە لە سەرەتای مانگی رەمەزانەوە جموجوڵ و چالاکیی خەڵک لە بوارەکانی وردەفرۆشی، بازرگانی، نیشتەجێبوون و خۆراک و دەرمان زیادیانکردووە.  ئەو دەستپێشخەرییەی کۆمپانیای گووگڵ دوای سەرهەڵدانی پەتای کۆڤید ١٩ هات کە کۆمپانیاکە مەبەستییەتی چاودێریی جووڵەی کۆمەڵگە بکات و بزانێت هەڵسوکەوتی خەڵک چۆن دەگۆڕدرێت.   بەپێی راپۆرتەکە، جووڵە و چالاکیی خەڵک لە عێراق بەمشێوەیەن:   - جووڵەی خەڵک لە رێستۆرانتەکان، مۆڵەکان و شاری یارییەکان بە رێژەی ٨ % زیادیکردووە  - جووڵەی خەڵک لە شوێنەکانی سەوزە و میوەفرۆشی، بازاڕە گشتییەکانی ماددە خۆراکییەکان بە رێژەی ٧٠ % زیادیکردووە  - جووڵەی خەڵک لە نزیک پارکەکان بە رێژەی ١ % کەمیکردووە  - جووڵەی خەڵک لە نزیک شوێنەکانی گواستنەوەی گشتی وەک تاکسی و پاس بە رێژەی ١٣ % زیادیکردووە  - جووڵەی خەڵک لە شوێنەکانی کارکردن بە رێژەی ١٤ % کەمبووەتەوە  - جووڵەی خەڵک لە شوێنەکانی نیشتەجێبوون بە رێژەی ٢ % زیادیکردووە  ناسر کینانی، شارەزای ئابووری پێی وایە ئەوانە هەموویان کڕیار نین، بەشێکی زۆریان تەنیا پیاسە دەکەن و دەگەڕێن.