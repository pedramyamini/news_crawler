سندووقی نێودەوڵەتیی دراو ئاماژەی بەوە دا، بەهۆی بەردەوامیی بووژانەوەی ئابووری و ئاساییبوونەوەی چالاکییە ئابوورییەکان، پێشبینی دەکەن کە ئابووریی جیهان بەردەوام بێت لە گەشەکردن، بەڵام تێکرای گەشەی ئابووریی وڵاتان بەهۆی شکست و پاشەکشەی هەندێک لە وڵاتان، دابەزین و سستبوونەوەی پێوەدیارە.  گیتا گۆپیناس، ئابووریناسی سەر بە سندووقی نێودەوڵەتیی دراو گوتی، رەوشی وڵاتە تازەپێگەیشتووکان و وڵاتە کەمداهاتەکان بەهۆی کۆنترۆڵنەکردنی پەتای کۆرۆنا بەرەو خاوی و سستبوونەوە دەڕوات.  لە بەشێكی دیکەی راپۆرتەکەدا هاتووە، تەنیا وڵاتە پێشکەوتووەکان دەتوانن بەخێرایی و لە کۆتایی ساڵی داهاتوودا بگەڕێنەوە بۆ قۆناخی پێش سەرهەڵدانی پەتای کۆرۆنا، بەڵام وڵاتە تازەپێگەیشتووەکان چەندین ساڵ کاتیان دەوێت تاوەکو رەوشی ئابووریی خۆیان بگەرێننەوە بۆ پێش کاتی سەرهەڵدانی کۆرۆنا.  ئابووریی وڵاتە پێشکەوتووەکان لە ٢٠٢١ دا بە رێژەی ٥.٢ % و لە ٢٠٢٢ بە رێژەی ٤.٥ % گەشەدەکات، ئەوەش بەپێی راپۆرتی سندووقی نێودەوڵەتیی دراو، هەروەها وڵاتە تازەپێگەیشتووەکان کە هەرێمی کوردستان و عێراق بەشێکن لەو وڵاتانە پێشبینیکراوە  لە ٢٠٢١ دا بە رێژەی  ٦.٤ % و لە ٢٠٢٢ ـیشدا بە رێژەی ٥.١ % گەشە بکەن.