هۆرڤان رەفعەت، پەیامنێری رووداو لە سلێمانی رایگەیاند: رۆژی پێنجشەممە ٢٣ - ٠٩ - ٢٠٢١، (رێکخراوی ملەکەوە بۆ پاراستنی ژینگە) بەهاوبەشی لەگەڵ (رێکخراوی سەلامەتی خۆراک) و بە هاوکاریی (بەڕێوەبەرایەتیی کشتوکاڵی پێنجوێن) بۆ یەکەمینجار و بە درووشمی (لە ژینگەیەکی تەندروست، ئاسایشی خۆراکمان دەستەبەر دەکەین)، فیستیڤاڵی پاییزی پێنجوێن بۆ بەرهەمە خۆراکی و خۆماڵییەکان بەڕێوەدەچێت.  فیستیڤاڵەکە لەنێو یەکێک لە پارکە گەورەکانی پێنجوێن بەڕێوەدەچێت، کە لە ١٠٠ شوێنی دابینکراو، بەروبووم و بەرهەمی خۆماڵیی جیاواز نمایش دەکرێن و دەفرۆشرێن. فیستیڤالەکەش لەکاژێر ١٠: ٠٠ی بەیانی دەستپێدەکات و ماوەی دوو رۆژ بەردەوام دەبێت.  رێبوار کەمال، یەکێک لە سەرپەرشتیارانی فیستیڤاڵەکەبە رووداوی گوت "پێنجوێن ناوچەیەکی کشتوکاڵی پڕ بەروبوومە، پێویستە ئەو جۆرە فیستیڤاڵانەی تێدا بکرێت، بە ئامانجی ئەوەی خاوەنکار و پیشەکان بتوانن راستەوخۆ پیشە و بەرهەمەکانیان بە کڕیارەکانیان بناسێنن، ئامانجی سەرەکی فیستیڤاڵەکەش بەرەوپێشچوونی بەرهەمی ناوخۆیە، تاوەکو بەرهەمی ناوخۆمان بەرەو پێش ببەین، هەم ئاسایشی خۆراک و هەم سەلامەتی خۆراکمان دابین دەکەین و هەمیش ئابووریمان بەهێز دەکەین".