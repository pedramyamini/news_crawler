بەرەبەیانی ئەمڕۆ سێشەممە بەهای دۆلار بەرامبەر بە دراوە بیانییەکانی دیکە بەرزبووەوە بۆ بەرزترین ئاستی خۆی لە ماوەی یەک هەفتەی رابردوودا.  دۆلاری ئەمریکی یەکێکە لەو دراوانەی کە وەک پەناگەیەکی ئارام بۆ وەبەرهێنەران هەژماردەکرێت. خواست بۆ کڕینی دۆلاری ئەمریکی لە چەند رۆژی رابردوودا زیادیکردووە و زیادبوونی خواست هاوکاتە لەگەڵ زیادبوونی نیگەرانییەکان لەسەر کاریگەرییەکانی جۆری ئۆمیکرۆنی ڤایرۆسی کۆرۆنا.  پێنوێنی دۆلار بەرامبەر بە ٦ دراوی دیکە بەرەبەیانی ئەمڕۆ بەرزبووەوە بۆ ٩٦.٤٥.  لە ماوەی چەند رۆژی داهاتوودا کۆمەڵێک کۆبوونەوەی بانکە ناوەندییەکانی جیهان ئەنجامدەدرێت کە کاریگەری لەسەر بەهای دراوەکان دادەنێت.  دواینیوەڕۆی رۆژی سێشەممە کۆمیتەی سیاسەتی بازاڕی بانکی ناوەندیی ئەمریکا دەستپێدەکات و بۆ ماوەی دوو رۆژ بەردەوام دەبێت. بانکی ناوەندیی ئەوروپا و بەریتانیاش رۆژی پێنجشەممە کۆبوونەوەیان هەیە. هەروەها بانکی ناوەندیی ژاپۆنیش رۆژی هەینی کۆبوونەوەی هەیە.  پێشبینی دەکرێت دوای کۆبوونەوە دوو رۆژییەکەی بانکی ناوەندیی ئەمریکا رایبگەیێنێت کە پرۆسەی کەمکردنەوەی پاڵپشتییەکانی بۆ بازاڕە داراییەکان خێرادەکاتەوە.  دوای کەمکردنەوەی پاڵپشتییە داراییەکان، بانکی ناوەندیی ئەمریکا بەرەو ئەو ئاراستەیە دەڕوات کە رێژەی سوودی بانکی بەرزبکاتەوە. بەرزکردنەوەی سوودی بانکی لە ئەمریکا دەبێتە هۆی بەرزبوونەوەی بەهای زیاتری دۆلار لە بازاڕی دراوەکاندا.  بازرگانانی دراو پێشبینییان کردووە کە تاوەکو مانگی شەش بانکی ناوەندیی ئەمریکا رێژەی سوودی بانکی بە رێژەی ٠.٢٥ بەرزبکاتەوە و لە دوای ئەوەش تاوەکو کۆتایی ساڵ رێژەی سوودی بانکی لەو وڵاتە بەرزبکرێتەوە بۆ ٠.٧٥ %.  ئەگەری خێرا بەرزکردنەوەی سوودی بانکی لەلایەن بانکی ناوەندیی ئەمریکاوە لە کاتێکدایە کە بانکی ناوەندیی ئەوروپا جارێ بیر لە بەرزکردنەوەی سوودی بانکی ناکاتەوە و لەبەر ئەوەش دوادەکەوێت. ئەمە ئەو هۆکارەیە کە زۆرێک لە شرۆڤەکارانی بازاڕ پێیانوایە بەهای دۆلار لە بەرامبەر بە دراوەکانی دیکە هێشتا زیاتر بەرزبێتەوە.  بەرەبەیانی ئەمڕۆ هەر یۆرۆ دابەزی بۆ نزیکەی ١.١٢٨ دۆلار و بەهای پاوەندیش لە نزیک ١.١٣٢١ بە جێگیری مایەوە.  زانایانی بەریتانی رایانگەیاندووە، کوتانی دوو ژەمی پێکوتەی دژە ڤایرۆسی کۆرۆنا ئەوەندە کاریگەریی نەبووە لەسەر بەرزکردنەوەی بەرگریی لەشی مرۆڤ لە بەرامبەر جۆری ئۆمیکرۆنی ڤایرۆسی کۆرۆنا کە لەو وڵاتە بووەتە هۆکاری ئەوەی یەکەم کەسی تووشبوو بەو جۆرە گیانی خۆی لەدەستبدات.