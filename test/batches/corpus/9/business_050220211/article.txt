عۆن زیاب، گوتەبێژی وەزارەتی سەرچاوەكانی ئاوی عێراق بە تۆڕی میدیایی رووداوی راگەیاند: "بە ئامانجی گەیشتن بەرێككەوتن، بڕیارە بەمزووانە شاندێكی باڵای توركیا سەردانی عێراق بكات. "  لە وەڵامی لێدوانی ڤەیسل ئەرئۆغڵو، نێردەی تایبەتی سەرۆكی توركیا بۆ عێراق كە گوتبووی، "تورکیا بەگوێرەی پرەنسیپی سوودی بەرامبەر لەبارەی دۆسیەی ئاو مامەڵە دەكات"، عۆن زیاب گوتی: "پرەنسیپی قازانج بەرامبەر ئاو بەهەموو شێوەیەك رەتدەكەینەوە".  گوتەبێژی وەزارەتی سەرچاوەکانی ئاوی عێراق باسی لەوەكرد، بەپێی پەیماننامە نێودەوڵەتییەكان رووباری هاوبەش سنووری سیاسی نییە و موڵکی هەمووانە، بۆیە نابێت هیچ مەرجێكی لەبەرامبەر دابندرێت. گوتیشی، ئاو بەتەنیا هی توركیا نییە، بەوڵاتانی دیكەشدا تێدەپەڕێت، بۆیە نابێت بەو شێوەیە مامەڵەی لەگەڵدا بكرێت.  کۆماری ئیسلامی ئیرانیش ساڵانێکە گرفت بۆ بەردانەوەی ئاو بۆ عێراق و هەرێمی کوردستان دروستدەکات، عۆن زیاب گوتی: "هاوكاری لە نێوان توركیا و ئێران و وڵاتانی دیكەی دراوسێ دەبێت لەسەر بنەمای هاوئاهەنگی هاوبەش بێت" و گوتیشی؛ "پەیوەندی ئابووری، بازرگانی و ئەمنی فاكتەری سەرەكین و دەكەونە نێو پرەنسیپی سودمەندبوونەوە.  عەبدولزەهر هینداوی، گوتەبێژی وەزارەتی پلادانانی عێراق پێشتر بە تۆڕی میدیایی رووداوی راگەیاندبوو: ژمارەی دانیشتووانی عێراق گەیشتووەتە ٤٠ ملیۆن و ١٥٠ هەزار کەس، ئەمەش پێویستی عێراق بە ئاوی شیرین زیاتر دەکات، چونكە بەپێی داتاکانی وەزارەتی پلاندانان ساڵانە ژمارەی دانیشتووان نزیکەی ٨٥٠ هەزار بۆ یەک ملیۆن کەس زیاد دەکات.  رێژەی ٧٠ % ی ئاوی سەرزەوی عێراق لە تورکیاوە لە رێگای رووبارەکانی دیجلە و فوراتەوەیە. رووباری دیجلە هەزار و ٢٩٠ کیلۆمەتر و رووباری فوراتیش هەزار و ١٦٠ کیلۆمەتری بەناو خاکی عێراقدا تێدەپەڕێت.