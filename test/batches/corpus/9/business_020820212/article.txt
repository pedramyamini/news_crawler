شەڕ و پێکدادان لەنێوان سوپای تورکیا و پەکەکە لە سنوورەکانی نێوان باکوور و باشووری کورستان بە تایبەتی لە پارێزگای دهۆک بەردەوامە و هێزەکانی تورکیا بە قۆڵایی چەندین کیلۆمەترێک هاتوونەتە نێو سنووری هەرێمی کوردستان و شەڕ لەگەڵ چەکدارانی پەکەکە دەکەن. چەندین بنکەی سەربازییان دروستکردووە و بەردەوام فڕوکە جەنگییەکان بۆردوومانی گوند و ناوچە سنورییەکانی ئەو پارێزگایە دەکەن کە چەکدارەکانی پەکەکە لەوێن.  لە دەرئەنجامی بەدواداچوونێکی مەیدانیی دیسکی ئابووریی تۆڕی میدیایی رووداو کە پێشکێشکار بەختیار عەبدولعەزیز کردوویەتی و چەند رۆژێک لە ناوچە سنوورییەکان بووە، هەسەنگاندنێکی مەیدانی بۆ زەر و زیانەکانی ئۆپەراسیونەکان و بۆردوومانەکانی تورکیا بو سەر چەکدارانی پەکەکە کراون و دەرئەنجامی شەڕی نێوانیان بەتایبەت لەسەر دارستان و پاوان و بەرهەمی میوە و بێستانەکانی ناوچەکە بە زیاتر لە ٨ ملیار دۆلار دەخەمڵێنرێت.  بەپێی ئامارەکانی بەڕێوەبەرایەتیی دارستان و پاوانەکانی دهۆک، بە گشتیی لەو پارێزگایە ملیۆنێک و ٧٥٠ هەزار دۆنم دارستان هەیە کە دەبێتە ٢/٣ی دارستانەکانی پارێزگای دهۆک و تەنیا سنووری دهۆک لەگەڵ تورکیا بە زنجیرە دارستان و پاوانێک دیاریکراوە لە شاخە سەختەکان، کە زیاترە لە ١٠٠ هەزار دۆنم.  ئەندازیار کاوە سەبری فارس بەڕێوەبەری دارستان و پاوانەکانی دهۆک بە تۆڕی میدیایی رووداوی راگەیاند، ئۆپەراسیۆنەکان لە سنووری سێ شارۆچکەی (دەرکار، باتیفا، کانی ماسێ) ئەنجام دراون کە زیاترە لە ٢٠ گوند و بەر بە بۆردوومان و شەڕەکانی نێوان هێزی چەکداری پەکەکە و هێزەکانی تورکیا و ئۆپەراسیۆنەکە کەوتوون و بە دەیان هەزار دۆنم دارستان و پاوان و بێستانەکانی میوە وشکبوون، یان سووتاون و بڕیویانن، یان مەترسی لەناو چوونیان لەسەرە.  بە دواداچوونەکەمان کە بە هاوکاریی بەڕێوەبەرایەتیی دارستان و پاوان و بەڕێوەبەرایەتیی کشتوکاڵ و سەرچاوەکانی ئاوی دهۆک و چەند پسپۆڕێکی تایبەتمەند لەو بوارە ئەنجام دراوە لەگەڵ سەردانیکردنی ئەو ناوچانەی کە بەر بۆردوومان کەوتوون یان نزیکن لە بۆردوومانەکان و ئۆپەراسیونەکانی تورکیا.  دەرئەنجامی بەدواداچونەکە بە ژمارە دیاریکراوە: بەڕێوەبەری دارستان و پاوانەکانی دهۆک هەروەها بە رووداوی گوت یەک دۆنم دارستان و پاوان ئەگەر بە شێوەی زانستیی دارەکانی بڕوێنن بۆ هەر دۆنمێک کە ٢٥٠٠ مەترە دەتوانرێت ٦٢٥ دار بڕوێندرێت، بە دووری ٤ مەتر لە نێوانیان، بەڵام لەبەر ئەوەی زنجیرە دارستانەکانی سەر سنوور سرووشتین، بە تێکڕا هەر دۆنمێک ٢٠٠ داری جیاوازی بۆ خەمڵێندراوە کە سەرەکیترینیان (داربەڕوو، دار مازی، دار گیهیشک، دارکەزوان، دار هەڤرست) و چەندین گژ و گیای دیکەن کە بە سەرچاوەی داهاتی خەڵکی ئەو ناوچانە دادەنرێن لە وەرزەکانی پێگەیشتنیان وەکۆ کڤارک و پتاتوشک و سوریاز، گەنگر و گەنگروک، لیشە، رێڤاز، کاری، سترک و... هتد.  ئەندازیار کاوە سەبری فارس دەڵێت، بەرهەمی ئەم دارستانانە نزیکەی ١٥ % ـی کۆی بەرهەمی دارستان لە پارێزگای دهۆک پێکدەهێنێت و نرخی بەرهەمەکانی ئەم دارستانانە لە بازاڕەکان داهاتی ساڵانەی یەک دۆنم لەم پاوانانە بە ٥ ملیۆن دینار دەخەمڵێنرێت، بە سووتان یان بڕینی ئەم دارستانانە پێویستی بە تێکڕای ٣٠ ساڵ هەیە بۆ ئەوەی دووبارە دارستانەکانی ئەم ناوچەیە بگەنە ئاستی بەرهەمهێنان چونکە تەمەنی دارەکان لە نێوان ٥ بۆ ١٠٠ ساڵ دەبێت، کەواتە بەرهەمی ساڵانەی دارستانە لەناو چووەکان بۆ ٣٠ ساڵ دەبێتە ١٥٠ ملیۆن دینار بۆ هەر دۆنمێک دارستان.  نرخی هەر دۆنمێک دارستان بە دار و تەمەن و جۆرەکانیەوە بە ٢٠٠ ملیون دینار دەخەمڵێنرێت. کەواتە بۆ هەر دۆنمێک دارستان بەرهەمی ساڵانەی بۆ ٣٠ ساڵ و نرخی یەک دۆنم دارستان دەبێتە ٣٠٠ ملیۆن دینار. بە بۆچوونی پسپۆڕان لە سنووری پارێزگای دهۆک، تاوەکوئێستا زیاتر لە ٤٠ هەزار دۆنم دارستان و پاوان سووتاون.  هەروەها ئەندازیار فەرهاد محەممەد تاهیر، گوتەبێژ و بەرپرسی خزمەتگوزاریی بەڕێوەبەرایەتیی گشتیی کشتوکاڵی دهۆک ئاشکرای کرد؛ لە سنووری پارێزگای دهۆک بە تایبەتی ئەو ناوچانەی تێیدا شەڕی نێوان هێزەکانی چەکداری پەکەکە و هێزەکانی تورکیا و ئۆپەراسیونەکانی تورکیا بەردەوامە، نزیکەی ٢٥ هەزار دۆنم بێستانی بەرهەمهێنانی میوە هەن کە ١٥ هەزار دۆنمی بەرهەمی سێون و ١٠ هەزار دونمی بەرهەمی ترێیە.  گوتەبێژی بەڕێوەبەرایەتیی کشتوکاڵی دهوک ئەوەشی روون کردەوە کە بو هەر دۆنمێک سێو بە تێکڕا ١٥٠ داری تێدایە کە ساڵانە ٣.٧٥٠ تۆن بەرهەمی سێو هەیە، یەک کیلۆگرامی سێویش لە بازاڕەکان بە ٣٠٠ دینارە کەواتە یەک تۆن سێو بە ١.٢٥٠ ملیون دینارە کە دەبێتە ٧٥٠ دۆلار.  کەواتە بۆ ئەمساڵ لە بەرهەمی سێو ١١ ملیون دۆلار زەرەر بەر بێستانەکانی ئەم ناوچانە کەوتوون. هەروەها ١٠ هەزار دۆنمی ترێ زەوی و بێستانی بەرهەمهێنانی میوە کە سەرەکیترینیان (گێلاس، هەنار، قەیسی گویز، باوی، و... هتد.) بە تێکڕایی بۆ هەر دۆنمێک لەم بیستان و زەوییە کشتوکاڵییانە ١٥٠ داری بەرهەمهێنەر هەن کە ساڵانە هەر داریک ٢٥ کیلۆگرام بەرهەمی هەیە و یەک کیلۆگرام لەم بەرهەمە بە ٥٠٠ دینارە لە بازاڕەکان کە داهاتی ساڵانەی ئەم زەوییە کشتوکاڵییانە دەبێتە ١٢.٥٠٠ ملیون دۆلاری ئەمریکی.  بەکۆی بەرهەمی ساڵانەی زەوییە کشتوکاڵییەکان بەرهەمی سێو و بەرهەمی جۆراوجور لە میوە بەرهەم دەهێنن کە دەبێتە ٢٥ هەزار دۆنم و دەکاتە ٢٣.٧٥٠ ملیون دۆلار، کە زەرەو و زیانی سووتان و وشکبوونیان بەرکەوتووە و پێویستی بە ١٠ ساڵە تاوکو دووبارە ئەم زەوییانە بگەنە ئاستی بەرهەم هێنان دوای وشککردنیان.  کەواتە کوی گشتی زیانەکانی زەوی کشتوکاڵی و بەرهەمی میوە دەبێتە زیاتر لە ٢٨٧ ملیون دۆلار، هەروەها ئەو زیانانەی بەر بە ٤٠ هەزار دۆنمی پاوان و دارستانەکان کەوتوون بە ١٢ ترلیۆن دینار دەخەمڵێندرێت کە دەبێتە ٨ ملیار دولاری ئەمریکی.  ئەگەر تەواوی هێڵی سنووری دارستان و پاوانەکانی پارێزگای دهۆک لەگەڵ تورکیا هەروەکو چەند رۆژی رابردوو بەر بە سووتان و بڕین بکەوێت کە دەبێتە زیاتر لە ١٠٠ هەزار دۆنم بە زیاتر لە ٢٠ ملیار دۆلار زیان بەر ئابووری ئەم ناوچە سنوورییانە دەگات.