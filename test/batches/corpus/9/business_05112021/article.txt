ئیدارەی جۆ بایدن دوو پرۆژەی دارایی پێشکێشی کۆنگرێسی ئەمریکا کردووە. یەکێکیان بەبڕی ترلیۆنێك و ٧٥٠ ملیار دۆلاری ئەمریکییە و تایبەتە بە پرۆژەیەک بەناوی "بیڵت باک بەتەر" واتە "بونیاتنانەوەی باشتر" و تێیدا کار لەسەر باشترکردنی ژیانی خەڵک لەڕووی تەندروستی، خوێندن و خزمەتگوزارییە سەرەکییەکانی هاووڵاتییان دەکرێت.  پڕۆژەی دووەم بە بڕی ترلیۆنێك و ٢٠٠ ملیار دۆلاری ئەمریکییە و تایبەتە بە باشترکردنی ژێرخانی ئابووریی وڵات لە رێگەوبان، پرد، قوتابخانە، نەخۆشخانە، فڕۆکەخانە و دامەزراوە سەرەکییەکانی دیکەی پەیوەست بە ژێرخانی ئابووری وڵاتەوە.  پرۆژەی یەکەم لەنێو خودی ئەندامانی پارتی دیموکراتی ئەمریکادا کە خاوەن زۆرینەی نێو هەردوو ئەنجوومەنی نوێنەران و پیرانن رەزامەندیی لەسەر دراوە بەڵام پرۆژەی ١.٢ ترلیۆنییەکە هێشتا دیموکراتەکان لەبارەیەوە ناکۆکن و تێبینی زۆریان لەسەرە؛ هەر ئەوەش بوو وایکرد کۆبوونەوەی دوێنێ پێنجشەممە، ٤ - ١١ - ٢٠٢١ بۆ ئەمڕۆ هەینی دوا بخرێت.  بڕیارە ئەمڕۆ هەینی ٥ - ١١ - ٢٠٢١ ئەنجوومەنی نوێنەران کۆببنەوە و لەدوای تاوتوێکردنی هەروو پرۆژەکە، دەنگیان لەسەر بدەن.  کارین ژان پییەر،  گوتەبێژی کۆشکی سپی رایگەیاند پرۆژەی "بونیاتنانەوەی باشتر و هەروەها پرۆژەی باشترکردنی ژێرخانی ئابووری ئەمریکا زۆر پێویست و گرنگ و مێژوویین و سەرۆک بایدن بەردەوامە لە گفتوگۆکانی لەگەڵ ئەندامە دیموکرات و کۆمارییەکانی نێو کۆنگرێس بۆ تێپەڕاندنی هەردوو پرۆژەکە".