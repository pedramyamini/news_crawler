رۆژی یەکشەممە ٠١ - ٠٨ - ٢٠٢١ وەزارەتی نەوتی عێراق رایگەیاند، "بەپێی ئاماری سەرەتایی کۆمپانیای فرۆشتنی نەوتی خاوی عێراق - سۆمۆ، عێراق لە مانگی تەممووزی رابردوودا ٩٠ ملیۆن و ٤٦٧ هەزار و ٧٩٤ بەرمیل نەوتی خاوی هەناردە کردووە، داهاتی ئەو نەوتەش گەیشتە شەش ملیار و ٥١٣ ملیۆن و ٧٩٢ هەزار دۆلار".  وەزارەتی نەوتی عێراق راشیگەیاند، "نەوتی خاوی هەناردەکراو لە کێڵگەکانی ناوەڕاست و باشووری عێراق لە مانگی تەممووزی رابردوودا ٨٧ ملیۆن و ٤٥٥ هەزار و ٣٥٩ بەرمیل بووە، هاوکات لە کێڵگەکانی کەرکووکەوە بۆ بەندەری جەیهان سێ ملیۆن و ١٢ هەزار و ٤٣٥ بەرمیل نەوت هەناردە کراوە".  بەپێی راگەیێندراوی وەزارەتی نەوتی عێراق، "هەناردەی رۆژانەی نەوتی عێراق لە مانگی رابردوودا گەیشتووەتە دوو ملیۆن و ٩١٨ هەزار بەرمیل، هەر بەرمیلێکی ئەو نەوتەش تێکڕا بە ٧٢.٠٠١ دۆلار فرۆشراوە".  مانگی رابردوو وەزارەتی نەوتی عێراق رایگەیاند، بەپێی ئامارە کۆتاییەکانی کۆمپانیای فرۆشتنی نەوتی خاوی عێراق - سۆمۆ، "عێراق لە مانگی شەشی ٢٠٢١ دا ٨٦ ملیۆن و ٧٦٥ هەزار و ٥٨٩ بەرمیل نەوتی خاوی هەناردە کرد، داهاتی ئەو نەوتەش گەیشتە شەش ملیار و ١٤٣ ملیۆن و ١٠٦ هەزار دۆلار".