ماتیۆ هیبلۆت، سکرتێری گشتیی بەرهەمهێنانی چیمەنتۆی فەرەنسا دەڵێت، "ماوەی ٢٠ ساڵە ریسایکلین سەریهەڵداوە. ئێمە لە فەرەنسا دەستمان بە دامەزراندنی ناوەندی شوێنی وەرگرتنی کەرەستە کۆنەکان کردووە. لەم چەند ساڵەی رابردوودا پێشکەوتنی باشمان لەو بوارەدا بەدەستهێناوە. ئێستا گەیشتوونەتە قۆناخێک کە زیاتر ٢٠ % ی کەرەستەی کۆن ریسایکل دەکەینەوە".  لە هەر چرکەیەکدا ٤٥٠ تۆن چیمەنتۆ لە جیهان بەرهەم دەهێندرێت و لە بوارە جیاوازەکانی رێگەوباندا بەکاردەهێندرێت. ساڵانە ١٤٠ ملیار تۆن چیمەنتۆ بەرهەمدەهێندرێت، ئەوەش هۆکارە بۆ دەردانی نزیکەی ٧ % ی ئەو گازی دوانۆکسیدی کاربۆنەی دەچێتە هەواوە؛ ئەو رێژەیە سێ هێندە زیاترە لە رێژەی دەردانی گازی دوانەئۆکسیدی کاربۆن لە پیشەسازیی گەشتی ئاسمانیدا.  سکرتێری گشتیی بەرهەمهێنانی چیمەنتۆی فەرەنسا باس لەوە دەکات، "سەبە تێکشکاوەکان لە ناوچەی جیاجیاوە وەردەگرین. کەرەستە و دامەزراوەی گونجاومان هەیە بۆئەوەی بەشی پێویست پاشماوەی چیمەنتۆمان بەردەوام لەبەردەستدا هەبێت. لەوێشەوە دوای هاڕاندن و چارەسەرکردنیان دەیکەینە سەبی ئامادە و دووبارە دەینێرینەوە ئەو شوێن و پرۆژانەی کە نزیکن لێمانەوە".  ئەگەر چیمەنتۆ وڵات بووایە، ئەوا دەبووە سێیەم گەورە وڵاتی جیهان لەڕووی ناردنی گازی زیانبەخشی وەکو دوانەئۆکسیدی کاربۆن بۆ نێو هەوا.  لە ریزبەندیی گەورەترین ناردنکارانی گازی زیانبەخش بۆ کەشی زەوی، پیشەسازیی بەرهەمهینانی چیمەنتۆ لەدوای چین و ئەمریکا سێیەم گەورە هۆکارە بۆ ناردنی گازی زیانبەخش کە یەکێکە لە هۆکارەکانی گەرمبوونی زەوی و بەرزکردنەوەی پلەی گەرمای جیهان.  فرانک ئاگیولار، بەڕێوەبەری پرۆژە لە کۆمپانیای سیمێکس دەڵێت، "ئەم رۆژانە دەستخستنی کەرەستەی بیناسازی ئاڵۆز بووە؛ ئێمە روومان لە ریسایکلین کردووە. ئەوە بەو مانایەیە کە ئێمە باڵەخانە کۆنەکان دەڕووخێنین، پاشان کەرەستەکان دەردەهێنین و ئامادەیان دەکەین لە چەشنی کەرەستەی نوێ، بەرهەمەکانیش دەنێرینەوە پرۆژەکانی بیناسازی و رێگەوبان".  لە کاتی بەرهەمهێنانی چیمەنتۆ چەندین جۆرە بەرد و خۆڵی جیاواز و ماددەی کیمیایی تێکەڵدەکرێن و لە کوورەکاندا تاوەکو ١٤٠٠ پلەی سیلیزی گەرم دەکرێن کە بڕێکی بەرچاو گازی دوانەئۆکسیدی کاربۆن بەرهەم دەهێنن. لە بەرهەمهێنانی یەک تۆن چیمەنتۆشدا یەک تۆن گازی دوانەئۆکسیدی کاربۆن دروستدەبێت و دەخرێتە کەشی زەوییەوە.