شێخ مستەفا عەبدولڕەحمان، سەرۆکی یەکێتیی هاوردە و ناردنکارانی کوردستان بە تۆڕی میدیایی رووداوی راگەیاند "رێککەوتنی هەولێر و بەغدا و پەسندکردنی بودجەی ٢٠٢١ رۆڵێکی باشی لە بووژانەوەی ئابووری دەبێت و بەو هۆیەوە سەقامگیری و بووژانەوەی بازاڕ روودەدات، بازاڕی کار جووڵەی زیاتری تێدەکەوێت و بەرەو پێشەوە دەڕوات".  بەپێی ئەو یاسایەی رۆژی ٣١ - ٠٣ - ٢٠٢١ لە پەرلەمانی عێراق پەسندکرا، ئەگەر رێککەوتنەکە وەکو خۆی جێبەجێ بکرێت، دەبێت بەغدا لەمساڵدا نزیکەی ١١ تریلیۆن دینار بۆ هەرێمی کوردستان بنێرێت.  سەرۆکی یەکێتیی هاوردە و ناردنکارانی کوردستان ئاماژەی بەوە کرد "ئومێد هەیە فەرمانبەران مووچەکانیان لە کاتی خۆیدا بێت، بەوەش ئەو دڵەڕاوکێیەی لەنێوان بازرگان و هاوردەکاراندا هەبوو، نامێنێت. سەقامگیریی زیاتر دروستدەبێت و وادەکات بازرگانان کاڵای زیاتر بێنن و بیخەنە بازاڕەوە".  بەر لە پەسندکردنی بودجە، هەندێک پەرلەمانتار هەوڵی زۆریان داوە بۆئەوەی بەهای دینار بەرامبەر دۆلار بەرزبکرێتەوە، بەڵام بە پەسندکردنی بودجە نرخی دۆلار و دینار جێگیر بوو. شێخ مستەفا عەبدولڕەحمان پێیوایە جێگیربوونی بەهای ١٠٠ دۆلار بەرامبەر بە ١٤٥ هەزار دینار، سوود و دڵنیایی تەواو بە بازرگانان دەدات بۆئەوەی کاڵاکانیان بێنن و بیخەنە بازاڕەوە.  سەرۆکی یەکێتیی هاوردە و ناردنکارانی کوردستان ئەوەی خستەڕوو "جێگیربوونی بەهای دۆلار وادەکات بازرگانان کێبڕکێ بکەن و نرخی کاڵاکان بەرەو بەرزبوونەوەی زیاتر نەچێت، کە پێشتر بەهۆی دیارنەبوونی بەهای تەواوەتیی دۆلار بەرامبەر دینار کاڵاکان بە رێژەی زۆر بەرز دەبوونەوە".  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و دەنگی لەسەر پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.