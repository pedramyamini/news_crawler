بەپێی نووسراوێکی کۆمپانیای دابەشکردنی بەرهەمە نەوتییەکانی وەزارەتی نەوتی عێراق کە ژمارە ٨٩١٥ ـی لەسەرە و لە رۆژی شەممە ٢٨ی ئابی ٢٠٢١ دەرچووە، رەزامەندی دەربڕاوە لەسەر ناردنی بڕی ١٠٨٠ مەتر سێ جا لە بەنزین بۆ پارێزگاکانی هەرێمی کوردستان و بەمشێوەیە پشکی پارێزگاکان دیاریکراوە:  - پارێزگای هەولێر: ٣٦٠ مەتر سێ جا لە رۆژێکدا  - پارێزگای سلێمانی: ٣٦٠ مەتر سێ جا لە رۆژێکدا  - پارێزگای دهۆک: ٢١٦ مەتر سێ جا لە رۆژێکدا  - پارێزگای هەڵەبجە: ١٤٤ مەتر سێ جا لە رۆژێکدا  سەبارەت بە میکانیزمەکانی ناردنی ئەو بڕە بەنزینەش کە بڕیارە رەوانەی هەرێمی کوردستان بکرێت لەو نووسراوەدا هاتووە:  - ناوی ئەو وێستگە و رێگەپێدراوەکانیان و ئەو لیستانەیشی کە ژمارەی ئەو بارهەڵگرانەی لەسەرە لەگەڵ ئەو وێستگانە کاردەکەن لەلایەن وەزارەتی سامانە سرووشتییەکانی هەرێمی کوردستانەوە پێتان دەگات و بەپێی ئەو بڕانەی دیاریکراون.  - خاوەنی وێستگەکان بەهای ئەو بڕەی پێویستە پێیبدرێت دەخاتە هەژمارەکانی لقی دابەشکردنی مەبەست "ئەو ناوچەیەی کە لێوەی باردەکرێت و لەژێر رۆشنایی ئەوەدا ئەو بڕەی تەرخانکراوە لە رێگەی فۆڕمی بارکردنەوە دەدرێت، هەروەها ئەو وێستگەیەش دیاریدەکرێت کە لێیەوە باردەکرێت بەمەبەستی پێدانیان. "  - نرخی پشتپێبەستراو ٦٥٠ دینار دەبێت بۆ هەر لیترێک  - مانگانە لەگەڵ وەزارەتی سامانە سرووشتییەکان کرداری هاوتایی ئەنجامدەدرێت و مانگی دواتر بڕەکە نانێردرێت تەنیا دوای دڵنیابوونەوە لە وەرگرتنی بڕی مانگی پێشوو نەبێت.  ئەوە لەکاتێکدایە کەمال ئەترووشی، وەزیری سامانە سرووشتییەکان بۆ یەکەمجار لە دوای دەستبەکاربوونی هەڤپەیڤینێکی لەگەڵ سەنگەر عەبدولڕەحمان، پێشکێشکاری رووداو کرد و لە هەڤپەیڤینەکەدا باسی کۆبوونەوەی لەگەڵ ئیحسان عەبدولجەبار، وەزیری نەوتی عێراق کرد و ئاماژەی بە سێ خاڵ کرد کە لەسەری رێککەوتبوون، ئەو وەکو "مزگێنی" بە هاونیشتمانیانی راگەیاند و گوتی، لە ٢٣ی ئابی ٢٠٢١ ەوە وەزارەتی نەوتی عێراق رۆژانە بڕی یەک ملیۆن لیتر بەنزین رەوانەی هەرێمی کوردستان دەنیرێت و گوتی" نرخی بەنزین دادەبەزێت".  قسەکانی کەمال ئەترووشی، وەزیری سامانە سرووشتییەکان لەکاتێکدایە لەماوەی چەند مانگی رابردوو نرخی بەنزین لە هەرێمی کوردستان چەند جارێک بەرزبووەوە و ئەوەش نیگەرانی هاونیشتمانیانی لێکەوتەوە.  هەرچەندە لە ٢٣ ـی ئەم مانگە نرخی بەنزین هەرزان نەبوو، وەزیری سامانە سرووشتییەکانیش ئاماژەی بەوە کرد، کێشەی تەکنیکی بووە و لە ماوەی داهاتوودا چارەسەر دەبێت.