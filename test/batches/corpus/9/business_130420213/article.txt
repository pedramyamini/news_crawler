شێروان میرزا، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، "بەرزبوونەوەی نرخی دۆلار بەرامبەر دیناری عێراقی کاتییە. مستەفا موخیف، پارێزگاری بانکی ناوەندیی عێراقی لە کۆبوونەوەیدا لەگەڵ لیژنەی دارایی جەختی لەوەکردووەتەوە، بەرنامەی تایبەتی خۆیان هەیە و دۆلارێکی زۆریان هەیە، هەر کاتێک نرخی دۆلار بەرزبێتەوە، دۆلاری زیاتر دەخەنە بازاڕەوە بۆ ئەوەی هاوسەنگی لەنێوان نرخی دۆلار و دیناردا رابگرن".   ئەندامەکەی لیژنەی دارایی لە پەرلەمانی عێراق ئاماژەی بەوەکرد،  لێکدانەوەی هەڵە بۆ قسەکانی جێگری پارێزگاری بانکی ناوەندی کراوە و رەنگە ئەمە کاریگەریی لەسەر بەرزبوونەوەی نرخی دۆلار هەبووبێت، لەکاتێکدا ئەو باسی بابەتێکی کۆن دەکات، کە پێشتر بانکی نێودەوڵەتی داوای لێکردوون نرخی ١٠٠ دۆلار بکرێتەوە ١٦٠ هەزار دینار، بەڵام ئەوان رەتیانکردووەتەوە و لە ١٤٥ جێگیریان کردووە.  ئیحسان یاسری، جێگری پارێزگاری بانکی ناوەندیی عێراق، ئەمڕۆ سێشەممە، بە ئاژانسی فەرمیی هەواڵەکانی عێراقی راگەیاند: "بانکی نێودەوڵەتی پێشتر پێشنیازی کرد بانکی ناوەندیی عێراق گشت ١٠٠ دۆلار بە ١٦٠ هەزار دینار بفرۆشێت و گوتی ئەوە نرخی راستەقینە و لە بازاڕ جێگیر دەبێت، بەڵام بانکی ناوەندی لە رێگەی لێکۆڵینەوە لە بازاڕ و بژێوی ژیان بڕیاری دا گشت ١٠٠ دۆلار بە ١٤٥ هەزار دینار بفرۆشێت، ئەو بڕیارەش ئامانجی سیاسەتی نەختی بەدیهێنا".  ئیحسان یاسری گوتیشی: "یەکێک لە داواکارییەکانی بانکی نێودەوڵەتی لە کاتی دانوستاندنەکانی زیادکردنی نرخی فرۆشتنی دۆلار ئەنجامدانی چاکسازی بوو لە دارایی گشتیدا، واتا چاکسازی لە باج و گومرگ بۆ دابینکردنی داهاتی پێویست بۆ هاوکاریکردنی چینی هەژاران".  ئێستا لە بەشێک لە بازاڕەکانی هەرێمی کوردستان نرخی ١٠٠ دۆلاری ئەمریکی سەرووی ١٤٩ هەزار دینار عێراقی مامەڵەی پێوەدەکرێت.  بەپێی نووسراوی پێشووی بانکی ناوەندی عێراق، وەزارەتی دارایی عێراق ١٠٠ دۆلار بە ١٤٥ هەزار دینار دەداتە بانکی ناوەندی. بانکی ناوەندیش بە ١٤٦ هەزار دینار بەسەر بانکەکان دابەشی دەکات و دەبێت بە ١٤٧ هەزار دینار بگاتە دەست خەڵک.