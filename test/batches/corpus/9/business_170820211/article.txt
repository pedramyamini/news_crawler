کالیفۆڕنیا لەسەر ئاستی جیهان دەوڵەمەندترین ناوچەیە لەڕووی بەرهەمهێنانی بادەم، بەشێوەیەک ٨٠ % ـی کۆی بادەمی جیهان لەو ویلایەتەی ئەمریکا بەرهەمدێت کە بەهای ئەو پیشەسازییە شەش ملیار دۆلارە.  جیم جاسپەر، خاوەن کێڵگەی بادەمە و دەڵێت، "قازانجی چاندنی بادەم وەک پێشوو نییە. هەر وەک دەبینی، هیچ کێڵگەیەکی باشی بادەم لێرە نییە، دارەکان وشکدەبن، چونکە پارەی پێویستمان نییە ئاو بکڕین. لە سەرتاسەری ئەم دۆڵەش هەمان دۆخە. هەر تەنیا ئەو کێڵگەیە نییە کە ئاوی نییە. "  ئەوە دووەم ساڵە لەسەر یەک وشکەساڵی کالیفۆڕنیا دەگرێتەوە. وشکەساڵییەکە بەشێوەیەکە کە جووتیاران ئاوی پێویستیان دەستناکەوێت بۆیە هەندێ جووتیار بەرهەمەکانیان جێدەهێڵن، بەشێکی زۆر لە دار بادەمەکانیش وشکبوون.  تۆم ستۆکلی، ئەندامی تۆڕی ئاوی کالیفۆڕنیایە و دەڵێت، "ئاوی کالیفۆڕنیا بەڕاستی خراپ بووە. پێم وایە بەهۆی گۆڕانی کەشوهەوا، وشکەساڵی و شەپۆلی گەرمای زیاترمان دەبێت. شتێک بەخێرایی روودەدات و ئێمەش دەبینین کە ویلایەتەکەمان بەرەو تێکچوون دەچێت، بۆیە دەبێت شتێک لەم بارەیەوە بکەین. "  بەگوێرەی وەزارەتی کشتوکاڵی ئەمریکا، بەرهەمی بادەم لە کالیفۆڕنیا لە ساڵی ١٩٩٥ نزیکەی ١٦٨ ملیۆن کیلۆگرام بوو، ئەو بڕە لە ساڵی ٢٠٢٠ زیادیکردووە بۆ ١.٤ ملیار کیلۆگرام. لەو ماوەیەدا رووبەری داچێندراو بە بادەم لە ١٩٥٨ کیلۆمەتر دووجا بووەتە ٦٤٧٥ کیلۆمەتر دووجا.