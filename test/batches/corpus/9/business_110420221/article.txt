لە یەکەم کاژێرەکانی کردنەوەی بازاڕەکانی ئاسیا بەهای یۆرۆ بەرامبەر بە دۆلار بەرزبووەوە بۆ ١.٠٩٥٥ و بەپێیەش بەڕێژەی ٠.١٥ % بەراورد بە دوایین ئاستی داخستنی لە رۆژی هەینی بەرزبوونەوەی بەخۆیەوە بینی.  بەهای یۆرۆ هەروەها بەرامبەر بە پاوەندی بەریتانی و یەنی ژاپۆنی بەرزبووەوە.  بەپێی ئەوەی مارین لوپێن رکابەرەکەی ماکرۆن لە خولی دووەمی هەڵبژاردنی سەرۆکایەتیی فەرەنسا کە بڕیارە ٢٤ی مانگ بەڕێوەبچێت سیاسەتمەدارێکی راستڕەوە بە کەسایەتییەک دادەنرێت کە دژی بازاڕ هەڵسوکەوت دەکات و بەوپێیەش سەرکەوتنی ماکرۆن کە بەردەوام هەوڵی بەهێزکردنی یەکێتیی ئەوروپا دەدات دەبێتە پاڵپشتیکەر بۆ بەرزبوونەوەی بەهای یۆرۆ لە بەرامبەر دۆلار و دراوەکانی دیکە.     ئەنجامەکانی گەڕی یەکەمی هەڵبژاردنی سەرۆکایەتیی کۆماری فەرەنسا بەمشێوەیە بوون:     ٩٩ % جیاکراونەتەوە     ئیمانوئێل ماکرۆن، پارتی کۆماری بەرەو پێشەوە: ٢٧.٦ %     ماری لوپێن، گردبوونەوەی نیشتمانی: ٢٣.٤ %     ژان لوک مێلونشون، پارتی فەرەنسای خۆنەچەمێن: ٢٢ %     ئێریک زێمور، پارتی ریکۆنکویت (وەرگرتنەوە): ٧.١ %     ڤالێری پیکرێس، پارتی کۆمارییەکان: ٤.٨ %