هەردوو وەزارەتی کشتوکاڵی و سەرچاوەکانی ئاوی عێراق بڕیاریاندا بە دابەزاندنی رووبەری زەوییە کشتوکاڵییەکان بۆ ساڵی ٢٠٢١ و ٢٠٢٢ بە رێژەی زیاتر لە ٥٠ %، بەڵام بڕیارەکەیان زەوییە کشتوکاڵییەکانی هەرێمی کوردستان ناگرێتەوە.  لیژنەی بەردەوامی هاوبەشی نێوان هەردوو وەزارەتی کشتوکاڵ و سەرچاوەکانی ئاوی عێراق لە بارەگای وەزارەتی کشتوکاڵ لە بەغدا کۆبوونەوە، کۆبوونەوەکە بە سەرۆکایەتی محەممەد خەفاجی، وەزیری کشتوکاڵی عێراق و بە ئامادەبوونی مەهدی رەشید حەمدانی، وەزیری سەرچاوەکانی ئاو بەڕێوەچووە و تێیدا تاوتوێی  پلانی کشتوکاڵی تایبەت بە وەرزی کشتوکاڵی ٢٠٢١ - ٢٠٢٢ کراوە.  پلانەکە تایبەت بووە بە رووبەرە کشتوکاڵییەکان چ ئەوانەی کە بە هەردوو رووباری دیجلە و فورات یان بە پرۆژە ئاوییەکان ئاو دەدرێن. پلانەکە سەرجەم رووبەرە کشتوکاڵییەکانی عێراق دەگرێتەوە جگە لە  هەرێمی کوردستان.  حەمید نایف، گوتەبێژی وەزارەتی کشتوکاڵی عێراق رایگەیاند، ئەو سەرچاوە ئاوییانەی کە لەنێوان ساڵی ٢٠٢٠ - ٢٠٢١ لە بەنداو و ئەمبارە ئاوییەکاندا بوون، بەشی ئاودانی سەرووی ٥ ملیۆن دۆنم زەوی دەکرد، بەڵام ئاوی نێو بەنداو و کۆگا ئاوییەکانی عێراق بۆ ساڵی ٢٠٢١ - ٢٠٢٢، تەنیا بەشی کەمتر لە ٢ ملیۆن و ٥٠٠ هەزار دۆنم دەکات.  گوتەبێژی وەزارەتی کشتوکاڵی عێراق راشیگەیاند: "کەمکردنەوەی لە ٥٠ % ی رووبەرە کشتوکاڵییەکان بە لەبەرچاوگرتنی کەمبوونەوەی بڕی ئاو و رووبەرە بەفراوییەکان لە هەرێمی کوردستان و ناوچەکە بووە و هەروەها لەسەر بنەمای ئەو پێشبینیانەی کە باس لە ئەگەری زیاتر کەمبوونی ئاو لەم وەرزەی زستاندا بووە.  حەمید نایف، گوتەبێژی وەزارەتی کشتوکاڵی عێراق راشیگەیاند، پلانی تاوتوێکراوە باڵی بەسەر پارێزگای دیالەدا کێشا و بەو باوەڕە گەیشتین کە دەبێت پارێزگاکە لە پلانی ٢٠٢١ - ٢٠٢٢ دووربخرێتەوە و ئەو ئاوە کەمەی، کە هەیەتی و لە رێگەی بەنداوی حەمرین دابین دەکرێت، تەنیا بۆ ئاودێری دارستانەکان و دابینکردنی ئاوی پاکی خواردنەوە بەکاربهێندرێت.  بە گوتەی حەمید نایف لە چوارچێوەی پلانی پەسەندکراوی هەردوو وەزارەتی کشتوکاڵ و سەرچاوەکانی ئاودا، رێگە نادرێت بە کشتوکاڵ لەنێو رووبەرە زۆنگاوییەکان و هەروەها لە دەرچەی ئاو لە خوار بەنداوەکانی پارێزگاکانی بەسرە، واست، زیقار، دیالە و میسان. هەروەها دەبێت سەرجەم جووتیاران پابەندن بەو رووبەرە کشتوکاڵییانەی، کە لە پلانەکەدا بۆیان دیاریکراوە.