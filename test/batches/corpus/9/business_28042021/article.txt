بەرزان محەممەد، جێگری سەرۆكی ئەنجوومەنی پارێزگای سلێمانی، بە تۆڕی میدیایی رووداوی گوت: لە سنووری پارێزگاکەیان داهاتی فەرمانگە و دائیرەکان لە بانک کۆدەکرێتەوە و دوایی بە ژمارە دەچێتە هەولێر، ناکرێت پارەکە بچێت و دوایی بێتەوە، لە کاتی پێویست لەو پارەیە خەرج دەکرێت کە لە بانکەکان کۆکراوەتەوە. "  پشکی شێری داهاتی هەرێمی کوردستان فرۆشتنی نەوتە؛ جگە لە داهاتی گومرگ و خاڵە سنورییەکان، ١٢٠ ملیار دیناری داهاتی ناوخۆ و ٢٠ ملیار دیناری یارمەتی هاوپەیمانان بۆ پێشمەرگە و بەشە بودجەکەی پێشتر لە بەغداوە دەهات.  داهاتی ناوخۆی هەرێمی کوردستان لە باج، رسومات، داهاتی دەروازە سنوورییەکان و فرۆشی نەوت پێکدێت.  ئەندامێکی لیژنەی دارایی پەرلەمانی کوردستان دەڵێ: بەهۆی دابەزینی نرخی دینار بەرامبەر دۆلار، تەنیا لە گۆڕینەوەی دۆلار بە دینار، داهاتی سامانە سرووشتییەکان ٢٣ % زیادیکردووە. هەنگاوەکانی یاسای چاکسازی، بڕینی دوو مووچە و بڕیاری حکومەت بۆ کەمکردنەوەی خەرجییەکان وایکردووە داهات زیاتر بکات.  محەممەد ئیلخانی، بڕیاردەری لیژنەی دارایی پەرلەمانی کوردستان، "حکومەتی هەرێمی کوردستان چەندین هەنگاوی ناوە بۆ ئەوەی داهاتی زیاد بکات ئەمەش لە بەرنامەی کابینەی نوێ بوو، ئەو زیادبوونەش بەم دواییە هەستی پێکراوە، ئەویش هەم لە بەرزبوونەوەی نرخی نەوت و جێگیربوونی نرخی دراوی دینار بەرامبەر دۆلار هەموو ئەمانە وایکردووە داهاتێکی باشی دەستکەوێت و مووچە بدات و پڕۆژەکانی ئەنجامبدات. "  لە ساڵی ٢٠٢٠ داهاتی باج لە هەرێمی کوردستان ٥٨٨ ملیار و ٧١٠ ملیۆن دینار بووە، کە ٥٠ % ی لە هەولێر کۆکراوەتەوە، ٢٩٧ ملیار و ٩٤٩ ملیۆن دینار بووە، ٢٦ % ی لە سلێمانی بووە، کە ١٥٢ ملیار و ٩٢ ملیۆن دینار و ٢٤ % ی داهاتی باج لە پارێزگای دهۆک بووە، کە ١٣٨ ملیار و ٨٠٩ ملیۆن دینار بووە. پەرلەمانتارێکی کوردستان لە فراکسیۆنی پارتی هۆشداری دەدات لەوەی داهات هەمووی بۆ خەزێنەی حکومەت ناگەڕێتەوە.  داهاتی باج لە هەرێمی کوردستان ٥٨٨ ملیار و ٧١٠ ملیۆن دینار بووە  ٥٠ % ی لە هەولێر کۆکراوەتەوە کە دەکاتە ٢٩٧ ملیار و ٩٤٩ ملیۆن دینار   ٢٦ % ی لە سلێمانی بووە کە دەکاتە ١٥٢ ملیار و ٩٢ ملیۆن دینار   ٢٤ % ی لە دهۆک بووە کە دەکاتە ١٣٨ ملیار و ٨٠٩ ملیۆن دینار   بەهمەن کاکە عەبدوڵڵا، پەرلەمانتاری کوردستان لە فراکسیۆنی پارتی دەڵێت: "ئەم مانگە ١٨٦ ملیار دینار لە داهاتی ناوخۆ خراوەتە سەر پارەی نەوت و دراوە بۆ مووچە. ئەمەش لەسەر بنەمای ٥٣ % ی هەولێر و ٤٧ % ی سلێمانی و هەڵەبجە بێت. لەو بڕە پارەیە ١٠٦ ملیاری بەر هەولێر و دهۆک دەکەوێت و ٨٠ ملیاری بەر سلێمانی دەکەوێت، بەڵام تاوەکو ئێستا ٢٥ % یان نەناردووە لەکاتێکدا نیوەی وەزارەتەکان مووچەیان وەرگرتووە. "  لە هەرێمی کوردستاندا ١.٢٥١.٤٥١ مووچە خۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن، حکومەت بۆ پێدانی مووچە ٨٩٥ ملیار دیناری پێویستە.