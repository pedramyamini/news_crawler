لە کاتێکدا زۆربەی داهاتی ئیلۆن مەسک، کە ئێستا دەوڵەمەندترین کەسی جیهانە، سەرچاوەکەی تێسلایە، سەرەڕای لەدەستدانی ٥٠ ملیار دۆلار لەلایەن مەسکەوە، کۆمپانیای تێسلاش ١٩٩ ملیار دۆلار زیانی کرد، بەشێوەیەک بەهای پشکەکانی لە رۆژی دووشەممەی رابردوو بە رێژەی ٤.٨ % و رۆژی سێشەممەش ١٢ % دابەزین. ئەو زیانانەی ئەو کۆمپانیایە هاوشێوەی دابەزینی پشکەکانییەتی لەماوەی دوو رۆژی مانگی ئەیلوولی ساڵی ٢٠٢٠.  دابەزینی بەهای پشکەکانی تێسلا دوای هەفتەیەک دێت لە زیادبوونی بەهای بازاڕی کۆمپانیاکە کە تریلیۆنێک دۆلاری تێپەڕاند و سامانی ئیلۆن مەسکیش گەیشتە ٢٨٨.٦ ملیار دۆلار.   سەرەڕای ئەو زیانە، لە ئاستی ساڵانەدا بەهای پشکەکانی تێسڵا ٤٥ % لەچاو ساڵی رابردوو زیاترن. لە چارەکی سێیەمی ئەمساڵ زیاتر لەوەی پێشبینی دەکرا داهاتی تێسلا زیادی کرد ئەوەش بەهای پشکەکانی بەرزکردەوە.   ئیلۆن مەسک بۆ دانەوەی قەرزەکانی سەری و نەدانی باج، هەفتەی رابردوو داوای لە هەوادارانی لە توویتەر کرد ئاخۆ ١٠ % ی پشکەکانی تێسلا بفرۆشێت، زۆربەی ئەوانەی بەشداری راپرسییەکەیان کرد گوتیان "بەڵێ"، ئیلۆن مەسکیش بەگوێی هەوادارانی کرد و بڕیاریدا پشکەکانی بفرۆشێت. شرۆڤەکاران پێیانوایە مەسک تەنانەت بێ گوێدانە بۆچوونی هەوادارەکانی پشکەکانی لە تێسلا هەر دەفرۆشتن بۆ ئەوەی قەرزەکانی بداتەوە و خۆشی لە دانی باج بدزێتەوە.