لە راپۆرتێکی نهێنیدا کە حکومەتی ئەمریکا مانگی ئەیلوول بە کۆنگرێسی داوە و نوسخەیەکی کەوتووەتە دەست ماڵپەڕی واشنتن فری بیکەن، ئاڵوگۆڕی بازرگانی دەرەکیی ئێران لە ساڵی ٢٠٢٠ لە چاو لە ساڵی ٢٠١٩ دا، ١٨ ملیار دۆلار دابەزیوە. واتە لە ٤٦ ملیار دۆلارەوە بووەتە ٢٨ ملیار دۆلار.  لەو راپۆرتدا گوتراوە، گەڕانەوەی گەمارۆکان بۆ سەر ئێران، وایکردووە کۆماری ئیسلامیی ئێران لە بەشێکی زۆری بوارە ئابوورییەکاندا قازانجی نەبێت.  چین وەکو یەکێک لە گەورەترین هاوبەشە بازرگانییەکانی ئێران کە لە سەردەمی گەمارۆکانیشدا درێژەی بە ئاڵوگۆڕی بازرگانی لەگەڵ ئێران داوە، ساڵی ٢٠١٩ بڕی ١٩ ملیار دۆلار ئاڵوگۆڕی بازرگانی لەگەڵ ئەو وڵاتە هەبووە، بەڵام ئەمە ساڵی ٢٠٢٠ بۆ ١٢ ملیار دۆلار کەم بووەتەوە.  ئەمریکا هەرچەندە گەمارۆی "ئەوپەڕی گوشاری" لەسەر ئێران داناوە، بەڵام بەشێکی ئاڵوگۆڕی بازرگانییان بەردەوامە، راپۆرتەکەی ئیدارەی بایدن باسی لەوە کردووە کە قەبارەی ئاڵوگۆڕی ئەمریکا لەگەڵ ئێران لە ٣٤.٥ ملیۆن دۆلار لە ساڵی ٢٠١٩ دا، کەمبووەتەوە بۆ ٢٦.٥ ملیۆن دۆلار لە ساڵی ٢٠٢٠.   لەلایەکی دیکەوە ئاڵوگۆڕی بازرگانیی ئەوروپییەکان لەگەڵ ئێران زۆر نەگۆڕاوە، ساڵی ٢٠١٩ یەکێتیی ئەوروپا و ئێران چوار ملیار و ٧٠٠ ملیۆن دۆلار ئاڵوگۆڕی بازرگانییان هەبووە، بەڵام ساڵی دواتر بووەتە چوار ملیار و ٣٠٠ ملیۆن دۆلار.  دوای رێککەوتنی ئێران و وڵاتانی ٥+١ لە ساڵی ٢٠١٥، کە ئێستا ئەمریکا لە رێککەوتنەکە کشاوەتەوە، هەڵگرتنەوەی گەمارۆ نێودەوڵەتییەکان و گەمارۆکانی ئەمریکا لەسەر ئێران، ئاستی ئاڵوگۆڕی بازرگانیی دەرەکی ئێران زۆر گەشەی کرد.   ئاڵوگۆڕی بازرگانیی ئێران لەگەڵ یەکێتیی ئەوروپا ساڵی ٢٠١٦ لە چاو ٢٠١٥ دا، ٧٨ % بەرزبووە و گەیشتە ١٣ ملیار و ٧٠٠ ملیۆن یۆرۆ. بازرگانیی ئێران و چین کە ساڵی ٢٠١٦ بڕی ٣١ ملیار و ٢٠٠ ملیۆن دۆلار بوو، ساڵی ٢٠١٧، ١٩ % گەشەیکرد و بووە ٣٧ ملیار و ١٨ ملیۆن دۆلار.  بە کشانەوەی ئەمریکا لە رێککەوتنی ئەتۆمی، هەموو ئەو ژمارانە پێچەوانە بوونەوە. گەمارۆکان بەتایبەت ئاڵوگۆڕی بانکیی لەگەڵ ئێرانی بە ئامانج گرتووە و بەمەش کۆمپانیاکان توانای ئاڵوگۆڕی بازرگانیان لەگەڵ ئێران نەماوە.  گەڕانەوە بۆ بارودۆخی رابردوو و گەشانەوەی ئاڵوگۆڕی بازرگانی دەرەکیی ئێران، پێویستی بە هەڵگرتنەوەی گەمارۆکانی ئەمریکایە، ئەویش بە گۆڕانی دەسەڵات لە ئێران داهاتوویەکی زۆر روونی نییە.  ئێران دەڵێت، دەبێت سەرجەم گەمارۆکانی سەر وڵاتەکەی هەڵگیرێنەوە، ئەوجار بۆ رێککەوتنی ئەتۆمی دەگەڕێتەوە، بەڵام ئەمریکا دەیەوێت هەنگاو بە هەنگاو بۆ رێککەوتنەکە بگەڕێتەوە. ئەوەش جارێ بنبەستی لە زیندووکردنەوەی رێککەوتنی ئەتۆمیدا دروستکردووە.