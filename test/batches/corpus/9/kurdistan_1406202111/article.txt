زیاد جەبار، سەرۆکی لیژنەی دارایی و ئابووری لە پەرلەمانی کوردستان لەبارەی ناوەرۆکی کۆبوونەوەیان لەگەڵ وەزیری دارایی و سەرۆکی لیژنەی باڵای چاکسازی بە رووداوی گوت: "راپۆرتی دووەمی چاکسازی لە حکومەتەوە گەیشتووەتە پەرلەمانی کوردستان، ئێمە لە لیژنەی دارایی کۆبوونەوەی خۆمان کردووەو هەڵسەنگاندنمان بۆ راپۆرتەکە کردووە، بۆ ئەو مەبەستە بە پێویستمانزانی کۆمەڵێک لە وەزیرە تایبەتمەندەکان بێنە لیژنەکەمان روونکردنەوەمان پێبدەن سەربارەت بەو پرسیار و سەرنج و تێبینیانەی دروستبوونە وەڵاممان بدەنەوە".  بە گوتەی زیاد جەبار، "پێشتر وەزیری ناخۆ، وەزی پێشمەرگە، وەزیری شەهیدان سەردانی لیژنەکەمانیان کردووە، ئەمڕۆش وەزیری دارایی لەگەڵ سەرۆکی لیژنەی باڵای چاکسازی دێنە کۆبوونەوەی لیژنەکەمان، بۆ ئەوەی روونکردنەوە لەسەر ئەو پرسیار و سەرنج و تێبینیانە بدەن کە وەکو لیژنە هەمانە. پرسیارەکانیش زیاتر لەسەر کردنەوەی ئەژمارێکی بانکییە بۆ فەرمانبەران، لەگەڵ سندووقی خانەنشینی و بابەتی خانەنشینی. "  سەبارەت بە پرسی بە بارودۆخی دارایی و پرسی لێبڕینی مووچە و داهاتی نەوت و خاڵە سنوورییەکان، سەرۆکی لیژنەی دارایی و ئابووری لە پەرلەمانی کوردستان گوتی: "بۆ ئەم پرسە دوو یاداشت لەلایەن ئەندامانی پەرلەمانەوە دراوە بە سەرۆکایەتی پەرلەمان، نووسراویش لەلایەن سەرۆکایەتی پەرلەمانەوە بۆ ئەنجوومەنی وەزیران کراوە بۆ ئەوەی وەزیرە تایبەتمەندەکان ئامادە دانیشتنێکی پەرلەمان ببن، بۆیە ئەو دانیشتنەی ئێمە وەکو لیژنەی دارایی لەگەڵ وەزیری دارایی و سەرۆکی لیژنەی باڵای چاکسازی پەیوەست نابێت بە پرسی لێبڕینی مووچەو بارودۆخی دارایی".  زیاد جەبار بە پێویاستی دەزانێت "چاکسازی لە سەرچاوەکانی داهات بکرێت، کە بریتین لە داهاتە نەوتیەکان و نانەوتییەکان، بەهەدەردان و گەندەڵییەکی زۆر لە هەردوو بوارەدا هەیە، بە دەیان تێبینیمان هەیە و پێویستە چاکسازی تێدا بکرێت، کۆمەڵێک بڕیاریش کە لە ئەنجوومەنی وەزیران دران، بەڵام بە داخەوە تاوەکو ئێستا جێبەجێنەکراون".  هەر ئەمڕۆ دووشەممە ١٤ - ٦ - ٢٠٢١ د. رێواز فایەق، سەرۆکی پەرلەمانی کوردستان بە تۆڕی میدیایی رووداوی راگەیاند کۆبوونەوەی داهاتوویان لەبارەی پرسی بودجە و مووچەی مووچەخۆرانی هەرێمی کوردستان دەبێت.  ئەگەرچی سەرۆکی پەرلەمان ئاماژەی بە رۆژی کۆبوونەوەکە نەکرد، بەڵام بە گوتەی خۆی، هیچ کۆبوونەوەیەکی دیکە ناکرێت تاوەکو لەسەر پرسی مووچە و بودجە دانیشتن نەکەن و ئێستا ئامادەکاریی بۆ دانیشتنەکە دەکەن.