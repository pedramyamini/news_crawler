لە بەرنامەی مژاری رادیۆی رووداودا کە سامیا حەسەن پێشکەشی کرد، باس لە گیروگرفتەکانی دانیشتووانی نێو پرۆژەکانی نیشتەجێبوون کرا کە هەریەکە لە د. محەممەد شوکری، سەرۆکی دەستەی وەبەرهێنان و رزگار محەممەد، ئەندامی لیژنەی شارەوانی لە پەرلەمای کوردستان تێیدا بەشداربوون.  د. محەممەد شوکری، سەرۆکی دەستەی وەبەرهێنان رایگەیاند، "نرخی خزمەتگوزارییەکانی پرۆژەکانی نیشتەجێبوون زۆربەیان رێکخراون و زۆریش کەم کراونەتەوە، رەنگە چەند شوێنێکی کەم مابن کە نرخیان دەستکاری نەکردبێت. هەوڵ دراوە کە جارێکی دیکە پێداچوونەوە بە نرخەکاندا بکرێتەوە. لە ماوەیەکی نزیکدا هیچ پرۆژەیەک نامێنێت کە دەستکاریی نرخی خزمەتگوزارییەکەی نەکرێت و کەمنەکرێتەوە. "  بە گوتەی د. محەممەد شوکری، کەمکردنەوەی نرخەکان بەپێی رووبەری پرۆژە، رووبەری سەوزایی، پاسەوانی، دەروازەکان و چەند پێوەرێکی دیکەیە. لە زۆربەی پرۆژەکانیشدا نرخی خزمەتگوزاری لە ٥٠ %- ٧٥ % کەم کراوەتەوە.  رزگار محەممەد، ئەندامی لیژنەی شارەوانی لە پەرلەمای کوردستان گوتی، "هەق نییە پرۆژەکانی وەبەرهێنان دوای رادەستکرانیان ئیتر وەبەرهێنەرەکە پەیوەندیی پێوەی بمێنێت و کرێی خزمەتگوزاری وەربگرێت، چونکە ئەو وەبەرهێنەرە بە بەردەوامی بازرگانیی بەسەرەوە دەکات و بە ئارەزووی خۆی نرخی خزمەتگوزارییەکان دەگۆڕێت. پێویستە حکومەت خۆی بیکات. "  سەرۆکی دەستەی وەبەرهێنان ئاماژەی بەوە دا کە لە کابینەی نۆیەمدا هەشت پرۆژەی نیشتەجێبوون مۆڵەتیان پێدراوە. ئێستا بە هەندێک رێکاری نوێ کە لە ٢٠٢١/٠٥/٠٥ ـدا دەرچوون رەزامەندی لەسەر کۆمەڵێک پرۆژەی نوێی نیشتەجێبوون دراوە کە لە هەموو پارێزگاکاندان و نزیکەی ٥٠ پرۆژەی نیشتەجێبوونن. نرخی زەوی بۆ پرۆژەکانی نیشتەجێبوون زیاد کراوە کە دەکرێت بۆ حکومەتی هەرێمی کوردستان ببێتە داهاتێکی باش.  د. محەممەد شوکری ئاشکرای کرد کە پێشتر زۆربەی زۆری پرۆژەکانی نیشتەجێبوون لە هەولێر بوون کە نزیکەی ٨٨ پرۆژەی نیشتەجێبوون هەن و بەشێکیان سەر بە وەبەرهێنانن و دەکاتە نزیکەی ٣٨ % ـی پرۆژەکانی نیشتەجێبوون لە هەرێمی کوردستاندا. ئێستا هەوڵیان داوە پرۆژەکان باشتر لەنێوان پارێزگاکاندا دابەش بکەن.   یاسای وەبەرهێنان رەخنەی ئەوەی لێ دەگیرێت کە بووەتە هۆی ئەوەی زۆرێک لە وەبەرهێنەران بە بڕێکی زۆر قازانج بکەن و لە زیانی هاووڵاتییاندا بێت و، سوودێکی ئەوتۆیشی بۆ حکومەت نەبێت.  رزگار محەممەد، ئەندامی لیژنەی شارەوانی لە پەرلەمای کوردستان گوتی: "ئەو یاسایەی وەبەرهێنان کە لە رابردوودا کاری لەسەر کراوە لە قازانجی کۆمپانیا و بەرپرسانی حیزبی بووە، بە داخەوە لە قازانجی هاووڵاتی نەبووە. ئەم یەکانەی نیشتەجێبوون هیچ لە بەرژەوەندیی خەڵکدا نین. "   د. محەممەد شوکری، سەرۆکی دەستەی وەبەرهێنان لەو بارەیەوە گوتی: "ئێستا یاسای نوێی وەبەرهێنان لە ئەنجوومەنی وەزیرانە، بەڵام یاسا کۆنەکە بۆ سەردەمی خۆی باش بوو. "  لە هەرێمی کوردستاندا زۆربەی پرۆژەکانی وەبەرهێنان لە کەرتی نیشتەجێبووندان و تا رادەیەک وا دەردەکەوێت کە کەرتەکانی دیکە لەلایەن وەبەرهێنەرانەوە پشتگوێ خرابن.  د. محەممەد شوکری گوتی: "دەمانەوێت گرنگی بە کەرتی کشتوکاڵ، پیشەسازی و گەشتوگوزاریش بدەین. لە هەموو کۆبوونەوەکانمان لەگەڵ وەبەرهێنەرە ناوخۆیی و بیانییەکاندا باسیان دەکەین. ئێستا پرۆژەکانی کەرتی ژێرخانی ئابووری لە هەموو شتێک زیاتر بۆ هەرێمی کوردستان گرنگترە کە بەنداوەکان یەکێکن لەو پرۆژانە. "  بەپێی ئاماری دەستەی وەبەرهێنان، لە هەموو پرۆسەی وەبەرهێناندا مۆڵەت بە هەزار و ١٦٤ پرۆژە دراوە کە نزیکەی ١٥٠ یان هەڵوەشاونەتەوە. زیاتر لە هەزاریان لە کاردان. لەو مۆڵەتانە ٤٣ ـیان بە کۆمپانیای بیانی دراون.  هەر بە گوێرەی ئامارەکانی دەستەوی وەبەرهێنان، تاوەکو ئێستا لە دەستەی وەبەرهێنان ١٧٣ هەزار خانوو و شوقە لە دەستەی وەبەرهێنان مۆڵەتیان دراوەتێ. ١٠٥ هەزار خانوو و شوقە خەڵکیان تێدا نیشتەجێن. نزیکەی ٦٠ % ـی پرۆژەکانی نیشتەجێبوون بە کەمنرخ دادەنرێن کە لە ٥٠ هەزار دۆلار کەمترن.