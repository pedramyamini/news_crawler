بەگوێرەی ئاژانسی چاودێریی وزەی تورکیا، ئەو وڵاتە لە مانگی کانوونی دووەمی ئەمساڵ ٢.٦٥ ملیۆن تۆن نەوتی هاوردەکردووە کە بەراورد بە هەمان ماوەی ساڵی رابردوو ٢٤.٧ % دابەزیوە. هەروەها دەستەی بازاڕی وزەی تورکیا لە راپۆرتی مانگانەی خۆیدا ئاماژەی بەوە داوە، هاوردەکردنی نەوتی خاو کە گەورەترین قەبارەی بەرهەمی هاوردەکردن پێکدێنێت لە مانگی کانوونی دووەم بە رێژەی ٣١.٦ % بۆ ١.٨٣ ملیۆن دابەزیوە.  تورکیا لە یەکەم مانگی ئەمساڵ زۆرترین نەوتی لە رووسیا هاوردەکردووە بەشێوەیەک قەبارەکەی گەیشتووەتە ٦٨٨ هەزار و ٨٦٦ تۆن. لە ریزبەندیی دووەم عێراق دێت کە ٦٠٤ هەزار و ٤٩٦ هەزار تۆن نەوتی هەناردەی تورکیا کردووە و کازاخستانیش بە ٢٨٩ هەزار و ٥٨٩ تۆن لە ریزبەندیی سێیەمدایە.   هۆکاری دابەزینی هاوردەکردنی نەوت لەلایەن تورکیا بۆ بڵاوبوونەوەی ڤایرۆسی کۆڤید - ١٩ و راگەیاندنی قەدەخەی هاتووچۆ دەگەڕێتەوە کە بووەتەهۆی کەمبوونەوەی هاتووچۆ و سستی چالاکیی پیشەسازی.  ئامارەکان دەریدەخەن بەرهەمی پاڵاوگەکانی تورکیا بە رێژەی ٢٠.١ % کەمبووەتەوە گەیشتووەتە ٢.٣٠ ملیۆن تۆن لە کانوونی دووەم. هاوکات بەرهەمی بەنزین بە رێژەی ٣٤.٧ دابەزینی تۆماکردووە و کۆی قەبارەی پاڵاوتن بووەتە ٢٧٠ هەزار و ٣٩٥ تۆن، قەبارەی بەرهەمی گازوایلیش ١.١٨ ملیۆن تۆن بووە.  بەگوێرەی ئامارەکان، کۆی قەبارەی فرۆشی بەرهەمە نەوتییەکان لە کانوونی دووەم ١.٩٦ ملیۆن تۆن بووە کە بەراورد بە کانوونی دووەمی ساڵی رابردوو ٨ % دابەزینی تۆمارکردووە.