دوو ئافرەت و دوو پیاو لە ناو کەشتیی ئاسمانیی سپەیس ئێکس بەرەو بۆشایی ئاسمان بەرێکەوتن. دوو لەو کەسانە براوەی تیروپشکن و یەکێکیان دەوڵەمەندێکی ناوداری گەنجە، کە سپۆنسەری گەشتە ئاسمانییەکەیە، لەگەڵ ئافرەتێک کە خزمەتگوزارێکی تەندروستییە.  ئەو رۆکێتەی کە کەپسولی دراگۆن، هەڵگری چوار گەشتیارەکەی سپەیس ئێکسی ناردە بۆشایی ئاسمان، دەکرێت بگەڕێندرێتەوە سەر زەوی و بۆ گەشتەکانی داهاتوو بەکاربێت.   کەشتیی ئاسمانیی سپەیس ئێکس لە ناوەندی بۆشایی ئاسمانی کێنێدی بەرەو بۆشایی ئاسمان بەڕێکەوت و بڕیارە لە ماوەی سێ رۆژی داهاتوودا لە خولکەی زەویدا بسوورێتەوە.  ئەمە چوارەمین گەشتە کە کۆمپانیای ئیسپەیس ئێکس لە ناوەندی بۆشایی ئاسمانیی کێنێدی دەینێرێتە بۆشایی ئاسمان، بەڵام گەشتەکانی پێشتر ئەستێرەناس و کەشتیوانی ناسای تێدابوون، ئەمجارە کەسانی ئاسایین و خاوەن پیشەی جیاوازن.  جیاوازی گەشتەکەی ئەمجارەی سپەیس ئێکس ئەوەیە کە ١٠٠ مایل بەرزتر لە وێستگەی نێودەوڵەتی بۆشایی ئاسمانی گەشت دەکات و بە دەوری زەویدا دەسوورێتەوە.