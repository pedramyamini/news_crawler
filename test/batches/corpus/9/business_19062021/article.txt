رێکخراوی ئۆپێک لە دوایین راپۆرتی مانگانەی خۆیدا رایگەیاندووە سەرەڕای بەرزبوونەوەی نرخەکانی نەوت بەڵام چاوەڕوان ناکرێت کە قەبارەی بەرهەمهێنانی نەوتی لیتەیی ئەمریکا بەو زووانە بتوانێت بەرزببێتەوە.  لەکاتی داخستنی بازاڕەکان، نرخی نەوتی برێنت ٣٩ سەنت بەرزبووەو هەر بەرمیل بە ٧٣ دۆلار و ٤٧ سەنت مامەڵەی پێوەکرا. هەروەها نەوتی سووکی تەکساسی ئەمریکا ٤٦ سەنت بەرزبووەوە و بە ٧١ دۆلار و ٦٤ سەنت مامەڵەی پێوەکرا.  رۆژی چوارشەممەی رابردوو نرخی نەوتی برێنت گەیشتە بەرزترین ئاستی خۆی لە دوای مانگی ٤ی ساڵی ٢٠١٩ و نزیکبووەوە لە ٧٥ دۆلار، بەڵام نەیتوانی لەو ئاستە بەرزتر بێتەوە.   بەرزبوونەوەی بەهای دۆلار لە دوای وتاری جێرۆم پاول سەرۆکی بانکی ناوەندی ئەمریکا بووە هۆکاری وەستانی بەرزبوونەوەکانی نرخی نەوت. هەروەها سەرهەڵدانی جۆرێکی دیکەی ڤایرۆسی کۆرۆنا لە بەشێک لە وڵاتانی جیهان هۆکارێکی دیکە بوو کە رێگریی لە زیاتر بەرزبوونەوەی نرخی نەوت لە هەفتەی رابردوو کرد.