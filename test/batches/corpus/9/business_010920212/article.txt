ئامار و داتاکانی بلوومبێرگ دەریدەخەن، بەرهەمی ناوخۆیی بەراورد بە سەرەتای ساڵی رابردوو ٢١ % زیادیکردووە و بەراورد بە چارەکی یەکەمی ئەمساڵیش ١ % زیادیکردووە. لوتفی ئەلڤان، وەزیری دارایی و خەزانەی تورکیا دەڵێت، لە حوزەیرانی ئەمساڵ رێژەی گەشەکردنی ساڵانەی ئابووری ٢٠ % ی تێپەڕاندووە، کە ئەوەش بەرزترین ئاستە لە ساڵی ١٩٩٩ وە تۆمارکرابێت.  پێشبینی دەکرێت ئابوورییە ٧٢٩ ملیار دۆلارییەکەی تورکیا پێش ئابووریی بەشێک لە وڵاتانی گرووپی ٢٠ بکەوێت، کە ساڵی رابردوو بەهۆی پەتای کۆرۆناوە ١٠.٣ % دابەزیبوو. ساڵی رابردوو، حکومەتی تورکیا کاریگەرییەکانی پەتای کۆرۆنای سنووردارکرد لەڕێگەی بەکارهێنانی تێکەڵەیەک لە کەمکردنەوەی سووی بانکی و پاڵپشتییەکانی حکومەت بۆ پرۆژەکان، بەڵام لە بەرامبەردا بە دابەزینی بەهای لیرە و زیادبوونی هەڵاوسان باجەکەی دا.  جان ئایان، ئابووریناسی ئیستەنبووڵی لە ئەکتیفبانک دەڵێت، "گەشەکردنەکە بەهۆی بەرهەمهێنان و پاڵپشتیی پیشەسازی و داواکاریی زۆری نێوخۆ و دەرەوەیە لەسەریان". بە گوتەی ئەو ئابووریناسە، چالاکیی ئابووری لە چارەکی سێیەمی ئەمساڵیش بەردەوام دەبێت و پێشبینی دەکرێت هەڵاوسان کەمبکاتەوە.  چالاکییە ئابوورییەکانی تورکیا گەشەسەندنی بەخۆوە بینیوە، بەتایبەتی لە چارەکی دووەمی ئەمساڵ، ئەمەش لەکاتێکدا کە حکومەت رێوشوێنەکانی تایبەت بە رووبەڕووبوونەوەی کۆرۆنای لە مانگی ئایار کەمکردەوە لەدوای هەڵکشانی ژمارەی تووشبووانی ڤایرۆسەکە لەو وڵاتە. لە ئەنقەرە گەشەی ئابووری بەراورد بە مانگی ئایاری ئەمساڵ، لە مانگی حوزەیراندا ئاستەکەی بۆ ٩٧.٨ بەرزبووەتەوە، لەکاتێکدا لە مانگی ئایاردا ٩٢.٦ بووە.  سێدا گولەر مێرت، ئابووریناس لە گەورە کۆمپانیای "Garanti BBVA" باس لەوە دەکات کە بەشێوەیەکی رێژەیی رێژەی بەکارهێنان بە بەهێزی دەمێنێتەوە بەڵام داواکارییەکانی وەبەرهێنان هێواش دەبنەوە.  ئالڤارۆ ئۆرتیز، سەرۆکی Big Data Analysis لە ناوەندی لێکۆڵینەوەی BBVA دەڵێت، کێشەی تورکیا گەشەکردن نییە، بەڵکو هەڵاوسانە.