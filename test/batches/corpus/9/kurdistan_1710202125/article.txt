لەماوەی سێ رۆژی رابردوودا سێ جار شۆفێرانی پاس و تەکسی لە سلێمانی بەهۆی گرانی بەنزینەوە گردبوونەتەوە.  هیوا ئەحمەد، شۆفێری پاسە لە سلێمانی بە رووداوی گوت: "پێشتر نرخی هەر لیترێک بەنزین ٤٥٠ دینار بوو، دواتر بو بە ٥٠٠ تا ٩٠٠ دینار بۆ هەر لیترێک، قەیرانێکی دروستکراوە، ئێمە وەکو شۆفێرانی پاسەکانی سلێمانی، ناچارین ئەگەر کارەکان بەو شێوەیە بڕوات کارەکانمان رادەگرین و کار ناکەین".  مەریوان عەلی، شۆفێرێکی دیکەیە بە رووداوی گوت: "ئەم گرانبوونە زۆر خراپە بۆ ئێمە ئەوەشی لە ئەنجامدا زیان مەنددەبێت سۆفێری پاس و تەکسی نین بە تەنها بەڵکو ئەو خەڵکەیە کە ناچارن پاس و تەکسی بەکاربهێنن. "  لە سلێمانی ٦٥٠ هەزار ئۆتۆمبێلی تایبەت هەیە و ٢٧ هەزار تەکسی و ٢١٢٠ پاسی تۆمارکراویش هەیە و رۆژانە پارێزگاکە پێویستی بە نزیکەی ٢ ملیۆن لیتر بەنزینە.  لە سلێمانی زیاتر لە ٢٦٠ بەنزینخانەی مۆڵەتدراو هەیە، گوتەبێژی بەنزینخانەکانی سلێمانی دەڵێت، حکومەت کارئاسانی بۆ بازرگانانی هاوردەکاری بەنزین ناکات بۆیە قەیرانەکە بەردەوامە.  بەهمەن شێخ غەریب، گوتەبیژی بەنزینخانەکانی سلێمانی باسی لەوەکرد: "کێشەی سەرەکی بازرگانەکانی ئێمە رێگای هێنانی بەنزینە، بەشێکی زۆر لە بازرگانەکانمان دوو مانگە بڕێکی زۆر بەنزینیان کڕیوە لە ئێران و پارەکەیان داوە و پارەکەیان خستووەتە سەر ئەژماری بانکی وەزارەتی نەوتی ئێران لە رێگەی بازرگانە ئێرانییەکانەوە، بەڵام تا ئێستا بەنزینەکە نەگەشتوە و ئێران دەڵێت ئەو بەنزینە بەو نرخە نادەم و دەیفرۆشین بە وڵاتانی دیکە، بۆیە ئێمە داواکارین، حکومەتی هەرێمی کوردستان لەئاستی باڵادا گفتوگۆ لەگەڵ حکومەتی ئێران بکات".  عەلی حەمە ساڵح، سەرۆکی لیژنەی وزە و سامانە سرووشتییەکانی پەرلەمانی کوردستانیش دەڵێت، حکومەت یەک رێگەی لەبەردەستە بۆ چارەسەری کێشەی بەنزین و دەڵێت "هیچ حکومەتێک نییە جیهاندا خۆی خاوەنی نەوتیکی زۆر بێت، بەڵام لەجیاتی ئەوەی خۆی بیپاڵێوێت بچێت نەوتی پاڵێوراو لە وڵاتانی دیکەوە بهێنێت، بۆیە تاکە چارەسەر ئەوەیە کە حکومەتی هەرێم خۆی لە رێگەی پاڵاوگەکانیەوە نەوت بپاڵێوێت".  لە هەرێمی کوردستان سی پاڵاوگە هەیە بۆ پاڵاوتنی نەوتی رەش و بەرهەمهێنانی بەنزین، پاڵاوگەی کار کە توانای پاڵاوتنی رۆژانەی ١٧٥ هەزار بەرمیلە لە رۆژێکدا، بازیان - قەیوانیش توانای پاڵاوتنی ٤٠ هەزار بەرمیلی هەیە، لەگەڵ لاناز توانای پاڵاوتنی نزیکەی ٣٠ هەزار بەرمیل نەوتی هەیە.  بە گوتەی سەرۆکی لیژنەی وزە و سامانە سرووشتییەکانی پەرلەمانی کوردستان ئەگەر هەرسێکیان بۆ ناوخۆی هەرێمی کوردستان نەوت بپاڵێونن لە رۆژێکدا دەتوانن دوو هێندەی خواست، بەنزین بەرهەم بهێنن.