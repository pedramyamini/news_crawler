ئەو بڕە پارەیە لە یەدەگی سندووقی نەختی نێودەوڵەتی بە میکانیزمی ناسراو بە "مافی راکێشانی تایبەت" دەردەهێندرێت.  بە درێژایی تەمەنی ٧٥ ساڵەی سندووقەکە، ئەمە دووەم جارە میکانیزمی "مافی راکێشانی تایبەت" دەخرێتەگەڕ، ئەوەش لەدوای چالاککردنی لە ٢٠٠٩ دا لەدوای قەیرانی دارایی جیهان کە لە ٢٠٠٨ دا بەرۆکی ئەمریکا و جیهانی گرتەوە و تێیدا بڕی ٢٥٠ ملیار دۆلار تەرخانکرا.  کریستالینا جۆرجیڤا، بەڕێوەبەری گشتیی سندووقی نەختی نێودەوڵەتی رایگەیاند، ئامانج لە تەرخانکردنی ٦٥٠ ملیار دۆلارەکە هاوکاریکردنی وڵاتانە تاوەکو بتوانن رووبەڕووی هەڵکشانی قەرزەکانی سەریان ببنەوە کە بەهۆی پەتای کۆڤید - ١٩ وە لە ساڵی ٢٠٢٠ ـەوە تاوەکو ئەمڕۆ بەسەریاندا کەڵەکەبوون.  جۆرجیڤا راشیگەیاند، بڕە پارەی تەرخانکراو هاوشێوەی پێکوتەیەکە کە لە قۆڵی جیهاندا دەدرێت و هاوکار دەبێت لە جێگیرکردن و سەقامگیرکردنی ئابووریی جیهانی.   ئەو هەنگاوە بە گوتەی بەڕێوەبەری گشتیی سندووقی نەختی نێودەوڵەتی، سوود بە هەموو ئەندامانی سندووقەکە دەگەیێنێت، بە دیاریکراوی وڵاتانی هەژار کە تێدەکۆشن بۆ رووبەڕووبوونەوەی کاریگەرییەکانی کۆرۆنا.  بە گوێرەی راگەیێندراوی سندووقەکە، بڕیاری دەرکردنی ئەو هاوکارییە داراییانە لە رۆژی ٢٣ ـی مانگی ئابی ئەمساڵدا دەچێتە بواری جێبەجێکردنەوە.  چۆنیەتیی دابەشکردنی هاوکارییە دارییەکان  ئەندامانی سندووقی نەختی نێودەوڵەتی ١٩٠ وڵاتە و هەر وڵاتێک بەگوێرەی ئەو پشکەی کە ساڵانە دەیداتە سندووقەکە، پارەی لێوەردەگرێت.  بە گوێرەی داتاکانی وەزارەتی گەنجینەی ئەمریکا لە ٧٠ % ـی ئەو ٦٥٠ ملیار دۆلارە کە دەکاتە نزیکەی ٤٥٥ ملیار دۆلار پشکی وڵاتانی ئەندامی کۆمەڵەی ٢٠ دەبێت کە خاوەن بەهێزترین ئابووریی جیهانن و گەورەترین پشکیان لەنێو سندووقەکەدا هەیە؛   لە بەرامبەردا تەنیا لە ٣ % ـی پارەکە بۆ وڵاتە هەژارە خاوەن پشکە کەمەکان تەرخاندەکرێت کە بڕەکەی بە نزیکەی ٢١ ملیار دۆلار مەزەندە کراوە و نزیکەی ١٧٤ ملیار دۆلارەکەی دیکە کە دەمێنێتەوە دەدرێتە وڵاتە تازەپێگەیشتووەکان.  لە مانگی حوزەیرانی ئەمساڵدا وڵاتانی G ٧ ـی خاوەن ئابوورییە بەهێزەکان، پلانێکیان پەسندکرد بۆ تەرخانکردنی بڕی ١٠٠ ملیار دۆلار لەو ٦٥٠ ملیار دۆلارە بۆ ئەوەی بدرێتە وڵاتە زۆر هەژارەکان، بەڵام لە کۆبوونەوەی وڵاتانی کۆمەڵەی ٢٠ کە مانگێک دواتر بەسترا، ئەو پلانەیان رەتکردەوە و پشکی وڵاتە هەژارەکانیان دیاری نەکرد.  تەرخانکردنی ئەو بڕە پارەیە لەدوای نزیکەی یەک ساڵ لە مشتومڕ و دانوستاندنی قورسی وڵاتە خاوەن ئابوورییە بەهێزەکانی جیهان دێت، لە سەرووی هەموویانەوە، ئەمریکا کە دژ بە پێدانی پارە بوون بە وڵاتانی هەژار.  ئەو گفتوگۆیانە لە سەردەمی ئیدارەی ترەمپدا ئەنجامدران و ستیڤن منوچن، وەزیری پێشووی گەنجینەی ئەمریکا دژ بە گەیشتنی ئەو پارانە بە وڵاتانی هەژار وەستا و فرێنچ هەیل، سیناتۆری کۆماری نزیک لە ترەمپ رایگەیاند، تەرخانکردنی پارە لە یەدەگی سندووقی نەختی نێودەوڵەتی بۆ جیهان هەرچەندە سوود بە وڵاتە ساماندارەکان دەگەیێنێت، بەڵام "خەڵاتێكە دەدرێتە رژێمە سەرپێچیکارەکان وەک چین، رووسیا و ئێران. "