بانکی ناوەندیی تورکیا ئەمڕۆ هەینی ٩ی تەممووزی ٢٠٢١ داتاکانی پەیوەست بە کورتهێنانی بودجەی تورکیای ئاشکرا کرد و رایگەیاند، کورتهێنانی بودجەی ناوەندیی تورکیا لە مانگی ئایاری ئەمساڵ بە بەراورد بە هەمان وادەی لە ٢٠٢٠ دا بە بڕی ٩١٩ ملیۆن دۆلار کەمیکردووە و کورتهێنانی بودجە لەو مانگەدا بە رێژەی ٣.٠٨ % ملیار دۆلار تۆمارکراوە. ئەنجامی ئەمەش کورتهێنانی بودجەی ساڵانە ٣١.٩ ملیار دۆلار بووە.   کورتهێنانی بودجەی تورکیا لە مانگی نیسانی ئەمساڵدا یەک ملیار و ٧١٢ ملیۆن دۆلار بوو، ئەمە لە کاتێکدایە چاوەڕوان دەکرا کورتهێنانی بودجە لەو مانگەدا ٢ ملیار و ٢٠٠ ملیۆن دۆلار بێت، هەروەها کورتهێنانی ساڵانەش لەو مانگەدا بۆ ٣٢ ملیار و ٧٣٧ ملیۆن دۆلار پاشەکشێی کرد.  بە گوێرەی داتاکانی بانکی ناوەندیی تورکیا لە مانگی مایسی ئەمساڵدا کورتهێنانی بازرگانی دەرەوە بە بەراورد بە هەمان وادە لە ساڵی ٢٠٢٠ بە بڕی ١٢٥ ملیۆن دۆلار زیادیکردووە و گەیشتووەتە ٢.٨ ملیار دۆلار.    وەزارەتی گەنجینە و دارایی تورکیا لە سەرەتاکانی ٢٠٢١ دا داتاکانی بودجەی ناوەندیی تورکیای بۆ ساڵی ٢٠٢٠ بڵاوکردەوە و رایگەیاند، بە بەراورد بە ساڵی ٢٠١٩ کورتهێنانی بودجەی تورکیا لە ساڵی ٢٠٢٠ دا بە رێژەی ٣٨ % زیادیکردووە.