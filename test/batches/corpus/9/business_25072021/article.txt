ئەو سەرچاوەیە کە نەیویست ناوی ئاشکرا بکرێت ئاماژەی بەوە کرد، ئەگەر بڕیار بدرێت لێبڕینی مووچە کەمبکرێتەوە، ئەوا دابەشکردنی مووچە کەمێک دوادەکەوێت بۆئەوەی وەزارەتەکان خشتەی نوێی مووچە ئامادەبکەن.   بڕیاردەری لیژنەی دارایی پەرلەمانیش پێشبینی دەکات لێبڕینی مووچە کەمبێتەوە، بەڵام هەر بەو هۆیەوەش دەکرێت دابەشکردنی مووچە دوابکەوێت.  سەعدەدین ئیلخانی، بڕیاردەری لیژنەی دارایی و ئابووری لە پەرلەمانی کوردستان بە تۆڕی میدیایی رووداوی راگەیاند، "حکومەت پلانی داناوە ٢٥ ـی مانگ مووچە دابەش بکات، ئەم مانگەش وەکو مانگەکانی دیکە دەبێت، بەڵام بەهۆی پشووی جەژن رەنگە چەند رۆژێک دوا بکەوێت. "  بەپێی زانیارییەکانی سەعدەدین ئیلخانی، "حکومەت پشت بەو داهاتانە دەبەستێت کە لەبەردەستیدان، بۆیە دابەشکردنی مووچە بە هەمان میکانیزمی مانگەکانی پێشوو دەبێت. "  پشکی شێری داهاتی هەرێمی کوردستان فرۆشی نەوتە. جگە لە داهاتی گومرگ و خاڵە سنورییەکان، داهاتی ناوخۆ و یارمەتی هاوپەیمانانیش بۆ پێشمەرگە هەیە. رۆژی ١١ی ئەم مانگەش ٢٠٠ ملیار دینار لە بەغداوە خرایەسەر ژمارە حسابی بانکی هەرێمی کوردستان.   سەرۆکی لیژنه‌ى وزه و سامانە سرووشتیه‌كانیش لە پەرلەمانی کوردستان دەڵێت، بێ داهاتی ناوخۆ ٨٢ % ـی پارەی مووچە دابینکراوە و بۆ پێدانی مووچەی تەواویش ١٦٢ ملیار دینار پێویستە لەداھاتی ناوخۆ دابین بکرێت.  عەلی حەمەسالح، سەرۆکی لیژنه‌ى وزه وسامانە سروشتیه‌كان لە پەرلەمانی کوردستان رایگەیاند، "مانگی رابردوو داهاتی نەوت ٥١٤ ملیار دینار بووە، کە ٣٥٠ ملیۆن دۆلارە، بەغداش ٢٠٠ ملیار دیناری ناردووە و ٢٠ ملیاری هاوپەیمانانیش، واتە: بەبێ داهاتی ناوخۆ ٧٣٤ ملیار دینارمان هەیە، واتە بەبێ ئەوەی یەک سەنتی داهاتی باج و گومرگ و رسومان ٧٣٤ ملیار دینار هەیە، لە کاتێکدا مووچەکە ٨٩٥ ملیار دیناری پێویستە. "  لە هەرێمی کوردستاندا ١.٢٥١.٤٥١ مووچە خۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن. حکومەت بۆ پێدانی مووچەی مانگانە بەبێ لێبڕێن ٨٩٥ ملیار دیناری پێویستە.