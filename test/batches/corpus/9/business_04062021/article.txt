بەپێی ئاژانسی بلوومبێرگ، نرخی بەرمیلێک نەوت گەیشتووەتە ٧١.٤٥ دۆلار، کە ئەو نرخەش لە ماوەی دوو ساڵی رابردوودا تۆمارنەکراوە، لە مانگی ئایاری ٢٠١٩ دا نرخی بەرمیلێک نەوت ٧٠.٢٥ دۆلار بوو.  هاوکات نەوتی سووکی تێکساسیش بەرزبوونەوەی بەخۆوە بینیوە و نرخی یەک بەرمیل گەیشتە ٦٨.٨٣ دۆلار.  رۆژی سێشەممە ٠١ - ٠٦ - ٢٠٢١، ئۆپێک پڵەس کۆبووەوە و ئەندامانی رێکخراوەکە و هاوپەیمانەکانی رازیبوون بەوەی درێژە بەو رێککەوتنەی ئێستایان بدەن بۆ کەمکردنەوەی ئاستی بەرهەمهێنانی نەوت کە رۆژێک پێشتر کۆتاییهات.  مانگی نیسانی رابردوو ٢٣ وڵاتی بەرهەمهێنەری نەوت بڕیاریاندا لە مانگی ئایار رۆژانە ٢.١ ملیۆن بەرمیل نەوتی زیاتر بخەنە بازاڕەوە، ئەوەش بەهۆی گەڕانەوەی خواست لەسەر نەوت.   چین کە گەورەترین هاوردەکاری نەوت و دووەم بەکارهێنەری نەوتە، داتاکان نیشانی دەدەن کە چالاکیی کارگەکان لە مانگی ئایار خێراترین گەشەیان تۆمارکردووە لەمساڵدا.  هەڵمەتەکانی کوتان بە ڤاکسینی کۆرۆنا هاوکاریی حکومەتەکانی ئەمریکای باکوور و ئەوروپایان کردووە کە رێکارەکانی تایبەت بە رووبەڕووبوونەوەی ڤایرۆسی کۆرۆنا شلبکەنەوە، ئەمەش چالاکیی ئابووریی زیاتر بەرەو ئاساییبوونەوە بردووە. ئەمەش لەکاتێکدایە کە دوای سەرهەڵدانی کۆرۆنا نرخی نەوت بۆ ئاستێکی مێژوویی دابەزی.