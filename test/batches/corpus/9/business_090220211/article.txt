شێروان میرزا، ئەندامی لیژنەی دارایی پەرلەمانی عێراق، ئەمڕۆ سێشەممە کاژێر ٠٨: ٠٠ لە بوولتەنی ئابووریی تەلەڤزیۆنی رووداو کە محەممەد شێخ فاتیح پێشکێشی کرد باسی وردەکارییەکانی کارکردن لەسەر پرۆژەیاسای بودجە کرد، کە ماوەیەکی زۆرە لیژنەی دارایی پێیەوە سەرقاڵە. گوتی "کۆبوونەوەکانمان بەردەوامن و ئەمڕۆش کۆدەبینەوە، ئەمڕۆ و بەیانی کۆتایی بە کارەکانی خۆمان دەهێنین و تەنیا بابەتی پشکی هەرێمی کوردستان دەمێنێت".  بەپێی قسەکانی شیروان میرزا، لیژنەی دارایی چاوەڕێی وەڵامی لایەنە شیعییەکان دەکات تاوەکو بزانن لەسەر چ پێشنیازێک لەگەڵ هەرێمی کوردستان کۆکن. جەختدەکاتەوە "ئێمە پابەندین بەوەی حکومەتی عێراق لە پرۆژەیاسای بودجەدا داوایکردووە".  شەوی رابردوو راگەیێندراوێک بەناوی هاوپەیمانیی فەتح بڵاوکرایەوە، کە گوایە رای فراکسیۆنەکەیە لەبارەی پرۆژەیاسای بودجە، کە لە بەشێکیدا لەبارەی پشکی هەرێمی کوردستان نووسراوە: "دەبێت بەشە بودجەی هەرێمی کوردستان دوای خەرجکردن و لێدەرکردنی بودجەی سیادی و وەبەرهێنان خەرجبکرێت، هەروەها نەوت لە سۆمۆوە هەناردە بکات و داهاتە نانەوتییەکانیش رادەست بکات".  بەڵام شێروان میرزا بە رووداوی راگەیاند، هەیسەم جبووری، کە سەرۆکی لیژنەی داراییە و ئەندامی هاوپەیمانیی فەتحە لە گرووپەکانی خۆیان پێی راگەیاندوون؛ "ئەوە رای شەخسیی پەرلەمانتارێکیانە و رای هاوپەیمانێتییەکە نییە". بەڵام میرزا دەڵێت "ئێمە چاوەڕێین هاوپەیمانی فەتح بە فەرمی ئەوە رەتبکەنەوە".  ئەندامەکەی لیژنەی دارایی لەبارەی خاو بەڕێوەچوونی کارەکانی پرۆژەیاسای بودجە لەنێو لیژنەی دارایی روونیکردەوە، "دەمانەوێت جەوێک دروستبکرێت کە پرۆژەیاسای بودجە چووە پەرلەمان ناکۆکی دروستنەبێت، لەگەڵ سەرۆکی پەرلەمان، سەرۆککۆمار و سەرۆکوەزیرانیش رێککەوتووین پێش کۆبوونەوەی پەرلەمان بۆ دەنگدان لەسەر پرۆژەیاسای بودجە، کۆبوونەوەیەکی فراوان بکرێت لەگەڵ کوتلە سیاسییەکان بۆ روونکردنەوەی گۆڕانکارییەکان لە پرۆژەیاساکەدا".  لیژنەی دارایی پەرلەمانی عێراق بەتەواوی ئەو پرۆژەیاسایەی بودجەی گۆڕیوە کە حکومەت بۆی ناردوون، ئەو پەرلەمانتارە دەڵێت "لە ٥٨ ماددەکەی کە نێردراوە ٥٠ ماددەیان دەستکاریکراون و گۆڕدراون، هەروەها ٢٠ ماددەش زیادکراون، ژمارەکان دەستکاریکراون، بۆیە دانیشتن و رێککەوتنی پێویستە".  هەرچەندە ئەو پەرلەمانتارە پێیوایە حکومەت ئەو هەموو گۆڕانکارییانەی بەدڵ نابێ، بەڵام دەڵێت لە کۆبوونەوەی لیژنەی دارایی و مستەفا کازمی، سەرۆکوەزیرانی عێراق "رێککەوتووین نابێ دوای پەسندکردنی بودجە، حکومەت بە دەرکردنی رێنمایی نێوەڕۆکی یاسای بودجە بەتاڵ بکاتەوە".  د. جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند، تاوەکو ئێستا پشکی هەرێمی کوردستان لە پرۆژەیاسای بودجە یەکلایی نەبووەتەوە و رێککەوتنی کۆتایی لەسەر نەکراوە.   لیژنەی دارایی پەرلەمانی عێراقی قەبارەی پرۆژەیاسای بودجە لە ١٦٤ تریلیۆن دینارەوە بۆ نزیکەی ١٢٧ تریلیۆن و ٥٠٠ ملیار دینار کەمکردووەتەوە، نرخی بەرمیلێک نەوتی لە ٤٢ دۆلارەوە کردووەتە ٤٥ دۆلار.  بەشە بودجەی هەرێمی کوردستان، پێشتر بە زیاتر لە ١٣ تریلیۆن و ٩٠٠ ملیار دینار دیاریکرابوو، هەرچەندە بە رێژەش ١٢.٦٧ % ـی بودجەی بۆ دانراوە، بەڵام بڕی بەشە بودجەکە هێشتا بە دینار دیارینەکراوە.  زۆربەی فراکسیۆنە شیعەکانی پەرلەمان داوای رادەستکردنی تەواوی دۆسیەی نەوت و كێڵگە نەوتییەكانی هەرێمی كوردستان دەکەن، لە بەرامبەر ناردنی شایستە داراییەکانی هەرێمی کوردستان. بەڵام ئەندامێکی هاوپەیمانیی هیوا، کە لە دەرەوەی فراکسیۆنی یەکێتی و پارتی بە جیا لەگەڵ مستەفا کازمی، سەرۆکوەزیرانی عێراق کۆبوونەوە، دەڵێت، کازمیش پێی گوتوون بارودۆخ گۆڕاوە.  بەپێی زانیارییەکانی رووداو، بڕیارە ئەمڕۆ سێشەممە ٠٩ - ٠٢ - ٢٠٢١ پەرلەمانی عێراق بۆ دەنگدان لەسەر پرۆژەیاسای بودجەی ٢٠٢١ کۆببێتەوە.  بە گوتەی هەڵکەوت عەزیز، پەیامنێری رووداو کۆبوونەوەکانی شاندی حکومەتی هەرێمی کوردستان لەگەڵ باڵیۆزانی ئەمریکا و بەریتانیا بێ کاریگەر نەبووە لەسەر سەرۆکوەزیرانی عێراق و دەڵێت، هەر کاتێک شاندی حکومەتی هەرێمی کوردستان سەردانی بەغدایان کردبێت، بە تایبەتی لەگەڵ باڵیۆزی ئەمریکا و بەریتانیا و ئێرانیش کۆبوونەتەوە، ئەو سێ لایەنە لە نزیکەوە ئاگاداری گفتوگۆکانی هەولێر و بەغدا بوون.