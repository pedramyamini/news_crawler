سکرتێری رۆژنامەڤانیی وەزیری پلاندان لە روونکردنەوەیەک بۆ رای گشتی رایدەگەیێنێت، دوای بڵاوبوونەوەی ئەو هەواڵانەی "کە گوایە د. دارا رەشید، وەزیری پلاندانانی حکومەتى هەرێمی کوردستان رایگەیاندبێت کە ' مووچە بە لێبڕینی رێژەى ٢١ % دابەش دەکرێت '، لێرەوە بە هەموو لایەکی رادەگەیێنین كە وەزیری پلاندانان بە هیچ شێوەیەک لێدوانی لەو جۆرەى نەداوە".  هەر ئەمڕۆ لەبارەی ناردنی ٢٠٠ ملیار دینار بۆ هەرێمی کوردستان د. حەسەن نازم، گوتەبێژی حکومەتی عێراق لە کۆنگرەیەکی رۆژنامەڤانیدا رایگەیاند: ناردنی ٢٠٠ ملیار دینار بۆ هەرێمی کوردستان بڕیاری لەسەر دراوە کە وەک سولفەیەک بنێردرێت و بەمزووانە دەنێردرێت.  ئەمڕۆ سێشەممە ٢٢ - ٦ - ٢٠٢١ ئەنجوومەنی وەزیرانی عێراق کۆبووەوە. دوای کۆبوونەوەکە د. حەسەن نازم، گوتەبێژی حکومەتی عێراق، ناوەڕۆکی کۆبوونەوەکەی خستەڕوو.  گوتەبێژی حکومەتی عێراق سەبارەت بە ناردنی ٢٠٠ ملیار دینارەکەی هەرێمی کوردستان گوتی: "ئەمە بڕیاری ئەنجوومەنی وەزیرانە. سولفەیەکە بۆ پێدانی مووچە لە کوردستان، دواتر لەنێو پشکی هەرێمی کوردستان چارەسەر دەکرێت، ئەمە رێککەوتنی لەسەرکراوە. بەڵام کەی خەرج دەکرێت ئەمە بابەتێکی تەکنیکییە، بەدڵنییایەوە بەمنزیکانە دەبێت، کاری تەکنیکیی ماوە بۆ دابینکردن و ناردنی ئەو پارەیە بۆ کوردستان".   ١٥ی حوزەیران وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.  دەقی روونكردنه‌وه‌ی سکرتێری وەزیری پلاندانان:  دوابەدواى بڵاوبوونەوەى هەواڵێک لەچەند کەناڵێکی راگەیاندن کە گوایە دکتۆر دارا رەشید وەزیری پلاندانانی حکومەتى هەرێمی کوردستان رایگەیاندبێت کە "مووچە بەلێبڕینی رێژەى ٢١ % دابەش دەکرێت"، لێرەوە بەهەموو لایەکی رادەگەیەنین كە بەڕێز وەزیری پلان دانان بەهیچ شێوەیەک لێدوانی لەو جۆرەى نەداوە و يەو هەواڵەش کە بڵاوکراوەتەوە دوورە لەڕاستییەوە.