مەنوچەر ئەسبکوو، سەرۆکی ژووری یەکە پیشەییەکانی پارێزگای لوڕستان رایگەیاند، لەو پارێزگایەدا ٥٦ هەزار یەکەی پیشەیی مۆڵەتپێدراو هەن، بەڵام زیاتر لە ٣٥ هەزار یەکەیان لەوە زیاتر توانای داخستنیان نییە.  بەگوتەی مەنوچەر ئەسبکوو، بازاڕ و دووکاندارانی لوڕستان لەماوەی سێ هەفتەی رابردوودا زۆر باش پابەندی رێوشوێنە تەندروستییەکان بوون، بەڵام حکومەت پابەندی بەڵێنەکانی خۆی نەبووە و پشتگیری دووکانداران ناکات.   کاسبکاران داوادەکەن، لەبەرامبەر داوای حکومەت بۆ داخستنی بازاڕ، دەبێت پشتگیریشیان بکات، بۆ ئەوەی بتوانن خۆڕابگرن، بۆ نموونە قەرزی بانکییان پێبدات، پێدانەوەی قەرزە بانکییەکانیان دوابخرێت یان پارەی باج و بیمەیان لێ وەرنەگرێت.  محەممەد باقر موجتەبایی، سەرۆکی ژووری یەکە پیشەییەکانی ئێران رایگەیاند، کۆرۆنا زیاتر لە ٢٥٠ تریلیۆن تمەن (زیاتر لە ١١ ملیار دۆلار) زەرەر و زیانی بە بازار گەیاندووە، بەڵام لەگەڵ ئەوەشدا ئاسانکاری و پشتگیرییەکانی حکومەت زیاتر لە دوو ملیۆن و ٣٦٠ هەزار هەلی کاری لەم پەیوەندییەدا پاراستووە.  لە ئێراندا سێ ملیۆن یەکەی پیشەیی هەن و ساڵی رابردوو حکومەت قەرزی بانکی بە سووی ١٤ % بە یەکە زیانلێکەوتووەکان دا، بەڵام بەگوتەی خۆیان ئەمە کێشەی ئەوانی چارەسەر نەکردووە.