لەبارەی ئەگەری رێککەوتنی هەولێر و بەغدا لەسەر شایستە داراییەکانی هەرێمی کوردستان، شێروان میرزا، ئەندامی لیژنەی دارایی پەرلەمانی عێراق لەمیانی بەشداریکردنی لە بەرنامەی گفتوگۆی رۆژنامەنووس لە رادیۆی رووداو، رایگەیاند "رێککەوتن زەحمەت نییە و شاندی هەرێمی کوردستان لە بەغدان و دەستیان بە دانوستاندن کردووە. ئێمەش وردە وردە لە ئامادەکارییەکانی پرۆژە یاسای بودجەکە نزیکدەبینەوە. رەنگە رەشنووسی بودجە تاوەکو رۆژی پێنجشەممە ئامادەبێت".  رۆژی پێنجشەممەی رابردوو، لیژنەی دارایی پەرلەمانی عێراق لەگەڵ دیوانی چاودێریی دارایی و وەزارەتی نەوت کۆبووەوە، شێروان میرزا گوتی "ئەوانمان بەیەکەوە بانگ کردبوون. دیوانی چاودێریی دارایی چەند راپۆرتێکی لەسەر هەموو گرێبەستەکانی نەوت و مەلەفی نەوت و بازرگانیی نەوت لە عێراق ئامادە کردبوو؛ لە زۆر شوێندا دەست دەخاتە سەر خاڵی لاواز و خاڵی جێگە گومانی زۆر گەورە، ئێستا بۆچوونێکی وا دروستبووە کە هەموو گرێبەستەکانی نەوت لە عێراق پێویستیان بە پێداچوونەوەیە".  گۆڕانکاری لە پێکهاتەی سۆمۆ و نەوتی هەرێمی کوردستان  گۆڕانکاری لە پێکهاتەی كۆمپانیای بەبازاڕکردنی نەوتی عێراق - سۆمۆ بە جۆرێک لای هەرێمی کوردستانیش جێگەی قبووڵ بێت، یەکێکە لە پێشنیازەکان و پەرلەمانتارەکەی لیژنەی داراییش دەڵێت، ئەوە بابەتێکە کە دەکرێت هەرێمی کوردستانیش کاری بۆ بکات. شێروان میرزاش دەڵێت "بەمە لەو کێشمەکێشمەی فرۆشتنی نەوت رزگارمان دەبێت".  لەبارەی ئەو بابەتە، لە حکومەتەکەی عادل عەبدولمەهدی دوو پێشنیاز هەبوو؛ یەکێکیان ئەوەبوو کە لە دەستەی بەڕێوەبردنی کۆمپانیای سۆمۆ دوو کورد زیادبکرێن و وەکو هەموو ئەندامەکانی دیکە مافیان هەبێت و ئەو کاتەش سۆمۆ سەرپەرشتیی فرۆشتنی نەوتی هەرێمی کوردستان بکات. پێشنیازێکی دیکە ئەوە بوو کە سۆمۆ لقی خۆی لە هەرێمی کوردستان بکاتەوە و ئەو لقەی سۆمۆ نەوتی هەرێمی کوردستان بفرۆشێت. ئەندامەکەی لیژنەی دارایی پەرلەمانی عێراق دەڵێت، هەردووکیان جێگەی گفتوگۆکردنن و زۆر باشن.  هەروەها ئەو ئەندامە کوردەی لیژنەی دارایی پەرلەمانی عێراق ئەوەشی خستەڕوو "بەشێوەیەکی دیکەش دەکرێت لەگەڵ سۆمۆ رێکبکەوین و ئەو کاتەش سۆمۆ نەوتی هەرێمی کوردستان بفرۆشێت. بەوەش لەو تێچووە زیادەیەی لە گواستنەوە دەیدەینە تورکیا، رزگارمان دەبێت. هەروەها لەو مەترسییەی کە کۆمپانیای لاوەکیی نەوتی هەرێمی کوردستان بە ریسک دەکڕن، رزگارمان دەبێت. ئەوکاتە نەوتی هەرێمی کوردستان راستەوخۆ چەند دۆلارێک رەوتی باش دەبێت. هەروەها دەکرێت سۆمۆ نەوتەکەی هەرێمی کوردستان بفرۆشێت و داهاتەکەی بخاتە ژمارە حیسابێکی تایبەت بە هەرێمی کوردستانەوە. ئەوەی بۆ عێراق دەیفرۆشێت بیداتە عێراق".  بەڵام بۆ هەموو ئەمانە شێروان میرزا جەختیکردەوە، "ئەگەر نیەتی رێککەوتن هەبێت لەڕووی هونەرییەوە زۆر ئاسانە. سۆمۆ چۆن نەوتی خۆی دەفرۆشێت دەتوانێت نەوتی هەرێمی کوردستانیش بفرۆشێت. ئەوەش بڕیارێکی سیاسی و نیەتی رێککەوتنی دەوێت".  نیەتی رێککەوتنی کورد یان شیعە؟  بۆچوونێکی دیکە لەنێو پەرلەمانی عێراقدا هەیە کە سۆمۆ ٢٥٠ هەزار بەرمیل نەوتی رۆژانەی هەرێمی کوردستان لە بەندەری جەیهان وەربگرێت؛ لەوبارەیەوە شێروان میرزا گوتی "كۆمپانیای بەبازاڕکردنی نەوتی عێراق - سۆمۆ، ئێستا لە بەندەری جەیهان هەیە، دەتوانێت راستەوخۆ نەوتەکە وەربگرێت و بیفرۆشێت. دەکرێت ئەو رێککەوتنە بچێتە واری جێبەجێکردن، ئەگەر نیەتی رێککەوتن هەبێت".  لەبارەی بوونی نیەتی رێککەوتن لەلایەن فراکسیۆنە شیعەکان، ئەو ئەندامەی پەرلەمانی عێراق باسی لەوە کرد "تاوەکو ئێستا ناکۆکن لەسەر ئەوەی لەسەر شێوازێک یان پێشنیازێک رێکبکەون، بەڵام لای بەشێکیان نیەتی رێککەوتن هەیە و دەیانەوێت ئەو بابەتە چارەسەر بکرێت".  ئێستا نووری مالیکی هاتووەتە پێشەوە و دەستی بە جووڵەی سیاسی کردووە و دەیەوێت رۆڵی سەدرییەکان کەمبکاتەوە. لەبارەی ئەوەی مالیکی چەندە رۆڵی دەبێت لەوەی هەموو لایەک لەگەڵ هەرێمی کوردستان رێکبکەون، شێروان میرزا ئاماژەی بەوە کرد "ئێستا زەمینەی رێککەوتن لە رێکنەکەوتن زیاترە، هەموو هەنگاوەکان کاریگەرییان هەیە و ئەوەی جێگەی دڵخۆشییە بێ ئومێد نەبووین و زەمینەی رێککەوتن زیاترە. ئەم چەند رۆژەی ماوە دەکرێت رێکبکەوین".  "ناوچە ناکۆکی لەسەرەکان مەلەفی دوای بودجەن"  لە ناوچە ناکۆکی لەسەرەکان گوشار بۆسەر کورد زیادیکردووە؛ لەوبارەیەوە شێروان میرزا گوتی "دوای ئەوەی مەلەفی بودجە لەگەڵ عێراق یەکلایی کرایەوە، دەکرێت بابەتی ناوچە ناکۆکی لەسەرەکان کاری لەسەر بکرێت".  ئەو ئەندامەی پەرلەمانی عێراق ئەوەشی خستەڕوو، زۆر کێشەی دیکە لەنێوان هەرێمی کوردستان و حکومەتی فیدراڵیدا هەن و دەکرێت گفتوگۆیان لەبارەوە بکرێت و هەوڵی چارەسەرکردنیان بدرێت.