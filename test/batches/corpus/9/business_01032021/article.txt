محەممەد نەوزەری، پارێزگاری ئیلام بە وەکالەت رایگەیاند: "قۆناغێکی ئەم پاڵاوگەیە ساڵی ٢٠١٦ تەواو بوو، رۆژانە ٣٠ هەزار بەرمیل نەوتی دەپاڵاوت، بەڵام بۆ ئەوەی بەرهەمەکەی زیاتر بکرێت، یەک ملیار و ٤٠٠ ملیۆن یۆرۆی تێدا خەرج کراوە".  پاڵاوگەی ئازەر دەکەوێتە سەر سنووری عێراق و ئێران، ٢٥ کیلۆمەتر لە شاری مێهران دوورە.  کێڵگەی نەوتی ئازەر، کێڵگەیەکی هاوبەشی نێوان عێراق و ئێرانە، یەدەگی بەشە ئێرانییەکەی بە ٢ ملیار و ٥٠٠ ملیۆن بەرمیل نەوت مەزەندە دەکرێت، بەڵام دەتوانرێ کەڵک لە تەنیا ٤٠٠ ملیۆن بەرمیلی وەربگیرێت.  پێشتر بڕیار بوو کۆمپانیاکانی ستات ئۆیلی نەرویجی و گازپرۆمی روسی، پرۆژەی پەرەپێدانی ئەم پاڵاوگەیە جێبەجێ بکەن، بەڵام ئەم دوو کۆمپانیایە بەهۆی گەماڕۆکانەوە ساڵی ٢٠٠٨ لێی کشانەوە.