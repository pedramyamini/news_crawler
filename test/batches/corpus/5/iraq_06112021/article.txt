مستەفا کازمی لە نووسراوەکەیدا بۆ سەرۆکی ئەنجوومەنی باڵای دادوەریی عێراق دەڵێت: "رۆڵی نیشتمانیی ئێوە بۆ بەدەستهێنانەوەی بەهاکانی دادپەروەری لە عێراق بەرز دەنرخێنم، چونکە ئەو بەهایانە بناخەی سەرەکین بۆ دروستبوونی میللەت؛ دەستنیشانکردنی قەیرانی وڵاتێکی مەزنی وەکو عێراق لە وشەیەکەوە دەستپێدەکات ئەویش دادپەروەرییە، چونکە دادپەروەری بناخەی رێککەوتنی کۆمەڵایەتییە و سەرچاوەی بەهای هاووڵاتیبوونە؛ ئێوە ئاگادارن ئەو ئاستەنگە گەورانەی کە پێویستی کرد دڵسۆزەکانی ئەم نیشتمانە یەکهەڵوێست بن بۆ سەرخستنی ئەرکی ئەو حکومەتەی کە من شەرەفمەندبووم بە سەرۆکایەتیکردنی، لە ئاستەنگی ئابووری و ئەمنی و تەندروستی و سیاسی گەورەتر بوون و گەیشتە سەرەتای لەدەستدانی متمانەی کۆمەڵگە بە هەموو دەوڵەت".  مستەفا کازمی دەشڵێت، "دەرکردنی بڕیاری لەسێدارەدانی بکوژی رۆژنامەنووس و چالاکڤانی مەدەنی ئەحمەد عەبدولسەمەد و سەفا غالی وێنەگری و هاوکاری لەگەڵ چالاکڤان موجتەبا ئەحمەد؛ پێش ئەوانیش دادپەروەریی دەستگیرکردن و دادگاییکردنی بکوژانی هیشام هاشمی و بکوژانی خۆپێشاندەران، هەروەها دەستگیرکردن و دادگاییکرنی تیرۆریستانی داعش و هەڵدانەوەی کەیسەکانی گەندەڵی و دادگاییکردنی بەرپرسانی ئەو گەندەڵییانە، شایەنی ئەوەن شانازی بە دادگەوە بکەین؛ هەست بەوە دەکەین کە بە درێژایی چەند مانگی رابردوو دووچاری ئاستەنگی گەورە بووینەوە بۆ پاراستنی خوێنی عێراقییەکان، بەڵام هێشتا چاوەڕوانی سزادانی هەموو ئەوانەین کە تێوەگلاون لە کوشتنی هەر عێراقییەک بە ناڕەوا، هەرچەندە رێگەی دادپەروەری و سەروەریی یاسا هێشتا کار و ئارامی زۆری دەوێ، بەڵام لەگەڵ دادگە هەنگاوی گەورەمان لەو رێگایەدا ناوە".  سەرۆکوەزیرانی عێراق لە نووسراوەکەیدا بۆ سەرۆکی ئەنجوومەنی باڵای دادوەریی عێراق راشیگەیاند: "ئاگاداری ئاستی ئاستەنگەکانین کە رووبەڕووی دادگە دەبنەوە؛ دان بەوەدا دەنێین کە دادگە بە کەمتر لە توانای خۆی  و دیدی خۆی کاردەکات، هاوکات ئاگادارین چەند کارتان کردووە بۆ پاراستنی دادگە لە گوشار و دەستوەردان، ئەو هەوڵە پیرۆزەش رۆڵی هەبوو لە پاراستنی دەوڵەت".  ئەحمەد عەبدولسەمەد، پەیامنێری کەناڵی ئاسمانیی دیجلە و سەفا عەبدولحەمید غالی، وێنەگری کەناڵەکە لە ١٠ی کانوونی دووەمی ساڵی ٢٠٢٠ لە کاتی رووماڵکردنی خۆپێشاندان لە بەسرە کوژران، دوا بە دوای کوژرانی ناوبراو چالاکڤانان ڤیدیۆیەکی ئەحمەد عەبدولسەمەدیان لە تۆڕە کۆمەڵایەتییەکان بڵاوکردەوە کە تێیدا دەڵێ: هێزە ئەمنییەکان بەردەوامن لە دەستگیرکردنی هەڕەمەکی، بۆچی کاتێک خۆپێشاندان دژی ئێران کرا کەس دەستگیرنەکرا؟ بۆچی کە خۆپێشاندان دژی باڵیۆزخانەی ئەمریکا کرا کەس لێنەدرا؟ بۆچی ئێستا دەستگیرکردن هەیە و بۆچی "شەهیدمان" هەیە؟ من ئازادم ئەگەر دژی ئێران بانگەواز بکەم یان دژی ئەمریکا یان دژی کوێت ئێوە چیتان لە من دەوێ؟  لە تەمموزی ٢٠٢٠ یشدا هیشام هاشمی، شرۆڤەکاری سیاسی و ئەمنیی عێراقی و گۆشەنووسی رووداو لە بەغدا لەلایەن چەند چەکدارێکی نەناسراو تەقەی لێکرا و تیرۆرکرا.