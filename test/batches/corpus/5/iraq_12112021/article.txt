ئەمڕۆ هەینی ١٢ - ١١ - ٢٠٢١ لە ناوچەی کەرخی بەغدا لایەنگرانی حەشدی شەعبی جارێکی دیکە دژی ئەنجامەکانی هەڵبژاردن خۆپێشاندانیان ئەنجامدا و هەموو دەروازەکانی ناوچەی سەوزیان گرتووە جگە لە یەک دەروازە لە ناوچەی قادسیە، هەروەها بەشێک لە خۆپێشاندەران خێوەتیان هەڵداوە و دەڵێن، لەوێ دەمێننەوە، تاوەکو داواکارییەکانیان جێبەجێدەکرێت.  جگە لە رەتکردنەوەی ئەنجامی هەڵبژاردن، ئەمجارە خۆپێشاندەران داوای دەستلەکارکێشانەوەی مستەفا کازمی، جێنین پلاسخارت، نێردەی تایبەتی نەتەوە یەکگرتووەکان لە عێراق و سەرۆک و سەرجەم ئەندامانی ئەنجوومەنی کۆمیسیاران دەکەن.  لە دوای راگەیاندنی ئەنجامی هەڵبژاردن و کەمبوونەوەی دەنگەکانی بەشێک لە لایەنە شیعەکان، لایەنگرانی ئەو لایەنانە دەستیان بە خۆپێشاندان کرد. بەڵام دوای هێرشکردنە سەر ماڵی مستەفا کازمی، بۆ ماوەیەک خۆپێشاندان وەستا و ئەمڕۆ بە کۆمەڵێک داواکاریی نوێوە دەستی پێکردەوە.  بەپێی زانیارییەکانی هەڵکەوت عەزیز، پەیامنێری رووداو کە لە شوێنی خۆپێشاندانەکەیە، هیچ گرژی و ئاڵۆزییەک دروست نەبووە، لە کاتێکدا لە خۆپێشاندانەکانی هەفتەی رابردوو، بەپێی ئامارەکانی وەزارەتی تەندروستیی عێراق، لە ئەنجامی پێکدادانی خۆپێشاندەران و هێزە ئەمنییەکان، ١٢٥ کەس بریندار بوون.  بەرەبەیانی رۆژی یەکشەممە ٧ی تشرینی دووەمی ٢٠٢١، بە سێ فڕۆکەی بێفڕۆکەوان هێرشکرایە سەر ماڵی مستەفا کازمی کە دووانیان تەقێنرانەوە یەکێکیان ئامانجەکەی پێكا، مستەفا کازمی لە هێرشەکە بە سەلامەتی دەرچوو و دوای چەند کاژێرێک لە رێگەی پەیامێکی ڤیدیۆییەوە ئەو دەنگۆی برینداربوونی رەتکردەوە.