ھۆزەکانی، ئال شبل، فزول و ئەلمتێر ھاتوون بۆ پشتیوانیکردنی ھەسەم میاحی، بەربژێری پارتی لە بازنەی یەکی پارێزگای کەربەلا. سەرۆک ھۆزکان بە بەربژێرەکەی پارتیان گوت، بەڵێنی حیزبەکان لە رابردوودا ھیچی لێ سەوز نەبووە و ئیدی ماندووبوون و ئەمجارە بڕیاریانداوە حیزبێکی دیکە تاقیبکەنەوە.  شێخ عەدنان حمود، شێخی ھۆزی ئال شبل بە رووداوی گوت: "ئێمە پشتیوانی دەکەین، بۆ پشتیوانی ئەو دەمێنینەوە، ئێمە و ھۆزەکانمان پشتیوانی پارتی دەکەین و پشتیوانی ھەر کەسێک دەکەین نوێنەرایەتیی ئەو حیزبە بکات، بەتایبەتیش دکتۆر ھەیسەم مەیاحی کە کەسێکی رۆشنبیر و بەتوانا و نیشتمانییە، لەبەر ئەوەی ئێمە کەسێکمان دەوێت خزمەتی عێراق بکات، تائیفی نەبێت نەڵێ ئەمە کوردە ئەمە شیعەیە ئەمە سووننەیە، تەنیا بۆ عێراق بێت، ئێمە لەبەر ئەو ھۆکارانە پشتیوانیی دەکەین لەبەر ھیچ شتێکی دیکە نییە".   شێخ عەباس ساچت، شێخی ھۆزی ئەلمتێر بە رووداوی گوت: "داوامان لە خوایە سەرکەوتووی بکات بگاتە پەرلەمان، تاوەکو لەگەڵ ئەوانەی دیکە سەربەخۆکان، رزگارمان بکات لەو کارەساتەی تێیداین، رزگارمان بکەن لەو حیزبانەی کە ھیچ خێرێکمان لێیان نەبینیوە بۆ ئەم وڵاتە، جگە لەوەی ئازاری ئەم وڵاتەیانداوە وێرانیان کردووە".   ئەمە یەکەمجارە حیزبێکی کوردستانی لە کەربەلا و قەزا و ناحیەکانی بەربژێری دەبێت، لە پارێزگایەک کە لە سەدرییەکان و ھاوپەیمانیی فەتح و ھاوپەیمانیی (قوە دەولە) کێبڕکێی تووند دەکەن بۆ بەدەستھێنانی زۆرترین کورسی. بەربژێرەکەی پارتیش دەڵێت بەپێی ئەو راپرسیانەی کردوویانە ئەم خولە لە پەرلەمانە.  د. ھەیسەم ئەلمەیاحی، بەربژێری پارتی لە کەربەلا بە رووداوی راگەیاند: "ئەگەر دەنگ دەدەن بە راستگۆیی بچنە سەر سندووقەکانی دەنگدان و رووبەڕووی گەندەڵ و گەندەڵکاران بووەستنەوە، رووبەڕووی ئەو حیزبانە ببنەوە کە ھیچ شتێکیان پێشکەشی ئێوەی عێراقی و پارێزگاکانی باشوور نەکردووە، لە قۆناخی داھاتوودا ھەموومان بەرپرسیارێتی دەکەوێتە سەر شانمان گەر دەنگ بە گەندەڵکاران بدەین، من دەڵێم سوێند بەخوا ئێوە دۆڕاون و لەم ھەڵبژاردنەش دەدۆڕێن، لەبەر ئەوەی خەڵک ئێوەی بەباشی ناسیوە، ناشتوانن بەچەک و ھێز ھەرەشەکردن ھیچ شتێک بگۆڕن".   لە پارێزگای کەربەلا ١١٤ بەربژێر ٨٢ پیاو، ٣٢ ژن لە سێ بازنەی ھەڵبژاردندا کێبڕکێی بەدەستھێنانی ١١ کورسی پەرلەماندەکەن، ھەرچەندە ململانێکان تووندن لەو شارە بەڵام ھێشتا ٦١١١٧ کەس کارتی دەنگدانیان وەرنەگرتووەتەوە.