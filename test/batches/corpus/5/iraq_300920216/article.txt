گرنگی بەسرە لەوەدایە سێیەم گەورەترین پارێزگای عێراقە لە رووی ژمارەی دانیشتووانەوە کە زۆرینەی رەهایان شیعەن، بۆیە پارێزگاکە خاوەنی ٢٥ کورسییە لە ٣٢٩ کورسییەکەی پەرلەمان، براوەی زۆرینەی رەهای ئەو کورسییانەش لە هەڵبژاردنەکانی رابردوودا لایەنە ئیسلامییە شیعەکان بوون.  حەسەن سەعدی، بەڕێوەبەری راگەیاندنی پارێزگاری بەسرە رایگەیاند: "لە بەسرە زیاتر لە ٢٥٠ بەربژێر لە هەڵبژاردن رکابەریی دەکەن و زۆربەیان سەربەخۆن، ئەوان رکابەریی دەکەن بۆ بردنەوەی ٢٥ کورسی پەرلەمانی عێراق، هێزە ئەمنییەکان وەک دەیانبینم لێرە ئەرکی خۆیان زۆرباش رادەپەڕێنن، بانگەشەی هەڵبژاردن تا رادەیەک هاوسەنگە، هەرچەندە بەشێکی بەربژێران پارەیەکی زۆریان بۆ بانگەشە خەرجکردووە، ژمارەیەکی زۆر بەربژێری سەربەخۆش لە گۆڕەپانەکە سەریانهەڵداوە، لەوانە ژمارەیەکیان کە کەم نییە لە گۆڕەپانەکانی خۆپێشاندانی تشرین بوون".  بەڵام لەلایەکی دیکەوە پارێزگای بەسرەی باشووری عێراق لە ناڕەزایەتییەکان و خۆپێشاندانەکانی تشرین لە کۆتایی ساڵی ٢٠١٩ و ساڵی ٢٠٢٠ دژی گەندەڵی، هەژاری، حیزبەکان و چینی سیاسەتوانان و پرۆسەی سیاسی پێشەنگ بوو، تەشەنەکردنی ئەو خۆپێشاندانانەش بۆ پارێزگاکانی دیکە بووە هۆی بڕیاردان لە پێشوەخت بەڕێوەچوونی هەڵبژاردنی پەرلەمان.  لایەنە سیاسییە سەرەکییەکان کە لە هەڵبژاردنی ٢٠١٨ دا لە بەسرە براوەبوون بریتین لە هاوپەیمانی فەتح کە باڵی سیاسی حەشدی شەعبییە و ٦ کورسی بردەوە، رەوتی سەدر بە سەرۆکایەتی موقتەدا سەدر ٥ کورسی بردەوە، هاوپەیمانی نەسر بە سەرۆکایەتی حەیدەر عەبادی ٥ کورسی بردەوە، لەگەڵ هاوپەیمانی دەوڵەتی یاسا بە سەرۆکایەتی نووری مالیکی ٤ کورسی بردەوە، رەوتی حیکمەش بە سەرۆکایەتی عەممار حەکیم ٢ کورسی بردەوە، سوننە و لایەنە مەدەنی و لیبراڵەکانیش ٣ کورسی بەسرەیان بردەوە، لە هەڵبژاردنی مانگی داهاتووش هەر ئەو لایەنانە رکابەری سەرەکین.  جیاواز لە هەڵبژاردنەکانی پێشوو، پێشبینی دەکرێت لەم هەڵبژاردنە دەنگدەرانی گەنج لە بەسرە زیاتر پشت لە لایەنە سیاسییە ئیسلامییەکان بکەن، کە بە درێژایی چەند ساڵێکە دژیان خۆپێشاندان دەکەن و دەڵێن بەسرە ٩٠ % ی داهاتی بودجەی عێراق دابین دەکات کەچی بەهۆی ئەوانەوە لە دەستی بێکاری و هەژاری و خراپی خزمەتگوزارییەکان دەناڵێنێت.