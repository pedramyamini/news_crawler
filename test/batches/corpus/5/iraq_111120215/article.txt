ئیحسان شەممەری، سەرۆکی سەنتەری بیرکردنەوەی سیاسی بۆ لێکۆڵینەوەی ستراتیژی رایگەیاند، "پرۆسەی گەڕاندنەوەی پارەکان، پێویستی بە رێگەیەکی دوورودرێژە، سەرەتا لە ناوخۆ دەستپێدەکات لە رێگەی دیاریکردنی جوگرافیای پارەکان و ئەو کەسانە و رەگەزەکانیان و رێگەی بردنەدەرەوەی پارە و دەرکردنی فەرمانی دادگە. دواتریش ئەنجامدانی رێککەوتنی دووقۆڵی لەگەڵ ئەو وڵاتانە و پاشان بەرزکردنەوەی سکاڵا لە دادگەکانی ئەو وڵاتانەدا، ئەگەر ئەمانەش شکستیانهێنا، ئەوا عێراق واژۆی لەسەر رێککەوتننامەی گەڕانەوەی پارەکان کردووە و دەکرێت چەتری نەتەوە یەکگرتووەکان بەکاربهێنێت".  بەرهەم ساڵح، سەرۆککۆماری عێراق لە کۆتایی مانگی ئایاری ٢٠٢١ دا لە کاتی راگەیاندنی رەوانەکردنی پرۆژەیاسای گەڕاندنەوە و دەستبەسەرداگرتنی داهاتی گەندەڵی بۆ پەرلەمانی عێراق رایگەیاند، ئامار و داتاکانی حکومەت و داتا نێودەوڵەتییەکان دەڵێن، تێکڕای داهاتی نەوتی عێراق لە ساڵی ٢٠٠٣ وە نزیکەی هەزار ملیار دۆلارە، هەروەها ئاماژە و زانیاری هەن کە لانیکەم ١٥٠ ملیار دۆلاری گرێبەستەکانی گەندەڵی بۆ دەرەوەی عێراق بردراون.  هەروەها محەممەد روبەیعی، ئەندامی هاوپەیمانیی نێونەتەوەیی بۆ بەرەنگاربوونەوەی گەندەڵی بە تۆڕی میدیایی رووداوی راگەیاند، "لەدوای ساڵی ٢٠٠٣ وە زیاتر لە ٣٥٠ ملیار دۆلار تەنیا لە بودجەی گشتیی عێراق کە هەزار و ١٠٠ ملیار دۆلار زیاتر بووە، بەهەدەر دراوە و براوەتە دەرەوەی عێراق، کە بەلای ئێمەوە رێژەی ٢٠ % بۆ ٤٠ % ی کۆی بودجەکانی ساڵی ٢٠٠٣ تاوەکو ٢٠٢١ بەهەدەردراوە و دزراوە". هاوکات بەشێک لە بەرپرس و شارەزایانی دیکەش باس لە بردنەدەرەوەی نزیکەی ٥٠٠ ملیار دۆلار دەکەن.  مەناف سایغ، شارەزای دارایی و ئابووری دەڵێت، "پەناببرێت بۆ دامودەزگا یاسایی و داراییە نێودەوڵەتییەکان. ئەو دامودەزگایانە دەزانن ئەو پارانەی عێراق لە کوێن، دەتوانرێت بیانگەڕێننەوە زۆر زووتر لەوەی دامەزراوەکانی عێراق هەوڵی بۆ دەدەن، چونکە ئەمانە زانیاری و داتایان لایە و دەتوانن شوێنی ئەو پارانە دیاریبکەن. ئەگەر رێککەوتن کرا لەنێوان حکومەت و ئەو دامودەزگایانە، بە پێدانی بڕێکی دیاریکراو لەو پارانە و گەڕاندنەوەی زۆرترین بڕی ئەو پارانە، بەم شێوەیە پێموایە دەتوانین بگەینە ئەنجامی ئەرێنی".  بەپێی پۆلێنی رێکخراوی نێودەوڵەتیی شەفافیەت، لە ساڵی ٢٠٢٠ دا عێراق ٢١ ـەمین گەندەڵترین وڵات بوو لە ئاستی جیهان، رێکخراوەکە دەڵێت، "هۆکاری تەشەنەکردنی گەندەڵی لەو وڵاتە دەربازبوونی گەندەڵکارانە لە سزادان".