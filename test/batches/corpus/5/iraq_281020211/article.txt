رووخانی پەیکەرەکەی سەدام حوسێن و کەوتنی رژێمەکەی، پتر رێگەی خۆشکرد تاوەکو عێراق ببێتە چەقی ململانێی یاریکەر و رکابەرە نێودەوڵەتی و هەرێمییەکان.  دەستوەردانی دەرەکی لە کاروباری عێراق، ئەگەر بەشێکی بۆ لێکنزیککردنەوەی پێکهاتە بەردەوام ناکۆکەکانی عێراق و راگرتنی هاوسەنگییەکان بووبێت، ئەوا بەشێکیشی گەڕانە بەدوای بەرژەوەندییەکانیان لە عێراق.  مارتین یێگەر، باڵیۆزی ئەڵمانیا لە عێراق دەڵێت، "ئێمە پێمانوایە ئەرکی هاوبەشە عێراقییەکانمان و گرووپە سیاسییەکانی عێراقە حکومەت پێکبهێنن، ئەوە کاری ئێمە نییە و نابێت ئەمە لە بەرنامەی هاوبەشە دەرەکییەکانی دیکەش بێت. ئەمە ئیشی عێراقە و هەوڵدەدەین دڵنیابین دەنگی کۆمەڵگەی مەدەنی و ئەوانی دیکە دەبیسترێت، بەڵام ئەوە بۆ من نییە بڕیار بدەم کێ دەبێتە سەرۆکوەزیرانی داهاتووی عێراق، ئەوە بە دڵنیاییەوە هەڵەیە".  ئەمریکا و ئێران دوو دیارترین ئەو وڵاتانەن کە دەستیان لە پێکهێنانی حکومەتەکانی عێراق هەیە، لەدوای ساڵی ٢٠٠٣ ئێران لە رێگەی هێزە شیعەکانەوە رۆڵی لە دانانی سەرۆکوەزیرانی عێراقدا هەبووە، سعودیەش لە رێگەی سوننەکانەوە ویستوویەتی ئەو رۆڵە ببینێت.  ماتیۆ تولەر، باڵیۆزی ویلایەتە یەکگرتووەکانی ئەمریکا لە عێراق ئاماژە بەوە دەکات، "بەرژەوەندییەکانی نێوان ویلایەتە یەکگرتووەکانی ئەمریکا و عێراق زۆرن و پەیوەندییەکان تەنیا لە بواری ئەمنیدا نین، بەڵکو واشنتن پابەندبوونێکی ماوەدرێژی هەیە بۆ ئەم پەیوەندییانە. ئەمە شتێک نییە کە ساڵ و دوو ساڵ و تەنانەت دەیەیەکیش بخایەنێت و بگۆڕدرێت؛ ویلایەتە یەکگرتووەکانی ئەمریکا پابەندبوونی هەیە بە پاراستنی سەقامگیریی رۆژهەڵاتی نێوەڕاست".  ئەو هێزە شیعانەی وەلائیان بۆ ئێران هەیە، لە هەڵبژاردنەکەی ١٠ی ئۆکتۆبەردا ژمارەی کورسییەکانیان بە شێوەیەکی بەرچاو کەمیکرد، ئەمەش رەنگە کاریگەریی لەسەر قسەی ئێران لە پێکهێنانی حکومەتی داهاتووی عێراقدا هەبێت.  رۆژی ٢٤ی ئەم مانگەش موقتەدا سەدر، رێبەری رەوتی سەدر گوتی، رێگە بە هیچ وڵاتێک نادەن دەستوەردان لەبارەی هەڵبژاردنەکانی عێراق و ئەنجامەکانی و لێکەوتەکانی و پێکهێنانی حکومەتی داهاتوودا بکات.  سەید كازم سەجادپوور، راوێژكاری وەزیری دەرەوەی ئێران رایگەیاند، "هەندێک کەس دەڵێن ئێرانییەکان یان تورکیا شکستیانهێنا لە هەڵبژاردنەکانی عێراق، پێموایە ئەم کەمکردنەوەیە لە توانای عێراق زۆر هەڵەیە. سەرکەوتن و سەقامگیریی عێراق گرنگە، ئەگەر هەڵوێستی جیاوازیشمان هەبێت، هەموو ئێرانییەکان رێز لە عێراق دەگرن و هەر ئەنجامێکی هەڵبژاردنەکان دەبێت عێراقییەکان خۆیان بزانن چۆن قسەی لەسەر دەکەن".  زۆربەی دەستوەردانەکانی وڵاتانی هەرێمی و نێودەوڵەتی لە کاروباری عێراق لە رێگەی هێزە سیاسییە عێراقییەکانەوەیە، کە بەشێکیان بەهۆی سەرچاوە داراییەکانیانەوە ناچاری ملکەچبوون دەبن یان بەهۆی ئینتیمای نەتەوەیی و مەزهەبییەوە یاخود هەردووکیان.