حەشدی شەعبی، شەوی چوارشەممە ٢٢ - ١٢ - ٢٠٢١، لەراگەیێنراوێکدا ئاشکرایکرد: "لیواکانی ٨٨ی حەشدی شەعبی دوو شەهیدیان داوە و چوار کەسی دیکەشیان برینداربووە دوای ئەوەی چەکدارانی داعش لە ناوچەی فەتحەی پارێزگای سەلاحەدین هێرشیان کردە سەر حەشدی شەعبی، دواتر هێزێکی ئەو لیوایە هەڵمەتێکی گەڕانیان بۆ دۆزینەوەی پاشماوەکانی ئەو چەکدارانە دەستپێکرد".  رۆژی ٧ی کانوونی یەکەمی ٢٠٢١، ژمارەیەک چەکدای داعش هێرشیانکردە سەر دوو میحوەری فەوجی سێ لیوای ٣١ی سەر بە فیرقەی هەشتی سوپای عێراق لە نزیک قەزای دوبس لە رۆژئاوای کەرکووک و لە ئەنجامدا دوو سەربازی سوپای عێراق گیانیان لەدەستدا.  بەمدواییە چەکدارانی داعش هێرشەکانیان بۆ سەر هێزەکانی پێشمەرگە، سوپای عێراق و حەشدی شەعبی زیادکردووە، بە تایبەتی لە سنووری پارێزگاکانی دیالە، هەولێر، کەرکووک و سەلاحەددین.