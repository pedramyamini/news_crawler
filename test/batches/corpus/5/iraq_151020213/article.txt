لە بەرامبەریشدا نوێنەرانی خۆپێشاندەران و ژمارەیەکی زۆر کەسایەتیی سەربەخۆ بە نوێنەرایەتی شارەکانی باشووری عێراق گەیشتنە پەرلەمان. شارەزایانی سیاسیی پێیانوایە؛ بایکۆتی خەڵک و قایل نەبوونی دەنگدەران بە حیزبە کۆنەکان وایکرد ئەو حیزبانە کورسییەکی زۆر لە هەڵبژاردندا بدۆڕێنن، بەتایبەت هاوپەیمانی فەتح کە گرووپی چەکداری هەیە.   چانسی حیزبە کلاسیکییەکان لەهەڵبژاردنی ٢٠٢١ی ئەنجوومەنی نوێنەرانی عێراق وەکو پێشتر و لە هەڵبژاردنەکانی پێشوو نەبوو لەبەر هۆکارگەلێک کە دەنگدەران روونی دەکەنەوە.  هاووڵاتییەکی عێراقی دەڵێت "من پێموایە ئەو حیزبە کلاسیکییانە کە لەدوای ساڵی ٢٠٠٣ ەوە دەسەڵاتیان گرتووەتەدەست تاوەکو ئێستا بەتایبەت ئەو حیزبانەی چەکدارن و پارەیان هەیە پێویستە ئەم هەڵبژاردنە پەندێک بێت بۆیان کە ئەوان هیچ نموونەیەکی باشیان لە بەڕێوەبردنی دەوڵەت پێشکەش نەکرد کە هاووڵاتییان رازی بکات، بۆیە ئەنجامەکان بەشێویەک نەبوو بەدڵیان بێت".  خەڵک داوا لە بەربژێرە نوێیەکان دەکات ئەوانەی دەبنە ئەندامی پەرلەمان ئەو بەرنامانە جێبەجێ بکەن کە بەڵێنییان دابوو بە هاوڵاتییان  دیارترینیان کارکردن بۆ دادگاییکردنی ئەو گەندەڵانەی بوونە هۆی بەفیڕۆدانی سامانی گشتی.  هاووڵاتییەکی دیکە دەڵێت: "میلیشیا و سەرکردەی حیزبەکان دەببێت لە زیندان بن، دەبێت ئەو بەربژێرانەی سەرکەوتن لەنێویاندا بەربژیرانی سەربەخۆ غیرەتیان هەبێت و رێزیان هەبێت بۆ عێراق و بۆ مێژوو و هەموو ئەوانە بخرێنە زیندانەوە، چارەنووسیان زیندانەکانە لەپای ئەو کوشتن و وێرانکاری و خراپەکارییەی دەیکەن، ئەی ئەو هەموو دزینی پارە و سامانە بۆ کوێ؟ ئەو پارانە هەمووی دەچێتە گیرفانییانەوە".  چاودێران ئەدای حیزبە دۆڕاوەکان و ئەنجامەکانی هەڵبژاردنیان هەڵسەنگاند کە وایکرد نەگەنە پەرلەمان. یەکێک لەوان دەڵێت: "لەم هەڵبژاردنە گرووپە چەکدارەکانی سەر بە لایەنی دەرەکی زیانی زۆریان پێگەیشت، هەروەها ژمارەیەک حیزبی دیکە کە کورسیی لەپەرلەمان هەبوو زەرەریان کرد، ئەو پرسەش بۆ دوو هۆکار دەگەڕێتەوە یەکەمیان قایل نەبوونی دەنگدەری عێراقی بەو حیزبانە و دووەمیش نەبوونی بەشدارییەکی زۆربوو لەهەڵبژاردنەکان".  ئەنجامی هەڵبژاردن بووە هۆی شۆکێکی پێشبینی نەکراو کە ئەگەری هەیە ببێتە هۆکاری پێکدادان لەنێوان لایەنە براوەکان و ئەو لایەنانەی کورسییەکی زۆریان لە ئەنجوومەنی نوێنەرانی عێراق دۆڕاند.