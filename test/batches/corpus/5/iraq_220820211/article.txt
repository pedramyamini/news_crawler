کشانەوەی رەوتی سەدر و زیاتر لە ٢٤ لایەنی سیاسیی دیکە لە بەشداریکردن لەو هەڵبژاردنە، گوشاری زۆری دروستکردووە بۆ دواخستنی، بەتایبەت دوای پێشکێشکردنی پێشنیازی دواخستنی هەڵبژاردن بۆ نیسانی ساڵی ٢٠٢٢ کە لە کۆبوونەوەی رەوتی سەدر و چەند لایەنێکی دیکە کۆتایی هەفتەی رابردوو پێشکێش کرا.  خالید دەبوونی، سەرکردەی بەرەی رزگاری و گەشەپێدان دەڵێت "کێشەکە ئەوەیە ئەو دواخستنە یان ئەوانەی کە هەوڵی دواخستن دەدەن لە بەغدا، ئەو لایەنە سیاسییانەن کە دەستیان بە دەسەڵاتەوە گرتووە، هەروەها هەوڵدەدەن بۆ زۆرترین ماوە لە دەسەڵاتدا بمێننەوە، ئەوەی هەیە ململانێی شیعەیە لەگەڵ شیعە لە بەغدا لەسەر بەڕێوەچوونی هەڵبژاردن و دواخستنی هەڵبژاردن".  بەپێی زانیارییەکانی تۆڕی میدیایی رووداو، رەوتی سەدر ترسی هەیە بەهۆی بایكۆتکردنی هەڵبژاردن لەلایەن هێزە سیاسییەكانی نزیک لە خۆپێشاندەران، گرووپە شیعەکانی نزیکی ئێران لە عێراق زۆربەی كورسییەكانی خولی داهاتووی پەرلەمان ببەنەوە؛ بۆیە رەوتی سەدر پێداگرە لە بایكۆتکردنی هەڵبژاردن بە ئامانجی دواخستنی تاوەکو چارەسەرێک دەدۆزرێتەوە کە بەلایەوە گونجاو و پەسند بێت، بەڵام لایەنەکانی دیکە پێداگرن لەسەر بەڕێوەچوونی هەڵبژاردن لە وادەی خۆیدا".  عەقیل ردینی، سەرکردەی هاوپەیمانیی نەسر ئاماژەی بەوە کرد، "ئێمە باوەڕمان وایە بەپێی ئاماژەکانی ئەم دواییە و تاوەکو ئێستا هەڵبژاردن لە وادەی خۆیدا بەڕێوەدەچێت، هیچ گۆڕانێک رووینەداوە، هەموو ئاماژەکان وا دەڵێن؛ ئامادەکارییەکانی حکومەت، ئامادەکارییەکانی کۆمیسیۆن لەگەڵ ئامادەکارییەکانی زۆرینەی لایەنە سیاسییەکان".  سەرباری گوشارەکان، کۆمیسیۆنی هەڵبژاردنەکانیش دەڵێت، کشانەوەکان رێگر نابن لە بەڕێوەچوونی هەڵبژاردن لە کاتی خۆیدا.  جومانە غەلای، گوتەبێژی کۆمیسیۆنی هەڵبژاردنەکانی عێراق رایگەیاند، "سەبارەت بە بابەتی کشانەوەکان، ئەوا (٣٢٤٩) بەربژێر هەن؛ هیچکامیان بە فەرمی و بە نووسراو داواکارییان پێشکێشی کۆمیسیۆن نەکردووە بۆ کشانەوە؛ بۆیە ئەو باس و راگەیاندنانە سەبارەت بە کشانەوەکان کار ناکەنە سەر کاری کۆمیسیۆن و بەڕێوەچوونی هەڵبژاردن لە وادەی دیاریکراوی خۆیدا".  بەڕێوەچوونی هەڵبژاردن لە وادەی خۆیدا یان دواخستنی بەندە بە رێککەوتنی رەوتی سەدر و رکابەرە سیاسییەکانی، بەتایبەت هاوپەیمانییەکانی فەتح و دەوڵەتی یاسا کە تاوەکو ئێستا پێداگرن لەسەر دوانەخستنی هەڵبژاردنی پێشوەختی پەرلەمانی عێراق.