ئەمڕۆ سێشەممە، ٥ی ئەیلوولی ٢٠٢١، جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، بەتۆڕی میدیای رووداوی راگەیاند" ئامێرەکانی دەنگدان لە هەڵبژاردنی ئۆکتۆبەری  ٢٠٢١ راستەوخۆ و لەرێگەی کێبڵەوە بەیەکتر و بە سەنتەری نیشتیمانی دەبەسترێتەوە، پێشتر لەرێگەی وای فای بوو، جگە لەوەی ئامێرەکانی ئەمجارە ١٠٠ % پارێزگارییان تێدایە، سیستەمەکان تەواو لە هێرش و دەستوەردانەکان پارێزراون، ئەوە جگە لەوەی ئەو کۆمپانیایانەی گرێبەستمان لەگەڵ کردوون هەموویان لەلایەن نەتەوەیەکگرتووەکانەوە پەسەندکراون و ئەوان پێشنیازی ئەوانییان بۆ کردووین".  غەلای دڵنیایی دا کە دەستکاری ئەنجامەکانی هەڵبژاردن ناکرێت و گوتی: "گرنگە دەنگدەر لەوە دڵنیابێت بەهیچ شێوەیەک هیچ کەس و لایەنێک ناتوانێت سیستەمەکان یان ئامێرەکان هاک بکات، سیستەمەکانی ئەمجارە زۆر بەهێزتر و تۆکمەترە".  ئاشکراشیکرد کۆمیسیۆنی هەڵبژاردنەکان و رێوشوێنەکانی بەلانی کەمەوە سێ بەربەستییان بۆ رێگەگرتن لەدزەکردنە نێو سیستەم و ئامێرەکانەوە داناوە و گوتی: " شێفرەی ئەلیکترۆنیی تایبەت بە گواستنەوەی داتاکان زۆر تایبەت و تۆکمەیە، دابینکردنی گوێزەرەوەی داتاکان زۆر جیاوازە لەپێشتر و زیاتر پارێزراوە، جگە لەوەی کارتی بایۆمەتریی دەنگدان و رێوشوێنەکانی دەنگدانیش هەموویان رێگرن لەدزەکردن و هەوڵی هاککردن".  گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئاماژەی بۆ ئەوەکرد کۆمیسیۆن بە تەنیا لایەنی سەرپەرشتیکاری لایەنی ئەمنیی هەڵبژاردن و ئامێرەکانی دەنگدان نییە، گوتی"تیمی نەتەوەیەکگرتووەکان لە عێراق (یونامی)، لێژنەی ئاسایشی هێرشی ئەلیکترۆنی، ئاسایشی نیشتیمانی عێراق، ئاژانسی نێودەوڵەتی بۆ سیستەمەکانی هەڵبژاردن IFES، هەموو ئەمانە ئاگادار و پارێزەری لایەنی ئەلیکترۆنیی هەڵبژاردنن".  کۆمیسیۆنی باڵای سەربەخۆی هەڵبژاردن گرێبەستی لەگەڵ سێ کۆمپانیای بیانیی بۆ ئامێر و سیستەمە ئەلیکترۆنییەکان کردووە کە ئەمانەن:  کۆمپانیای میرۆی کۆری کە ئامێرەکانی دەنگدان دروستدەکات، کۆمپانیای PWCی بەریتانیی پشکنەری ئامێرەکانی دەنگدان و ئامێرەکانی دیکەی پەیوەست و پرۆگرام و نێوەندی گەیەنەر و ئامیری ناردن و سێرڤەرەکانی راگەیاندنی ئەنجامەکان،  کۆمپانیای "Hensoldt"  ی ئەڵمانی بۆ پشکنینی پرۆگرامەکانی ئامێرەکانی دەىگدان.  لەهەڵبژاردنی ١٠/١٠/٢٠٢١ و دەنگدانی تایبەت لەرۆژی ٨/١٠/٢٠٢١، کۆمیسیۆنی باڵای سەربەخۆی هەڵبژاردنەکان پشت بە چەند ئامێرێک بۆ دەنگدان دەبەستێت کە ئەمانەن:  ١ - ئامێری پشتڕاستکردنەوەی ئەلیکترۆنی: ئامێرێکە بنکەی تۆماری ئەلیکترۆنیی دەنگدەرانی لەسەر ئاستی وێستگە تێدایە، لەهەر ئامێرێکدا هەموو داتا و زانیارییەکانی دەنگدەری ئەو وێستگەیە لەخۆدەگرێت بۆ خوێندنەوەی داتاکانی دەنگدەر لەسەر کارتی ئەلیکترۆنیی دەنگدان و بەراوردکردنی لەگەڵ داتاکانی هەڵگیراو لە ئامێرەکە، هەروەها وەرگرتنی پەنجەمۆری دەنگدەر و هەڵگرتنی و خوێندنەوەی بارکۆدی سەر کاخەزی دەنگدان و هەڵگرتنی لەنێو ئامێرەکە.  ٢ - ئامێری ژماردن و جیاکردنەوەی ئەلیکترۆنی: ئامێرێکە لەسەر بەشی سەرەوەی سندووقی دەنگدان جێگیر دەکرێت و کاخەزی دەنگدان دەخوێنێتەوە، دەنگدەر پاش دەنگدان کاخەزی دەنگدان دەخاتە نێو ئامێرەکەوە، خوێنەری تیشکیی کاخەزەکە دەیخوێنێتەوە و دەخرێتە نێو سندوقەکەوە، ئەو خوێنەرە تیشکییە بارکۆدی تایبەت بە کاخەزی دەنگدان و کرداری هاویەکی لەگەڵ بارکۆدی کاخەزی دەنگدان دەکات کە لەلایەن ئامێری پشتڕاستکردنەوەوە یەکسەر لەرێگەی کێبڵی گەیەنەری نێوان ئامێری پشتڕاستکردنەوە و ئامێری ژماردن و جیاکردنەوەی ئەلیکترۆنییەوە دەگوێزرێتەوە.  ٣ - ئامێری ناردنی ئەنجامەکان (RTS):  ئامێرێکە بۆ ناردنی ئەنجامەکان بەکاردێت، ئەنجامی وێستگەکانی دەنگدان لەدوای تەواوبوونی ژماردن و جیاکردنەوەی دەنگەکان دەنێرێت، ئەنجامەکان لەرێگەی کێبڵی پێکبەستنی ئامێری ژماردنی دەنگەکان و ئامێری ناردنی ئەنجامەکان بە ئەلیکترۆنی دەنێردرێت بۆ ئەوەی دواتر ئەنجامەکان رەوانەی مانگی دەستکرد بکرێت بۆ ئەوەی بیگەیەنێتە سەنتەری نیشتیمانی بۆ کۆکردنەوە و شیکردنەوە و پۆڵینکردن و راگەیاندنی ئەنجامەکان.