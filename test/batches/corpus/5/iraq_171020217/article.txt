عاسم جیهاد، گوتەبێژی وەزارەتی نەوتی عێراق رۆژی یەکشەممە ١٧ - ١٠ - ٢٠٢١ رایگەیاند، بەرزبوونەوەی نرخی بەرمیلێک نەوت بۆ سەروو ٨٠ دۆلار "ئاماژەیەکی ئەرێنییە"، بەڵام سەقامگیریی نرخ لە هەموو شت گرنگترە.  گوتەبێژی وەزارەتی نەوتی عێراق ئاماژەی بەوەش کرد، عێراق پابەندی رێککەوتنی تایبەت بە بڕی بەرهەمهێنانی نەوتی ئۆپێک پڵەسە و گوتیشی، راستە نرخی نەوت بەرزبووەتەوە، بەڵام لەنێونەبردنی ڤایرۆسی کۆرۆنا وایکردووە، ئاستەنگی جیددی لەبەردەم بازاڕی وزەی جیهاندا بمێننەوە.  ئەو گوتەیەی عاسم جیهاد لە کاتێکدایە، رۆژی هەینی ١٥ - ١٠ - ٢٠٢١ نرخی نەوت گەیشتە بەرزترین ئاستی لە ماوەی سێ ساڵی رابردوودا.  رۆژی هەینی ١٥ - ١٠ - ٢٠٢١ نرخی نەوتی برێنت بە رێژەی ١ % بەرزبووەوە و هەر بەرمیلێک بە ٨٤ دۆلار و ٨٦ سەنت مامەڵەی پێوەکرا. هاوکات نرخی نەوتی سووکی تێکساسی ئەمریکاش نزیکەی ١ دۆلار بەرزبووەوە و هەر بەرمیلێک بە ٨٢ دۆلار و ٢٨ سەنت مامەڵەی پێوەکرا.  ئاسانبوونی هاتووچۆی وشکانی و ئاسمانی لەسەر ئاستی جیهان، پێشبینییەکان بۆ کەمبوونەوەی نەوتی خاو، بەرزبوونەوەی نرخی گازی سرووشتی و خەڵووز بە ژمارەیەک لەو هۆکارانە دادەنرێن کە بوونەتە هۆی بەرزبوونەوەی نرخی نەوت.