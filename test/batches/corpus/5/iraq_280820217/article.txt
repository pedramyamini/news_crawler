مزهەر خەزعەل، پەرلەمانتاری فراکسیۆنی سائیروونی سەر بە موقتەدا سەدر بە تۆڕی میدیایی رووداوی راگەیاند، جەماوەری رەوتی سەدر دڵسۆزی موقتەدا سەدری سەرکردەیانن، بەردەوام سەیری ئاماژەی ئەوەدەکەن، هەروەها سەدر هیچ رێنوێنییەکی نەداوە بۆ سووتاندن، یاخود پووچەڵکردنەوەی کارتی دەنگدان، بەڵام هەندێک لایەنی سیاسی بۆ دەستکەوتی سیاسی برەو ئەو بابەتە دەدات.  ئەو پەرلەمانتارەی فراکسیۆنی سائیروون پێیوایە، ئەو وێنە و ڤیدیۆیانەی بەشێوەیەکی فراوان بڵاوکرانەتەوە، "تێیدا کەسانێک دەردەکەوت کارتی دەنگدان دەسووتێنن، یاخود پارچە پارچەی دەکەن، بە ئامانجی دەربڕینی گوێڕاڵی و دڵسۆزیی بۆ سەدر لەبارەی بڕیاری کشانەوە لە هەڵبژاردنەکان، سەرجەمیان ساختە و بەمەبەستیان بێڕێزی کردن بووە".  موقتەدا سەدر لایەنێکی سەرەکیی هەڵبژاردنەکان لە مانگی تەممووز بڕیاری کشانەوەی لە هەڵبژاردن دا و دوای ئەویش ژمارەیەک پارت و لایەنی دیکەی سیاسی کشانەوەیان راگەیاند. بەڵام موقتەدا سەدر رابەری رەوتی سەدر، رۆژی هەینی ٢٧ - ٠٨ - ٢٠٢١ لە گوتارێکدا لە بەغدا بە ئامادەبوونی دیارترین سەرکردەکانی رەوتەکەی و پەرلەمانتارانی فراکسیۆنی سائیروونی سەر بە رەوتی سەدر رایگەیاند: "ئەمڕۆ کاغەزێکم بەدەست گەیشت کە لە لایەن چەند سەرکردەیەکی سیاسییەوە واژۆکراوە، ئەوانەی کە هێشتا متمانەمان پێیانە، چونکە ئەوان هەوڵی چاکسازیی دەدەن، بەڵێ ئەوە کاغەزێکی پەیماننامەیە بۆ چاکسازیی کە پشتی پێوە دەبەسترێت".  لە بەشێکی دیکەی قسەکانیدا سەدر ئاماژە بەوە دەدات، "من دڵنیام خۆشەویستان بە ورە و پێداگیریی بێهاوشێوە بەشداریی ئەو هەڵبژاردنە دەکەین بۆ چاکسازیکردن و رزگارکردنی عێراق لە داگیرکاریی و گەندەڵکاریی و ' پەیوەندی لەگەڵ ئیسرائیل ' و پاشکۆیی، بۆیە بەرژەوەندی وا پێویست دەکات بە ژمارەیەکی ملیۆنی بەشداریی لە هەڵبژاردن بکەین، چونکە گەندەڵکاران گرەو لەسەر کەمیی ژمارەتان دەکەن، منیش گرەو لەسەر زۆری، پێداگیریی، قایڵبوون، باوەڕهێنان، متمانە و رێکخراویتان دەکەم، چونکە عێراق هی هەردوو سەدرە، ئەو چاکسازییەش دەرگایەک دەبێت بۆ نەهێشتنی بەڵاکە و رزگارکردنی عێراق، چونکە خودای مەزن کەسانی چاکساز لەناونابات".  پەشیمانبوونەوەی رابەری رەوتی سەدر دوای زیاتر لە مانگێک لە دەرکردنی بڕیاری بایکۆتکردنی هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت متمانەیەکی زۆر دەبەخشێتە وادەی بەڕێوەچوونی ئەو هەڵبژاردنە.  لانیکەم ٢٤ لایەنی سیاسی و بەربژێر لە بەشداریکردن لە هەڵبژاردنی پێشوەختی پەرلەمان کشاونەتەوە، کە دیارترینیان پارتی گردبوونەوەی کۆماری، بەرەی دیالۆگی نیشتیمانی، مینبەری عێراقی، حیزبی شیوعی عێراقی، هاوپەیمانی مەدەنیی دیموکراسی، یەکێتی کار و مافەکان لە عێراق و چەند لایەنێکی سیاسی نوێ کە نزیکن لە خۆپێشاندەرانی تشرین لە عێراق.  لە هەڵبژاردنی پەرلەمانیی عێراق زیاتر لە سێ هەزار کەس خۆیان بەربژێر کردووە، کێبڕکێ لەسەر ٣٢٩ کورسیی پەرلەمان دەکەن، تاوەکو ئێستاش حکومەت و کۆمیسیۆن سوورن لەسەر بەڕێوەچوونی هەڵبژاردن لە وادەی خۆی.