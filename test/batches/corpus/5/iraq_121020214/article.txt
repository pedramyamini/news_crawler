سەفا ئەسەدی، سەرکردەیەکی رەوتی سەدر بە تۆڕی میدیایی رووداوی راگەیاند، سوورن لەسەر وەرگرتنی پۆستی سەرۆکوەزیران و پێشتر بەڵێنیان بە لایەنگرانیان داوە کە رەوتی سەدر سەرۆکوەزیرانی داهاتوو دیاریدەکات و، بەو پێیەی کە براوەی یەکەمی هەڵبژاردنەکان بوون بە مافی خۆیانی دەزانن کە سەرۆکوەزیران دیاریبکەن.  ساڵی ٢٠١٠ لیستی عێراقییە کە ئەیاد عەللاوی سەرۆکایەتیی دەکرد، توانیی ٩٣ کورسی بەدەستبهێنێت و براوەی یەکەم بێت، بەڵام دواتر نەیتوانی پۆستی سەرۆکوەزیران دیاریبکات، بە ئاماژەدان بەو رووداو سەفا ئەسەدی دەڵێت، "بە هیچ شێوەیەک رێگە نادەین سیناریۆی ساڵی ٢٠١٠ دووبارە ببێتەوە و ئێمە ئەیاد عەللاوی نین سازش لەسەر بەدەستهێنانی زۆرینەی کورسییەکان بکەین".  دوای دەستلەکارکێشانەوەی عادل عەبدولمەهدی لە پۆستی سەرۆکوەزیرانی عێراق، بۆ ماوەیەکی زۆر ئەو پۆستە بە بەتاڵی مایەوە و هیچ لایەنێک نەیتوانی لایەنەکانی دیکە رازی بکات بۆ پۆستی سەرۆکوەزیران، تاوەکو لە کۆتاییدا لە مستەفا کازمی بۆ ئەو پۆستە پێشنیازکرا و لە ٧ ـی ئایاری ٢٠٢٠ متمانەی پەرلەمانی بەدەستهێناو بووە سەرۆکوەزیران.  لەبارەی ئەوەی کە سەرۆکوەزیرانی داهاتوو دەبێت کەسێکی چۆن بێت، سەفا ئەسەدی دەڵێت، "نابێ سەرۆکوەزیرانێکی حیزبی یان لایەنگر بێت، بەڵکو دەبێت کەسێکی بە توانا بێت، خۆشەویستی وڵاتی لە دڵدا بێت بەرژەوەندییە باڵاکانی وڵات بخاتە پێش بەرژەوەندییە تایبەتەکان، سەرەتا عێراق و هاووڵاتیان لە پێشەوە بن و ئەمە ئەو سەرۆکوەزیرانەیە کە داخوازی ئێمەیە".  بەپێی ئەنجامە بەراییەکانی کۆمیسیۆنی باڵای هەڵبژاردنەکان، رەوتی سەدر ٧٣ کورسی بەدەستهێناوە و پلەی یەکەمی لە ریزبەندی حیزب و هاوپەیمانێتییەکان بەدەستهێناوە. لەلایەکی دیکەشەوە دەوڵەتی یاسا بە سەرۆکایەتیی نووری مالیکی ٣٧ کورسی  بەدەستهێناوە و ململانێی بەدەستهێنانی پۆستی سەرۆکوەزیران دەکات.