نووسینگەی راگەیاندنی سەرۆکوەزیرانی عێراق، ئەمڕۆ یەکشەممە، لە راگەیێندراوێکدا رایگەیاند: "مستەفا کازمی سەرۆکوەزیرانی عێراق بەیانی ئەمڕۆ بە سەرۆکایەتی شاندێکی باڵای حکومەت و بە سەردانێکی فەرمیی لە بەغداوە بەرەو کوێت بەڕێکەوت و پێش کەمێک گەیشتە ئەو وڵاتە".  بەپێی راگەیێندراوەکە کازمی پێش بەڕێکەوتنی بەرەو کوێت رایگەیاند: "ئەو سەردانە لە چوارچێوەی هەوڵەکانی حکومەتە بۆ زیاترکردنی هاوئاهەنگی و بەهێزکردنی پەیوەندییە دووقۆڵییەکان لەگەڵ هەموو وڵاتاندا، لەوانە وڵاتی کوێتی دۆستمان. لەم سەردانەمان چەند پرسێکی تایبەت بە ئابووری، سیاسەت، وزە، وەبەرهێنان و پرسی دیکە تاوتوێ دەکەین بە ئامانجی زیاترکردنیان بۆ بەرژەوەندیی هەردوو گەلی عێراق و کوێت".  سەرۆکوەزیرانی عێراق راشیگەیاند: "عێراق بەرەو هەڵبژاردنێکی پێشوەخت دەڕوات، حکومەتیش پابەندە و سوورە لەسەر بەڕێوەچوونی لە وادەی دیاریکراوی خۆیدا لە ١٠ی ئۆکتۆبەری ٢٠٢١ دا؛ بۆیە هەموو رێکارە پێویستەکانی گرتووەتەبەر بۆ بەڕێوەچوونی هەڵبژاردنێکی بێگەرد لە کەشێکی گونجاودا، بۆ ئەوەی ببێتە یەکێك لە باشترین بۆنە دیموکراسییەکانی عێراق".  وەزارەتی دەرەوەی عێراق، رۆژی هەینی رایگەیاند: "مستەفا کازمی سەرۆکوەزیرانی عێراق هەفتەی داهاتوو سەردانی کوێت دەکات و دیداری لەگەڵ پیاوانی کاری کوێت دەبێت بۆ راکێشانی وەبەرهێنەرە کوێتییەکان بۆ بازاڕەکانی عێراق و بەشداریکردنیان لە گەشەپێدانی بەردەوام و وەبەرهێنانی پیشەسازیی و بازرگانیی لە عێراق".  سەردانەکەی ئەمڕۆی مستەفا کازمی سەرۆکوەزیرانی عێراق بۆ کوێت، لە کاتێکدایە بڕیارە لووتکەی وڵاتانی دراوسێی عێراق بە بەشداریی کوێت و سەرۆکانی وڵاتانی دراوسێی عێراق و چەندین وڵاتی دیکە لە کۆتایی مانگی ئابی ساڵی ٢٠٢١ دا لە بەغدا بەڕێوەبچێت.  ئامانجی لووتکەی وڵاتانی دراوسێی عێراق کەمکردنەوەی گرژییە لە خاکی عێراق و رۆژهەڵاتی ناوەڕاست بە گشتی، بە تایبەت لە سووریا و یەمەن و لوبنان؛ لەگەڵ چڕکردنی هەوڵەکان بۆ بەرەنگاربوونەوەی تیرۆر و بەهێزکردنی پەیوەندییە ئابوورییەکانی بەغدا و راکێشانی وەبەرهێنانی وڵاتانی دراوسێ بۆ عێراق.