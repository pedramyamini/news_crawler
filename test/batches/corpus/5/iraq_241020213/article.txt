موقتەدا سەدر، رێبەری رەوتی سەدر لە تویتێکدا روونیکردووەتەوە کە عێراق چۆن مامەڵە لەگەڵ وڵاتانی دراوسێدا دەکات، ئەو وڵاتانی دراوسێی پۆلین کردووە بۆ دوو ئاست، یەکەمیان ئەو وڵاتانەی کە دەستێوەردانیان لە کاروباری عێراقدا نەکردووە، دووەمیشیان ئەو وڵاتانەیە، کە دەستێوەردانیان کردووە.  سەدر لە تویتەکەیدا کە ئەمڕۆ یەکشەممە ٢٤ - ١٠ - ٢٠٢١ بڵاویکردووەتەوە، ئاشکرای نەکردووە کام وڵاتانە دەستێوەردانیان کردووە و کام وڵاتانە دەستێوەردانیان نەکردووە، بەڵام شێوازی مامەڵەکردنەکەی روونکردووەتەوە.  سەدر روونیدەکاتەوە، مامەڵەکردن لەگەڵ ئەو وڵاتانەی دەستێوەردانیان لە کاروباری عێراقدا نەکردووە بەشێوەیەک دەبێت کە هەوڵدەدەن پەیوەندییەکان لەگەڵیان پتەو بکەن و کاردەکەن بۆ دۆزینەوەی پڕۆژەی هاوبەش لە هەموو ئاستەکاندا، جەختیش دەکاتەوە کە عێراق بەهیچ شێوەیەک دەستێوەردان لە کاروباریاندا ناکات.  موقتەدا سەدر، باسی ئەو وڵاتانەش دەکات کە دەستێوەردانیان لە کاروباری عێراقدا کردووە، بەبێ ئەوەی ناویان بهێنێت، لە سێ خاڵدا شێوەی مامەڵەکردن لەگەڵیان رووندەکاتەوە.  سەدر دەڵێت، لەگەڵ ئەو وڵاتانەدا گفتوگۆ لە ئاستی باڵا دەکەن بۆ رێگریکردن لە دەستێوەردان "ئەگەر وەڵامیان نەبوو پەنا دەبەینەبەر رێگەی دیپلۆماسی و نێودەوڵەتی".  لە خاڵی دووەمدا، جەخت لەوە دەکاتەوە  سنوور و دەروازە سنوورییەکان و فڕۆکەخانەکان لەو وڵاتانە دەپارێزن، هەروەها مامەڵەکردن لەگەڵیان تووند دەکەن، ئەگەر ئەوەش سەرکەوتوو نەبوو، سەدر ئاماژە بە کەمکردنەوەی مامەڵە ئابوورییەکان لەگەڵ ئەو وڵاتانەدا دەکات.  لە خاڵی سێیەمیشدا، رێبەری رەوتی سەدر کە براوەی یەکەمی هەڵبژاردنەکانی عێراقە بە بردنەوەی ٧٣ کورسی لە کۆی ٣٢٩ کورسی، دەڵێت هەر کردەوەیەک لەو وڵاتانەوە کە دەستدان بێت لە سەروەری عێراق، دەروازەیەک دەبێت بۆ دابەزاندنی ئاستی نوێنەرایەتی دیپلۆماسی و رێکاری دیکەی تووندی کارپێکراو لە رووی نێوەدوڵەتی و هەرێمییەوە.  هەر لە تویتەکەیدا، سەدر روونیدەکاتەوە کە عێراق دەستێوەردانی لە کاروباری وڵاتانی دراوسێدا نابێت و دەڵێت: "خاکی عێراقیش نابێتە شوێنی زیانگەیاندن پێیان، بەتایبەتی لەگەڵ ئەو وڵاتانەی رێز لە سەروەری دەگرن".  دەشڵێت کە رێگە نادەن هیچ وڵاتێک دەستێوەردان لە کاروباری هەڵبژاردنەکانی عێراق و ئەنجامەکانی و لێکەوتەکانی بکات: "هەموو ئەوەی روودەدات ململانێیەکی دیموکراتییە لەنێوان ئەندامانی یەک گەل و پێویستمان بە دەستێوەردانی نێودەوڵەتی نییە".  لە کۆتایی تویتەکەیدا، سەدر ناوی هەموو وڵاتانی دراوسێی عێراقی هێناوە و دەڵێت رێز لە سەروەرییان دەگرین و بە هاوشێوە مامەڵەیان لەگەڵ دەکەین لە چوارچێوەی بەرژەوەندییە هاوبەشەکان.  دەشڵێت: "ئەوانە بە دەستپێکێک بۆ ئاشتی لە ناوچەکەدا دادەنێم، عێراقیش درێخی ناکات بۆ پتەوکردنی پەیوەندییەکان" جەختیش دەکاتەوە: "مامەڵەشمان لەگەڵیان بەگوێرەی بەرژەوەندییە تائیفییەکان یان بەرژەوەندییە تاکەکەسییەکان نابێت".  هەموو رێز و خۆشەویستییەک بۆ وڵاتانی دراوسێ، ئەوان هاوڕێ و برامانن.  لێرە پێمخۆشە چەند بابەتێکی گرنگ بەبیربهێنەوە کە پەیوەندی بە سیاسەتی ئێمەوە هەیە لە مامەڵەکردن لەگەڵیان لە قۆناخی داهاتوودا.  ئەوەش لەسەر دوو ئاستدایە:   ئاستی یەکەم: وڵاتانی دراوسێ کە دەستێوەردانیان لە کاروباری نێوخۆی عێراقدا نەکردووە. هەوڵدەدەین بۆ پتەوکردنی پەیوەندییەکانمان و کارکردن بۆ دۆزینەوەی پڕۆژەی هاوبەش لەسەر ئاستی ئەمنی، ئابووری، رۆشنبیری، تەندروستی، پەروەردەیی، پیشەسازی و ئاڵوگۆڕی پسپۆڕییەکان و ئەو بابەتانەی هاوشێوەن، بەڵکو لە هەموو ئاستەکاندا و کاراکردنی رۆڵی دیپلۆماسی هاوبەش، عێراقیش بەهیچ شێوەیەک دەستێوەردان لە کاروباریاندا ناکات.  ئاستی دووەم: وڵاتانی دراوسێ کە دەستێوەردانی روونیان لە کاروباری سیاسی و ئەمنی و کاروباری دیکەی عێراقدا کردووە.  مامەڵە لەگەڵیان بەم شێوەیە دەبێت:  یەکەم: دەستپێکردنی گفتوگۆ لە ئاستی باڵا بۆ تەواو رێگریکردن لە دەستێوەردانەکان. ئەگەر وەڵامیان هەبوو پێشوازی لێدەکەین. ئەگەرنا پەنا دەبەینە بەر رێگەی دیپلۆماسی و نێودەوڵەتیی دیار بۆ رێگریکردن لەوە.  دووەم: پاراستی سنوور و دەروازەکان و فڕۆکەخانەکان و تووندکردنی مامەڵەکردن لەگەڵیان. ئەگەرنا گەیشتن بە کەمکردنەوەی مامەڵە ئابوورییەکان و بابەتی دیکە.  سێیەم: دەرچوونی هەر کردەوەیەک کە دەستدان بێت لە سەروەری عێراق، دەروازەیەک دەبێت بۆ دابەزاندنی ئاستی نوێنەرایەتیی دیپلۆماسی و رێکاری دیکەی تووندی کارپێکراو لە رووی نێوەدوڵەتی و هەرێمییەوە.  لە هەموو ئەوانەدا عێراق هیچ دەستێوەردانێک لە کاروباری هیچ کام لە وڵاتانی دراوسێدا نابێت، خاکی عێراقیش نابێتە شوێنی زیانگەیاندن پێیان، بەتایبەتی لەگەڵ ئەو وڵاتانەی رێز لە سەروەری دەگرن و بە باڵایی مامەڵە لەگەڵ گەل و حکومەتدا ناکەن.  لێرەوە، رێگە نادەین هیچ وڵاتێک دەستێوەردان لە کاروباری هەڵبژاردنەکانی عێراق و ئەنجامەکانی و لێکەوتەکانی بکات لە هاوپەیمانی و پێکهێنانی کوتلە و پێکهێنانی حکومەت و بابەتەکانی دیکە. هەموو ئەوەی روودەدات ململانێیەکی دیموکراتییە لەنێوان ئەندامانی یەک گەل و پێویستمان بە دەستێوەردانی نێودەوڵەتی نییە.  هەروەها ئێمە رێز لە سەروەری وڵاتانی دراوسێ دەگرین؛ دەوڵەتی کوەیت، شانشینی عەرەبی سعودیە، شانشینی ئوردنی هاشمی، کۆماری ئیسلامیی ئێران، کۆماری عەرەبی سووریا و کۆماری تورکیا. دەستێوەردانیش لە کاروباریان ناکەین و دەخوازین هاوڕێ و برایان بین و بە هاوشێوە مامەڵەیان لەگەڵ دەکەین لەچوارچێوەی بەرژەوەندییە هاوبەشەکان و خاکیان نابێتە دەستپێکێک بۆ یەکلاکردنەوەی حیسابەکانمان لەگەڵ دوژمنانمان وەکو تیرۆریستان و ئەوانی دیکە، ئەوان دەبێت بەوە پابەندبن، بە سوپاسەوە.  هەموو ئەوانە بە دەستپێکێک بۆ ئاشتی لە ناوچەکەدا دادەنێم، عێراقیش درێخی ناکات بۆ پتەوکردنی پەیوەندییەکان لەگەڵیان و لەنێوانیاندا، هەر بابەتێکی دیکەی هاوشێوەش ئەگەر داوا بکەن. مامەڵەشمان لەگەڵیان بەگوێرەی بەرژەوەندییە تائیفییەکان یان بەرژەوەندییە تاکەکەسییەکان نابێت بەهیچ شێوەیەک و ئەوپەڕی رێز و پێزانینمان بۆیان هەیە.