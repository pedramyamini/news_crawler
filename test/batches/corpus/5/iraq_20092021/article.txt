محەمەد روبەیعی، ئەندامی هاوپەیمانیی نێونەتەوەیی بۆ بەرەنگاربوونەوەی گەندەڵی بە تۆڕی میدیایی رووداوی راگەیاند: "لە دوای ساڵی ٢٠٠٣ ەوە زیاتر لە ٣٥٠ ملیار دۆلار تەنیا لە بودجەی گشتیی عێراق کە هەزار و ١٠٠ ملیار دۆلار زیاتر بووە بەهەدەر دراوە و براوەتە دەرەوەی عێراق، کە بەلای ئێمەوە رێژەی ٢٠ % بۆ ٤٠ % ی کۆی بودجەکانی ساڵی ٢٠٠٣ تاوەکو ٢٠٢١ بەهەدەردراوە و دزراوە".  روبەیعی کە لە رۆژانی ١٥ و ١٦ی ئەم مانگە بەشداری لە کۆنگرەی نێودەوڵەوتی بۆ گێڕانەوەی پارە دزراوکانی عێراق لە بەغدا کرد، باس لەوەدەکات ئەو کۆنگرەیە عێراقی پابەندکردووە بە دامەزراندنی دەزگای هەواڵگریی دارایی کە کاری گێڕانەوەی پارە دزراوەکانی عێراق و لێکۆڵینەوە دەبێت لەو جوڵە جێ گومانانەی لە بواری دراو و پارە لە عێراقدا هەن، دەبێت زوو ئەم دامەزراوەیە پێکبهێنرێت و  پارەکانی عێراق بگەڕێنێتەوە بۆ دەوڵەت.  محەمەد روبەیعی، ئەندامی هاوپەیمانی نێونەتەوەیی بۆ بەرنگاربوونەوەی گەندەڵی، سەبارەت بە گەندەڵی لە پڕۆژەکاندا لە عێراق گوتی: "نزیکەی هەزار پڕۆژە لەدوای ساڵی ٢٠٠٣ ەوە پارەیان بۆ خەرجکراوە و بەهیچ شێوەیەک دیارنین، ئەوە جگە لە شەش هەزار پڕۆژە کە پارەیەکی زۆریان تێدا خەرجکراوە و بەهۆی گەندەڵییەوە راگیراون".  رۆژی ٢٣ی ئایاری ساڵی ٢٠٢١، بەرهەم ساڵح، سەرۆککۆماری عێراق لە پەیامێکی ڤیدیۆییدا رایگەیاند، قەبارەی ئەو پارانەی لە دوای ساڵی ٢٠٠٣ ەوە بە گەندەڵی براونەتە دەرەوەی عێراق لە ١٥٠ ملیار دۆلار زیاترە و باسی لەوەکرد رەشنووسی یاسای گێڕانەوەی پارە دزراوەکانی عێراقی بۆ دەرەوەی واژۆکردووە و ناردوویەتی بۆ ئەنجوومەنی نوێنەرانی عێراق.   سەبارەت بە پارە دزراوەکانی عێراق ئەوانەی براونەتە دەرەوەی عێراق چەندین جار بەرپرسانی عێراق ژمارەی جیاوازییان گوتووە کە لەنێوان ٢٠٠ بۆ ٥٠٠ ملیار دۆلارن.