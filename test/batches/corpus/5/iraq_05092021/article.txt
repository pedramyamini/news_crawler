هاوپەیمانییەکە لە راگەیێندراوێکدا بڵاویانکردەوە، کە ئەمڕۆ یەکشەممە لە ناوەڕاستی بەغدا لەکاتی بانگەشەی مەحموود قەیسی بەربژێری هاوپەیمانییەتەکە لە بازنەی قەزای ئەبوغرێب لەلایەن چەند کەسێکەوە تەقەی هەوایان بەسەردا کراوە، دواتر تەقەکەرەکان هەڵاتوون.  لە راگەیێندراوەکەدا هاتووە: "هاوپەیمانیی عەزم بە تووندی سەرکۆنەی ئەو کارە ترسنۆکانە دەکات و داوا لەلایەنە ئەمنییەکانی بەغدا دەکات دەستبەجێ ئاژاوەگێڕەکان دەستگیربکات و بیانداتە دادگا لەگەڵ ئەو لایەنانەی لە پشت ئەو کارە قێزەونەن. "  هاوپەیمانیی عەزم، لە ژمارەیەک پارت و کەسایەتیی سوننە پێکدێت، یەکێکە لە هاوپەیمانە بەهێزەکانی سوننە بۆ هەڵبژاردنی ئەنجوومەنی نوێنەرانی عێراق، کە بڕیارە لە ١٠ی ١٠ی ٢٠٢١ بەڕێوەبچێت.