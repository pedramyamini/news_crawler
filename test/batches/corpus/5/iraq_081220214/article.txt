محەممەد ئەسەدی، ئەندامی ئەنجوومەنی کۆمیسیارانی دەستەی راگەیاندن و گەیاندنی عێراق، ئەمڕۆ چوارشەممە ٠٨ - ١٢ - ٢٠٢١، بە تۆڕی میدیایی رووداوی راگەیاند: "چەند لایەنێک و دەزگایەک ژمارەیەک سکاڵایان لە دەستەی راگەیاندن و گەیاندنی عێراق تۆمار کردووە و داوای قەدەخەکردنی بەرنامەی تیکتۆک لە عێراق دەکەن، بۆیە بابەتی قەدەخەکردنی تیکتۆک لە قۆناخی تاوتوێکردندایە و هێشتا هیچ بڕیارێک بۆ قەدەخەکردنی نەدراوە".  محەممەد ئەسەدی گوتیشی: "راستە بەرنامەی تیکتۆک بەلای سەرپێچی سیاسیدا ناچێت، بەڵام بەشێکی بەرچاوی ئەو ڤیدیۆیانەی، کە لە تیکتۆک بڵاودەکرێنەوە دژی بەهاکانی رەشتجوانی کۆمەڵگەی عێراقن، ئەوەی لە تیکتۆک بڵاودەکرێتەوە هیچ چاودێرییەک ناکرێت و هەندێکجار ڤیدیۆی رووت و سێکسین، بۆیە زیان بەو منداڵانە دەگەیێنن کە دەیانبینن و لەو روانگەوە داوای قەدەخەکردنی دەکرێت".  دەستەی راگەیاندن و گەیاندن مافی قەدەخەکردنی تیکتۆک و هیچ هەژمار و بەرنامەیەکی دیکەی نییە، دەستەکە تەنیا دەتوانێی داوایەک بۆ وەزارەتی گەیاندن بەرزبکاتەوە، دواتر دوای بەدەستهێنانی رەزامەندی وەزارەت، داواکە رەوانەی پەرلەمان دەکرێت بۆ پەسندکردنی.  ئەندامەکەی ئەنجوومەنی کۆمیسیارانی دەستەی راگەیاندن دەڵێت: "سەرباری داوای قەدەخەکردنی تیکتۆک، هێشتا وەزارەتی گەیاندن لە رووی تەکنیکەوە توانای قەدەخەکردنی هیچ هەژمار و بەرنامەیەکی  نییە، بەڵام بەپێی زانیارییەکانی ئێمە زۆری نەماوە وەزارەتی گەیاندن ئەو توانایە بەدەستبهێنێت و بتوانێت هەر هەژمار و بەرنامەیەک لە عێراق قەدەخە بکات".  پەرلەمانی عێراق لە مانگی چواری ساڵی ٢٠١٩ بڕیاری قەدەخەکردنی هەردوو یاری پەپجی و فۆرتنایتی لە عێراق پەسندکرد، بەڵام لەسەر زەوی بڕیارەکەی پەرلەمان هیچی نەگۆڕی، چونکە تاوەکو ئێستا حکومەتی عێراق توانای قەدەخەکردنی هیچ هەژمار و بەرنامەیەکی لە تۆڕی ئەنتەرنێت نییە.