جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ سێشەممە، بە تۆڕی میدیایی رووداوی راگەیاند: "بەهۆی چاپکردنی هەموو کاخەزەکانی دەنگدان لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت، چیدیکە کۆمیسیۆنی هەڵبژاردنەکان ناتوانێ ناوی بەربژێرە دوورخراوەکان لە کاخەزی دەنگداندا رەشبکاتەوە؛ بۆیە لە رۆژی دەنگدان ناوی بەربژێرە دوورخراوەکان لە کاخەزی دەنگداندا دەمێنێ و هەر دەنگدەرێک دەتوانێ دەنگیان پێبدات، بەڵام کۆمیسیۆن ئەو دەنگانە هەژمار ناکات، لە ئەنجامدا هەر دەنگێک بە هەر بەربژێرێکی دوورخراو بدرێت دەفەوتێ".  جومانە غەلای گوتیشی، "تاوەکو ئێستا شەش بەربژێری هەڵبژاردنی پێشوەختی پەرلەمانی عێراق بەهۆی سەرپێچیی جیاجیا دوورخراونەتەوە، بەربژێرێکیش گیانی لەدەستداوە، واتا ئێستا ٣ هەزار و ٢٤٢ بەربژێر لە هەڵبژاردنی پێشوەختی پەرلەمانی عێراق رکابەریی دەکەن".  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی داهاتوودا مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  لە هەڵبژاردنی داهاتوودا ٣٢٤٢ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.