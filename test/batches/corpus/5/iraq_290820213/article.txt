ئەمڕۆ یەکشەممە ٢٩ - ٠٨ - ٢٠٢١ ئیمانوێل ماکرۆن، سەرۆکی فەرەنسا لە کاتی سەردانکردنی کەنیسەی ساعە لە موسڵ لەگەڵ چەند کەسایەتییەکی ئایینیی کریستیان قسەی کرد و ئاماژەی بەوە دا، "لەگەڵ حکومەتی عێراق لەسەر پرۆژەی ئابوورییەکان کاردەکەین، بۆ ئەوەی بتوانین پرۆژەکان بەرەو پێشەوە ببەین و هاوبەشییەکی باشمان بە یەکەوە هەبێت، هەروەها بەردەوام دەبین لە کارکردن لەگەڵ دەسەڵات بۆ ئەوەی خەڵکی بگەڕێنەوە ناوچەکانیان".  دوای کەنیسەی ساعە، سەرۆکی فەرەنسا سەردانی مزگەوتی نووری، فڕۆکەخانە و زانکۆی موسڵیش دەکات و لەگەڵ ژمارەیەک کەسایەتی و نوێنەری کریستیانەکانیش کۆدەبێتەوە.  رۆژی شەممە ٢٨ - ٠٨ - ٢٠٢١ سەرۆکی فەرەنسا لە کۆنگرەی بەغدا بۆ هاوکاری و هاوبەشی کە سەرۆک و نوێنەری نۆ وڵات تێیدا بەشدار بوون لەبارەی دۆخی شنگال و ئەو ناوچانەی لە ژێر دەستی داعش کۆنترۆڵکراونەتەوە رایگەیاند، "فەرەنسا پابەنددەبێت و لەپاڵ ئێودەبێت لە بەرەنگاربوونەوەی تیرۆردا، مادام ئێوە پێتانوایە بە سوود و گرنگە. بڕیاری کۆتاییش لای ئێوەیە، بەرەنگاربوونەوە و نەهێشتنی تیرۆر، واتە گەڕانەوە سەقامگیریی تەواو بۆ ناوچە کۆنترۆڵکراوەکانی دەستی داعش لەوانەش شنگال. "  ماکرۆن کە رووی لە مستەفا کازمی، سەرۆکوەزیرانی عێراق بوو، ئەوەشی گوت، "شنگال ناوچەیەکە زۆر قسەتان لەسەر کردووە و بەم دواییانەش سەردانتان کردووە، بەتایبەتی بیرکردنەوە لە ئێزدییەکان، کە تاوەکو ئێستا ١٠٠ هەزاریان ئاوارەن. ئێمە لەگەڵ نادییە موراد کارمان کردووە، ستایشی پابەندبوونەکانیان دەکەین، دۆخی ئێستای ئێزدییەکان جێگەی داخە؛ هیوادارین ئەوەی لەم کۆنگرەیەدا گەڵاڵە دەبێت، ببێتەهۆی باشترکردنی دۆخی ژیانیان. "  هەروەها مستەفا کازمی، سەرۆکوەزیرانی عێراقیش لەباسی شنگالدا گوتی، "چەند رۆژێک لەمەوبەر لە شاری شنگالی خۆشەویست بووم لە پارێزگای نەینەوا، بەمەبەستی کارکردن لەسەر ئەوانەی تاوەکو ئێستا لە ئاوارەیی ماونەتەوە، ئەوەش دوای ئەوەی هەنگاوی گەورەمان بڕی لە گەڕانەوەی زۆربەی ئاوارەکان بۆ شارەکانیان، کە تیرۆر لەماوەی داگیرکاری رێکخراوی داعش وێرانی کردبوون. "