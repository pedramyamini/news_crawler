لەگەڵ نزیکبوونەوەی رۆژی دەنگدان کە ١٠ی مانگی داهاتووە، رکابەری نێوان لایەنەکان تووندتر بووە و کۆمسیۆنیش تاوەکو ئێستا پێنج بەربژێری دوورخستووەتەوە بەهۆی سەرپێچیکردن و پێشێلکردنی یاسا و رێکارەکانی کۆمسیۆن.  کۆمسیۆن لە راگەیێندراوێکدا کە ئەمڕۆ سێشەممە ٢١ - ٩ - ٢٠٢١ بڵاویکردەوە، ئاماژەی بەوەکرد ئەنجوومەنی کۆمسیاران دوو بەربژێری هەڵبژاردنی دوورخستووەتەوە بەهۆی هەندێ لێدوان کە داویانە و بەلای کۆمسیۆنەوە "لێدوانی خراپ بوون".  ئەو دوو بەربژێرەی دوورخراونەتەوە بریتین لە محەممەد مەهدی عەبد عامری، کە بەربژێری بزووتنەوەی عێراقی نیشتمانییە لە بازنەی پێنجی بەغدا، لەگەڵ سەڵاح مەجبەل تاهیر سوەیدی، کە بەربژێرێکی سەربەخۆیە لە بازنەی شەشی بەغدا.  ئەنجوومەنی کۆمسیاران بڕیاری دوورخستنەوەی ئەو دوو بەربژێرەی بۆ پێشێلکردنی بەندەکانی رەفتاری هەڵبژاردنەوە گەڕاندووەتەوە، کە لەلایەن هەموو بەربژێرەکانەوە واژۆکراوە و تێیدا جەخت دەکاتەوە لە "پابەندبوونی بەربژێر بە بڵاونەکردنەوە یان بانگەشەنەکردن بۆ درۆ، یان هاندان لەدژی رکابەرەکان یان هەر بەشداربوویەکی دیکە لە پڕۆسەی هەڵبژاردن و پابەندبوونی بە یاسای هەڵبژاردنەکان و هەموو یاسا بەرکارەکان لە عێراق، لەنێویاندا یاسای سزادان، کە جنێو و ناوزڕاندن بە تاوان هەژمار دەکات".  جگە لەم دوو بەربژێرە، کۆمسیۆن سێ بەربژێری دیکەی دوورخستووەتەوە، یەکێکیان بەربژێرێکی ئافرەت بوو بە تۆمەتی کڕینی کارتی دەنگدان، دووانەکەی دیکەش بەهۆی ساختەکاریی بوو لە بڕوانامەکانیان.