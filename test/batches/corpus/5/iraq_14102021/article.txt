ریاز سامەرائی، ئەندامی هاوپەیمانیی عەزم رایگەیاند، ئەو ئەنجامانەی کە کۆمیسیۆن راگەیاندووە، نا لۆژیکییە و عەقڵ قبووڵی ناکات، هەموو بازنەکانی هەڵبژاردن دەنگیان بە دەست جیانەکراوەتەوە، بۆیە ئەو ئەنجامانەی کۆمیسیۆن بڵاویکردووەتەوە راست نییە.   ئەندامەکەی هاوپەیمانیی عەزەم جەخت لەوەدەکاتەوە، ئەنجامەکان هەڵەن، هیوادارن دەوڵەت ئەمە بزانێت، هەموو بازنەیەک جەماوەری خۆی هەیە، ئێمە قەبارەی جەماوەری خۆمان لەو بازنانە دەزانین کە هاوپەیمانیی عەزم بەربژێری بۆ داناوە.   ریاز سامەرائی، زیاتر روونیکردەوە، تانەیان پێشکێشکردووە، داوایان لە کۆمیسیۆن کردووە بەدەست دەنگەکان جیابکرێنەوە، تەنانەت پارێزگاری سەڵاحەدین - یش ئەو داوایە لە مستەفا کازمی سەرۆکوەزیران کردووە. بۆیە ئەگەر ئەنجامەکانی هەڵبژاردن دووبارە بەدەست هەژمار بکرێنەوە، ئەوا هەموو ئەنجامەکان گۆڕانکارییان بەسەردا دێت، ئەوا نەک تەنیا هاوپەیمانیی عەزم بەڵکو ئەنجامی هەموو پارت و کوتلە سیاسییەکانی بەشداری هەڵبژاردن گۆڕانکاریان بەسەردا دێت.  بەپێی ئەنجامی بەرایی هەڵبژاردنەکان، هاوپەیمانیی عەزم ١٢ کورسی بەدەستهێناوە و هاوپەیمانیی تەقدوومی رکابەری بە سەرۆکایەتی محەممەد حەلبووسی لە نێو سوننەکاندا ٣٧ کورسی بەدەستهێناوە.