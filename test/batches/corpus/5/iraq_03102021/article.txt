جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ یەکشەممە، ٣ - ١٠ - ٢٠٢١ بە تۆڕی میدیایی رووداوی راگەیاند: "رۆژی سێشەممە ٥/١٠/٢٠٢١ دوایین رۆژ و مۆڵەتە بۆ ئەو کەسانەی تاوەکو ئێستا کارتی بایۆمەتریی دەنگدانییان وەرنەگرتووەتەوە و تاوەکو کۆتایی دەوامی فەرمی کاتییان هەیە بۆ وەرگرتنەوەیان، دوای ئەوە ناتوانن کارتەکانیان وەربگرنەوە".  سەبارەت بەو کارتانەی وەرنەگیراونەتەوە و لە ئۆفیسەکانی کۆمیسیۆن ماون، جومانە غەلای گوتی: "تاوەکو ئێستا کەمتر لە ٢ ملیۆن کارتی بایۆمەتری دەنگدان لە ئۆفیس و بنکەکانی کۆمیسیۆنی باڵای سەربەخۆی هەڵبژاردنەکان ماون".  بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.  لەم هەڵبژاردنەدا زیاتر لە ٣٢٤٠ بەربژێر بەشداربوون، تاوەکو ئێستا شەش بەربژێر دوورخراونەتەوە و بەربژێرێکیش گیانی لەدەستداوە، ئێستا ٣٢٤٢ بەربژێر ماون، بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین. ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  جومانە غەلای،  گوتەبێژی کۆمیسیۆنی باڵای سەربەخۆی هەڵبژاردنەکانی عێراق، لەبارەی ئامادەکارییەکانی کۆمیسیۆن بۆ هەڵبژاردن رایگەیاند: "ئێمە هەموو رێکارە یاسایی و کارگێڕییەکانمان تەواو کردوون و سەرجەن  ئامێرەکانمان تاقیکردوونەتەوە و بۆ رۆژی دەنگدانی تایبەت و گشتیش ئامادەین".