رۆژی پێنجشەممە ٠٦ - ٠١ - ٢٠٢٢، حاتم عەبد جەواد، قایمقامی قەزای شارەبان لە پارێزگای دیالە بە تۆڕی میدیایی رووداوی راگەیاند، خێزانە ئاوارەکانی گوندەکانی ئیمام نەهر، میساقی یەک و دوو، تاوەکو ئێستا ئاوارەن و نەگەڕاونەتەوە زێدی خۆیان کە ژمارەیان ٢٦٠ خێزانن. ئاوارەی بەعقوبە، شارەبان و گوندی حەمرین بوون لە ناحیەی سەعدیە، هەروەها ژمارەیەکی دیکەشیان ئاوارەی بەغدان و تاوەکو ئێستا لەوێن.  حاتم عەبد جەواد گوتیشی "کەسوکاری کوژراوانی گوندی رەشاد خاوەن حەقن، داوا دەکەین ئەنجامدەرانی ئەو تاوانە ئاشکرا بکرێت، پێشتریش خۆپێشاندانی ناڕەزاییان رێکخستووە، بەڵام تاوەکو ئێستا هیچ یەکێک لە بکەرانی ئەو تاوانە دەستگیر نەکراوە. بۆیە ئاوارەکان بۆ گەڕانەوە هەست بە ئارامی ناکەن تا بکەرانی ئەو هێرشە ئاشکرا نەکرێن. "   پێشتر عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، ژمارەی خێزانەکانی قەزای شارەبان کە بەهۆی رووداوەکانی ئەمدواییەوە ئاوارەبوون ٣٠٠ خێزانی تێپەڕاندووە.  رۆژی ٢٦ ـی تشرینی یەکەمی ٢٠٢١ چەکدارانی داعش هێرشیان کردە سەر گوندی رەشاد لە قەزای شارەبان و بەهۆیەوە نزیکەی ٣٠ کەسی گوندەکە کوژران و برینداربوون. لە بەرامبەردا بەشێک لە شیعەکانی پارێزگاکە گوندەکانی دەوروبەریان بە هاوکاریکردنی داعش تۆمەتبار کرد، بۆیە هێرشیان کردە سەر هەندێک لە گوندە سوننە نشینەکان و ژمارەیەکیان کوشتن و بەشێک لە خانووەکانیان سووتاندن.