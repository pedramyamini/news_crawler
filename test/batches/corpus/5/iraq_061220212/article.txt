ئەمڕۆ دووشەممە، ٦ - ١٢ - ٢٠٢١، مستەفا کازمی، سەرۆکوەزیرانی عێراق لەبارەی هێرشەکانی چەکدارانی داعشەوە تویتێکی کرد و رایگەیاند، تا ریشەكێشكردنی رێکخراوی داعش بەردەوام دەبن و دەڵێت، هەندێک لە رێگەی چەکەوە دەیانەوێت عێراق بترسێنن، بەڵام دەوڵەت بە دامەزراوەکانی و بە گەل بەرەنگارییان دەبێتەوە.  قسەکانی مستەفا کازمی لە کاتێکدایە، چەکدارانی داعش لە ماوەی ١٠ رۆژدا، پێنج جار لە چەند ناوچەیەکی جیاواز هێرشیان کردووەتە سەر هێزەکانی پێشمەرگە، بەهۆیەوە تاوەکو ئێستا ٢٢ پێشمەرگە و سێ هاونیشتمانی شەهید بوون، کە یەکێکیان منداڵێکی تەمەن ١١ ساڵان بوو. هەروەها ٢٤ پێشمەرگەش بریندار بوون.  هەر ئەمڕۆ نێچيرڤان بارزانى، سه‌رۆكى هه‌رێمى كوردستان کە هاوکات فەرماندەی گشتیی هێزی پێشمەرگەیە لەگەڵ فەرماندە سەربازییەکانی هێزی پێشمەرگە کۆبووەوە، کۆبوونەوەکە بە ئامادەبوونی جەعفەر شێخ مستەفا و مستەفا سەید قادر، جێگرانى سه‌رۆكی هەرێمی کوردستان، شۆڕش ئیسماعیل، وه‌زيرى پێشمه‌رگە، رێبەر ئەحمەد، وەزیری ناوخۆ و فه‌رمانده‌ى يه‌كه‌كانى حه‌فتا و هه‌شتا و فه‌رمانده باڵاكانى پێشمه‌رگه و به‌رپرسى ميحوه‌ره‌كان بەڕێوەچوو.     نێچیرڤان بارزانی لە کۆبوونەوەی لەگەڵ فەرماندە سەربازییەکان فەرمانی داوە کە بە هاوئاهەنگی لەگەڵ حکومەتی هەرێمی کوردستان و لایەنە پەیوەندیدارەکان بەپەلە پێداویستییە خێراکان بۆ داهاتووش پێداويستييه‌كانى ديكه‌ى پێشمه‌رگه دابين بكرێن.     دوای ئەوەی کە دوێنێ شەو بەهۆی هێرشی داعشەوە، دانیشتووانی گوندی لهێبان ماڵەکانیان چۆڵکرد، ئەمڕۆ هێزێکی پێشمەرگە کە لە فەرماندەی فەرماندەیی هەولێر پێکهاتبوو، چوونە نێو گوندی لهێبان و بە هاوکاریی سوپای عێراق گوندەکەیان لە چەکدارانی داعش پاککردەوە.