سیروان سیرینی، ئەمینداری گشتیی ئەنجوومەنی نوێنەرانی عێراق، ئەمڕۆ دووشەممە ٢٧ - ١٢ - ٢٠٢١، سەبارەت بە ئامادەکارییەکان بۆ دانیشتنی یەکەمی خوولی نوێی ئەنجوومەنی نوێنەرانی عێراق بە رووداوی راگەیاند: "ئێمە هەموو ئامادەکارییەکانمان لەرووی یاسایی و لۆجستییەوە تەواوکردووە، پێش هەڵبژاردنی ١٠ی ئۆکتۆبەر ئامادەکارییەکمان دەستپێکرد و دەمێکە خۆمان بۆ هەر پێشهاتێک ئامادەکردووە، چونکە دیارنەبوو کەی ئەنجامەکان لەلایەن دادگەی باڵای فیدراڵییەوە پەسند دەکرێن".  سەبارەت بە هەنگاوی دوای پەسندکردنی ئەنجامەکانی هەڵبژاردن، سیرینی گوتی: " ئێستا چاوەڕێی دادگەی باڵای فیدڕاڵی دەکەین ناوی پەرلەمانتارانمان بە فەرمی هاوپێچ لەگەڵ بڕیاری پەسندکردنی ئەنجامەکانمان بۆ بنێرێت، داواش لە کۆمیسیۆنی باڵای سەربەخۆی هەڵبژاردن دەکەین بۆ ئەوەی ناوی سێ بەتەمەنترین ئەندامی سەرکەوتوومان بۆ بنێرێت بۆ ئەوەی بەتەمەنترینیان دانیشتنی یەکەمی ئەم خولە بەڕێوەببات، ئەگەر نەیکرد ئەوە دووەم دیاری دەکەین، ئەگەر ئەویش ئامادەنەبوو ئەوە سێیەمیان دیاری دەکەین".  ئەمینداری گشتیی ئەنجوومەنی نوێنەرانی عێراق، لەبارەی رێوشوێنەکانی بەڕێوەچوونی یەکەمین کۆبوونەوەی خولی نوێی ئەنجوومەنی نوێنەرانی عێراق زیاتر گوتی: "دوای ئەوەی بڕیاری دادگەی باڵای فیدڕاڵی و ناوی بەربژێرە سەرکەوتووەکانمان پێدەگات، یەکسەر داوا لە سەرۆککۆماری عێراق دەکەین لەماوەی ١٥ رۆژدا ئەنجوومەنی نوێنەرانی عێراق بۆ بەستنی یەکەم دانیشتن رابسپێرێت".  ئەمڕۆ دووشەممە ٢٧ - ١٢ - ٢٠٢١، دادگای باڵای فیدراڵی عێراق بۆ  تەماشاکردنی ئەو تانانەی لەلایەن هادی عامری، سەرۆکی هاوپەیمانی فەتحەوە بۆ هەڵوەشاندنەوەی ئەنجامەکانی هەڵبژاردنەکەی ١٠ی ئۆکتۆبەری ٢٠٢١ پێکشکێش کرابوون، کۆبووەوە. لەدانیشتنەکەدا  دادگەی باڵای فیدڕاڵی عێراق دوای رەتکردنەوەی تانەکانی هادی عامری، هاوکات ئەنجامی کۆتایی هەڵبژاردنی پەسندکرد.  بەپێی دەستووری عێراق، دەبێت لە یەکەم دانیشتنی خوولی نوێی پەرلەمان، سەرۆکی پەرلەمان و جێگرەکانی هەڵبژێردرێن، بەڵام تاوەکو ئێستا لایەنەکان لەسەر سەرۆکی پەرلەمان رێکنەکەوتوون.  سیروان سیرینی، سەبارەت بە بەربژێرە سەرکەوتووەکان بۆ خولی پێنجەمی ئەنجوومەنی نوێنەرانی عێراق ئاشکرایکرد پتر لە ٢٥٠ کەسیان ئەندامی نوێن. گوتیشی: "ئێمە لەماوەی کارکردنماندا پەیمانگەی گەشەپێدانی پەرلەمانیمان دامەزراند، کە تایبەت دەبێت بە کارکردن لەگەڵ پەرلەمانتاران و پەرلەمان. چەندین خول بۆ ئەندامانی پەرلەمان دەکەینەوە لەوانە خولەکانی تایبەت بەیاسادانان، چاودێریکردن و بەدواداچوون، پڕۆتۆکۆڵ، ئەتەکێت و شتی دیکەش".  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتی نیشتیمانی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.