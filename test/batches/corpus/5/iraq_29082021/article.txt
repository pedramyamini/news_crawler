رۆژی شەممە ٢٨ی ئابی ٢٠٢١، محەممەد حەلبوسی، سەرۆکی ئەنجوومەنی نوێنەرانی عێراق لە دوای کۆبوونەوەی لەگەڵ سەرۆکی فەرەنسا کە بە مەبەستی بەشداریکردن لە کۆنگرەی بەغدا بۆ هاوکاری و هاوبەشی لە بەغدایە کۆبووەوە.  بەپێی راگەیێنراوێکی نووسینگەکەی، محەممەد حەلبووسی پێشوازیی لە بەشدارییەکەی ئیمانوێل ماکرۆن، سەرۆکی فەرەنسا لە کۆنگرەکەی بەغدا کردووە و گوتوویەتی، بەشداربوونی ئەو لە کۆنگرەکە و پشتیوانیی فەرەنسا بۆ حکومەتی عێراق و دامەزراوەکانی دەوڵەت و، پشتیوانی لە هەوڵەکان بۆ هێورکردنەوەی ناوچەکە پێشوازی لێکراوە.  محەممەد حەلبوسی، سەرۆکی ئەنجوومەنی نوێنەران جەختی لەوەشکردووەتەوە کە عێراق خواستی هەیە بۆ فراوانکردنی هاریکاریی هاوبەش و یەکخستنی هەڵوێستە دووقۆڵییەکان لە بوارە جیاوازەکان و لە هەموو ناوەندە نێودەوڵەتییەکان بەو شێوازەی کە خزمەت بە بەرژەوەندیی هەردوو گەلی دۆست بکات.  ئیمانوێڵ ماکرۆن لەو دیدارەیدا لەگەڵ سەرۆکی ئەنجوومەنی نوێنەرانی عێراق پشتیوانیی وڵاتەکەی بۆ عێراق دووپاتکردووەتەوە و جەختی لە رۆڵی عێراق لە ناوچەکە و دروستکردنی دەرفەتی وتوێژ لە نێوان وڵاتانی ناوچەکە لەپێناو بەدیهێنانی ئاسایش و سەقامگیری کردووەتەوە.