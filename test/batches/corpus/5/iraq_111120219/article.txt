کەریم نووری، بریکاری وەزارەتی کۆچ و کۆچبەرانی عێراق رایگەیاند، تاوەکو ئێستا ژمارەی راستەقینەی کۆچبەرانیان لانییە، بەهۆی ئەوەی ژمارەیان کەم و زیاد دەکات و گوتیشی، بەشێک لە کۆچبەرەکان دەتوانن سنوورەکان ببەزێنن و بڕۆن، بەڵام بەشێکی دیکەیان دەگەڕێنەوە، "تەواوی کۆچبەرەکان لە یەک شوێنی دارستانەکاندا کۆنەبوونەتەوە و لە شوێنی جیاجیادان"، بەڵام پێشبینی دەکەن ژمارەیان لە نێوان سێ تاوەکو چوار هەزار کەس بێت.  بریکاری وەزارەتی کۆچ و کۆچبەرانی عێراق گوتی، زیاتر لە ٨٠ % ی کۆچبەرە گیرخواردووەکانی سەر سنووری نێوان بێلاڕووس، لیتوانیا و پۆڵەندا، هاووڵاتییانی هەرێمی کوردستانن و بەشێکیشیان سوورین.  ئەو بەرپرسە عێراقییە روونیکردەوە، دۆخی کۆچبەرانی سەر سنووری بێلاڕووس "زۆر خراپە"، کەشوهەوا زۆر ساردبووە و زۆربەیان نەخۆش کەوتوون و پاسەوانەکانی سەر سنووریش مامەڵەی خراپیان لەگەڵدا دەکەن و بە هیچ شێوەیەک رێگە بە پەڕینەوەیان نادەن بۆ پۆڵەندا.  کەریم نووری ئەوەشی خستەڕوو، "شەڕێکی سارد و کێشەیەکی قووڵ لەنێوان بێلاڕووس و یەکێتیی ئەوروپادا هەیە. بێلاڕووس کارتی کۆچبەران بەکاردەهێنێت بۆ گوشارخستنە سەر یەکێتیی ئەوروپا. وڵاتانی یەکێتیی ئەوروپاش بە هەموو شێوەیەک رێگری لە چوونی شەپۆلی نوێی کۆچبەران دەکەن و بە هەڕەشە ناوی دەبەن؛ بۆیە سنوورەکانیان تووندوتۆڵ کردوون و هەڕەشە لە بێلاڕووس دەکەن. پۆڵەندا نایەوێت رووبەڕووی کێشە ببێتەوە لەگەڵ یەکێتیی ئەوروپا و بۆیە سنوورەکانی داخستووە و رێگە بە پەڕینەوەی هیچ کەس نادات".     باڵیۆزی عێراق لە رووسیا رایگەیاندووە، هەرکەس دەیەوێت بە ویستی خۆی بگەڕێتەوە بۆ عێراق و هەرێمی کوردستان دەتوانێت لەڕێگەی ئەم وەتسئەپ و ئیمەیلەوە ناوی خۆی تۆماربکات:     +٧٩٦٥٢٦٧٣٣٧٧ (WhatsApp)  email: cons @ iqemb. ru       باڵیۆزی عێراق لە رووسیا رایگەیاندووە، هەرکەس دەیەوێت بە ویستی خۆی بگەڕێتەوە بۆ عێراق و هەرێمی کوردستان دەتوانێت لەڕێگەی ئەم وەتسئەپ و ئیمەیلەوە ناوی خۆی تۆماربکات: