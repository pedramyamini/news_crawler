عەمید غالب عەتیە، گوتەبێژی لیژنەی باڵای ئاسایشی هەڵبژاردن بە میدیای فەرمی عێراقی رایگەیاند، لیژنەی ئاسایشی هەڵبژاردن، بڕیار و رێنوێنی بۆ لیژنە لاوەکییەکانی سەرجەم پارێزگاکان ناردووە، لەوانەش سنووردارکردنی هاتووچۆی نێوان پارێزگاکان و داخستنی سەرجەم فڕۆکەخانە و دەروازە سنوورییەکان لە ٩ی تشرینی یەکەم تاوەکو بەیانی رۆژی ١١ی مانگ.  گوتەبێژی لیژنەی باڵای ئاسایشی هەڵبژاردن ئاماژەی بەوەکرد، ئەو رێکارانە بۆ پاراستنی ئاسایشی تەواوەتی پرۆسەی هەڵبژاردنە و گوتیشی، هاتووچۆی ماتۆرسکیلیش لە نێو شارەکان قەدەخە دەبێت و رێگەش بە هاتووچۆی ئۆتۆمبێلەکانی دیکە دەدرێت تەنیا بەمەبەستی ئاسانکاریی بۆ گواستنەوەی دەنگدەران لە ماڵەوە بۆ ناوەندەکانی دەنگدان.  لە بەشێکی دیکەی قسەکانیدا عەمید غالب دەڵێت، رێکاری دیکە دەگرنەبەر بۆ ئاسانکاریکردن بۆ هاتووچۆی خاوەن پێداویستییە تایبەتەکان و هاوکاریکردنیان بۆئەوەی بگەنە ناوەندەکانی دەنگدان.  لەم هەڵبژاردنەدا ٣٢٤٩ بەربژێر بەشداربوون، تاوەکو ئێستا شەش بەربژێر دوورخراونەتەوە و بەربژێرێکیش گیانی لەدەستداوە؛ ئێستا ٣٢٤٢ بەربژێر ماون. بەشێکیان سەربەخۆ و ئەوانی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین؛ ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.