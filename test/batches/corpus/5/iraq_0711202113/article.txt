ئەنجوومەنی وزاریی ئاسایشی نیشتمانیی عێراق، ئەمڕۆ یەکشەممە، لە راگەیەندراوێکدا سەبارەت بە هەوڵی کوشتنی مستەفا کازمی، سەرۆکوەزیرانی عێراق لە رێگەی فڕۆکەی بێفڕۆکەوانی بۆمبڕێژکراو رایگەیاند: "ئەو دەستدرێژییە ترسنۆکە کە شەوی رابردوو ماڵی سەرۆکوەزیران و فەرماندەی گشتیی هێزە چەکدارەکانی کردە ئامانج بۆ کوشتنی سەرۆکوەزیران بە ئامانجکردنێکی ترسناکی دەوڵەتی عێراقە لە لایەن چەند گرووپێکی چەکداری تاوانکار، کە دانبەخۆداگرتن و پیشەگەری بەرزی هێزە ئەمنییەکان و سەربازییەکانمانیان بە لاوازی خوێندووەتەوە، بۆیە زێدەڕۆییان کردەسەر دەوڵەت و سیمبولەکانی و بە ئاشکرا هەڕەشەیان لە فەرماندەی گشتی و هێزەکانمان کرد".  ئەنجوومەنی وزاریی ئاسایشی نیشتمانی راشیگەیاند: "هێزە پاڵەوانەکانمان بەڵێنیان بە خۆیان داوە ئاسایشی عێراق و سەروەریی بپارێزن لە بەرامبەر هەر کەسێک کە رێگە بە خۆی دەدات سەرسەختی لەگەڵ دەوڵەتدا بکات، بۆیە ئەرکی نیشتمانیی خۆیان رادەپەڕێنن بۆ راودوونانی دەستدرێژیکاران و رادەستکردنیان بە دادگا، وەکو چۆن لە ساڵانی سەردەمی جەنگی دژی تیرۆر کردی و بە سەریدا سەرکەوت".  ئەنجوومەنەکە لە راگەیێندراوەکەی ئاماژەی بەوەداوە کە هێزە ئەمنییەکانیان بە بەوپەڕی پێداگیری کار دەکەن بۆ ئاشکراکردنی ئەو لایەنانەی کە لەو "کردەوە تیرۆریستییە" تێوەگلاون بۆ دەستگیرکردنیان و رادەستکردنیان بۆ دادگاییکردنێکی دادپەروەرانە، "جا ئەوەی کە پێیوایە دەستی هێزەکانمان پێی ناگات ئەوە بە هەڵەدا چووە، چونکە هیچ کەش لە ئاستی یاسا گەورە نییە، هیچ کەسێکیش لە ئاستی عێراق گەورە نییە، سەرکەوتن بۆ عێراق". ئەمە بەپێی راگەیێندراوی ئەنجوومەنەکە.  ئەنجوومەنی وزاریی ئاسایشی نیشتمانیی عێراق پێکهاتووە لە مستەفا کازمی، سەرۆکوەزیرانی عێراق، لەگەڵ وەزیرانی بەرگری، ناوخۆ، دەرەوە، جێگری سەرۆکوەزیران بۆ کاروباری ئابووری و فەرماندە ئەمنی و سەربازییە باڵاکان.  هێرشەکەی سەر ماڵی کازمی لە ناوچەی سەوز لە بەغدا بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، چونکە وەکو لە راگەیاندنەکانی عێراق بڵاوبووەتەوە بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەمڕۆ یەکشەممە سەعد مەعن، سەرۆکی شانەی راگەیاندنی ئەمنیی عێراق، ئەمڕۆ راگەیاند: "هەوڵی کوشتنەکە بە سێ فڕۆکەی بێفڕۆکەوان کراوە، دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج، بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران، ئێستاش لێکۆڵینەوەیەکی فراوان دەستیپێکردووە".  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند: تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینی رابردوو لە بەغدا روویدا بێ سزادان تێناپەڕێت.