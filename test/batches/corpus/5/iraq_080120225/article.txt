ئەمڕۆ شەممە ٠٨ - ٠١ - ٢٠٢٢ شاندی هاوبەشی مەکتەبی سیاسیی پارتی دیموکراتی کوردستان و یەکێتیی نیشتمانیی کوردستان، لەگەڵ نووری مالیکی، سەرۆکی هاوپەیمانیی دەوڵەتی یاسا کۆبوونەوە.  لە دوای کۆتاییهاتنی کۆبوونەوەی نێوانیان، چوارچێوەی هاوئاهەنگی لە بڵاوکراوەیەکدا رایگەیاند، "سەرکردەکانی چوارچێوەی هاوئاهەنگی ئەمڕۆ پێشوازییان لە شاندی هاوبەشی کورد بەسەرۆکایەتیی عیماد ئەحمەد، ئەندامی مەکتەبی سیاسی یەکێتی نیشتمانیی کوردستان کرد، باسمان لە دوایین پێشهاتە سیاسی و ئاسایشییەکانی وڵات کرد".  راگەیێنراوەکە دەڵێ، "هەردوولا دۆسێی هەڵبژاردن و کێشە و ناڕەزایەتییەکانی پاش دەنگدانیان تاوتوێکرد، لەگەڵ دۆسێی پێکهێنانی حکومەتی داهاتووی وڵات". وەک لە راگەیێنراوەکەدا هاتووە، جەختکراوەتەوە لە "پێویستیی گەیشتنە لێکتێگەیشتنی هاوبەش کە رۆڵی هەبێت لە چارەسەرکردنی ناکۆکییەکانی ئێستا و گواستنەوە بۆ قۆناخی پێکهێنانی حکومەت لە رێگەی هاوبەشیی هەموو لایەن و هێزە نیشتمانییەکان، دوور لە پەراوێزخستن و دوورخستنەوەی هەر پێکهاتەیەک لە پێکهاتەکانی گەلی عێراق".  هەروەها لە راگەیێندراوەکەدا هاتووە، رێککەوتن کرا لەسەر "رێزگرتن لە تایبەتمەندیی کۆمەڵایەتیی پێکهاتەکان، خۆنەدانە پاڵ لایەنێک بەدوور لە لایەنێکی دیکە، لەپێناو کارا مانەوەی پڕۆسەی سیاسی و پاراستنی پڕۆسەکەدا".  رۆژی هەینی ٠٧ - ٠١ - ٢٠٢٢، شاندی هاوبەشی پارتی دیموکراتی کوردستان و یەکێتیی نیشتمانیی کوردستان لە بەغدا لەگەڵ دەستەی سیاسیی رەوتی سەدر و هاوپەیمانیی تەقەدووم بە سەرۆکایەتیی محەممەد حەلبووسی و هاوپەیمانیی عەزم بە سەرۆکایەتیی خەمیس خەنجەر کە دوو گەورەترین هاوپەیمانیی سوننەن لە بەغدا کۆبوونەوە.  شاندە هاوبەشەکە لە لایەن پارتی پێکهاتووە لە هۆشیار زێبار، سەرۆکی شاندی پارتی، عەرەفات کەرەم، جەعفەر ئیمینکی، نازەنین وەسو و شوان تەها، لە لایەن یەکێتیشەوە پێکهاتووە لە عیماد ئەحمەد، عیزەت سابیر، خالید شوانی و هەرێم کەمال ئاغا.  لە هەڵبژاردنی ئەمجارەی پەرلەمانی عێراق کورد ٦٣ کورسی بەدەستهێنا؛ پارتی دیموکراتی کوردستان ٣١ کورسی و یەکێتی نیشتیمانیی کوردستان ١٨ کورسی هەیە و پێکەوە دانوستاندن لەگەڵ لایەنە عێراقییەکان دەکەن، بەڵام جووڵانەوەی نەوەی نوێ کە خاوەنی ٩ کورسییە بە جیا هاوپەیمانی لەگەڵ لایەنێکی عێراقی کردووە، یەکگرتووی ئیسلامی کوردستانی و کۆمەڵی دادگەریش پێکەوە خاوەنی ٥ کورسی پەرلەمانی عێراقن.  دوای ئەوەی بەرهەم ساڵح سەرۆککۆماری عێراق داوای لە خولی نوێی پەرلەمان کرد رۆژی یەکشەممەی داهاتوو ٩.١.٢٠٢٢ کۆببێتەوە، بڕیارە خولی نوێی پەرلەمان لەو وادە یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.