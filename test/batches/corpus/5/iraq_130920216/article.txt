جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ دووشەممە ١٣ - ٠٩ - ٢٠٢١، بە تۆڕی میدیایی رووداوی راگەیاند: "بە پشتبەستن بە بڕگەی (٥)ی ماددەی (٣٨)ی یاسای ژمارە (٩)ی ساڵی ٢٠٢٠ی هەڵبژاردنی پەرلەمانی عێراق؛ کۆمیسیۆنی هەڵبژاردنەکان بە ئامادەبوونی تیمی نەتەوە یەکگرتووەکان - یونامی کاردەکات لەگەڵ کۆمپانیای میرۆی کۆری و کۆمپانیای هینسۆڵدێتی ئەڵمانی کە پشکێنەری ئامێرەکانی خوێندنەوە و گواستنەوەی دەنگەکانە کە لە رۆژی بەڕێوەچوونی هەڵبژاردن بەکاردەهێندرێن بۆ دابینکردنی ئامێرێکی دڵنیابوونەوە لە دەنگدەران لە هەر وێستگەیەکی دەنگدان؛ هەر یەکێک لەو ئامێرانەش هەموو زانیارییەکانی ئەو وێستگەی تێدا دەبێت کە بۆی تەرخان دەکرێت بۆ ئەوەی لەگەڵ زانیاری دەنگدەران لە تۆماری دەنگدەران لەو وێستگەدا بەراوردیان بکات و لێیان دڵنیاببێتەوە".  جومانە غەلای گوتیشی: "بۆ زیاتر پاراستنی پرۆسەی هەڵبژاردن لە قۆناخی دەنگدان؛ ئەنجوومەنی کۆمیسیاران بە تێکڕای دەنگی سەرۆک و ئەندامانی ئەو رێکارانەی پەسندکرد کە بەکارهێنانی کارتی ئەلیکترۆنی دەنگدەر (کە بە کارتی کورتخایەن ناسراوە) سنووردار دەکەن، بەو پێیە تەنیا دوای وەرگرتنی پەنجەمۆری هەر ١٠ پەنجەی دەنگدەری خاوەن کارتی کورتخایەن و تۆمارکردنی لە ئامێری دڵنیابوونەوە رێگەی پێدەدرێت دەنگبدات، ئەو رێکارەش بۆ بەراوردکردنی زانیارییەکانی دەنگدەرە بۆ دڵنیابوونەوە".  کۆمیسیۆنی هەڵبژاردنەکانی عێراق دەڵێ؛ لە هەڵبژاردنی پێشوەختی خولی پێنجەمی پەرلەمانی عێراق کە بڕیارە لە ١٠/١٠/٢٠٢١ بەڕێوەبچێت، ئەو دەنگدەرانەش لە ٨ هەزار و ٢٧٣ ناوەندی دەنگدان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  هاوکات دادوەر جەلیل عەدنان خەڵەف، سەرۆکی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ لە راگەیێندراوێکدا رایگەیاند: " ٧٥ % ی دەنگدەران لە عێراق بە شێوازی بایۆمەتری تۆمارکراون".  لەم هەڵبژاردنەی پێشوەختی پەرلەمانی عێراق ٢٤ ملیۆن و ٢٩ هەزار و ٩٢٧ هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  لەم هەڵبژاردنە ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.