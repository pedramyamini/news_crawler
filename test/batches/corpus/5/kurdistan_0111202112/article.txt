رۆژی دووشەممە ١ - ١١ - ٢٠٢١ راگەیاندنی عێراقی بڵاویکردەوە مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق ئەمڕۆ عەبدولغەنی ئەسەدی، سەرۆکی دەزگای ئاسایشی نیشتمانیی لە پۆستەکەی دوورخستەوە و حەمید شەتری، بریکاری دەزگای ئاسایشی نیشتمانی لە جێگەی راسپارد بۆ سەرۆکایەتیکردنی دەزگاکە.  فەریق روکن عەبدولغەنی ئەسەدی لە مانگی تەممووزی ٢٠٢٠ دا بە بڕیاری مستەفا کازمی، سەرۆکوەزیرانی عێراق کرایە سەرۆکی دەزگای ئاسایشی نیشتمانی لەبری فالح فەیاز، کە لەپاڵ ئەو پۆستە راوێژکاری ئاسایشی نیشتمانی و سەرۆکی دەستەی حەشدی شەعبیش بوو؛ ئێستاش فالح فەیاز لە پۆستی سەرۆکی دەستەی حەشدی شەعبی ماوە.  عەبدولغەنی ئەسەدی پێش وەرگرتنی پۆستی سەرۆکی دەزگای ئاسایشی نیشتمانی بە ماوەیەک سەرۆکی دەزگای دژەتیرۆری عێراق بوو.  دەزگای ئاسایشی نیشتمانیی عێراق دامەزراوەیەکی سەربەخۆیە و لەپاڵ هێزەکانی ناخۆ کار بۆ کۆنترۆڵکردنی ئاسایشی ناوخۆیی عێراق دەکات.