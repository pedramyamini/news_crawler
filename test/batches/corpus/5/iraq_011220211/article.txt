هیشام رکابی، بەڕێوەبەری نووسینگەی راگەیاندنی مالیکی بە تۆڕی میدیایی رووداوی راگەیاند کە ئەمڕۆ پێنجشەممە "سەدر دەبێتە میوانی چوارچێوەی هاوئاهەنگیی" شيعی. میواندارییەکەش لە ماڵی هادی عامری، سەرۆکی هاوپەیمانیی فەتح دەبێت.  ئەوە لە کاتێکدایە کە چەند سەرچاوەیەکی راگەیاندنی عێراقی پێشتر بڵاویانکردبووەوە کە موقتەدا سەدر داوای لە سەرکردەکانی چوارچێوەی هاوئاهەنگیی کردووە، لە نێویشیاندا مالیکی، بۆ ئەوەی لە نەجەف کۆبوونەوە.   رۆژی سێشەممە کۆمسیۆنی باڵای سەربەخۆی هەڵبژاردنەکانی عێراق ئەنجامی کۆتایی هەڵبژاردنەکانی ١٠ی تشرینی یەکەمی راگەیاند.   بەگوێرەی ئەو ئەنجامانە، لیستی سەدڕییەکان ٧٣ کورسی، هاوپەیمانی تەقەدوم ٣٧ کورسی، دەوڵەتی یاسا ٣٣ کورسی، پارتی دیموکراتی کوردستان ٣١ کورسی، هاوپەیمانیی کوردستانی و هاوپەیمانی فەتحیش هەر یەکەیان ١٧ کورسییان بردووە. ١٦ پارتی دیکەی سیاسی هەر یەکەیان کورسیێکیان بردووە.   هاوپەیمانی عەزەم ١٤ کورسی، نەوەی نوێ و ئیمتیداد هەریەکەیان ٩ کورسی، ئیشراقەت کانون ٦ کورسی، بابلیوون و گرێبەستی نیشتمانی (العقد الوطني) و هێزەکانی دەوڵەتی نیشتمانی (قوی الدولة الوطنية) هەریەکەیان چوار کورسی، بزووتنەوەی حەسم و هاوپەیمانی جەماوەرمان ناسنامەمانە هەریەکەیان سێ کورسی و بەرەی تورکمانیش ١ کورسیی بردووە. سەربەخۆکانیش ٤٣ کورسیان بەدەستهێناوە.   چوارچێوەی هاوئاهەنگی لەو حیزب و لایەنە شیعانە پێکدێت، کە ئەنجامی هەڵبژاردنی ١٠ - ١٠ - ٢٠٢١ی پەرلەمانی عێراق رەتدەکەنەوە. ئەوان هەڕەشە دەکەن کە بۆ رەتکردنەوەی ئەنجامەکانی هەڵبژاردن پەنا بۆ دادگای فیدڕاڵی دەبەن.