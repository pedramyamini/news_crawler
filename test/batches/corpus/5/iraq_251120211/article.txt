محەممەد یاسری، بەڕێوەبەری نووسینگەی پارتی دەعوە لە نەجەف دەڵێت، "ئێمە داوای وردبینیی زیاتر دەکەین لە ژماردن و جیاکردنەوەی دەنگەکان، کە لەژێر چاودێریی وردی هەموو قەوارەکان بێت. ئەوەی روویداوە مەترسییەکی گەورەیە بۆسەر عێراق و نابێت دووبارە ببێتەوە، لێکەوتەی دەبێت و دەبێت کارەکە دووربێت لەو ساختەکارییەی لە هەڵبژاردن کراوە".  هەرچی کوتلەی سەدرییە، پێداگرە لەسەر هەڵوێستەکەی کە پەسندکردنی ئەنجامەکانی هەڵبژاردن و پێکهێنانی حکومەتێکی زۆرینەی سیاسییە و دەیەوێت بەڕێوەبردنی وڵات لەئەستۆ بگرێت.  هاشم بەیاتی، شرۆڤەکاری سیاسی دەڵێت، "دوای ستایشی نەتەوە یەکگرتووەکان و ئەنجوومەنی ئاسایش و چاودێرانی نێودەوڵەتی بۆ هەڵبژاردنەکان. مانای وا نییە ئەوانەی هەڵبژاردنیان دۆڕاندووە ئەنجامەکەی هەڵبوەشێننەوە بۆ رازیبوونی سەرکردەکانتان. ئەمە کارێکی ئەستەمە، ئێستا دۆخی گەلی عێراق زۆر خراپە، ترسیان لە شەڕی ناوخۆیی هەیە لەپێناوی هەڵبژاردندا".  سەربەخۆکانیش لەگەڵ ئەوەی هەندێک لە کورسییەکانیان گۆڕانی بەسەردا هاتووە، تاوەکو ئێستاش لە هەوڵ و دانوستاندنەکانیان بەردەوامن بۆ پێکهێنانی فراکسیۆنێکی سەربەخۆ لەنێو ئەنجوومەنی نوێنەران دا، کە ئێستا بۆشاییەکی یاسایی و چاودێری دروستبووە.  هادی سەلامی، بەربژێری براوەی سەربەخۆ پێیوایە بۆشاییەکی یاسایی هەیە، "هەروەها گەندەڵیی دارایی و ئیداری بەربڵاوە، سەفقەی گەندەڵی و تاوانی رێکخراو هەیە، بۆیە لەو ماوەیە بۆشایی یاسادانان بووەتە هۆی گەندەڵییەکی گەورە".  وێڕای ئەوەی کۆمیسیۆن جارێکی دیکە ژماردنەوە و جیاکردنەوەی دەستیی بۆ زیاتر لە ٨٥٠ وێستگەی دەنگدان کردووە، بەڵام هاوپەیمانیی فەتح لە دادگەی باڵای فیدراڵی تانەی پێشکێش کردووە و داوای دواخستنی پەسندکردنی ئەنجامەکانی هەڵبژاردن دەکات.  ئەو تانانەی بەم دواییانە پێشکێشی کۆمیسیۆن کراون، ژمارەیەک کورسیی هەندێک لایەنی گۆڕیوە، بەڵام ئەمەش جێگەی پەسندی ئەو لایەنانە نییە، کە ئەنجامەکانی هەڵبژاردن رەتدەکەنەوە.