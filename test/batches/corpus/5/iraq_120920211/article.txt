ئەحمەد مازن، بەڕێوەبەری راگەیاندنی لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "تاوەکو ئێستا لە سنووری هەولێر سەرپێچییەکمان بینیوە و بە وێنە و ڤیدیۆ بۆ لیژنەی ناوەندمان بەرز کردووەتەوە. سزاکانیش بە گوێرەی جۆری سەرێچییەکەن لە ملیۆنێک دینارەوە بۆ ١٠ ملیۆن دینار و، زیندانیکردن لە مانگێکەوە بۆ زیاتر. ئەوە هەر تەنیا بەربژێران ناگرێتەوە، بەڵکو ئەو هاووڵاتییانەیش دەگرێتەوە کە بانگەشە و رێکلامەکانی بەربژێرەکان دەدڕێنن. تاکە سەرپێچییەکەیش هی یەکێک لە بەربژێرەکان بوو کە پۆستەری خۆی لە تاوەری کارەبا دابوو و سیکۆتینیشی بەکار هێنابوو. "  لە دەستپێکی مانگی تەممووزی ٢٠٢١ ـەوە بە فەرمی بانگەشەی هەڵبژارنی پێشوەختەی پەرلەمانی عێراق دەستی پێکردووە کە ماوەکەی تا رۆژی هەڵبژاردن زیاتر لە سێ مانگە و ئەوەیش لە عێراقدا بە درێژترین ماوەی هەڵمەتی بانگەشەی هەڵبژاردن دادەنرێت. کۆمیسیۆنیش رێنوێنیی تایبەتی بە بانگەشە لە شەقامەکان و لە تۆڕە کۆمەڵایەتییەکاندا هەیە.  بەڕێوەبەری راگەیاندنی لقی هەولێری کۆمیسیۆن گوتی: "ئێمە سیستەمێکی تایبەتمان بۆ بانگەشەی هەڵبژاردن بۆ بەربژێرەکان هەیە کە تایبەتن بە بڵاوکردنەوەی رێکلام لە سۆشیال میدیا و چۆنێتیی دیزانکردنی کە درووشمی وڵات یان مەرجەعێکی ئایینی یان سیاسیی تێدا نەبێت، بەڵکو دەبێت تەنیا وێنەی بەربژێرەکە بێت. هەروەها دەبێت درووشمی تووند و هاندەری کوشتن و تیرۆری تێدا نەبێت. لە هەر نووسینگەیەکی کۆمیسیۆندا لیژنەمان هەن کە لە تۆڕە کۆمەڵایەتییەکاندا خەریکی گەڕان و پشکنینی لاپەڕە تایبەتەکانی بەربژێرەکانن. "   ئەحمەد مازن ئاماژەی بەوە دا کە نووسینگەی هەولێری کۆمیسیۆن شەو و رۆژ کار دەکات بۆ ئەوەی هەموو ئامادەکارییە کارگێڕی و میدیاییەکان تەواو بکات و ئامێر و پێداویستییەکان دابین بکات و، هاوئاهەنگیی زۆریشی لەگەڵ وەزارەتە پەیوەندیدارەکان و رێکخراوانی کۆمەڵگەی سڤیلدا کردووە.   هەر لەبارەی بانگەشەی هەڵبژاردنەوە ئەحمەد مازن گوتی: "لیژنەیەکمان هەیە بۆ رێکلام و راگەیاندنەکان کە پەیوەندیی بە نووسینگەی نیشتمانییەوە هەیە بۆ ئەوەی چاودێریی ئەو بەربژێرانە بکەن کە سەرپێچی دەکەن. ئەم لیژنانەیش هەفتانە راپۆرت بەرز دەکەنەوە بۆ سەرووی خۆیان. "  کۆمیسیۆنی باڵای سەربەخۆی هەڵبژاردنەکانی عێراق تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمار کراون.  ئەحمەد مازن گوتیشی: "تۆماری بایۆمەتری لە ٢٠٢١/٠١/٠٢ دەستی پێکرد و تا ٢٠٢١/٠٤/١٥ ـی خایاند. لە هەولێر رێژەی تۆمارکردن ٦٥ % بوو. ژمارەی تۆمارکراوان ٨٢٥ هەزار دەنگدەر بوو. ٥٣ ناوەندی تۆمارکردن هەن و، دوای ئەوەی کارتەکان دروست کران و بۆ نووسینگەی ئێمە نێردران، ئێستا رۆژانە دوو هەزار و ٥٠٠ کارت دابەش دەکەین. ئێستا ٨٨ % ـی کارتەکان دابەش کراون. "  دەنگدەران لە هەشت هەزار و ٢٧٣ ناوەندی دەنگدان دەنگ دەدەن. بە تێکڕایش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستایش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون.  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  رۆژی دووشەممە ٢٠٢١/٠٩/٠٧ جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند، "بەپێی یاسای هەڵبژاردن، ژمارە ٩ی ساڵی ٢٠٢٠، دەبێت ئەنجامە بەراییەکان ٢٤ کاژێر دوای تەواوبوونی هەڵبژاردن رابگەیێندرێت. بۆیە کۆمیسیۆن پابەندە بەوەی ئەنجامەکان لە ٢٤ کاژێر دوای هەڵبژاردندا رابگەیێنێت. "  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.