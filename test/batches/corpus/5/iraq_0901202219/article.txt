بەشێک لە پەرلەمانتارە کوردەکانیش بە جلی کوردییەوە لە پەرلەمان ئامادەبوون، یەکێک لە پەرلەمانتارە کوردە ئێزدییەکانیش، بە پۆشاکی کولتووریی خۆیانەوە بەشداریی لە یەکەم دانیشتندا کرد.  رۆنزە سەیدۆ، پەرلەمانتاری یەکێتیی نیشتمانیی کوردستان، "ئەمڕۆ بە جلی ئێزدییەوە هاتووم و شانازیی پێوە دەکەم، ئەمڕۆ لە پەرلەمانی عێراق ئەوە یەکەمجارە کە ئێزدییەک بە جلی ئێزدییەوە لە پەرلەمانی عێراق ئامادە دەبێت، هەروەها دەمەوێت خەڵکێک و هەموو دەوڵەتیش بزانێت کە ئێزدی هەر هەن و هەر دەمێنن".  لە لایەکی دیکەوە هەموو بەربژێرانی هەڵبژێردراوی فراکسیۆنی سەدری بە پۆشینی کفنەوە لە پەرلەمانی عێراق دەرکەوتن.  ئەحمەد دەڕاجی، پەرلەمانتاری فراکسیۆنی سەدری بە تۆڕی میدیایی رووداوی راگەیاند، "پۆشینی کفن لەلایەن هەموو بەربژێرانی هەڵبژێردراوی فراکسیۆنی سەدری بە پێشنیاز و بڕیارێکی سەرووی خۆمان بوو، دەمانەوێت ئەو پەیامە بگەیێنین کە ئێمە بۆ شەهیدبوون لەپێناو نیشتمان، لەپێناو چاکسازی، لەپێناو بەرهەڵستیی گەندەڵکاران لە پەرلەمانین".  دیمەنێکی دیکەی سەرنجڕاکێش، چوونی پەرلەمانتارانی فراکسیۆنی ئیمتیداد بوو بۆ پەرلەمان بە توکتوک.  لە کۆی ٣٢٩ پەرلەمانتار، ٣٢٥ پەرلەمانتار بەشدارییان لە یەکەم دانیشتنی خولی پێنجەمی پەرلەمانی عێراقدا کرد و سوێندی یاساییان خوارد، دواتریش سەرۆکی پەرلەمان و هەردوو جێگرەکەی هەڵبژێردران.