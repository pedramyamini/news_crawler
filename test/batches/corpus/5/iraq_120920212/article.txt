بەپێی کۆمیسیۆنی هەڵبژاردنەکان، پرۆسەی دەنگدانی تایبەت لە ٨ی مانگی داهاتوودا دەستپێدەکات، تێیدا یەک ملیۆن و ٧٥ هەزار و ٧٢٧ کارمەندی سوپا، پێشمەرگە، حەشدی شەعبی، پۆلیس، ئاسایش، هەواڵگری و دژەتیرۆر مافی دەنگدانیان هەیە، لە کاتێکدا چەندین ناوەندی راپرسی پێشبینی دەکەن لە دەنگدانی گشتیدا کەمتر لە ٤٠ % ی ٢٤ ملیۆن دەنگدەرەکە دەنگ بدەن، بەراورد بە پێشبینیکردنی بەشداریی نزیکەی ٨٠ % ی دەنگدەرانی دەنگدانی تایبەت وەکو لە هەڵبژاردنی ٢٠١٨ روویدا؛ بەو پێیەش چاوەڕوان دەکرێت دەنگدەرانی هێزە چەکدار و ئەمنییەکان براوەی زیاتر لە ٢٦ کورسیی پەرلەمان دیاری بکەن.  د. عەلی تاهیر، بەڕێوەبەری جێبەجێکاری ناوەندی بەیان بۆ توێژینەوە لە عێراق دەڵێت، "ئێمە لە ناوەندی بەیان بۆ توێژینەوە و پلاندانان راپرسییەکمان کرد لە کۆتایی مانگی سێی رابردوودا، ئێستاش کار بۆ ئەنجامدانی راپرسییەکی نوێ دەکەین، لەو راپرسییەدا دۆخەکە زیاتر بەرەو گەشبینی بوو، بۆمان ئاشکرا بوو ٦٠ % ی ئەو کەسانەی کارتی دەنگدانیان هەیە لە هەڵبژاردن بەشدار دەبن، واتە ٤٠ % ی دەنگدەران لە هەموو عێراق دەیانەوێت لە هەڵبژاردن بەشداربن".  بەپێی یاسای هەڵبژاردنی پەرلەمانیش ژمارە ٩ی ساڵی ٢٠٢٠، تەنیا دەنگدەری هێزە سەربازی و ئەمنییەکان، ئاوارەکان، بەندکراوەکان و نەخۆشەکان لە نەخۆشخانەکاندا کە خاوەنی کارتی بایۆمەترین، لەو رۆژەدا مافی دەنگدانیان دەبێت. دەنگدەرانی سەربازی و ئەمنیش لە کاتی دەنگدانیان کارتە بایۆمەترییەکانیان لێ وەردەگیرێتەوە بۆ رێگرتن لە ساختەکاری، ئەوان لە ٥٩٥ ناوەندی دەنگدان دەنگدەدەن، ئەو ناوەندانەش لە دوو هەزار و ٥٨٤ وێستگەی دەنگدان پێکهاتوون.  جومانە غەلای، گوتەبێژی کۆمیسیۆنی هەڵبژاردنەکانی عێراق ئەوەی خستەڕوو، "کۆمیسیۆنی هەڵبژاردنەکان ئێستا بۆ قۆناخی دەنگدان کار دەکات، هەروەها زۆربەی ئامادەکارییەکانمان بۆ بەڕێوەچوونی هەڵبژاردن لە وادەی دیاریکراوی خۆیدا تەواو کردووە، کۆمیسیۆنی هەڵبژاردنەکان هەموو ئاسانکارییەک دەکات بۆ چاودێرەکان بۆ چاودێریکردنی دەنگدانی گشتی و تایبەت".  کۆمیسیۆنی هەڵبژاردنەکانی عێراق دەڵێت، پرۆسەی دەنگدانی تایبەت لە رۆژی ٨ی ئۆکتۆبەری ساڵی ٢٠٢١ و ٤٨ کاژێر پێش بەڕێوەچوونی دەنگدانی گشتی دەستپێدەکات، بۆئەوەی ئەو دەنگدەرانەی کە دۆخی تایبەتیان هەیە بتوانن مافی خۆیان بەدەستبهێنن و دەنگ بدەن، چونکە بەتایبەت هێزە چەکدار و ئەمنییەکان لە ئەرکدان و تەنانەت لە رۆژی دەنگدانی گشتیشدا ناوەندەکانی دەنگدان دەپارێزن.