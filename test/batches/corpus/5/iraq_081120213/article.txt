کۆمیسیۆنی هەڵبژاردنەکانی عێراق، ئەمڕۆ دووشەممە ٠٨ - ١١ - ٢٠٢١ لە نووسراوێکدا سەبارەت بە ئەنجامی بە دەست ژماردن و جیاکردنەوەی دەنگەکانی ئەو وێستگانەی هەڵبژاردن کە تانەیان لێدراوە، رایگەیاند، "پرۆسەی یەکلاکردنەوەی تانەکان و پاشکۆکانیان بۆ وردبینیکردن و بە دەست ژماردن و جیاکردنەوەی ئەو وێستگانەی کە تانەیان لێدراوە کۆتاییهات؛ ژمارەی تانەکان کە پێشکێش کرابوون ١٤٣٦ تانە بوون، ژمارەی پاشکۆکانی تانەکانیش ٨٧ پاشکۆ بوون، کە لە پارێزگاکانی (نەینەوا، بابل، میسان، دیالە، بەغدا، هەولێر، کەرکووک، کەربەلا، موسەننا، قادسییە، ئەنبار، زیقار و بەسرە) پێشکێش کرابوون".  کۆمیسیۆنی هەڵبژاردنەکان دەشڵێت، "لەسەر بنچینەی ئەو تانانە و پاشکۆکانیان، دەنگەکانی چوار هەزار و ٣٢٤ وێستگە بە دەست ژمێردران و جیاکرانەوە و وردبینی بۆ هەموو کاخەزەکانی دەنگدانیشیان کرا؛ دوو هەزار و ١٨٨ لەو وێستگانە تانەیان لێدرابوو، ٢ هەزار و ١٣٦ وێستگەی دیکەشیان پاشکۆی تانەیان لەسەر پێشکێش کرابوو بۆ دڵنیابوونەوە لە ئەنجامەکان".  کۆمیسیۆنی هەڵبژاردنەکان دەڵێت، "وردبینی کرا بۆ هەموو کاخەزەکانی دەنگدان لەو وێستگانەی کە تانەیان لێدرابوو، ئەنجامەکانیش هاوشێوە بوون (لەگەڵ ئەنجامە بەراییەکانی هەڵبژاردنی پەرلەمانی عێراق)، تەنیا ئەو کاخەزانەی دەنگدان نەبێت کە پێشتر بە پووچەڵ چونکە لیژنەی ناوەندی و لیژنە پاڵپشتییەکانی کۆمیسیۆن ژمارەیەکی کەم کاخەزی دەنگدانیان دەستنیشان کرد و بە وردبینیکردن دەرکەوت راستن و شایەنی پووچەڵکردنەوە نین؛ بۆیە رێکاری پێویست لەبارەیانەوە گیرایەبەر و دواتریش ئەو بابەتە رەوانەی ئەنجوومەنی کۆمیسیاران کرا و ئەویش رەوانەی دەستەی دادوەریی هەڵبژاردنی کرد بۆئەوەی بڕیار بدات؛ دواتر کۆمیسیۆن هەموو وردەکارییەکان لەبەر رۆشنایی بڕیارەکانی دەستەی دادوەریی هەڵبژاردن رادەگەیێنێت، دوای ئەوەش ئەنجامی کۆتایی هەڵبژاردن رادەگەیێنێت".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسیی پەرلەمان، هاوپەیمانیی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنە تەنیا ١٥ کورسیی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.