ئایەتوڵڵا، کازم حائیری، لە راگەیێندراوێکدا کە ماڵپەڕی فەرمیی نووسینگەکەی بڵاویکردووەتەوە، دەڵێت: "عێراق بە قۆناخی زۆر قورس تێپەڕی و قوربانی زۆری دا بۆ بونیادنانی عێراقێکی ئازاد و شکۆدار کە دادگەریی ئیسلام تێیدا بەرجەستەبێت، بەڵام ئەوەی لە دوای رووخانی رژێمی حیزبی بەعس لە عێراق روویدا بێهیوای کردین و دوور بوو لەو ئامانجەی کە ئەو قوربانییانەی بۆ پێشکەش کرا، دواتر ئەمریکا عێراقی داگیرکرد و تیرۆر و تیرۆریستانیش هاتنە عێراق، گەندەڵیش تەشەنەی کرد و خزمەتگوزارییە پێویستەکان نەمان؛ بۆیە ئەوەی ئێستا تەنیا کەمێک هیوامان بە هەڵبژاردن ماوە بۆ گەیاندنی کەسانی باش بۆ هەردوو دەسەڵاتی یاسادانان و جێبەجێکردن".  ئایەتوڵڵا کازم حائیری، مەرجەعی شیعەی عێراق کە لە ئێران نیشتەجێیە دەشڵێت: "بەڵام لە هەڵبژاردنەکانی پێشوو رازی نین، بەهۆی خراپیی پێوەرەکان کە هاوپەیمانییان لەسەر بونیادنرا، لەگەڵ نەگەیاندنی ژمارەیەکی پێویست لە کەسانی باش بۆ پەرلەمان، بۆیە دەبێت هەڵبژاردن ئازاد و بێگەرد بێت و ئەو پەرلەمانەی کە لێی دروست دەبێت نوێنەری راستەقینەی گەل بێت، دەبێ ئەو پەرلەمانە لە بەرامبەر ویستی زۆردارە دژبەرەکانی عێراق نەرمی نەنوێنێت، بەڵام بەداخەوە ئەو دوو کەموکوڕییە لە هەڵبژاردنی رابردوو روویان دا و کێشە لە پێکهێنانی حکومەتەکاندا سەریهەڵدا، دواتر پشێوی و شڵەژانی ئەمنی و داڕومانی ئابووری، لەگەڵ دەستوەردانی زایۆنیست و ئەمریکا بۆ یاریکردن بە ئاسایش و سامانەکانی گەلی عێراق کە تاوەکو ئەوکاتە بەو شێوەیە رووینەدابوو".  حائیری ئاماژە بەوەش دەدات، "بۆ گۆڕینی ئەو دۆخە و کۆتاییهێنانی بە سیخووڕ و گەندەڵکاران جەختدەکەمەوە لەسەر پێویستی بەشداریکردنی کارایانە لە هەڵبژاردن، دەبێت باوەڕداران بگەیێندرێنە پەرلەمان کە ئامانجیان خزمەتکردنی وڵات و گەلەکەیانە، حەرامە دەنگ بدرێت بە هەر کەسێک داوای مانەوەی هێزە داگیرکەرەکان لە خاکی عێراق دەکات یان ئەوانەی کە داوا ناکەن ئەو هێزانە لە عێراق بکشێنەوە، حەرامە دەنگ بە دژبەرانی حەشدی شەعبی بدرێت، چونکە حەشد پارێزەری نیشتمان و بەهاکانە، حەرامە دەنگ بەو کەسانە بدرێت کە داوای تێکەڵکردنی حەشد لەگەڵ هێزە ئەمنییەکان دەکەن بۆ لاوازکردنی حەشد یان تواندنەوەی بۆ رازیکردنی بیانییە دژبەرەکان و گەندەڵکاران".  کۆمیسیۆنی هەڵبژاردنەکانی عێراق دەڵێ ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.