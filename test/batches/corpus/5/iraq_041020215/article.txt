مستەفا کازمی، سەرۆکوەزیرانی عێراق لە تویتێکدا کە ئاراستەی گەنجانی عێراقی کردووە، داوایان لێدەکات بەشداربن لە هەڵبژاردنەکان و دەنگ بدەن.  سەرۆکوەزیرانی عێراق نووسیویەتی، "گەنجەکانمان ئەو پێشڕەوانەن کە گەل پشتیان پێ دەبەستێت. لەپێناو ئەنجامدانی چاکسازی و گۆڕانکاری، بە هۆشیاری و نیشتمانپەروەریتان و سووربوونتان لەسەر دروستکردنی ئاییندە، هەڵبژاردن دەبێتە زەماوەندێکی نیشتمانی".  کازمی داوا لە گەنجان دەکات دەنگ بدەن، دەشڵێت، "ئەو کەسانە هەڵبژێرن کە یەکپارچەیی عێراق و رێچکە و سەروەرییەکەی دەپارێزن، کەسێک هەڵبژێرە کە نوێنەرایەتیی رووحی نیشتمانی عێراقی بکات. ١٠ی تشرینی یەکەم وادەمانە بۆ دروستکردنی گۆڕانکاری".  بانگەشەی هەڵبژاردنی لایەنەکان گەرمە و بڕیارە ١٠ - ١٠ - ٢٠٢١ هەڵبژاردنی پێشوەختەی عێراق بەڕێوەبچێت.  لەم هەڵبژاردنەدا ٣٢٤٩ بەربژێر بەشداربوون، تاوەکو ئێستا چەند بەربژێرێک دوورخراونەتەوە و بەربژێرێکیش گیانی لەدەستداوە، ئێستا ٣٢٤٢ بەربژێر ماون. بەشێکیان سەربەخۆ و ئەوانی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین. ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.