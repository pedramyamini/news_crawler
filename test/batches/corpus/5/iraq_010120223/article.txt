ئەمڕۆ شەممە ١ - ١ - ٢٠٢٢ کۆنسوڵخانەی ئەمریکا لە هەولێرلە پەیجی خۆی لە تۆڕی کۆمەڵایەتیی فەیسبووک بڵاویکردەوە، ئەمریکا گەورەترین بەخشەری هاریکارییە بۆ بواری مرۆیی، سەقامگیری و پەرەپێدانی عێراق و لە ساڵی ٢٠١٤ ـەوە زیاتر لە ٣ ملیار دۆلاری لە شێوەی یارمەتی مرۆیی بۆ خەڵکی عێراق دابینکردووە و ئەو پارەیەش "لەم بوارانەدا یارمەتیدەر بووە: دروستکردنی پەناگەی زۆر پێویست، چاودێریی پزیشکیی بنەڕەتی، فریاکەوتن بە پێدانی هاریکاریی خۆراکی، خزمەتگوزارییەکانی پاراستن، هاریکاری لە رێگەی پێدانی پارەی کاش بۆ بەدیهێنانی ئامانجی جیاواز و هەروەها خزمەتگوزاریی ئاو و پاکڕاگرتن و پاکوخاوێنی راگرتن بۆ دانیشتوانی ئاوارە".   کۆنسوڵخانەی ئەمریکا ئاماژە بەوەش دەکات، رێکخراوە هاریکارییەکان بە پاڵپشتی "ئاژانسی ویلایەتە یەکگرتووەکانی ئەمریکا بۆ پەرەپێدانی نێودەوڵەتی" - یو ئێس ئەید یارمەتیدەری زیاتر لە ٢ ملیۆن هاووڵاتی بوون بۆئەوەی ئاوی پاکیان بۆ خواردنەوە دەستبکەوێت و هەروەها پشتیوان بوون لە دروستکردنی ناوەندی پاکڕاگرتن.   کۆنسوڵخانەی ئەمریکا دەڵێت، حکومەتی وڵاتەکەی زیاتر لە ٦٠ ملیۆن دۆلاری وەک پشتیوانی بەخشیوەتە عێراق بۆ بەرەنگاربوونەوەی قەیرانی دروستبوو بەهۆی کۆرۆنا. هەروەها واشنتن لە ساڵی ٢٠٠٣ ـەوە زیاد لە ٤٠ ملیۆن دۆلاری تەرخانکردووە بۆ پارێزگاریکردن لە کەلەپووری کولتووریی عێراق و "شانازیش دەکەین بەوەی پشتیوانی ژمارەیەکی زۆر بزنسی قەبارە بچووک و کارسازانیش دەکەین".   هەر لە راگەیێنراوەکەدا ئاماژە بەوە دراوە کە "لە دوای ئاگرە تراژیدیاکەی کۆمەڵگەی پزیشکیی ئیبن خەلدوونەوە، ئاژانسی ویلایەتە یەکگرتووەکانی ئەمریکا بۆ پەرەپێدانی نێودەوڵەتی (USAID) یارمەتیدەربووە لە نۆژەندکردنەوەی ناوەندەکە لەڕێگەی دابینکردنی مینحەیەکی دارایی ٥٦٠ هەزار دۆلارییەوە. "  هەروەها ئاماژەی بەوەشداوە کە "لە مانگی ٨ و لەبەر درکرکردن بەو کاریگەریەی کۆڤید - ١٩ هەیبووە لەسەر عێراق و ئەو هاووڵاتییە عێراقیانەی لە هەمووان دۆخیان ناسکتربووە، ویلایەتە یەکگرتووەکانی ئەمریکا ٥٠٠ هەزار ژەمە ڤاکسینی لە جۆری فایزەر - بایۆنتێک ناسراو بە فایزەر لە رێگەی رێکخراوی نێودەوڵەتیی کۆڤاکس (COVAX)ـەوە بەخشیوەتە عێراق. "  لە ساڵی ٢٠٠٣ ـەوە ویلایەتە یەکگرتووەکانی ئەمریکا زیاتر لە ٤٠ ملیۆن دۆلاری تەرخانکردووە بۆ پارێزگاریکردن لە کەلەپووری بەنرخی نەتەوەیی و جیهانیی عێراق ئەویش لە رێگەی نۆژەندکردنەوەی شوێنەوارە دێرینەکان لە سەرتاسەری عێراقدا.  لە ساڵی ٢٠١٧ ـەوە ویلایەتە یەکگرتووەکانی ئەمریکا بڕی زیاتر لە ١٧ ملیۆن دۆلاری وەک هاریکاری بۆ پشتیوانیی پێشکەش بەناوەندی خوێندنی باڵای ناحکومیی قازانج نەویست کردووە.  ویلایەتە یەکگرتووەکانی ئەمریکا زیاتر لە ١٥ ملیۆن دۆلاری بەخشیوە بۆ نۆژەندکردنەوەی زانکۆکانی ئەنبار و موسڵ و نەینەوا و تکریت. هەروەها ویلایەتە یەکگرتووەکانی ئەمریکا یەک ملیۆن و ٢٠٠ هەزار دۆلار تەرخان دەکات بۆ (دەستپێشخەری زانکۆ ئازادکراوەکان) لە پێناوی نۆژەندکردنەوەی زانکۆ عێراقییەکان لە پارێزگای نەینەوا، ئەو زانکۆیانەی داعش وێرانیکردبوون.   ویلایەتە یەکگرتووەکانی ئەمریکا خزمەتگوزاری گەشەپێدانی بزنسی پێشەکەش بە زیاتر لە ٥٧٠ بزنسی قەبارە بچووک و مامناوەند کردووە و یارمەتی بزنسی قەبارە بچووکی داوە لە دەستخستنی نزیکەی ٤٢ ملیۆن دۆلار لەشێوەی قەرزدا لە ناوەندنی دارایی پێدانی قەرز و وەبەرهێنەرانەوە.  لە کۆتایی راگەیێندراوەکەدا هاتووە، بە وزەی نوێبووەوە پێدەنێنە ساڵی نوێ و بە خۆشحاڵییەوە دەڕواننە بەردەوامی هاوئاهەنگییەکانیان لەگەڵ هاوڕێ و هاوبەشە عێراقییەکانیان لە ساڵی ٢٠٢٢ دا.