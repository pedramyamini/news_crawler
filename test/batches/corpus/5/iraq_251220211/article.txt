ئەو نمایشە سەربازییە لەکاتێکدایە وەک ھێزە عێراقییەکان ئاماژەی بۆ دەکەن، دەست بە کشانەوەی ھێزە شەڕکەرەکانی ئەمریکا لە سەربازگەی عەین ئەسەد لە ئەنبار و ھەریر لە ھەولێر کراوە. لە عەبدولوەھاب ساعدی، سەرۆکی دەزگای دژە تیرۆرم پرسی کە  دەگوترێت ئیدی پێویستتان بە ھاوکاریی ھێزەکانی ئەمریکا و ھاوپەیمانیی نێودەوڵەتی نەماوە؟ لە وەڵامدا گوتی "رووبەڕووبوونەوەی داعش و گرووپە چەکدارەکان پێوستی بە ھاوکاری و هاوئاهەنگیی ھەموو ھێزەکانە. "   ساعدی ئەوەشی گوت کە "تەنانەت لە شەڕی ئازادکردنیش ھیچ ھێزێکی شەڕکەر لە زەویدا نەبوو جگە لە عێراقییەکان، بەڵام بۆ مەشق و راھێنان و پێداویستیی سەربازی و ھەواڵگریی هەبوون، لەبەرئەوەی شەڕی تیرۆر شەڕێکی جیھانییە پێوست دەکات ھەمووان بەشداریی بکەن. "  گرووپە چەکدارەکانی سەر بە حەشد ئەوانەی ناویان لە خۆیان ناوە (فەسائل مقاوەمە) کشانەوەی ھێزەکانی ئەمریکا بە سیناریۆ و نمایشێکی دیپلۆماسی دەبینن، بۆیە خۆیان ئامادە دەکەن بۆ رووبەڕووبوونەوەیان، بەڵام فەرماندەیی ئۆپەراسیۆنە ھاوبەشەکان دەڵێت، تەنیا راوێژکارەکانیان دەمێننەوە و کشانەوەی ھێزی شەڕکەری ئەمریکی دەستیپێکردووە.   تەحسین خەفاجی، گوتەبێژی ئۆپەراسیۆنە ھاوبەشەکانی عێراق بە رووداوی گوت، "ھێزەکانی ئەمریکا ھیچ بەشدارییەکیان نابێت وەک ھێزی شەڕکەر، بەڵام راوێژکارەکانیان ئامادەییان دەبێت بۆ کاری راوێژی، مەشق و راھێنان و ھەواڵگری و چەندین کاری دیکە. "  تاوەکو مانگی تشرینی دووەمی ئەمساڵ داعش ٢٠٦ پەلامار و ھێرشی ئەنجامداوە کە زۆربەیان لە ناوچە کوردستانییەکانی دەرەوەی ئیدارەی هەرێمی کوردستان بوون، بەھۆیەوە ٨٣٧ کەس بوونەتە قوربانی. دژەتیرۆری عێراق دەڵێت، "لەگەڵ پێشمەرگە و دژەتیرۆری کوردستان کۆتایی بەو مەترسییانە دەھێنین. "   سەباح نوعمان، گوتەبێژی دژەتیرۆری عێراق رایگەیاند، "لە کوردستان هاوئاهەنگیی بەردەواممان ھەیە بەتایبەتی لە رووی ئاڵوگۆڕی زانیاری لەگەڵ ھێزەکانی ئاسایش و دژەتیرۆر، لە سلێمانی و ھەولێر کارەکانیان پێکەوە بەرەو زیاتر دەچن. لە داھاتوودا پشتوان بەخوا کاری ھاوبەشمان بەردوام دەبێت، ھەروەھا ئەنجامدانی ئۆپەراسیۆن پاش راوێژ و دەستنیشانکردنی ئەو شوێنانەی کە پێوستە ئۆپەراسیۆنی تێدا ئەنجامبدرێت، بە تایبەتی لەو ناوچانەی رێکخراوە تیرۆریستییەکانی تێدان. "  نەتەوە یەکگرتوەکان ئاماژە بە بوونی ١٠ ھەزار چەکداری شەڕکەری چالاکی داعش لە عێراق و سووریا دەکات، مەترسییەک زیاتر لەسەر ناوچە کوردستانییەکانی دەرەوەی ئیدارەی هەرێمی کوردستانە کە بەھۆی بۆشایی ئەمنییەوەیە.   هەر لەبارەی نمایشە سەربازییەکە، دەزگای دژەتیرۆری عێراق، ئەمڕۆ شەممە ٢٥/١٢/٢٠٢١ لە راگەیێندراوێکدا وردەکاریی راهێنانەکەی ئاشکرا کرد و رایگەیاند: "هێزێکی تایبەتی دەزگای دژەتیرۆر، ئەمڕۆ شەممە ٢٥ - ١٢ - ٢٠٢١ لە بنکەی ئاسمانیی شەهید محەممەد عەلا راهێنانێکی ئەنجامدا بۆ رزگارکردنی فڕۆکەیەکی رفێندراو، ئەوەش بە ئامانجی نوێکردنەوەی زانیارییەکان و تاقیکردنەوەی پرۆسەی رزگارکردنی فڕۆکەی رفێندراو. "  سەباح نوعمان لەبارەی نمایشەکە گوتی، "پەیاممان بۆ گەلی عێراق و جیهان ئەوەیە کە دەزگای دژەتیرۆر ئامادەیە بۆ بەرەنگاربوونەوەی هەر هەڕەشەیەکی تیرۆریستی، چونکە لەوپەڕی ئامادەباشیدایە لە رووی مەشق و پڕچەککردن و پێداویستییە تایبەتەکان کە بۆ ئەنجامدانی ئەرکەکانی دەزگاکەمان پێویستن؛ ئەمڕۆ راهێنانمان کرد بۆ رزگارکردنی فڕۆکەیەکی بەو جۆرە دانراو کە رفێندراوە و رزگارکردنی بارمتەکان، کە هێزێکی تایبەتی دەزگای دژەتیرۆر ئەنجامیدا؛ هەروەها دەستمان بە پێکهێنانی هێزێکی تایبەت کردووە بۆ پاراستنی بەندەرەکان و رزگارکردنی کەشتییە رفێندراوەکان. "