هەموو هەوڵەکان بۆ ئەوەن شیعە بەر لە کۆبوونەوەکەی پەرلەمان یەکڕیزبن و لەسەر پێکهێنانی حکومەت لێکتێگەیشتنێکیان هەبێت، بەڵام تادێت ناکۆکییەکانی نێو ماڵی شیعە زەقتر و قووڵتر دەبنەوە، پێداگریی رەوتی سەدر لەسەر پێکهێنانی حکومەتی زۆرینە رێگرە لە پێکهێنانی حکومەتی سازان و رێککەوتنی ناوخۆیی.  شێخ حەیدەر لامی، ئەندامی سەرکردایەتیی دەوڵەتی یاسا دەڵێت، "ئێمە حکومەتێکی سازانی نیشتمانیمان دەوێت، کە هەمووان تێیدا بەشداربن بەگوێرەی قەبارەی هەڵبژێردراوی خۆیان و سەنگی سیاسییان".  پارتی و یەکێتی دەیانەوێت بە یەک پاکێج بچنە بەغدا، بەڵام هێشتا چاوەڕوان دەکەن سەدرییەکان و چوارچێوەی هاوئاهەنگی کە لایەنە سەرەکییەکانی دەوڵەتی یاسا و هاوپەیمانیی فەتحە، خۆیان یەکلایی بکەنەوە.  مەحموود محەممەد، گوتەبێژی پارتی دەڵێت، "هەوڵماندا ئێمە خۆمان بپارێزین لەوەی کە نەبینە بەشێک لە کێشەی لایەنی شیعی و ئەوان لەناو خۆیاندا ئەو کێشەیە چارەسەر بکەن، تاوەکو ئێستاش ئەمەمان بە باشی هێناوە لەوەی کە پشتیوانیی لایەکمان نەکرد بۆئەوەی لایەکەی تر هەستبکات کە زۆرینەیەک لەگەڵ ئێمە دروستبووە لە دژی ئەوان بووبێت، چونکە ئێمە پێمانوایە لە بەرژەوەندیی هیچ لایەنێک نییە ئەو کێشانە ئەوەندە گەورە بکرێن، بۆیە هەوڵماندا ئەوە نەکەین، بەڵام ئێستا کاتی ئەوەیە بڕیار بدرێت".  هەرچەندە پارتی و یەکێتی لە ئاستی باڵا دەستیان بە کۆبوونەوە کردووە، بەڵام لایەنە کوردستانییەکان هێشتا بۆ چوونە بەغدا رێکنەکەوتوون و هیچ تیمێکی هاوبەشیان نییە؛ ئەوەیش وایکردووە تاوەکو ئێستا دیارنەبێت کە چ داواکارییەکیان دەبێت.  عارف قوربانی، شرۆڤەکاری سیاسی ئاماژە بەوە دەکات، "بەدڵنیاییەوە ناکۆکییەکانی ناو ماڵی شیعی کاریگەریی زۆر بووە لەسەر جۆری پەیوەندیکردن یاخود جۆری گفتوگۆکردنی هەرێمی کوردستان لەگەڵ لایەنەکانی شیعی، ئەویش بەو مانایەی کە هەرێمی کوردستان دیارە بڕیاریداوە کە خۆی دووربگرێت لە کێشەکانی ناو ماڵی شیعی، کە من پێموایە ئەمە بڕیارێکی هەڵەیە و خراپ بوو، دەبوو کورد ئەوە بقۆزێتەوە کە شیعەکان لەناو خۆیاندا ناکۆکن و هیچ لایەنێکیان بە تەنیا ناتوانن حکومەت پێکبهێنن بەبێ ئەوەی کورد و سوننە رازی بکات".  دوای سێ مانگ لە بەڕێوەچوونی هەڵبژاردنی پێشوەختەی پەرلەمانی عێراق، بڕیارە ٩ی ئەم مانگە خولی نوێی پەرلەمان کۆببێتەوە؛ ئەوەش لە کاتێکدایە کە تاوەکو ئێستا کورد، شیعە و سوننە بەربژێرانی خۆیان بۆ سەرۆکایەتیی کۆمار، حکومەت و پەرلەمان دیاری نەکردووە.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. کوردستان بەگشتی لە کۆی ٣٢٩ کورسیی پەرلەمان، زیاتر لە ٦٠ کورسیی هەیە.