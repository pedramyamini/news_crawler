سەرچاوەیەکی ئاگادار کە نەیویست ناوی ئاشکرا بکرێت، ئەمڕۆ یەکشەممە، بە تۆڕی میدیایی رووداوی راگەیاند: "دادگای تاوانەکان لە پارێزگای کەربەلا ئەمڕۆ یەکشەممە ٢٢ - ٨ - ٢٠٢١ سزای لەسێدارەدانی بۆ بکوژی عەبیر خەفاجی، بەڕێوەبەری شارەوانیی کەربەلا دەرکرد".  رۆژی ١٠ - ٨ - ٢٠٢١ عەبیر خەفاجی، بەڕێوەبەری شارەوانیی کەربەلا کە سەرپەرشتی هەڵمەتێکی لابردنی زێدەڕۆیی دەکرد، لەلایەن کەسێک کە بە زێدەڕۆیی خانووی دروستکردبوو، تەقەی لێکرا و کوژرا. بەڵام زۆری پێنەچوو بکوژەکە کە پێشتر لە دیوانی ئەنجوومەنی پارێزگای کەربەلا کاری کردووە، دەستگیرکرا.  رۆژی چوارشەممەی رابردوو ١٨ - ٨ - ٢٠٢١ دادگای ناوچەی چواری هێزەکانی ناوخۆ لە عێراق لە راگەیێندراوێکدا ئاشکرای کرد سزای ١٢ ساڵ زیندانی و دەرکردن لە کاری بۆ ئەفسەرێک و ٩ پاسەوانی عەبیر خەفاجی، بەڕێوەبەری پێشووی شارەوانیی کەربەلا دەرکرد، کە هەموویان کارمەندی بەڕێوەبەرایەتیی پۆلیسی کەربەلا بوون، ئەوەش بەهۆی بەرگرینەکردنیان لە بەڕێوەبەری پێشووی شارەوانیی کەربەلا و هەڵاتنیان لە کاتی هێرشکردنەسەر عەبیر خەفاجی لە لایەن بکوژەکەیەوە.  مستەفا کازمی سەرۆکوەزیرانی عێراق رۆژێک دوای رووداوەکە، گەیشتە شاری کەربەلا بۆ سەرپەرشتیکردنی پرۆسەی لابردن و تێکدانی خانووبەرەی زێدەڕۆ لە شارەکە. گەیشتی کازمی بۆ کەربەلا. رووبەڕووی لەگەڵ بکوژی خەفاجی قسەی کرد.  محەممەد تالیقانی، ئەندامی پێشووی ئەنجوومەنی پارێزگای کەربەلا سەبارەت بە بکوژی بەڕێوەبەری شارەوانیی کەربەلا کە وەک لە ڤیدیۆی ساتی رووداوەکە دەردەکەوێت راستەوخۆ لە پێش خەڵک تەقە لە عەبیر خەفاجی دەکات و دەیکوژێت، بە تۆڕی میدیایی رووداوی راگەیاند: "ئەو کەسە زێدەڕۆیی کردووە بۆ سەر زەوییەک کە هی دەوڵەتە و ماوەیەکی زۆرە بە شێوەیەکی نایاسایی دەستی بەسەردا گرتووە، نزیکەی ٢٠ ساڵە، بەڕێوەبەری شارەوانیش خودا لێی خۆشبێت یاسای جێبەجێ دەکرد بۆ دروستکردنی رێگایەک لە کەربەلا، کە زۆر لە قەرەباڵغی لە کەربەلا کەمدەکاتەوە".