ئەیاد عەللاوی، سەرۆکی هاوپەیمانیی وەتەنییە ئەمڕۆ هەینی ٢٦ - ١١ - ٢٠٢١ لە هەژماری خۆیدا لە تویتەر بڵاویکردەوە: "خوازیاربووین خاتوو جێنین پلاسخارت لەوە زیاتر زێدەڕۆیی نەکاتە سەر مافەکانی گەلی عێراق؛ ئێمە پێشتریش لای سکرتێری گشتیی نەتەوە یەکگرتووەکان سکاڵامان کرد سەبارەت بە هەڵسوکەوت و دەستوەردانە رەتکراوەکانی (پلاسخارت) لە کاروباری نێوخۆیی؛ جارێکی دیکە داواکارین ئەو دەستوەردانانە بوەستێندرێن و پلاسخارتیش ئەرکی خۆی لە بەدواداچوونی پرسی ئاوارەکان و هاوکاریکردنی عێراق بۆ دەربازبوون لە سەختییەکانی جێبەجێ بکات".  ئەو گوتانەی عەللاوی دوای رۆژێک هات، لە دیداری نێوان هادی عامری، سەرۆکی هاوپەیمانیی فەتح کە باڵی سیاسیی حەشدی شەعبییە لەگەڵ جێنین پلاسخارت، نێردەی سکرتێری گشتیی نەتەوە یەکگرتووەکان لە عێراق.  سەبارەت بە نێوەڕۆکی ئەو دیدارە کە لە بەغدا بەڕێوەچوو، نووسینگەی هادی عامری، دوێنێ پێنجشەممە ٢٥ - ١١ - ٢٠٢١ لە راگەیێندراوێکدا بڵاویکردەوە کە هادی عامری رەخنەی تووندی لە ستایش و پاڵپشتیی پلاسخارت لە کۆمیسیۆنی باڵای هەڵبژاردنەکان عێراق گرتووە، سەرەڕای "شکستە گەورە و زۆرەکانی بەهۆی خراپ سەرپەرشتیکردنی هەڵبژاردنی پەرلەمانی عێراق و سەرپێچیکردنی یاسا".  نووسینگەی هادی عامری دەشڵێت: هادی عامری لە دیدارەکەدا بە پلاسخارتی راگەیاند: "تۆ وەکو نوێنەری نەتەوە یەکگرتووەکان بۆ هاوکاریکردنی عێراق بۆ چارەکردنی کێشەکانی مامەڵە ناکەیت، بەڵکو وەک فەرمانڕەوایەکی داگیرکار مامەڵە دەکەیت؛ ئێمەش ئەوە بە تێکڕا رەتدەکەینەوە".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو، رەوتی سەدر ٧٣ کورسی پەرلەمان، هاوپەیمانیی تەقەدوم ٣٧ کورسی، پارتی دیموکراتی کوردستان ٣٣ کورسی، یەکێتی نیشتمانیی کوردستان ١٦ کورسی، هاوپەیمانیی دەوڵەتی یاسا ٣٣ کورسی بەدەستهێناوە؛ هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردوەتەوە.