سیروان سیرینی، ئەمینداری گشتیی ئەنجوومەنی نوێنەرانی عێراق رۆژی پێنجشەممە ٣٠ - ١٢ - ٢٠٢١ بە تۆڕی میدیایی رووداوی راگەیاند، "دوای ئەوەی بە نووسراوی فەرمی داوای ناوی بەربژێرە سەرکەوتووەکانی هەڵبژاردنی ١٠ی ئۆکتۆبەرمان لە کۆمیسیۆنی باڵای سەربەخۆی هەڵبژاردنەکان و دیاریکردنی سێ بەتەمەنترین بەربژێری سەرکەوتوو کرد، ناوەکانیان بۆ ناردین و ناوی سێ بەتەمەنترین بەربژێریشیان بۆ ناردووین کە هەریەک لە مەحموود مەشهەدانی لە هاوپەیمانیی عەزم، عامر فایز لە هاوپەیمانیی تەسمیم و خالید حەسەن ساڵح دەڕاجی بەربژێری تاکە کەسی - ن".  ئەمینداری گشتیی ئەنجوومەنی نوێنەرانی عێراق گوتیشی، "ئێمە لە ئەمیندارێتیی ئەنجوومەنی نوێنەرانی عێراق داوای ناوی سێ کەسمان کردووە لەوانەی بەتەمەنترینی بەربژێرە سەرکەوتووەکانن، بۆئەوەی ئەگەر بەتەمەنترینیان ئامادە نەبوو سەرۆکایەتیی یەکەم دانیشتن بکات یان بەهۆی تەندروستی یان هەر حاڵەتێکی دیکە نەیتوانی ئەو کارە بەجێبگەیێنێت، ئەوا کەسی دووەمیان دیاری دەکرێت، ئەگەر ئەویش پاساوی هەبوو، ئەوا کەسی سێیەم رادەسپێردرێت".  سیروان سیرینی ئەوەشی بۆ رووداو یەکلایی کردەوە کە مەحموود مەشهەدانی سەرۆکی پێشووتری ئەنجوومەنی نوێنەرانی عێراق سەرۆکایەتیی یەکەم دانیشتنی ئەنجوومەنی نوێنەرانی عێراق دەکات کە بەپێی نووسراوێکی کۆماریی رۆژی پێنجشەممە بەرهەم ساڵح، سەرۆککۆماری عێراق بۆ ئەنجوومەنی نوێنەرانی ناردووە لە رۆژی ٠٩ - ٠١ - ٢٠٢٢ بکرێت.  هاوکات بەپێی نووسراوی ژمارە ٥٣٦٠ی کۆمیسیۆنی باڵای سەربەخۆی هەڵبژاردنەکانی عێراق، کە ئاراستەی بەشی یاسایی ئەمیندارێتی گشتیی ئەنجوومەنی نوێنەرانی عێراق کراوە، سێ بەتەمەنترین بەربژێری سەرکەوتوو بۆ خوولی پێنجەمی پەرلەمانی عێراق بەربژێر کراون بۆ سەرۆکایەتیکردنی دانیشتنی ٠٩ - ٠١ - ٢٠٢٢.  نووسراوی فەرمیی ژمارە ٥٣٦٠ی کۆمیسیۆنی باڵای سەربەخۆی هەڵبژاردنەکانی عێراق     مەحموود مەشهدانی کێیە؟  - مەحموود داوود سەلمان موسا مەشهەدانی تەمەن ٧٣ ساڵ، لەدایکبووی ٢٠ی ئایاری ١٩٤٨ ـە لە شاری بەغدایە.  - خوێندنی سەرەتایی، ناوەندی و ئامادەیی لە بەغدا تەواو کردووە.  - لە ساڵی ١٩٦٦ چووەتە کۆلێژی پزیشکی و بە پلەی مولازمی یەکەمی پزیشک لە ساڵی ١٩٧٢ دەرچووە.  - چەندین جار لەلایەن رژێمی بەعسەوە دەستگیرکراوە، لە ساڵی ٢٠٠٠ بە تۆمەتی دژایەتیکردنی ئەو رژێمە دەستگیرا و ١٥ ساڵ زیندانیی بەسەردا سەپێندرا، دواتر لە ساڵی ٢٠٠٢ بە لێبووردنی گشتی ئازاد کرا.  - ساڵی ٢٠٠٤ بە ئەندامی لیژنەی نووسینەوەی دەستوور دیاریکرا.  - لە ساڵی ٢٠٠٤ لەلایەن ئەمریکییەکانەوە دەستگیر کرا بە تۆمەتی پشتیوانیکردنی هێزەکانی مقاوەمەت.  - لە ساڵی ٢٠٠٦ بە سەرۆکی ئەنجوومەنی نوێنەرانی عێراق هەڵبژێردرا و تاوەکو ساڵی ٢٠٠٩ بەردەوام بوو، دوو ساڵ دواتر بە سەرۆکی یەکێتیی پەرلەمانی عەرەبی هەڵبژێردرا.  ئەمینداری گشتیی ئەنجوومەنی نوێنەرانی عێراق لە لێدوانەکەیدا ئەوەشی ئاشکرا کرد، هەموو رێوشوێنەکانیان بۆ کۆبوونەوەی یەکەمی ئەنجوومەنی نوێنەرانی عێراق تەواو بوون و لەڕووی لۆجستی و یاسایی و هونەرییەوە هەموو ئامادەکارییەکان کراون؛ گوتیشی، "ئێمە ماوەیەکی زۆرە تەنانەت لەپێش هەڵبژاردنی ئەنجوومەنی نوێنەرانی عێراق ئامادەکاریمان دەستپێکردبوو".  رۆژی ١٠ی ئۆکتۆبەری ٢٠٢١، هەڵبژاردن لە ٨٣ بازنەی عێراق بەڕێوەچوو، ٩ ملیۆن و ٦٢٣ هەزار و ٦٠١ دەنگدەر دەنگیاندا، لەو ژمارەیە ٧٧٥ هەزار و ٥٧٦ دەنگ پووچەڵ بوون، ٣٠ی تشرینی دووەم کۆمیسیۆنی باڵای سەربەخۆی هەڵبژاردنەکابن ئەنجامی کۆتایی هەڵبژاردنی ١٠ی ئۆکتۆبەری راگەیاند، رۆژی دووشەممە ٢٧ی کانوونی یەکەمی ٢٠٢١، دادگەی باڵای فیدراڵی هەڵوەشاندنەوەی هەڵبژاردنە پەرلەمانییەکەی عێراقی رەتکردەوە و ئەنجامەکانیشی پەسندکرد، رۆژی ٢٨ی کانوونی یەکەمی ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامە کۆتاییەکانی هەڵبژاردنی بۆ سەرۆکایەتیی کۆماری عێراق نارد، رۆژی ٣٠ - ١٢ - ٢٠٢١، بەرهەم ساڵح، سەرۆککۆماری عێراق رۆژی ٠٩ - ٠١ - ٢٠٢٢ی دیاریکرد بۆ بەستنی دانیشتنی یەکەمی ئەنجوومەنی نوێنەرانی عێراق.  کورسیی لایەنەکان لە ئەنجوومەنی نوێنەرانی عێراق:   - هاوپەیمانیی تەقەدووم: ٣٧ کورسی  - هاوپەیمانیی دەوڵەتی یاسا: ٣٣ کورسی  - پارتی دیموکراتی کوردستان: ٣١ کورسی  - هاوپەیمانیی کوردستان: ١٧ کورسی  - هاوپەیمانیی فەتح: ١٧ کورسی  - هاوپەیمانیی عەزم: ١٤ کورسی  - جووڵانەوەی نەوەی نوێ: ٩ کورسی  - ئیشراقەت کانوون: ٦ کورسی  - هاوپەیمانیی تەسمیم: ٥ کورسی  - بزووتنەوەی بابلیون: ٤ کورسی  - هاوپەیمانیی قیوە دەولە: ٤ کورسی  - هاوپەیمانی عەقدی نیشتیمانی: ٤ کورسی  - هاوپەیمانیی جەماوەرمان ناسنامەمانە: ٣ کورسی  - جووڵانەوەی حەسمی چاکسازی: ٣ کورسی  - ئەو حیزبانەی یەک کورسییان بەدەستهێناوە: ١٦ کورسی  - بەربژێرە تاکە کەسە سەرکەوتووەکان: ٤٣ کورسی