ئەمڕۆ یەکشەممە ٣١ - ١٠ - ٢٠٢١ یەکەم رۆژی رێوڕەسمەکە بوو کە بڕیارە سێ رۆژ بەردەوام بێت و تێیدا چەندین چالاکی بەڕێوەدەچن، ژمارەیەک گەنجی کوردیش لە هەرێمی کوردستانەوە بەشداریی چالاکییەکان دەکەن.  ئەحمەد سەعدی علێوی، بەرێوبەری گشتیی فەرمانگەی چاودێریی زانستی لە وەزارەتی وەرزش و لاوان دەڵێت، "لەسەر بنەمای بڕیاری ئەنجوومەنی وەزیرانی لاوان و وەرزشی عەرەب بەغدا وەکو پایتەختی لاوانی عەرەبی هەڵبژێردرا، ئەنجوومەنی وەزیران هەموو ساڵێک پایتەختی وڵاتێکی عەرەبی هەڵدەبژێرێت بۆ ئەوەی ببێتە پایتەختی لاوانی عەرەب، فەرمانگەی چاودێریی زانستی بەرنامەیەکی دانا بۆ رێکخستنی چالاکییەکان، یەکێکیان ئەمڕۆ بەڕێوەچوو دیدارێک بوو لەژێر ناونیشانی دیداری دووەمی عەرەبی بۆ ئاشتی، چالاکیی دووەمیشیان دیداری عەرەبییە بۆ بەهرەمەندان و داهێنانە زانستییەکان".  لە چالاکییەکاندا چەندین تیپی موزیک و گۆرانی هونەرمەندانی جیاوازی عێراقی و عەرەبی بەشداربوون، هونەرمەندە عێراقییەکان گۆرانی لەرزان لەرزانەی کوردییان دەگوتەوە.  ریتا یوسف، بەشداربوویێکی رێوڕەسمەکەیە کە لە تونسەوە هاتبوو و دەڵێت، "ئەمڕۆ پێشبڕکێی تاقیکردنەوەی زیرەکی دەستکرد بوو، پێشبڕکێکە لە نێوان شاندە بەشداربووەکاندا بوو، یارییەکان زۆر ئاسان بوون، بەڵام پێویستیان بە زیرەکییەکی خێرا هەبوو، ئەنجامی یارییەکە ئەوەبوو هەموو کارتەکانی پێشبڕکێکە کۆدەکرانەوە لەگەڵ رەنگەکانی کە گوزارشتیان لە بەغدای ئاشتی دەکرد بە راستی بیرۆکەیەکی جوان و سەرنجراکێش بوو".  محەممەد عەباس، بەشداربووێکی دیکەیە کە لە مۆریتانیاوە هاتبوو و دەڵێت، "بە راستی ئەمڕۆ شتی جوانمان بینی، وانەیەک بوو بۆ هەمووان لەسەر پێویستی پێکەوەکارکردن، نزیککردنەوەی بۆچوونەکان لە یەکدی، شتێکی گرنگ بوو بۆ گەنجان بە تایبەت، من پیرۆزبایی لە بەغدا دەکەم کە بووەتە پایتەختی لاوانی عەرەبی، بە راستی ئەوەی لە نزیکەوە بەغدا ببینێ وەکو ئەوە نییە لە دوورەوە باسی دەکرێت، ئێمە وەکو گەنجانی عەرەب، پێمانوایە بەغدا ئەو پایتەختەیە کە ویژدانی هەموومانە، وەکو دیمەشق و قاهیرە، بۆیە ئەوە هەلێکی باش بوو کە بە شەقامەکانی بەغدا بسوڕێمەوە و ئەم هەلە جارێکی دیکە دووبارە نابێتەوە".  چالاکییەکان لەژێر دروشمی "بەغدای ئاشتی" بەڕێوەچوو، جەختکردنەوەیەک بوو لەسەر هەنگاونانی عێراق بەرەو بونیاتنانی وڵات و کرانەوەی بە رووی وڵاتانی عەرەبی و نێودەوڵەتیدا، دەرفەتێک بوو بۆ بەشداربووان کە زیاتر ئاشنای بەغدا بن، سەردانی شوێنە دیار و سەرنجراکێشەکانی بکەن، ئاشنای شارستانییەتی عێراقی بن.