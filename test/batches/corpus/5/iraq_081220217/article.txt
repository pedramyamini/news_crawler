عەباس ماهر، قایمقامی قەزای زوبێر، ئەمڕۆ چوارشەممە  ٨ - ١٢ - ٢٠٢١، سەبارەت بەو بۆمبە هێشوویانەی باس لەوەدەکرێت رۆژی چوارشەممە لەلایەن چەند کەسێک دزراون و مەترسیی ئەوەیان لێدەکرێت بتەقنەوە، بە تۆڕی میدیایی رووداوی راگەیاند: "لە ناوچەی رومێلەی باشووری شارۆچکەکە مینی سەردەمی جەنگی یەکەمی کەنداو ماونەتەوە و دوو رێکخراوی نەرویژی و دانیمارکی کار بۆ هەڵگرتن و کۆکردنەوە و دواتر تەقاندنەوەیان دەکەن".  عەباس ماهر روونیشیکردەوە: "هەردوو کۆمپانیاکە چەندین بۆمبیان کۆکردووەتەوە و دواتر ئاشکرابووە، کە ١٠٠ بۆمبی هێشوویی کە لەکۆنتێنەرێکدا لەو شوێنەی کۆیانکردووەتەوە دزراون، ئەو کەسانەشی کە دزیویانە لەکۆکردنەوەی ئاسن و کانزاکانی دیکە کاردەکەن و بۆمبەکانیان بە ئۆتۆمبێلێکی جۆری پیکاب بردووە".  عەباس ماهر، قایمقامی قەزای زوبێر، رەتیدەکاتەوە ئەو کەسانەی بۆمبەکانییان بردووە ئاگاداری ئەوە ببن کە ئەوانەی بردوویانن بۆمبی هێشووین، دەشڵێت ئاگادارییان بۆ سەرجەم بازگە و بنکەکانی پۆلیس و ئاسایش و هەواڵگرییەکان ناردووە و داوایان لە خەڵک کردووە زانیارییان لەسەر ئەو کەسانە پێبدەن کە بۆمبەکانیان دزیوە. دەشڵێت: "ئەگەر ئەو بۆمبانە بتەقنەوە کارەساتێکی گەورە و زیانی زۆر لە شارۆچکەکە دەدات".  بەپێی روانگەی مینە زەمینییەکان"لاند مین مۆنیتەر" عێراق یەکێکە لە پیسترین وڵاتانی جیهان لەرووی ناوچەی مینڕێژکراو و زۆری ژمارەی ئەو مینانەی تێیدا چێنراون، جگە لە پیسبوون بە پاشماوەی جەنگی و تەقەمەنی هێشوویی.  کێڵگەکانی مین لە سنووری نێوان عێراق و ئێران بڵاوبوونەتەوە هەر لە پارێزگای دیالەوە تاوەکو سلێمانی و میسان و بەسرا و هەولێر، ئەوەش بەهۆی شەڕی هەشت ساڵەی نێوان ئێران و عێراق لە هەشتاکانی سەدەی رابردوو، کە بەهۆیەوە ژمارەیەکی زۆری رووبەڕی زەوی پیسبوون.