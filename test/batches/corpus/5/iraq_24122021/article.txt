نووسینگەی عەلی سیستانی، مەرجەعی باڵای شیعەی عێراق لە نەجەف، لە وەڵامی ژمارەیەک پرسیاردا لەبارەی دیاردەی بەشوودانی کچان لە تەمەنی بچووکدا لە عێراق، دەڵێت دیاردەی بەشوودانی کچانی کەمتەمەن کارێکی سەرکۆنەکراوە و پێویستە لایەنی پەیوەندیدار لێپێچینەوە لەو کەسانە بکەن، کە لە بەرگی پیاوانی ئاینیدا ئەو کارە دەکەن.  نووسینگەکەی سیستانی هەروەها بەپێویستی دەزانێت، لێپێچینەوەکە ئەو کەسانەش بگرێتەوە، پڕوپاگەندە بۆ ئەو دیاردەیە دەکەن، کە بەبڕوای ئەو، "لێکەوتەی زۆر خراپی لەسەر کۆمەڵگا و پێگەی ئایین دەبێت لە دەروونی خەڵکدا".  لێدوانی نووسینگەکەی سیستانی لەکاتێکدا لە شارەکانی باشوور و ناوەڕاستی عێراق، دیاردەی زوو بەشوودانی کچانی کەمتەمەن لە کۆمەڵگەی عێراقیدا بەردەوام روو لە هەڵکشانە، دوێنێ پێنجشەممە، پۆلیسی کۆمەڵگەیی بەغدا لە راگەیێندراوێکدا ئاشکرایکرد، تیمێکی پۆلیسی کۆمەڵگەیی لە وەزارەتی نێوخۆی عێراق، توانیویانە هەوڵی بە شوودانی ئەو کچە هەڵبوەشێننەوە کە باوکی لەژیاندا نەماوە و مامەکانی ویستوویانە بەزۆر بەشووی بدەن؛ تیمەکە داواشیان لە بنکەی پۆلیسی ئەو ناوچەیە کرد کە ئەو کچەی تێدا نیشتەجێیە بۆ ئەوەی هەموو رێوشوێنە یاساییەکان بەرامبەر سەرپێچیکاران بگرنەبەر و رادەستی دادگەیان بکەن.  بەپێی راگەیێندراوەکەی پۆلیسی کۆمەڵگەیی بەغدا، ئەوان هەموو کارێکیان کردووە بۆ ئەوەی پاڵپشتیی پێشکێشی ئەو کچە بکەن و داوایان لێکردووە خوێندنەکەی تەواوبکات و گرنگی بە خوێندنەکەی بدات و پێیانڕاگەیاندووە ئەوان بەدوای دۆسیەکەیدا دەچن.  رێکخراوی یونسێفی سەر بە نەتەوەیەکگرتووەکان دەڵیت، شووکردنی کچانی خوار تەمەن ١٨ ساڵان رێگەپێنەدراوە و ئاماژە بۆ ئەوە دەکات کە ئەو دیاردەیە لە زۆر وڵاتی جیهاندا هەیە و زیاتر لە ١٢ ملیۆن کچ لە جیهاندا ژیانی هاوژینییان پێکهێناوە، کە تەمەنیان لەخوار ١٨ ساڵییەوەیە.