بەڕێوەبەرایەتی کاروباری نشینگەی سەر بە وەزارەتی ناوخۆی عێراق، ئەمڕۆ سێشەممە ٢٣ - ١١ - ٢٠٢١ لە راگەیێنراوێکدا بڵاویکردووەتەوە: "دوای بەدواداچوون بۆ ئەو کەسە بیانییانەی کە لەبەغدا لە نزیک چوارڕێیان و ترافیکلایت و گۆڕەپانە گشتییەکان و شوێنە ئاینییەکان و ئەو شوێنانەی کە بۆ کات بەسەربردنن سواڵدەکەن، هێزەکانمان ٧٠٠ کەسیان دەستگیرکردووە".  بەپێی راگەیێندراوەکەی وەزارەتی ناوخۆ: "بەشێک لەو کەسانەی سواڵیان دەکرد جەستەی خۆیان شێواندووە بۆ ئەوەی سۆزی خەڵک و خێرخوازان رابکێشن".  بەڕێوەبەرایەتی کاروباری نشینگەی سەر بە وەزارەتی ناوخۆی عێراق، ئاماژەی بۆ ئەوەشکردووە، دەستگیرکردنی ئەو ژمارە زۆرەی سواڵکەرانی بیانی بەهەوڵی دەزگای هەواڵگریی عێراق و هەواڵگریی بیانییەکان و هێزەکانی ئەو شوێنانە بووە، کە تێیاندا دەستگیرکراون.  لەراگەیێنراوەکەدا باس لەوەشکراوە ئەو کەسانە بەهۆی پیشێلکردنی یاسای نشینگەی ژمارە ٧٦ی ساڵی ٢٠١٧، دیپۆرتکراونەتەوە.  بەڕێوەبەرایەتی کاروباری نشینگەی سەر بە وەزارەتی ناوخۆی عێراق، داوای لە خەڵک دەکات هیچ بیانییەک لە ماڵەکانیان نەحەوێننەوە لەوانەی کە سەرپێچی یاسا دەکەن و لەپێناو بەرژەوەندیی گشتی یەکسەر هەواڵیان لەسەر بدرێت.