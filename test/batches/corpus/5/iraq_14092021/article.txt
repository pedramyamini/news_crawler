نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدیایی رووداو)ی راگەیاند، حەوت وێستگەی دەنگدان بۆ زیندانیان لە چوار بەندیخانەی جیاواز دەکرێنەوە، بۆ ئەوەی لە هەڵبژاردنی داهاتوودا دەنگبدەن. هەر زیندانییەکیش، سزاکەی لە پێنج ساڵ زیاتر بێت، مافی دەنگدانی نابێت.  لەبارەی ئاوارەکان گوتەبێژی کۆمیسیۆنی باڵای سەربەخۆی هەڵبژاردنەکان گوتی، ئاوارەکان لە ٢٧ کەمپ دەنگدەدەن لەگەڵ ئەو ئاوارانەی لە بەغدان و لە دەرەوەی کەمپەکان دەژین.  نبراس ئەبو سۆدە، راشگەیاند، دەنگدانی گشتی لە ٨٢٧٣ قوتابخانە لە عێراق بەڕێوەدەچێت. لە چوارچێوەی پلانەکەیاندا وەزارەتی پەروەردە ئەو قوتابخانانەی رادەستی کۆمیسیۆنی باڵای هەڵبژاردنەکان کردووە، بۆ ئەوەی لە دەنگداندا بەکاربهێنرێن.  بڕیارە هەڵبژاردنی پێشوەختی پەرلەمانی عێراق رۆژی ١٠ی تشرینی یەکەمی ٢٠٢١ لە ١٠٧٩ ناوەندی دەنگدان لە عێراق و هەرێمی کوردستاندا بەڕێوەبچێت.