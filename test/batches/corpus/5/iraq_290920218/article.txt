ئەمڕۆ چوارشەممە ٢٩ - ٠٩ - ٢٠٢١ سەرۆکایەتیی کۆماری عێراق راگەیێندراوێکی لەبارەی کۆبوونەوەی بەرهەم ساڵح، سەرۆککۆماری عێراق و ئێریک شۆڤالییە، باڵیۆزی فەرەنسا لە عێراق بڵاوکردەوە. بەپێی راگەیێندراوەکە، ئیمانوێل ماکرۆن، سەرۆکی فەرەنسا لە نامەیەکدا ھەوڵەکانی عێراقی لە پێناو پشتیوانی لە ئاسایش و سەقامگیریی وڵاتەکە بەرزنرخاندووە، ھاوکات جەختی لە پشتیوانیی بەردەوامی فەرەنسا وەک ھاوبەشێکی گرنگیی عێراق لە رێگەی ھاوئاھەنگیی ھاوبەشی ئابووری و سیاسی کردووەتەوە.  بەپێی راگەیێندراوی سەرۆکایەتیی کۆماری عێراق، لە دیدارەکەدا بەرھەم ساڵح لە رێگەی باڵیۆزی فەرەنسا سڵاوی خۆی گەیاندووەتە ئیمانوێل ماکرۆن و جەختیکردووەتەوە کە عێراق کاردەکات بۆ پتەوکردن و پەرەپێدانی پەیوەندییە دووقۆڵییەکان و رێگەکانی بەهێزکردنی پەیوەندییەکان رووە و هاوئاهەنگیی هاوبەش بە ئاڕاستەی بەرژەوەندیی هاوبەشی ھەردوو گەل و کارکردن بۆ بەرقەرارکردنی ئاشتی لە ناوچەکەدا.  سەرۆککۆماری عێراق لە بەشێکی دیکەی دیدارەکەدا بەپێی راگەیێندراوەکە، دووپاتیکردووەتەوە کە سیاسەتی هاوسەنگی عێراق لەسەر بنەمای پشتگیری لە چەسپاندنی ئاسایش و سەقامگیری گێڕانەوەی رۆڵی گرنگی عێراقە لە ناوچەکەدا، ھاوکات ئەوەشی خستەڕوو کە عێراق چاوی لە ھاوئاھەنگییە لە پرسی ریشەکێشکردنی تیرۆر و ھاریکاری ئابووری و بارزگانی و بەرەنگاربوونەوەی گۆڕانی کەشوھەوا و پاراستنی ژینگە و چارەسەرکردنی لێکەوتەکانی.