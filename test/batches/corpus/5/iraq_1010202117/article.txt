موقتەدا سەدر، ئەمڕۆ یەکشەممە، لە پەیامێکی دەنگیدا کە لە هەژماری خۆیدا تویتەر بڵاوکراوەتەوە رایگەیاند: "ماوەی بەیانی کەرنەڤاڵی هەڵبژاردن بە بەخشندەیی و سەرخستن لە لایەن خوداوەندەوە بە باشترین شێوە کۆتاییهات؛ بۆیە هیوادارین ماوەی ئێوارەیش لە چەند کاژێری داهاتوودا زیاتر چالاکانە بێت، بە هیممەتێکی بەرز بۆ سەرخستنی چاکسازیی، چونکە عێراق پێویستی بە دەنگی خەڵکی باش و نیشتمانپەروەرە".  ئەمە لە کاتێکدایە دەستەواژەی چاکسازیی و بەدیهێنانی چاکسازیی دروشمێکی دیاری بانگەشەی کوتلەی سەدرە لەو هەڵبژاردنە، پەیامەکەی سەدریش لە دۆخێکدا هات راپۆرتە سەرەتاییەکان دەڵێن رێژەی بەشداریی خەڵکی لە پرۆسەی دەنگدانی گشتیی هەڵبژاردنی پێشوەختی پەرلەمانی عێراق هێشتا زۆر کەمە.  ئەمڕۆ ١٠/١٠/٢٠٢١ لە کاژێر ٧ی بەیانییەوە پرۆسەی دەنگدانی گشتیی لە هەڵبژاردنی پێشوەختی پەرلەمانی عێراق دەستیپێکرد، لەو پرۆسەدا کە تاوەکو کاژێر ٦ی ئێوارەی ئەمڕۆ بەردەوام دەبێت نزیکی ٢٤ ملیۆن کەس مافی دەنگدانیان هەیە.