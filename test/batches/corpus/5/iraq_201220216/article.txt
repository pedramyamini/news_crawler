گاتع رکابی، سەرکردە لە هاوپەیمانیی دەوڵەتی یاسا بە سەرۆکایەتی نووری مالیکی بە (تۆڕی میدیایی رووداو)ی راگەیاند: "رۆژی چوارشەممە شاندێکی چوارچێوەی هاوئاهەنگی بە سەرۆکایەتیی نووری مالیکی سەردانی هەرێمی کوردستان دەکات و لەگەڵ بەڕێز مەسعود بارزانی و سەرکردەکانی پارتی دیموکراتی کوردستان و یەکێتی نیشتمانی کوردستان کۆدەبێتەوە".   لەبارەی ئامانجی سەردانەکە، گاتع رکابی، ئەندامی خولی رابردووی پەرلەمان و بەربژێری دەرنەچووی دەوڵەتی یاسا لە هەڵبژاردنی ئەمجارەدا گوتی: "ئامانج لەو سەردانەدا، گفتوگۆکردنە لەبارەی دوایین پێشهاتەکان و بابەتی هەڵبژاردن و پرسی پێکهێنانی حکومەتی نوێ عێراق".    هەفتەی رابردوو شاندێکی پارتی دیموکراتی کوردستان بە سەرۆکایەتیی هۆشیار زێباری، ئەندامی مەکتەبی سیاسیی پارتی سەردانی بەغدای کرد و لەگەڵ لایەنەکان، لەوانەش سەرکردەکانی نێو چوارچێوەی هاوئاهەنگی کۆبووەوە.   چوارچێوەی هاوئاهەنگی لە زۆربەی لایەنە شیعەکان پێکهاتووە جگە لە رەوتی سەدر، کە ئەنجامەکانی هەڵبژاردنی ١٠ی ئۆکتۆبەری ٢٠٢١ رەتدەکەنەوە و داوای هەڵوەشاندنەوەی دەکەن و لە دادگای باڵای فیدراڵیش سکاڵایان بۆ هەڵوەشانەوەی ئەنجامەکان پێشکێشکردووە.