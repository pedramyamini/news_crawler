مستەفا کازمی، سەرۆکوەزیرانی عێراق، ئەمڕۆ یەکشەممە ١٢ی ئەیلوولی ٢٠٢١، لە فەیسبووکی نووسینگەی سەرۆکایەتیی وەزیران نووسراوێکی لەبارەی سەردانەکەی بۆ ئێران بڵاوکردەوە و رایگەیاند، "مەبەست لە سەردانەکە بەهێزکردنی پەیوەندییە دووقۆڵییەکان و کردنەوەی دەرگەی هاوئاهەنگییە لە هەموو بوارەکاندا، لەگەڵ جەختکردنەوە لە قووڵی پەیوەندییەکانی نێوان هەردوو وڵاتی دۆست".  هەروەها سەرۆکوەزیران ئاماژەی بەوەشدا، "عێراق سەرکەوتوو بووە لەوەی رۆڵێکی جەمسەری ببینێت لە ناوچەکە لە رێگەی پتەوکردنی هاوبەشی ستراتیژی بەپێی پرەنسیپەکانی پشتیوانیکردنی سەقامگیری و هاوئاهەنگی و دۆستایەتی لەسەر بنچینەی ئاشتی و گەشەپێدان".  وا بڕیارە مستەفا کازمی سەردانی ژمارەیەک لە سەرکردەکانی ئێران بکات و چەندین دۆسیە لەنێوان هەردوولا بۆ باسکردن دانراون.  سەردانەکەی سەرۆکوەزیرانی عێراق بۆ ئێران لەکاتێکدایە ئەمریکییەکان بەڵێنیان داوە تاوەکو کۆتایی ساڵی ٢٠٢١ هێزە شەڕکەرەکانیان لە عێراق بکێشنەوە و لە بەرامبەردا هێرشی گرووپە چەکدارەکانی "کە دەگوترێت نزیکی ئێرانن" لە عێراق بەردەوامە و هەڕەشەکانیشیان لە هاوپەیمانان و هێزەکانیان بەردەوامە.  دوێنێ شەممە ١١ی ئەیلوولی ٢٠٢١ لە رێگەی دوو درۆنی بۆمبڕێژکراوەوە نوێترین هێرشیان بۆ سەر ئەو هێزانە لە فڕۆکەخانەی نێودەوڵەتیی هەولێر ئەنجامدا.  سەردانەکەی مستەفا کازمی بۆ ئێران تەنها رۆژێک دەخایێنێت و حەوت وەزیری حکومەت و راوێژکاری ئاسایشی نیشتیمانی عێراق لەو سەردانە هاوەڵی کازمی دەبن.