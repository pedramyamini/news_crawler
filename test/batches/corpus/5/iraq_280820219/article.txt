ئەمڕۆ شەممە ٢٨ - ٠٨ - ٢٠٢١ کۆنگرەی بەغدا بۆ هاوکاری و هاوبەشی بە گوتارێکی مستەفا کازمی، سەرۆکوەزیرانی عێراق دەستیپێکرد.   سەرۆکوەزیرانی عێراق رایگەیاند، "عێراق لە قۆناخی رابردوودا لەسەر ئاستی جیاواز رووبەڕووی ئاڵنگاریی گەورە بووەوە، بەڵام توانیی هەنگاوی فراوان بنێت بۆ تێپەڕاندنی ئەو ئاڵنگارییانە بە ئیرادەی گەلەکەمان و پێداگری لەکارکردن و ژیان لە پێناو داهاتووێک کە شایستەی بێت، بە یارمەتی سەرجەم برایەکانی و دراوسێیەکانی. "     سەرۆکوەزیرانی عێراق لە بەشێکی دیکەی قسەکانیدا ئاماژەی بەوە دا، "لە بەرامبەر گەلەکەماندا بەڵێنماندا عێراق رۆڵی پێشەنگ لە ناوچەکەدا ببینێت بە ئیلهام بەخشین بە بنەماکانی ئاسایش و ئاشتی و هاریکاری و خواستی برەودان بە هاوبەشییەکان. "     کۆبوونەوەکەی ئەمڕۆ فراوانترین کۆبوونەوەیە کە لە دوای ساڵی ٢٠٠٣ ـەوە لە عێراق کرابێت، "دوای چەند ساڵێکی دوورودرێژ لە ململانێ و ئاڵنگاری گەیشتین بەوەی رۆڵی مێژوویی عێراق یەکێک بێت لە هۆکارەکانی سەقامگیری لە ناوچەکەدا، بۆ ئەو مەبەستەش بنچینەیەکی پتەومان دانا بۆ پێناسەکردنی ئەو رۆڵە، بە رەتکردنەوەی بەکارهێنانی خاکی عێراق وەکو گۆڕەپانێک بۆ یەکلاکردنەوەی ململانێی سیاسی و هەرێمی و نێودەوڵەتی دەستیپێکرد، رەتیشکردەوە کە لە خاکی عێراق دەستدرێژی بکرێتە سەر هیچ یەکێک لە دراوسێیەکانی. "