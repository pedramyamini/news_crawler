نبراس ئەبو سۆدە، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، هەر کەسێک کارتی دەنگدانی پووچەڵکردبێتەوە، ئەوا کارتێکی نوێی دەنگدانی بۆ دەرناهێنرێت، بەتایبەتی لەو قۆناخەدا کات نییە بۆ دەرکردنی کارتی نوێی دەنگدان، کە پرۆسەی دەرهێنانیان کاتێکی زۆری دەوێت لە دەرەوەی عێراق.  گوتەبێژەکەی کۆمیسیۆنی باڵا هەڵبژاردنەکان ئاماژەی بەوەکرد، لە کۆمیسیۆنی هەڵبژاردن ٣ هەزار و ٢٤٩ بەربژێر کە نوێنەرانی رەوتی سەدری تێیدا و هیچ یەکێکیان نەکشاونەتەوە و سەرجەمیان پەسندکراون، لە کێبڕکێی هەڵبژاردنن، ئەمەش وادەکات لە رووی یاساییەوە بەردەوام بن لە پرۆسەی بەشدارییکردن لە هەڵبژاردن.   مزهەر خەزعەل، پەرلەمانتاری فراکسیۆنی سائیروونی سەر بە موقتەدا سەدر بە تۆڕی میدیایی رووداوی راگەیاند، جەماوەری رەوتی سەدر دڵسۆزی موقتەدا سەدری سەرکردەیانن، بەردەوام سەیری ئاماژەی ئەو دەکەن، هەروەها سەدر هیچ رێنوێنیی نەداوە بۆ سووتاندن، یاخود پووچەڵکردنەوەی کارتی دەنگدان، بەڵام هەندێک لایەنی سیاسی بۆ دەستکەوتی سیاسی برەو ئەو بابەتە دەدات.  ئەو پەرلەمانتارەی فراکسیۆنی سائیروون پێیوایە، ئەو وێنە و ڤیدیۆیانەی بەشێوەیەکی فراوان بڵاوکرانەتەوە، "تێیدا کەسانێک دەردەکەوت کارتی دەنگدان دەسووتێنن، یاخود پارچە پارچەی دەکەن، بە ئامانجی دەربڕینی گوێڕاڵی و دڵسۆزیی بۆ سەدر لەبارەی بڕیاری کشانەوە لە هەڵبژاردنەکان، سەرجەمیان ساختە و بەمەبەستیان بێڕێزی کردن بووە".   موقتەدا سەدر لایەنێکی سەرەکیی هەڵبژاردنەکان لە مانگی تەممووز بڕیاری کشانەوەی لە هەڵبژاردن دا و دوای ئەویش ژمارەیەک پارت و لایەنی دیکەی سیاسی کشانەوەیان راگەیاند. بەڵام موقتەدا سەدر رابەری رەوتی سەدر، رۆژی هەینی ٢٧ - ٠٨ - ٢٠٢١ لە گوتارێکدا لە بەغدا بە ئامادەبوونی دیارترین سەرکردەکانی رەوتەکەی و پەرلەمانتارانی فراکسیۆنی سائیروونی سەر بە رەوتی سەدر پاشگەزبوونەوەی بایکۆتکردنی هەڵبژاردنی راگەیاند و ئاماژەی بەوە دا، "ئەمڕۆ کاغەزێکم بەدەست گەیشت کە لە لایەن چەند سەرکردەیەکی سیاسییەوە واژۆکراوە، ئەوانەی کە هێشتا متمانەمان پێیانە، چونکە ئەوان هەوڵی چاکسازیی دەدەن، بەڵێ ئەوە کاغەزێکی پەیماننامەیە بۆ چاکسازیی کە پشتی پێوە دەبەسترێت".  پەشیمانبوونەوەی رابەری رەوتی سەدر دوای زیاتر لە مانگێک لە دەرکردنی بڕیاری بایکۆتکردنی هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت متمانەیەکی زۆر دەبەخشێتە وادەی بەڕێوەچوونی ئەو هەڵبژاردنە.  لانیکەم ٢٤ لایەنی سیاسی و بەربژێر لە بەشداریکردن لە هەڵبژاردنی پێشوەختی پەرلەمان کشاونەتەوە، کە دیارترینیان پارتی گردبوونەوەی کۆماری، بەرەی دیالۆگی نیشتیمانی، مینبەری عێراقی، حیزبی شیوعی عێراقی، هاوپەیمانی مەدەنیی دیموکراسی، یەکێتی کار و مافەکان لە عێراق و چەند لایەنێکی سیاسی نوێ کە نزیکن لە خۆپێشاندەرانی تشرین لە عێراق.  لە هەڵبژاردنی پەرلەمانیی عێراق زیاتر لە سێ هەزار کەس خۆیان بەربژێر کردووە، کێبڕکێ لەسەر ٣٢٩ کورسیی پەرلەمان دەکەن، تاوەکو ئێستاش حکومەت و کۆمیسیۆن سوورن لەسەر بەڕێوەچوونی هەڵبژاردن لە وادەی خۆی.