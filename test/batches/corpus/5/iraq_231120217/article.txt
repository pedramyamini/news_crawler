جێنین پلاسخارت، نوێنەری سکرتێری گشتیی رێکخراوی نەتەوەیەکگرتووەکان لە عێراق ئەمڕۆ سێشەممە ٢٣ - ١١ - ٢٠٢١ لە میانی پێشکێشکردنی گوتەیەکدا بۆ ئەنجوومەنی ئاسایشی نەتەوەیەکگرتووەکان لەبارەی دۆخی عێراق بەگشتی و هەڵبژاردنەکەی مانگی رابردوو بەشێوەیەکی تایبەت، رایگەیاند: "هەڵبژاردنەکان وا هەڵسەنگاندنیان بۆ کراوە کە بەگشتی ئاشتییانە و رێکوپێک بوون و بەرەوپێشچوونی بەرچاوی تەکنیکی و کارگێڕییان تێدابوو. بەگشتی، هەڵبژاردنەکە دەستکەوتێکی گەورە بوو. حکومەت و پارتەکانی عێراق کارێکی باش دەکەن ئەگەر بە ئاشکرا دانی پێدا بنێن. "  پلاسخارت لە بەشێکی دیکەی گوتەکانیدا جەختی لەوە کردەوە کە دەبێت ئارامی و ئاسایشی وڵات بپارێزرێت و گوتیشی، ئەو پڕۆسە دیموکراسییەی لە عێراق دەستیپێکردووە، دەبێت درێژەی هەبێت.   نوێنەرەکەی سکرتێری گشتیی نەتەوەیەکگرتووەکان بۆ کاروباری عێراق هانی لایەنەکانی وڵاتی دا پێکەوە دانوستاندن بکەن و گوتی، "دیالۆگ و دانبەخۆداگرتن" تەنیا رێگەن بۆ هەنگاونان بەرەو پێشەوە.   پلاسخارت لەبارەی رێژەی ژن لە پەرلەمانی داهاتووی عێراقیشدا قسەی کرد و رایگەیاند، "وا دیارە بەربژێرە ژنەکان زۆر بە باشی کاری خۆیان کردووە و سوودیان لە کۆتای دیاریکراو بۆ خۆیان وەرگرتووە کە ٢٥ % ە و دەکرێت ئەو رێژەیشیان تێپەڕکردبێت، چونکە ئەو رێژەیە کەمترین سنوور دیاریدەکات، نەوەک زیاترین. "  لە دوای راگەیاندنی ئەنجامی بەرایی هەڵبژاردن، ژمارەیەکی زۆر لە لایەنە سیاسییە شیعەکان، جگە لە رەوتی سەدر، ئەنجامەکەیان رەتکردەوە و لایەنگرانی حەشدی شەعبیش دەستیان بە ناڕەزایی، مانگرتن و خۆپێشاندان لە نزیک ناوچەی سەوز کرد. ئەوان دەڵێن، هەڵبژاردنەکە ساختەکاری تێدا کراوە و هەربۆیە داوای بەدەست ژماردنەوەی دەنگەکان یان دووبارەکردنەوەی پڕۆسەکە دەکەن.   پلاسخارت لەو بارەوە قسەی کرد و گوتی: "تا ئێستا، وەکو دەسەڵاتی دادەوەریی عێراق رایگەیاندووە، هیچ بەڵگەیەک لەسەر هەبوونی ساختەکاری نەخشەبۆدانراو نییە. پێویستە هەموو نیگەرانییەکانی پەیوەست بە هەڵبژاردن کە تا ئێستاش بەردەوامن، بە رێگەی یاسایی و بە گوێرەی یاسا مامەڵەیان لەگەڵدا بکرێت. "     دەقی گوتارەکەی جێنین پلاسخارت بۆ ئەنجوومەنی ئاسایش     هەرچەندە ئارەزووم دەکرد ئەمڕۆ لەگەڵتاندابم لە هۆڵی کۆبوونەوەکە، لەکاتێکدا کە تازە هەڵبژاردنەکانی ١٠ی ئۆکتۆبەرمان تێپەڕاند، پێمانوابوو باشتر دەبێت لە بەغداوە قسەتان بۆ بکەین. بەبێ ئەوەی ئاماژەی بۆ بکەم روونە کە زۆر ئارەزوو دەکەم سەرەتای ساڵی داهاتوو رووبەڕوو بتانبینم.     بە لەبەرچاوگرتنی گرنگیی دوایین هەڵبژاردنە پەرلەمانییەکە، هەروەها پەرەسەندنە سیاسی و ئەمنییەکان لەوکاتەوە، گوتاری ئەمڕۆ بە دیاریکراوی تیشک دەخاتە سەر کەشی هەڵبژاردن و دوای هەڵبژاردن.     لە سەرەتادا، دەمەوێت تێبینییەکی ئەرێنییانە بدەم، ئەمە پێنجەمین هەڵبژاردنی نیشتمانیی بوو کە لە ژێر دەستووری ٢٠٠٥ی عێراق بەڕێوەدەچێت. زۆریش لەم هەڵبژاردنەدا هەیە کە عێراقییەکان سەربەرزبن پێی.     وەکو پێشتر ئاماژەمان پێدا، هەڵبژاردنەکە بەگشتیی وەکو ئاشتییانە هەڵسەنگێندرا، باش بەڕێوەبرا، باشبوونی تەکنیکی و بەڕێوەچوونی گەورەی نیشاندا. بە گشتی، دەستکەوتێکی گەورە، کە دەسەڵات و لایەنە عێراقییەکان باش دەکەن بە ئاشکرا دانی پێدا بنێن.     هەروەها، من ناشتوانم موبالەغە بکەم، ئەم هەڵبژاردنە بە زەحمەت بەدەستهات. با ئەوەمان بیرنەچێت، هەڵبژاردنەکانی ئۆکتۆبەر هەڵقوڵاوی شەپۆلێکی بێوێنەی خۆپیشاندانی فراوان بوو لە ئاستی وڵاتەکەدا لە ٢٠١٩. ئەو خۆپیشاندانانەی بە تووندوتیژی، بەکارهێنانی هێزی لە رادەبەدەر، رفاندن و کوشتی بە ئامانج. خۆپیشاندانەکان بوونە ئەنجامی سەدان کوشتن و هەزاران بریندار.  جەنابی سەرۆک، نکۆڵی نییە کە هەڵبژاردنەکان و ئەنجامەکانی دەکرێت هەستی بەهێز ببزوێنن. ئەوەش بۆ هەر دیموکراسییەک لە سەرانسەری جیهاندا دروستە. لە عێراقیش جیاواز نییە. دەکەوێتە سەر ئەوەی هەر لایەنێک لە کوێ وەستاوە، دەکرێت هەستەکان ببزوێن.  زۆربەری کات، ئەم هەستە بەهێزانە دەبنە دەستپێکی دیبەیتی چڕ، بۆ نموونە، ئەو ئاڕاستەیەی وڵاتەکە دەبێت بۆی بڕوات، بێگومانیش هیچ هەڵەیەک لەوەدا نییە. دیبەیتی لەو شێوەیە بەردی بناخەی فرەیی و جێگیرکردنی بەشداری سیاسییە.      بەڵام ئەگەر هەست و دیبەتی وا رێگە بە پاڵنەری نادیموکراتیک بدات، وەکو شێواندنی زانیارییەکان، تۆمەتی بێ بنەما، ترساندن، هەڕەشەی تووندوتیژی یان خراپتر. ئەو کاتە زوو یان درەنگ دەرگا واڵا دەبێت بۆ ئەو کارانەی کە شیاوای قبووڵکردن نین.     بەڕێز سەرۆک، لە ١٧ی تشرینی یەکەم، ئەو لایەنانەی ئەنجامی هەڵبژاردنیان رەتکردەوە دەستیان بە خۆپێشاندان و مانگرتن کرد کە لە ٥ی تشرینی دووەم هەڵچوونی بەخۆیەوە بینی و لە بەغدا قوربانی هەبوو.     لە کاژێرەکانی سەرەتای ٧ی تشرینی دووەم، هەوڵی کوشتنی سەرۆکوەزیران درا. کە ئەوەش هێرشێکی راستەوخۆبوو بۆسەر دەوڵەت. کردەوەیەکی قێزەوەنبوو کە تەنیا دەکرێت بە توندترین شێوە سەرکۆنە بکرێت. رێگەم بدەن بە روونی بیڵێم: نابێت لە ژێر هیچ هەلومەرجێک تیرۆر، توندوتیژی یان کردەوەی نایاسایی بۆ بەلاڕێدابردنی پڕۆسەی دیموکراسیی عێراق رێگەی پێ بدرێت. بۆ کەمکردنەوەی گرژییەکان، ئارامی، دانبەخۆداگرتن و دانوستاندن تاکە رێگەچارەن.     راستییەکە ئەوەیە کە پێویستە هەندێ جار هاووڵاتییانی نێو [وڵاتە] دیموکراسییەکان دان بەوەدا بنێن کە تەنانەت ئەگەر ئەنجامەکان بە دڵیشیان نەبن، دەکرێت پڕۆسەیەکی لەم جۆرە تەندروست بووبێت. لە راستیدا، یەکێک لە نیشانە هەرە روونەکانی دیموکراسییەکی بەهێز بریتییە لە توانای پارتەکان و دەنگدان لە دانپێدانان بە ئەنجامەکان، بێ رەچاوکردنی حەز و ئارەزووی تاک تاکیان لە کاتی راگەیاندنی ئەنجامەکان.     لە بابەتی عێراقدا، رەنگە ژمارەی دەنگەکان لەسەر ئاستی وڵات رێگەی بە لایەنەکان نەدابێت هەموو ئەو کورسییانە بەدەستبێنن کە چاوەڕوانیان دەکرد، رەنگە هۆکاری ئەوەش چڕبوونەوەی ژمارەی بەربژێرەکان بووبێت لە یەک بازنەدا، بە جۆرێک کە بووەتە هۆی پەرتەوازەبوونی دەنگەکان.     ئەوەی جێی سەرنجە لەبارەی عێراق ئەوەیە کە وا دیارە بەربژێرە ژنەکان زۆر بە باشی کاری خۆیان کردووە و سوودیان لە کۆتای دیاریکراو بۆ ژنان وەرگرتووە کە ٢٥ % ە و ئەگەریش هەیە ئەو رێژەیەیان تێپەڕاندبێت. کە ئەو رێژەیە کەمترین سنوور دیاریدەکات نەک زۆرترین.     ئەوەی کە من دەیڵێم ئەمەیە: لە کاتێکدا دەکرێت هەرسکردنی لەدەستدانی کورسی زەحمەت بێت، بۆ هەر پارتێک لە هەر [وڵاتێکی] دیموکراسیدا، گرنگە لە هۆکارەکان بکۆڵێتەوە و بۆ داهاتوو وانەیان لێ وەربگرێت.     بۆ هەر پرسێکی دیکە، لە نێویشیاندا تۆمەتەکانی یاریپێکردن [بە ئەنجامەکانی هەڵبژاردن]، رێگە یاساییەکان کراوەن، لە عێراقیش، بە بەرفراوانی بەکاردەهێنرێن. بەڵام تاوەکو ئێستا، وەکو دەسەڵاتی دادوەریی عێراق رایگەیاندووە، هیچ بەڵگەیەک لەسەر ساختەکاریی نەخشەبۆدارێژڕاو نییە.     بەڕێز سەرۆک، لەم چەند هەفتەیەی دواییدا، تێبینی کەمبوونەوەیەکی گەورەی متمانەمان کردووە. کەمیی متمانە لە نێوان پارتەکان، لە نێوان پارتەکان و دامەزراوەکان، لە نێوان  پارتەکان و حکومەت.     ئەوە بەبێ مەترسیی نییە چونکە هەندێ جار نەبوونی متمانە سەردەکێشێت بۆ گرژی.     بۆیە ئێمە بەردەوام داوا دەکەین کە دانوستاندنی سیاسیی لە پێشەنگدا بێت. دووبارە، پێویستە هەموو نیگەرانییەکانی پەیوەست بە هەڵبژاردن کە تاوەکو ئێستاش بەردەوامن، بە رێگەی یاسایی و بە گوێرەی یاسا مامەڵەیان لەگەڵدا بکرێت. هیچ سوودێک لەوەدا نییە هۆکاری ئەنجامی نەخوازراوی هەڵبژاردن بخرێتە ئەستۆی ئەوانی دیکە.      ئێستا کە ئێمە لێرە قسە دەکەین، شتەکان بە کوێ گەیشتوون؟     ئەنجامەکان تەنیا ئەو کاتە بە کۆتایی دادەنرێن کە لەلایەن دادگەی باڵای فیدرالییەوە پەسند دەکرێن، کە ئەوەش ئەو کاتە دەکرێت کە دەستەی دادوەریی هەڵبژاردن هەموو ئەو تانانەی کە پێشکەشکراون یەکلادەکاتەوە. ئەمڕۆ تەنیا دەتوانم بڵێم کە پێویست بە ئارماگرتنی زیاتر دەکات. دەستەی دادوەریی هەڵبژاردن ئێستا خەریکی تەواوکردنی کارەکەیەتی. هەروەها کۆمسیۆنی باڵای سەربەخۆی هەڵبژاردنەکان لێکۆڵینەوە لە لە ٨٠٠ وێستگەی دەنگدان دەکات لەسەر بنەمای بڕیارەکانی دەستەی دادەوەریی هەڵبژاردنەکان. کە ئەوە تەواوبوو، چاوەڕێدەکرێت لە کۆمسیۆن کە ئەنجامی کۆتایی بۆ دادگەی باڵای فیدڕالی بنێرێت.  لەبەر ئەوەی ئەوەم گوت، رێگەم بدەن دووپاتیبکەمەوە: هەر هەوڵێکی نایاسایی بۆ دواخستن یان لەکەدارکردنی پاکوبێگەردیی پڕۆسەی راگەیاندنی ئەنجامەکانی هەڵبژاردن، یان بۆ کاری خراپتر، وەکو گۆڕینی ئەنجامەکان لە رێگەی تۆقاندن و گوشارەوە، جگە لە ئەنجامی پێچەوانە، هیچی لێ ناکەوێتەوە. داوا لە هەموو لایەنە پەیوەندیدارەکان دەکەم کە بەو رێگەیدا نەڕۆن.     بەڕێز سەرۆک،      لە نێوەڕاستی ئەم ئاڵۆزییانەی دوای هەڵبژاردن، ئەوە روونە کە عێراق ناتوانێت باری پشتگوێخستنی بەرژەوندییە نیشتمانییەکانی هەڵبگرێت. وەکو پێشتر ئاماژەم پێدا: هەڵبژاردن هەرگیز کۆتایی نین، بەڵکو ئامرازێکن. لە کاتێکدا کە مەترسیی بەردەوامبوونی گرێکوێرەی سیاسی شتێکی راستەقینەیە، عێراق پێویستیێکی زۆری بە حکومەتێکە کە بتوانێت بە خێرایی و بەشێوەیەکی کاریگەر لەسەر لیستێک لە کاری نێوخۆی بەجێنەگەیێندراو کاربکات. ئەمە بەرپرسیارییەتی سەرەتایی هەموو لایەنە سیاسییەکانە.     بە واتایەکی دیکە: گرنگە کە ئەم دۆخە درێژە نەکێشێت. دانایی سیساسی، سەرکردایەتی و بڕیاری دروست پێویستن، هەموویان پێویستن، بە هەمان شێوە پابەندبوون بە دانوستاندنی سیاسیش پێویستە، بە جۆرێک کە زانیاریی سەلمێندراو بنەمای گفتوگۆ و بڕیارەکان بن.     وەکو روونە، کات زۆر گرنگە. وەکو لە مانگی ئاب گوتم، کاتی ئەوە هاتووە عێراق لە چەقبەستوویی سیاسی بێتە دەرەوە و میکانیزمی گورجوگۆڵ و کارای حکومدرایی دابمەزرێنێت.     لە راستیدا، ئەم قۆناخەی دوای هەڵبژاردنەکان، کاتی ئەوەیە بۆ هەموو لایەنە سیاسییەکان تاوەکو تێیدا پابەندبوونی خۆیان بە خزمەتکردنی هەموو عێراقییەکان دەرببڕن.     بەڵام دووبارە، تەنیا دەتوانم ئاماژە بەو رووداوانە بکەم کە لە بنەڕەتدا بوونە هۆی ئەنجامدانی هەڵبژاردنەکانی تشرینی یەکەم. نەبوونی روانگەی سیاسی، ئابووری و کۆمەڵایەتی وای لە ژمارەیەکی زۆر زۆری عێراقییەکان کرد بێنە سەر شەقامەکان. داواکاری و دڵگرانییەکانیان وەکو خۆیان ماونەتەوە. وەکو هەمووشمان دەزانین، توڕەیی بڵقەدار بە ئاسانی هەڵدەچێت.     ئەگەر بەشێوەیەکی سادە قسە بکەین، ئاسۆی ئێستای عێراق ناسەقامگیرە، ئەوە کەمترین شتە کە دەتواندرێت بگوترێت. لە نەبوونی چاکسازیی راستەقینەشدا، دۆخەکە هیچ  باشتر نابێت، بەڵکو بە پێچەوانەوە دەبێت.     بەڕێز سەرۆک، دەمەوێت هەندێ تێبینی کۆتایی لەسەر پرسی ونبووەکانی کوەیت، وڵاتانی سێیەم و سامانی ونبووی کوەیت بخەمەڕوو، لە نێویشیاندا لەبارەی ئەرشیفە نیشتمانییەکان:     لە ١٨ی تشرینی دووەمدا، کوەیت دۆزینەوەی ١٩ زیندانی دیکەی کوەیتیی ونبووی سەردەمی جەنگ و کەسانی دیکەی ونبووی راگەیاند، بەوەش کۆی گشتیی ئەو کوەیتی و هاووڵاتییانەی وڵاتانی سێیەم کە دۆزراونەتەوە تاوەکو ئەمڕۆ گەیشتووەتە ٥٩ کەس کە ٥٧ یان کوەیتین و دووانی دیکەیان سعودین.     ئەم خاڵی وەرچەرخانە، لە رێگەی هەوڵە بەردەوامەکانی چەند ساڵی رابردوو بەدیهات لە رێگەی دوو شتەوە: زانیاریی شایەتحاڵەکان و وێنەی مانگە دەستکردەکان.     لێرەوە دەمەوێت جەخت لە گرنگی لەدەستنەدانی ئەم جۆشوخرۆشە بۆ حکومەتی عێراق بکەمەوە، بۆ ئەوەی ئەم شتانە بەکاربێنێت بۆ دۆزینەوەی ئەو کوەیتی و هاووڵاتییە ونبووانەی وڵاتانی سێیەم کە ماون و ژمارەیان لە ٣٠٠ کەس زیاترە. من دڵنیام کە پابەندبوونی بەهێزی هەموو لایەنەکان دەتوانێت چارەسەرکردنی ئەم دۆسیە مرۆییە خێرا بکات.     هەروەها خۆشحاڵم کە رایدەگەیێنم، دوای دواکەوتنێکی بەرچاو بەهۆی پەتای کۆرۆناوە، لە ١٨١٨ی تشرینی دووەم، یونامی بە سەرکەوتوویی خولی راهێنانی ٢٠ کارمەندی وەزارەتی بەرگریی لەسەر چۆنییەتی بەکارهێنانی راداری ئاشکراکردنی ژێرزەوی تەواوکرد کە دەتوانێت سوودی زیاتری هەبێت لە دۆزینەوەی رووفاتەکان لەپاڵ گوتەی شایەتحاڵەکان و وێنەی مانگە دەستکردەکان.     بەڕێز سەرۆک، لە کۆتاییدا، رێگەمبدە دووپاتیبکەمەوە:     هەڵبژاردنەکانی تشرینی یەکەم وێڕای سەختییەکان بەجێگەیێندران. ئەوەی کە گرنگە لە رووی هونەرییەوە زۆر بە باشی بەڕێوەبردران. ئەوەش شتێکە کە وادەکات کۆمسیۆنی باڵای سەربەخۆی هەڵبژاردنەکانی عێراق و ئەوانی دیکەش شایەنی ستایشکردن بن. بێگومان، دەکرێت ئەم هەڵبژاردنە پەرلەمانییە خاڵێکی وەرچەرخانی گەورە بێت لە رێگە درێژەکە بەرەو گەڕاندنەوەی متمانەی گشتی.     لە کاتێکدا ئێمە چاوەڕێی یەکلاکردنەوەی ئەنجامی کۆتایی لەلایەن دادگەی باڵای فێدراڵیی دەکەین، تەنیا جەخت لەوە دەکەمەوە ئەوەی لە چەند رۆژ و هەفتەی داهاتوودا روودەدات، بۆ داهاتووی نزیکی عێراق زۆر گرنگ دەبێت.     هەبوونی پڕۆسەی پێکهێنانی حکومەتێکی بەهێز و گشتگیر شتێکی زۆر گرنگە.     سوپاس