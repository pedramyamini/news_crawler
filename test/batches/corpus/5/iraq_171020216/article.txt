رێکخراوی بەدر بە سەرۆکایەتیی هادی عامرییە، کە هاوکات سەرۆکی هاوپەیمانیی فەتحە کە گرووپە چەکدارەکانی حەشدی شەعبی لەخۆدەگرێت.  هەروەها بزووتنەوەی سادیقوون بە سەرۆکایەتیی قەیس خەزعەلییە، کە سەرکردەی گرووپی چەکداریی عەسائیبی ئەهلی حەقە؛ سادیقوون بەشێکە لە هاوپەیمانیی فەتح.  هەردوو رێکخراوی بەدر و بزووتنەوەی سادیقوون لەم هەڵبژاردنەدا ژمارەی کورسییەکانیان کەمیکردووە.  بەگوێرەی ئەنجامە بەراییەکانی کۆمیسیۆنی باڵای سەربەخۆی هەڵبژاردنەکان، هاوپەیمانیی فەتح کە بەدر و سادیقوون تێیدا بەشدارن، لەم هەڵبژاردنەدا تەنیا ١٥ کورسیی بردووەتەوە، لە کاتێکدا لە هەڵبژاردنی ٢٠١٨ دا لە پەرلەمانی عێراق ٤٢ کورسیی هەبوو، واتە ٢٧ کورسیی لەدەستداوە.  لەو ١٥ کورسییەی هاوپەیمانیی فەتح بردوویەتییەوە، رێکخراوی بەدری هادی عامری تەنیا حەوت کورسیی بردووەتەوە، واتە ١١ کورسیی لەدەستداوە. هەروەها بزووتنەوەی سادیقوونی قەیس خەزعەلی شەش کورسیی بردووەتەوە، واتە ٩ کورسیی لەدەستداوە.  گردبوونەوەی سەنەدی نیشتمانییش بە سەرۆکایەتیی ئەحمەد ئەسەدی، کە گرووپێکی دیکەی هاوپەیمانیی فەتحە، لەم هەڵبژاردنەدا دوو کورسیی لەنێو هاوپەیمانیی فەتح بردووەتەوە.