هێزە ئەمنییەکانیش دەڵێن، ئەو کەسە بە ماددەی چواری تیرۆر داواکراوە و داڵدەی دوو تیرۆرستی داوە، خۆشی ئەندامانی خێزانەکەی کوشتووە، بەڵام کەسوکار و دراوسێکانی دەڵێن کە کەسێکی تاوانبار نەبووە و جووتیارێکی هەژار بووە، بەڵام هێزێکی زۆر هاتبوونە بەر ماڵەکەی و تەقەیان لێکردن و ئەو کۆمەڵکوژییەی لێکەوتەوە.  کۆمەڵکوژییەک لە گوندی رەشاید لە ناوچەی جبەلەی بابل، ھێشتا دیار نییە بکەرەکەی خاوەن ماڵەکەیە یان ھێزە ئەمنییەکان.  دایکی حوسێن، خوشکی رەحیم غرێرییە ئەو خاوەن ماڵەی کە سەرجەم ئەندامانی خێزانەکەی کوژران، دایکی حوسێن دەڵێت، "ئەوەی دەگوترێت راست نییە تەنیا قسەن، من خوشکی ئەوم ھەموو شتێکی لەسەر دەزانم دڵی زۆر پاک بوو بەخوا، سوێند بەخوا کوڕ و کچەکانی زۆر خۆشدەویست ئەمرد بۆیان، پەنجا ھەمەڕ و ھێز ھاتبوون لەسەر شەقامەکە وەستابوون تەقەیان بەسەر ماڵەکەدا دەکرد ماڵەکەیان بەسەردا رووخاند، ئێ باشە ئەمە رووبەڕووبوونەوەیەوە".   حەسەن مەندیل، پارێزگاری بابل دەڵێت، پێشتر فەرمانی دەستگیرکردنی ھەبوو بە مادەی ٤٠٦ لە یاسای عێراقی، لە پارێزگای بابل ھیچ شتێکی لەسەر نەبوو، بەڵکو ئەو فەرمانە دادوەرییە لە بەغداوە ھاتبوو لە دادوەری بەغداوە رەوانەی ھێزی پۆلیس کرابوو لە بابل بۆ جێبەجێکردنی فەرمانەکە.   خەڵکی ناوچەکە بێ دەنگیان شکاند و چوونە بەردەم ماڵی کوژراوەکان، کاتێک بیستوویانە رووداوەکەیان بە تیرۆر بەستووەتەوە، ئەوان گەواهی دەدەن کە جگە لە جووتیارێکی بێتاوان ھیچی دیکە نەبووە.  داود سەلمان، دراوسێی رەحیم غرێری دەڵێت، "ئەو پیاوێکی ھەژار بوو ھیچ شتێکی نەبوو کەسێکی زۆر باش بوو، دەمانویست تێیان بگەیێنین، باشە ھێز دەنێرن لە بەغداوە دێن و لێرە دەیانکوژن درۆن چۆن شتی وادەبێت، لە کوێ شتی واھەبووە، ئەمە ھەمووی کازمی بەرپرسیارێتی لەئەستۆ دەگرێت".   ھێز لە دوای ھێز بۆ لێکۆڵینەوە لە رووداوەکە دەچنە ناوچەکە لە نێویاندا وەزیری ناوخۆی عێراقیش خۆی گەیاندە شوێنی رووداوەکە، بەڵام ھێشتا شتێکیان نەگوتووە کە جیاواز بێت لەو راگەیێندراوەی لە سەرەتای رووداوەکەوە بڵاویان کردەوە.