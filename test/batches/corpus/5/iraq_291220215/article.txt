شێخ حەیدەر ئەللامی، ئەندام لە دەوڵەتی یاسا دەڵێت، "ناکرێت ئێمە حکومەت رادەستی سەرکێشیکاران بکەین، پێشتر چەندین ھەڵە روویداوە لە وەزارەتەکانی پێشوو کە بەدەست برایانمان لە رەوتی سەدرەوە بووە، بۆیە ناکرێت ئێمە حکومەت و گەل و وڵاتمان بە تەواوەتی بدەینە دەست لایەنێکی دیاریکراو، پێوستە ھەمووان بەشداری بکەن لە سەرکردایەتیکردن، بەتایبەتی ئێمە لەبەردەم ئاڵنگاریی گەورەداین".  سەدرییەکان لەنێو شیعەکاندا زۆرترین کورسییان بەدەستھێناوە و خۆیان بە براوە و گەورەترین کوتلە دەزانن، دەیانەوێت حکومەتی زۆرینەی نیشتمانی پێکبهێنن، ئامادەش نین بچنە ژێر باری ھیچ بەرنامە و پلانی کوتلەیەکی دیکەی شیعە.  مەناف موسەوی، چاودێری سیاسیی نزیک لە رەوتی سەدر ئاماژە بەوە دەکات، "رەوتی سەدر کوتلەی یەکەم و لەپێشی ھەمووانەوەیە، دەکرێت لەگەڵ کوتلەیەکی دیکەی شیعە رەوتی سەدر ھاوپەیمانی ببەستێت، ئەویش لە چوارچێوەی ئەو بەرنامەیەی سەید موقتەدا سەدر ھەیەتی. موقتەدا سەدر ژمارەیەک خاڵی ھەیە، بۆیە گەر رێککەوتن لەسەر ئەو خاڵانەی بکرێت، دەکرێت ھاوپەیمانی ببەستن لەگەڵ رەوتی سەدر".  ھەرچی پێکهاتەی کورد و سونەیە چاوەڕێی گەیشتنە رێککەوتنی نێو ماڵی شیعە دەکەن، ھەرچەندە لەگەڵ ھەردوو بەرەکەدا گفتوگۆ و لێکتێگەیشتن ھەیە، بەڵام خۆیان لەگەڵیان یەکلایی نەکردووەتەوە.