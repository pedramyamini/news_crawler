دیارترینی هەڵوێستەکانی موقتەدا سەدر، رێبەری رەوتی سەدر لە ساڵی ٢٠٢١، رەتکردنەوەی بۆردوومانکردنی سەر خاکی هەرێمی کوردستان بوو لەلایەن تورکیاوە، لەگەڵ سەرکۆنەکردنی هێرشکردنە سەر هەولێر بە مووشەک لەلایەن گرووپە چەکدارەکانەوە، بەشیر حەداد، جێگری سەرۆکی پێشووی پەرلەمانی عێراق دەڵێت، بەگشتی رەوتی سەدر هەڵوێستەکانیان سەبارەت بەو کێشانەی پەیوەندییان بە کوردەوە هەیە، باش بوون.  حەسەن کەعبی، سەرکردەی رەوتی سەدر سەبارەت بە هاوبەشی لە بەڕێوەبردنی پرۆسەی سیاسی لە عێراق لە ٢٤ - ٠٦ - ٢٠٢١ رایگەیاند، "جەخت دەکەینەوە لەسەر هاوبەشیی راستەقینە لە بەڕێوەبردنی دەوڵەتی عێراق لە قۆناخی داهاتوودا و بە دادپەروەریی دابەشکردنی سامانەکان، هەروەها چارەسەرکردنی کێشەکانی نێوان حکومەتی بەغدا و حکومەتی هەرێمی کوردستان، بەپێی چوارچێوەی دەستوور و یاسا پەیڕەوکراوەکان".  دەربارەی ئەو هەڵوێستانەی رەوتی سەدر؛ بەشیر حەداد دەڵێت، ئەوان ناتوانن بڵێن ئەو هەڵوێستانە بێ کەموکوڕی بوون، بەڵام بە گشتی و بەراورد بە لایەنەکانی دیکە، هەڵوێستی رەوتی سەدر باشتر بووە.  جێگری سەرۆکی پێشووی پەرلەمانی عێراق گوتیشی، "هەڵوێستی رەوتی سەدر وەکو هەر لایەنێکی دیکەی عێراق ناتوانین بڵێین هەڵوێستێکی زۆر باش و بێ کەموکوڕی بووە، لە هەر قۆناخێک و جۆرە هەڵوێستێکیان هەبووە، جاری وا هەبووە تووند بوون، جاری واش هەبووە باش بوون، بەڵام بەگشتی هەڵوێستەکانیان باشتر و نەرمتر بوون بەرامبەر بە کورد لە لایەنەکانی دیکەی عێراق".  دژبەری بەشێکی گرووپە چەکدارەکان و لایەنە سیاسییە شیعییەکان لە عێراق لەگەڵ رەوتی سەدر، زیاتر پاڵ بە رەوتەکەوە دەنێت هەوڵی دروستکردنی هاوپەیمانێتی لەگەڵ لایەنە کوردستانییەکان بدات، ئەو هەوڵانەش لە سەرەتای ئەمساڵەوە دەستیان پێکرد، چ بە سەردانی شاندی لایەنە کوردستانییەکان بێت بۆ لای رەوتی سەدر یان سەردانی شاندی رەوتی سەدر بۆ هەولێر.  بەشیر حەداد پێیوایە، "نزیکترین لایەن کە کورد بتوانێت قسەی لەگەڵ بکات و سوودی لێ وەربگرێت زیاتر لە لایەنەکانی دیکە، رەوتی سەدرە؛ هەر چەندە هیچ لایەنێک ١٠٠ % لەگەڵ داخوازییەکانی کورد نییە، بۆیە رەوتی سەدر بەو مەرجەعییەتەی کە هەیەتی دەکرێت نزیکتر بێت بۆ ئێمە لە لایەنەکانی دیکە".  رەوتی سەدر گەورەترین براوەی هەڵبژاردنی پەرلەمانی نوێی عێراقە و خاوەنی ٧٤ کورسیی پەرلەمانە، بۆیە چاوەڕوان دەکرێت رۆڵێکی زۆر کاریگەر لە پێکهێنانی کابینەی نوێی حکومەتی عێراق و لە پرۆسەی سیاسیدا بەگشتی بگێڕێت.