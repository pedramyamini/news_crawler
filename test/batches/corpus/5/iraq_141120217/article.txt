ناوەندەکانی راگەیاندنی لوبنان و چەند وڵاتێکی دیکەی عەرەبیش دەڵێن، ئەو کەسەی لەو دۆسیەی تێوەگلاوە بریتییە لە مامۆستایەکی خانەنشینی زانکۆی یەکێک لە زانکۆکانی لوبنان. ئەو دامەزراوە میدیاییانە دەڵێن، ئەو کەسە نووسینگەیەکی هەبووە و ئاسانکاریی کردووە بۆئەوەی قوتابیانی عێراق بڕوانامەکانی بەکالۆریۆس، ماستەر و دکتۆرا لە زانکۆکانی لوبنان بەدەستبهێنن، ئەوە لە کاتێکدایە کە پێویست نەبووە دەوامێکی ئەوتۆ بکەن و پابەندبوونەکانی دیکەی خوێندن لە زانکۆ لوبنانییەکان جێبەجێ بکەن.  ئەو میدیایانە دەڵێن، ئەو کەسە لوبنانییە لەگەڵ بەرپرسانی لایەنی پەیوەندیداری عێراق رێککەوتووە بۆئەوەی پێکەوە پارەکە لەنێوان خۆیان دابەشبکەن و کارەکە بەبێ کێشە جێبەجێ بکرێت، بۆ ئەو مەبەستەش بۆ بڕوانامەی ماستەر پێنج هەزار دۆلار و بۆ دکتۆراش ١٠ هەزار دۆلار وەرگیراوە.  دوای ئەو دەنگۆیە، وەزارەتی خوێندنی باڵا و توێژینەوەی زانستیی عێراق کۆمەڵێک رێنوێنیی لەبارەی خوێندن لە دەرەوە دەرکرد، لەوانەش چیدیکە رێگەنەدان بە خوێندن لە زانکۆکانی "الحديثة للإدارة والعلوم، الجامعة الإسلامية، جامعة الجنان في لبنان" و وردبینیکردن لە نامەکانی ماستەر و تێزەکانی دکتۆرای ئەو عێراقییانەی لە لوبنان ئەو بڕوانامانەیان وەرگرتووە.  فەیسەڵ رێکان، شارەزای یاسایی لەوبارەوە بە تۆڕی میدیایی رووداوی راگەیاند، "دوای ساڵی ٢٠٠٣ بەدەستهێنانی بڕوانامە بووەتە شتێکی ئاسان؛ هەندێک کەس لە بەرامبەر بڕێک پارە بڕوانامەیان بەدەستهێناوە. زانکۆی تایبەت زۆر بوون کە بە ئاسانی دەکرێت بڕوانامەکانیان ساختە بکرێت و ساختەکارانیش بە ئاسانی و بێ کێشە دەربازیان بووە".  ئەو شارەزای یاساییە دەشڵێت، بەپێی ماددەی ٢٩٠ لە یاسای ژمارە ١١١ی ساڵی ١٩٦٩ی یاسای سزادانی عێراق، ساختەکردن سزاکەی ١٥ ساڵ زیندانیکردنە.  هاوکات تالب محەممەد کەریم، مامۆستا لە زانکۆی موستەنسرییەی بەغدا بە تۆڕی میدیایی رووداوی راگەیاند، لە دوای ساڵی ٢٠٠٣ وە قەوارە و پارتە سیاسییەکان، کە کۆنترۆڵی بڕیاری سیاسییان کردووە، هەژموونی خۆیان بەکارهێناوە بۆ کۆکردنەوەی دەستکەوت و بەرپرسەکانیشیان هەوڵیانداوە بڕوانامەی زانکۆ بەدەستبهێنن.  ئەو مامۆستای زانکۆی موستەنسرییەی بەغدا باسی لەوەش کرد، "بەدەستهێنانی بڕوانامەی زانکۆ پێویستی بە کۆمەڵێک رێکارە، لەوانەش ئامادەبوون لە کۆرسی خوێندن، بەرپرسانیش ئەوەندە کاتیان نییە تاوەکو رۆژانە چەندین کاژێر لە هۆڵەکانی خوێندن بن و هەفتانەش لێکۆڵینەوە ئامادە و پێشکێش بکەن، بۆیە ئاسانترین چارەسەر ئەو زانکۆیانەی دەرەوەیە، لەوانەش وڵاتانی دراوسێ و نزیکی وەکو ئێران و لوبنان".  سەبارەت بە هەرێمی کوردستانیش، پرۆفیسۆر دکتۆر جەوهەر فەتاح، سەرۆکی زانکۆی سەلاحەدین رۆژی یەکشەممە ١٤ - ١١ - ٢٠٢١ بە تۆڕی میدیایی رووداوی راگەیاند، "لە وەزارەتی خوێندنی باڵا و توێژینەوەی زانستیی هەرێمی کوردستان، ناوی ئەو زانکۆیانە دیاریکراوە کە قوتابی مافی هەیە لە دەرەوەی وڵات تێیاندا بخوێنێت و بڕوانامەی تێدا بەدەستبهێنێت. ئەگەر زانکۆکە لە دەرەوەی ئەو لیستە بێت، ئەوا بە هیچ شێوەیەک وەزارەت مامەڵەی لەگەڵ ناکات و دان بە بڕوانامەکەیدا نانێت".  سەرۆکی زانکۆی سەلاحەدین ئەوەشی خستەڕوو، "ئەگەر قوتابییەک بڕوانامەی لە زانکۆیەکی باوەڕپێکراوی دەرەوە بەدەستهێنا، ئەو کاتە لیژنەیەک لە پسپۆڕیی خۆی لە زانکۆکانی هەرێمی کوردستان پێکدەهێندرێت بە مەبەستی چاوپێکەوتن لەگەڵی و هەڵسەنگاندنی ئاست و تواناکەی، دواتر بڕیار و رێکاری پێویستی لەبارەوە دەگیرێتەبەر".  سەبارەت بە بوونی بڕوانامەی ساختە، سەرۆکی زانکۆی سەلاحەدین ئاماژەی بەوە کرد، لە زانکۆی سەلاحەدین هیچ بڕوانامەیەکی ساختە تۆمار نەکراوە؛ کەیسی لەو جۆرەش بوونی نییە.