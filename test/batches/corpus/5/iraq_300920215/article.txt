ئەنجوومەنی باڵای دادوەریی عێراق رۆژی پێنجشەممە ٣٠ - ٠٩ - ٢٠٢١ لە راگەیێندراوێکدا بڵاویکردەوە، ئەو لیژنەیەی پێکهێندراوە بۆ بەدواداچوونی حاڵەتەکانی بانگەشەکردن بۆ ژن گۆڕینەوە و هاندان بۆ لەشفرۆشی، هەڵگەڕانەوە لە ئایینە و لەسەر داوای لیوا سەعد مەعن، سەرۆکی شانەی راگەیاندنی ئەمنی پێکهێندراوە، ئەوەش دوای ئەوەی چەند حاڵەتێک بۆ بانگەشەکردن بۆ ئەو کارانە هەبوون.  ئەنجوومەنی باڵای دادوەریی عێراق دەشڵێت، "ئەم فەرمانەی تایبەت بە پێکهێنانی ئەو لیژنەیە بۆ تۆمارکردنی هەموو ئەو شتانەیە کە بە تاوان هەژماردەکرێن بەپێی یاسای سزادان و دەستووری عێراق، چونکە دەستوور جەخت لە پارێزگاریکردن لە خێزان، بەها ئایینی و رەوشتی و نیشتمانییەکان دەکاتەوە، وەکو لە ماددەی ٢٩ یدا هاتووە".  سەفا لامی، بەرپرسی بەشی مافی مرۆڤ لە سەندیکای پارێزەرانی عێراق رۆژی پێنجشەممە ٣٠ی ئەیلوولی ٢٠٢١ بە رووداوی راگەیاند، "دامەزراوەکانی دەوڵەت، بەتایبەت وەزارەتی ناوخۆ و دەزگای ئاسایشی نیشتمانی تێبینیی هەبوونی چەندین حاڵەتی ژن گۆڕینەوە و بانگەشەکردن بۆیان تۆمارکردوون، ئەگەر پێشیان پێنەگیرێت دەبنە دیاردە. ئەو کارانە بە ئاشکرا لە تۆڕە کۆمەڵایەتییەکانەوە بانگەشەیان بۆ دەکرێت".  بە گوتەی بەرپرسی بەشی مافی مرۆڤ لە سەندیکای پارێزەرانی عێراق، "هۆکارەکانی زۆربوونی حاڵەتەکانی ژن گۆڕینەوە لە نێوان پیاوان بۆ تێکچوونی بەها کۆمەڵایەتییەکان، نەبوونی چاودێری لەلایەن حکومەت، لاوازیی دامەزراوەکانی دەوڵەت و خراپیی دۆخی ئابووری دەگەڕێتەوە".  سەفا لامی ئاماژە بەوە دەکات، "بەشێکی حاڵەتەکانی ژن گۆڕینەوە لە پەنای کاری جادووکردنەوە دەکرێن و دواتر سەردەکێشێت بۆ گۆڕینەوەی ژن و ئەمەش لە زۆرینەی پارێزگاکانی عێراق هەیە".  ئەو راگەیێندراوەی ئەنجوومەنی باڵای دادوەریی عێراق دوای ئەوە هات، ئەنجوومەنەکە بە نووسراوی ژمارە ٧١١ لە ١٢ی ئابی ٢٠٢١ لیژنەیەکی بۆ ئەو بابەتانەی سەرەوە پێکهێنا کە لە "ئەنجوومەنی باڵای دادوەری، وەزارەتی ناوخۆ، دەزگای ئاسایشی نیشتمانی، شانەی راگەیاندنی ئەمنی، کۆمیسیۆنی راگەیاندن و پەیوەندییەکان، سەندیکای رۆژنامەنووسان و سەندیکای هونەرمەندان" پێکدێت و کاری سەرپەرشتیکردنی تۆمارکردنی ئەو پێشێلکارییانە دەبێت و بەرزکردنەوەی راسپاردە لەبارەیانەوە بۆ دادگەکانی لێکۆڵینەوە بە مەبەستی گرتنەبەری رێوشوێنی یاسایی لەبارەیانەوە.