مەشعان جبووری، ئەندامی هاوپەیمانی عەزم و بەربژێری براوەی هەڵبژاردنی پەرلەمانی عێراق بە تۆڕی میدیایی رووداوی راگەیاند، بە چاودێری سەرۆک مەسعود بارزانی رێککەوتوون کە پشتیوانی لە محەممەد حەلبووسی بکەن بۆ ئەوەی جارێکی دیکە ببیتەوە بە سەرۆکی پەرلەمان و دەشڵێت، "سەرۆک بارزانی گەرەنتیکاری ئەو رێککەوتنەیە. "  مەشعان جبووری، گوتی، "هەردوو هاوپەیمانی عەزم و تەقدووم بە چاودێری سەرۆک مەسعود بارزانی رێککەوتوون کە گەرەنتیکاری ئەو رێککەوتنەیە، بەوەی  پشتیووانی لە محەممەد حەلبووسی دەکەن بۆ وەرگرتنەوەی پۆستی سەرۆکی پەرلەمان. بەڵام هەندێک کەسی نێو هاوپەیمانیی عەزم لەو رێککەوتنە یاخی دەبن، لە یەکەم دانیشتنی پەرلەماندا خۆیان بەربژێر دەکەن بۆ پۆستی سەرۆکی پەرلەمان و ئامانجیانە دەنگ بە حەلبووسی نەدەن یاخود خۆیان بۆ ئەو پۆستە بەربژێر بکەن، یەکێکە لەوانە سابت عەباسییە. "  لە وەڵامی ئەو لایەنە براوانەی هەڵبژاردن کە داوایان کردووە هەرسێ سەرۆکایەتییەکە بگۆڕدرێن، جبووری ئاماژەی بەوەکرد، ئەو بیرۆکەیە بە مردوویی لەدایکبووە و رەتدەکرێتەوە، ئەوە پەیوەندی بە نێو ماڵی سوننەوە هەیە کە کێ بەربژێر دەکەن، بەهەمانشێوە ئەگەر لایەنە شیعەکانیش لەسەر کەسێک رێکبکەون ئەوان هیچ لارییەکیان نییە.   لە کاتێکدا بڕیارە رۆژی یەکشەممەی داهاتوو  ٠٩ - ٠١ - ٢٠٢٢ کۆبوونەوەی دەستپێکی خولی نوێی پەرلەمانی عێراق بکرێت، تاوەکو ئێستا بە فەرمی بەربژێری پۆستی سەرۆکی پەرلەمان لەنێو ماڵی سوننەکان بە دیاریکراویش لەنێوان هاوپەیمانیی تەقدووم بە سەرۆکایەتی محەممەد حەلبووسی و هاوپەیمانی عەزم بە سەرۆکایەیی خەمیس خەنجەر یەکلایی نەبووەتەوە. بەڵام ئەگەرێکی بەهێز هەیە جارێکی دیکە حەلبووسی ببێتەوە سەرۆکی پەرلەمان.  خالد ئەلدبوونی، گوتەبێژی بەرەی رزگاری و گەشەپێدانی سوننە ئاماژە بەوە دەکات، "کێشەکە ئەوەیە تاوەکو ئێستا بە روونی لێکتێگەیشتنی نێوان هاوپەیمانی عەزم و تەقەدووم رانەگەیێندراوە، هەڵبەزین و دابەزین لە بابەتەکەدا هەیە. بەڵێ هەردوو سەرکردەکە محەممەد حەلبووسی و شێخ خەمیس خەنجەر چەند جارێک کۆبوونەتەوە، رایانگەیاندووە کە گەیشتوونەتە لێکتێگەیشتن، بەڵام تاوەکو ئێستا لێدوانێکی فەرمی نییە لە بارەی رێککەوتن لەسەر ئەو کێشە گەورەیە کە پۆستی سەرۆکی پەرلەمانە. لە نێو هاوپەیمانی عەزم هەن، نوێکردنەوەی ویلایەتی بەڕێز حەلبووسی رەتدەکەنەوە. "    ئەحمەد مەزهەر ئیبراهیم جبووری، ئەندامی هاوپەیمانیی تەقدووم بە سەرۆکایەتی محەممەد حەلبووسی و بەربژێری براوەی هەڵبژاردن بە تۆڕی میدیایی رووداوی راگەیاند، "پۆستی سەرۆکی پەرلەمان یەکلایی بووەتەوە، لەگەڵ عەزم رێککەوتووین محەممەد حەلبووسی بەربژێر بێت بۆ پۆستی سەرۆکی پەرلەمان بەو پێیەی زۆرترین کورسیی نێو سوننەکانی بەدەستهێناوە، خەمیس خەنجەریش بۆ پۆستی جێگری سەرۆککۆمار بەربژێرمانە. "   هاوپەیمانییەکەی حەلبووسی لەم هەڵبژاردنەدا ٣٧ کورسیی بەدەستهێناوە و براوەی یەکەمی نێو ماڵی سوننەکانە زیاتر لە رەوتی سەدر نزیکە، هەرچی خەمیس خەنجەر ١٤ کورسیی بەدەستهێناوە، بە نزیکتر لە هێزە شیعەکانی نێو "چوارچێوەی هاوئاهەنگی" دەبینرێت. مانگی رابردووش هەردوو هاوپەیمانییەکە لە کۆبوونەوەیەکی هاوبەشیاندا بڕیاریاندا پلانێکی هاوبەش ئامادەبکەن و بۆ دانوستاندنیش لەگەڵ لایەنەکانی دیکە، لیژنەیەکی هاوبەش پێکبهێنن.