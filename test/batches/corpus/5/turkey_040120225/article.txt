سەرچاوەیەکی هاوپەیمانیی نێودەوڵەتی رایگەیاند، بەیانی رۆژی سێشەممە ٠٤ - ٠١ - ٢٠٢٢ لە لایەن سیستەمی بەرگری بنکەی سەربازیی عەین ئەسەد، دوو درۆنی بۆمبڕێژکراو خراونەتە خوارەوە، بەوەش هەوڵێکی هێرشکردن شکستی پێهێنراوە، شانەی ئەمنیی عێراقیش پشڕاستی دەکاتەوە و دەڵێت، "درۆنەکان خراونەتە خوارەوە و بێ زیان بوون. "  رۆژی دووشەممە ٠٣ - ٠١ - ٢٠٢٢ دوو درۆنی دیکەی بۆمبڕێژکراو لە نزیک فڕۆکەخانەی نێودەوڵەتیی بەغدا خراونەتە خوارەوە، بەوەش لە ماوەی ٢٤ کاژێری رابردوودا چوارەمین درۆنی بۆمبڕێژکراوە دەخرێنەوە خوارەوە.  میدیای سەر بە گرووپە چەکدارەکان رایانگەیاندووە، "درۆنەکان شوێنی کۆگاکردنی مووشەکیان لە بنکەکە کردووەتە ئامانج، ئەو درۆنانەیشی هێرشی پێکراوە جۆری کامکازی بوون. "  ئەمریکا ئەرکی سەربازەکانی لە عێراق گۆڕیوە و هیچ هێزێکی شەڕکەری نەماوە، بەڵام گرووپە چەکدارەکان گومانیان هەیە و دەڵێن، لە هێرشەکانیان بەردەوام دەبن تاوەکو هەموو سەربازانی ئەمریکا لە خاکی عێراق بە یەکجاری دەکشێنەوە.