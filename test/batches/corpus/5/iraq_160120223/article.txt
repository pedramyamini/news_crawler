ناکۆکیی نێوان هەردوو جەمسەرەکەی شیعە، فراکسیۆنی سەدری کە خاوەنی ٧٣ کورسییە و چوارچێوەی هاوئاهەنگی کە بە لایەنی کەم خاوەنی ٧٥ کورسییە، لە یەکەم دانیشتنی خولی نوێی پەرلەمانی عێراق بە زەقی دەرکەوت و سەرباری هەوڵ و گفتوگۆکان تاوەکو ئێستا بەردەوامە.  جەواد غەزالی، پەرلەمانتاری دەوڵەتی یاسا رایگەیاند، "کۆبوونەوەی بەردەوام هەن لە ئاستی فراکسیۆنەکان بۆ هەماهەنگی لەگەڵ فراکسیۆنەکانی دیکە، بۆ رێککەوتن لەبارەی بەرپرسیارێتییەکی هاوبەش و پێکهێنانی حکومەت، بێگومان تاوەکو ئەم ساتە دیدێکی روون گەڵاڵە نەبووە لە پرۆسەی پێکهێنان و پرۆسەی دەستنیشانکردنی کەسایەتییەکان کە نوێنەرایەتیی حکومەت دەکەن لە ئاییندەدا. هیوادارین برایانی کورد کارابن لە پێکهێنانی حکومەتی داهاتوو و نزیککردنەوەی دیدەکان لەنێوان فراکسیۆنە سیاسییەکان، بەتایبەت هەردوو فراکسیۆنەکانی نێو ماڵی شیعە".  کێشەی نێوان دوو جەمسەرەکەی نێو ماڵی شیعە لەوەدایە کە موقتەدا سەدر، رابەری رەوتی سەدر ڤیتۆی لەسەر بەشداریکردنی هاوپەیمانیی دەوڵەتی یاسا بە سەرۆکایەتیی نووری مالیکی لە حکومەتی داهاتووی عێراق داناوە؛ هەروەها موقتەدا سەدر هەوڵ بۆ پێکهێنانی حکومەتی زۆرینەی نیشتمانی دەدات لەگەڵ پارتی دیموکراتی کوردستان و سوننە، کەچی چوارچێوەی هاوئاهەنگی کە هاوپەیمانیی فەتح باڵی سیاسیی گرووپەکانی حەشدی شەعبی بەشێکی بەهێزە لەنێویدا پێداگری دەکات لەسەر پێکهێنانی حکومەتی سازانی نیشتمانی بە بەشداریی هەموو لایەنە سیاسییەکانی هەموو پێکهاتەکانی عێراق.  ئەرشەد ساڵحی، پەرلەمانتاری بەرەی تورکمانی دەڵێت، "ئاماژەی ئەرێنی هەن بۆ لەیەکتر نزیککردنەوە لەنێوان رەوتی سەدر و چوارچێوەی هاوئاهەنگی، هەواڵ هەن کە بەمنزیکانە رێککەوتنێکی دیکە دەکرێت بۆ کۆکردنەوەی ماڵی شیعە".  هەوڵەکان بۆ لەیەکتر نزیککردنەوەی رەوتی سەدر و چوارچێوەی هاوئاهەنگی تاوەکو ئێستا ئامانجی خۆیان بەدینەهێناوە، بۆیە لایەنەکانی نێو چوارچێوەی هاوئاهەنگی هیوایان لەسەر نێوەندگیری و رۆڵی ئەرێنیی کورد و سوننە هەڵچنیوە بۆ یەکخستنی هەردوو جەمسەرەکەی نێو ماڵی سیاسیی شیعە و پێکهێنانی حکومەتی داهاتووی عێراق و رێگرتن لە بەریەککەوتنی رەوتی سەدر و چوارچێوەی هاوئاهەنگی.