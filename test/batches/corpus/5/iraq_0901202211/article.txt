ئەمڕۆ یەکشەممە ٩ - ١ - ٢٠٢٢، وەزیری بەرگریی ئەڵمانیا لە سەردانێکدا بۆ عێراق لەگەڵ جومعە عیناد سەعدون، وەزیری بەرگریی عێراق کۆبووەوە. بەپێی وەزارەتی بەرگریی عێراق کریستینە لامبغێشت پاش نیوەڕۆی ئەمڕۆ گەیشتە وەزارەتی بەرگری بۆ ئەوەی لەگەڵ وەزیری بەرگریی عێراق تاوتوێی پرسە دووقۆڵییەکانی هەردوو وڵات بکەن.  هاتنی وەزیری بەرگریی ئەڵمانیا بۆ عێراق لەکاتێکدایە بەشێک لە هێزەکانی هاوپەیمانی نێودەوڵەتی دژ بەداعش لەعێراق کشاونەتەوە، بەپێی دیالۆگی ستراتیژی نێوان ئەمریکا و عێراق، بەشێکی دیکەشیان ئەرکی شەڕکەریان نەماوە و وەکو راوێژکار لە عێراق دەمێننەوە.  هەروەها بڕیارە ئەمڕۆ کریستینە لامبغێشت، وەزیری نوێی بەرگریی ئەڵمانیا بگاتە هەرێمی کوردستان و لەگەڵ نێچیرڤان بارزانی، سەرۆکی هەرێمی کوردستان کۆببێتەوە. هەروەها بڕیارە سەردانی کۆنسوڵخانەی ئەڵمانیا لە هەولێر بکات.   سەردانەکەی لامبغێشت بۆ هەرێمی کوردستان لەکاتێکدایە کە تەنیا یەک مانگە وەک وەزیری بەرگریی ئەڵمانیا دەستبەکاربووە. ئەو سەر بە پارتی سۆشیال دیموکراتەکانە و پێشتریش لە کابینەکەی مێرکڵ چەند پۆستێکی دیکەی هەبووە، لە نێویاندا وەزیری کاروباری خێزان، کەسانی بەتەمەن و هەروەها ژنان و گەنجان.  لە ساڵی ٢٠١٤ ەوە ئەڵمانیا رۆڵێکی سەرەکی لە شەڕی دژی داعشدا دەگێڕێت و هاوکاریی سەربازیی پێشکێشی پێشمەرگە کردووە، هەروەها ژمارەیەک راوێژکاری سەربازیشی لە هەرێمی کوردستان هەن.   لە ٩ی ئاداری ٢٠٢١ یش، وەزارەتی پێشمەرگە و هێزەکانی ئەڵمانیا بە ئامادەبوونی هۆلڤار کۆنکل، فەرماندەی هێزەکانی ئەڵمانیا لە عێراق و هەرێمی کوردستان ژمارەیەک رێککەوتنی هاوبەشیان بۆ زیادکردنی تواناکانی هێزەکانی پێشمەرگە و ئامادەکاری بۆ راهێنانی سەربازی واژۆکرد.  پەرلەمانی ئەڵمانیا لە ٢٩ - ١٠ - ٢٠٢٠ بڕیار لەسەر درێژکردنەوەی ماوەی مانەوەی هێزەکانی وڵاتەکەی لە عێراق و هەرێمی کوردستان تاوەکو کانوونی دووەمی ٢٠٢٢ داو و هەروەها ژمارەی سەربازەکانی لە ٨٠٠ سەربازەوە بۆ ٧٠٠ سەرباز لە رۆژهەڵاتی نێوەڕاست کەمکردنەوە.  کۆی ژمارەی ئەو سەرباز و راوێژکارە ئەڵمانییانەی کە لە عێراق و هەرێمی کوردستان خەریکی راهێنانن، دەگاتە ٢٠٠ سەرباز و  لەو ژمارەیە ١٥٠ کەسیان لە هەرێمی کوردستان جێگیربوون و لە راهێنانی پێشمەرگە بەردەوامن.