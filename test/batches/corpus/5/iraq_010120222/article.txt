ئەمڕۆ شەممە ١/١/٢٠٢٢، لە راگەیێندراوێکدا شانەی راگەیاندنی ئەمنی عێراق رایگەیاند، فڕۆکەکانی هێزی ئاسمانیی عێراق بە نزمی بەسەر ئاسمانی بەغدا دەسووڕێنەوە، ئەمەش لە چوارچێوەی کاری خولی ١١٠ی دەرچووی کۆلێژی سەربازییە، رۆژی ٦ی کانوونی دووەم بەڕێودەچێت.  شانەی ئەمنیی عێراق جەخت لەوەدەکاتەوە، ئەوەی لە هەندێک لە تۆڕە کۆمەڵایەتییەکان و میدیاکانەوە بڵاوکراوەتەوە لەبارەی فڕینی فڕۆکەکانی هاوپەیمانان، یاخود فڕۆکەی دیکە، راست نییە.   سووڕانەوەی ئەو فڕۆکانە لە کاتێدایە، بڕیارە نیوەڕۆی ئەمڕۆ شەممە ١/١/٢٠٢٢ لە شاری بەغدا پایتەختی عێراق لایەنگرانی حەشدی شەعبی خۆپێشاندان بکەن، بە بۆنەی ساڵیادی کوژرانی قاسم سولەیمانی، فەرماندەی پێشووی فەیلەقی قودسی سەر بە سوپای پاسدارانی ئێران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی.