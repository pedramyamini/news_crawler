هاوپەیمانێتیی عەزم بە سەرۆکایەتیی خەمیس خەنجەر لە نەینەوا ٢٩ بەربژێری هەیە، رکابەری سەرەکیی هاوپەیمانیی تەقەدوومن بە سەرۆکایەتیی محەممەد حەلبووسی کە ٤٠ بەربژێری هەیە، سەرکردایەتیی عەزم کار بۆ بەدەستهێنانی کورسیی زیاتر لە رکابەرەکەیان دەکەن.  عومەر ئەحمەد، ئەندامی سەرکردایەتیی هاوپەیمانیی عەزم دەڵێت، دەبێت دەنگدەر ئەو کەسە هەڵبژێرێت کە هەستدەکات زیاتر خزمەتی ناوچەکەی دەکات، "سەرکەوتن بۆ هاوپەیمانیی تەقەدووم دەخوازم و پێشبینی دەکەم کورسیی زیاتر ببەینەوە".  هەموو لایەنە شیعەکان لە نەینەوا بەربژێری خۆیان هەیە، لەنێو ٣٣ بەربژێری دەوڵەتی یاسا بە سەرۆکایەتیی نووری مالیکی، چاویان لە بەدەستهێنانی دوو کورسیی پارێزگاکەیە.  عەباس شەبەکی، بەرپرسی نووسینگەی حیزبی دەعوە لە نەینەوا دەڵێت، "خەڵک دەیانەوێت جارێکی دیکە مالیکی بگەڕێتەوە سەر حوکم یان مالیکی کورسیی زیاتر بەدەستبهێنێت.. کار دەکەین بۆئەوەی بەربژێرەکانمان سەرکەون و لە بازنەکانی نەینەوا بەربژێرمان هەیە".  بەشێک لە خەڵکی نەینەوا دەخوازن لەم هەڵبژاردنەدا گۆڕانکاری لە نەینەوا بێتە ئاراوە، بەشێکی دیکەشیان لەو باوەڕەدا نین گۆڕانکاری رووبدات.  دەرچوویەکی زانکۆ بەناوی عەلی سەمیر ئاماژە بەوە دەکات، لەلای ئەو جیاوازیی نییە کێ دەسەڵات دەگرێتە دەست، "سوننە یان شیعە یان کورد بێت، بەڵام هیوادارم سوود لە ئەزموونی کوردستان وەربگرن، بەڕاستی برایانی کورد لە ٢٠٠٣ وە تاوەکو ئێستا سەرکەوتوو بوون لە ئاوەدانکردنەوەی دەڤەرەکەی خۆیاندا".  هیشام مەجید، دووکاندارە و باس لەوە دەکات، لە ساڵی ٢٠٠٣ وە تاوەکو ئێستا هەر قسە کراوە و بەڵێنەکان نەبراونەتەسەر، "هیچ گۆڕانکارییەک رووینەداوە".  لە پارێزگای نەینەوا، دوو ملیۆن و ٣٣٠ هەزار و ٦٣٢ کەس مافی دەنگدانیان هەیە و بەسەر هەشت بازنەدا دابەشبوون، هەشت کورسیی کۆتای ژنان لە سنووری پارێزگاکەدان.