بەپێی راگەیێندراوێکی نووسینگەی سەرۆکوەزیرانی عێراق، لە کۆبوونەوەی ئەمڕۆدا ئەنجوومەنی وەزیرانی عێراق رەزامەندیی دەربڕیوە لەسەر ئەوەی وەزارەتی دارایی ٢٠٠ هەزار دۆلار، یاخود ٣٠٠ ملیۆن دینار تەرخان بکات بۆ وەزارەتی دەرەوە لە یەدەگی فریاگوزاریی ساڵی دارایی ٢٠٢١، ئەوەش بە مەبەستی هاوکاریکردنی ئەو کۆچبەرە عێراقییانەی کە لەو سنوورانە گیریان خواردووە و دەیانەوێت بگەڕێنەوە.  هەروەها رێبوار بابکەیی، سەرۆکی لیژنه‌ى په‌یوه‌ندییه‌كان و ره‌وه‌ندى كوردستانی لە پەرلەمانی کوردستان، ئەمڕۆ سێشەممە ٨ - ١١ - ٢٠٢١ لە لێدوانێکدا بە تۆڕی میدیایی رووداوی راگەیاند، بڕیارە ئەم هەفتەیە یان سەرەتای هەفتەی داهاتوو لیژنەیەکی پەرلەمانی کوردستان سەردانی بێلاڕووس و پۆڵەندا بکەن و چاویان بەو کۆچبەرانە بکەوێت کە لە سنوورەکان و لەو دوو وڵاتەن بەمەبەستی چارەسەرکردنی کێشەکانیان.  رێبوار بابکەیی سەبارەت بە ژمارەی ئەو کۆچبەرانەی لە هەرێمی کوردستانەوە کۆچیان کردووە گوتی: "لە سەرەتای ساڵی ٢٠٢٠ وە لەنێوان چوار بۆ حەوت هەزار کەس کۆچیانکردووە".  ماوەی دوو رۆژە نزیکەی دوو هەزار کۆچبەر لەسەر سنووری بێلاڕووس - پۆڵەندا گیریان خواردووە کە ژمارەیەکی زۆریان کورد و  عێراقین و لە سەرما و سۆڵەدا لە بارودۆخێکی ناهەمواردا ژیان بەسەر دەبەن.   بەهۆی ئەو دۆخەی کە لەو سنوورانە دروستبوون، عێراق ٦ی مانگی ئاب بڕیاریدا هەموو گەشتە ئاسمانییەکانی بۆ بێلاڕووس رابگرێت.  رۆژی سێشەممە ٩ - ١١ - ٢٠٢١ پێتەر ستانۆ، گوتەبێژی کۆمیسیۆنی یەکێتیی ئەوروپا رایگەیاند، هەر کە کۆچبەران گەیشتنە بێلاڕووس، "دەنێردرێنە سەر سنوور و ناچاردەکرێن کە بە نایاسایی بچنە نێو یەکێتیی ئەوروپا".  لە بەرامبەردا ئەلێکساندەر لۆکاشینکۆ، سەرۆکی بێلاڕووس، رۆژی سێشەممە ٩ - ١١ - ٢٠٢١ لە هەڤپەیڤینێکدا لەگەڵ میدیای رووسیا گوتی: "خەڵکی گەشت دەکەن و دەچنە سنوور. دوێنێ نزیکەی دوو هەزار کەس یان کەمێک زیاتر لە شوێنە جیاوازەکانی مێنسک و دارستانەکان بوون.. تۆڕێکی شێوە مافیایی هاوکاریی گواستنەوەی کۆچبەران دەکات. لە ئەڵمانیا، فەرەنسا و وڵاتەکانی دیکە شانەی تایبەت بەخۆیان هەیە. ئەوان پەیوەندی بە یەکدییەوە دەکەن. بە کۆچبەران دەڵێن، وەرن و بەڵێنیان پێدەدەن کە پێشوازییان لێ دەکرێت. "  لۆکاشینکۆ باس لەوە دەکات، کۆچبەرەکان لە خۆیانەوە گەشت ناکەن، بەڵکو "بە دیاریکراوی گەشت دەکەن بۆ لای ئەو کەسانەی لە ئەڵمانیا چاوەڕێیان دەکەن. هەندێکیان خزم و کەسوکاریان هەیە. "