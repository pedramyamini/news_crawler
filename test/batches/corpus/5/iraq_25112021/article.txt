ئەمڕۆ پێنجشەممە ٢٥/١١/٢٠٢١، کۆمیسیۆن کۆتایی هێنا بە پرۆسەی ژماردن و جیاکردنەوەی دەنگەکان بە دەست، دوای  ئەوەی تانەکانی پارێزگای نەینەوای تەواوکرد. وەک کۆمیسیۆن بڵاویکردەوە، ئەنجامەکان ١٠٠ % لەگەڵ ژماردنی ئەلیکترۆنی هاوتابوون.    عیماد جەمیل، ئەندامی راگەیاندنی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند: "ئەمڕۆ دوایین وێستگەی تانەکانمان تەواوکرد، کە دەستەی دادوەریی داوای لێکۆڵینەوەیانی تێدا کردبوو، کە ٨٧٠ وێستگە بوون، پێشتریش ١٠٨ وێستگە هەبوون، بۆیە کۆی گشتی ئەو وێستگانەی کە بڕیاری دەستەی دادوەریی دەیانگرێتەوە ٩٧٨ وێستگە بوون. ئەنجامەکانی ژماردن و جیاکردنەوەی دەنگەکان لە ناوەندی جیاکردنەوە بەپێی راپۆرتێک بەرزدەکرێتەوە بۆ ئەنجوومەنی کۆمیساران و ئەویش بۆ دەستەی دادوەریی بەررزی دەکاتەوە. بۆیە ئەمە دوایین تانەکان دەبێت، کە دەستەی دادوەریی بڕیاری لەبارەوە دەدات".   عیماد جەمیل گوتیشی: "دواتر کۆمیسیۆن تەواوکردنی رێکار و بڕیارەکانی دەستەی دادوەریی رادەگەینێت و پاشان ئەنجامەکانی هەڵبژاردن  و براوەکانی کورسی پەرلەمان بە فەرمی رادەگەیێنێت، ئەنجامەکەی بۆ دادگای باڵای فیدراڵی بەرزدەکاتەوە، بۆ ئەوەی پەسندی بکات.   سەبارەت بە کاتی راگەیاندنی ئەنجامی کۆتاییی هەڵبژاردنەکان، کە ٤٥ رۆژ بەسەر بەڕێوەچوونیدا تێپەڕیوە، ئەندامەکەی راگەیاندنی کۆمیسیۆنی هەڵبژاردنەکانی عێراق  رایگەیاند: "ئەمڕۆ رێکارەکانمان تەواوکردووە پەنا بەخوا، کۆمیسیۆن هەوڵدەدات پەلەی تێدا بکات و  ناوەڕاست، یاخود لە ماوەی هەفتەی داهاتوو ئەنجامی فەرمی هەڵبژاردنەکان رادەگەیێنێت".  پێشتر عیماد جەمیل بە رووداوی گوتبوو، بەهۆی پەسندکردنی تانەکان لەلایەن دەستەی دادوەرییەوە گۆڕانکاریی لە ٦ کورسی لە ٦ پارێزگادا روودەدەن، کە بریتین لە هەولێر، نەینەوا، کەرکووک، بەغدا، بابل و بەسرە.   بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی مانگی رابردوو بەڕێوەچوو، رەوتی سەدر گەورەترین براوەیە و ٧٣ کورسی پەرلەمانی بەدەستهێناوە؛ پارتی دیموکراتی کوردستان ٣٣ کورسی و یەکێتی نیشتمانیی کوردستان ١٦ کورسی بەدەستهێناوە، بەڵام هاوپەیمانیی فەتح شۆک بووە، چونکە لە خولی پێشووی پەرلەمان ٤٧ کورسی هەبوو، کەچی لەم هەڵبژاردنە تەنیا ١٥ کورسی بردووەتەوە.