نووسینگەی راگەیاندنی سەرۆکوەزیرانی عێراق بڵاویکردەوە، مستەفا کازمی، ئەمڕۆ شەممە ١٤ - ٨ - ٢٠٢١ لە بەغدا پێشوازی لە شاندێکی کەنیسەی کلدانی کاسۆلیک کرد کە پێکهاتبوو لە چەند مەترانێکی پارێزگاکانی عێراق و وڵاتانی دراوسێ و ئەوروپا و ئەمریکا بە سەرۆکایەتیی پاتریارک مار لویس ساکۆ.  بەگوێرەی نووسینگەکەی، سەرۆکوەزیرانی عێراق لە دیدارەکەدا جەختی لە گرنگی کاری پیاوانی ئایینی و کەسایەتییە کۆمەڵایەتییەکان بۆ پاراستنی فرەپێکهاتەیی لە عێراق کردەوە و دواتر رایگەیاند: "بوونی کریستیانەکان لە عێراق گرنگترین بنەماکانی ئەو فرەپێکهاتە قووڵەیە کە تاوەکو ئەمڕۆ رۆڵی لە پاراستنی سیستمی دیموکراسی هەیە، هاوکات چارە پێشکێش دەکات بۆ ناکۆکییە سیاسییەکان، چونکە بەهای راستەقینەی هاووڵاتیبوون لە عێراق پاراستنی راستگۆیانەی هەموو پێکهاتەکان و نەتەوەکانە لە ژێر چەتری ناسنامەی عێراق".  هەر لە دیدارەکەدا سەرۆکوەزیرانی عێراق داوای لە کریستیانە کۆچکردووەکان و پێکهاتەکانی دیکەی عێراق کرد بگەڕێنەوە بۆ عێراق و رایگەیاند: "عێراق وڵاتی هەمووانە و بە دڵنیاییەوە هەموو پاڵپشتییەک پێشکێش دەکەین بۆ گەڕانەوەیان و جێگربوونیان".  کریستیانە کلدانییەکان گەورەترین پێکهاتەی کریستیانن لە رووی ژمارەوە لە عێراق، هەرچەندە ژمارەی کریستانەکان لە عێراق لە ساڵی ٢٠٠٣ ـەوە لە نزیکی ١ ملیۆن و ٥٠٠ هەزار کریستیانەوە دابەزیوە بۆ کەمتر لە ٥٠٠ هەزار کریستیان، ئەوەش بەهۆی کۆچکردنی کریستیانەکان بۆ دەرەوەی عێراق.