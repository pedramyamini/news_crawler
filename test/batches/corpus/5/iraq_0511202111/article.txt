قەیس خەزعەلی، ئەمڕۆ هەینی ٥ - ١١ - ٢٠٢١ ئاماژەی بەوە کرد، هەر کەسێک فەرمانی دەرکردووە بۆ ئەوەی چەک لە لایەن هێزە ئەمنییەکانەوە بەرامبەر خۆپێشاندەران بەکاربهێندرێت، دەبێت لێپرسینەوەی لەگەڵ بکرێت و دەشڵێت، "ئێمەش هیچکات رازی نابین بە هەوڵی شاردنەوەی فەرمانکەر و بکەرەکە".  قەیس خەزعەلی دەشڵێت، "داوا لە هەموو خۆپێشاندەرانی خۆشەویست دەکەین دان بە خۆیاندا بگرن و نەچنە پێشەوە بۆئەوەی هەل بۆ ئەوانە نەڕەخسێنن کە هەوڵی قۆستنەوەی رووداوەکان بۆ فەوتاندنی مافە رەواکانی خۆپێشاندەران دەدەن؛ هاوکات داوا لە هێزە ئەمنییەکانمان دەکەین پاڵپشتیی رۆڵەکانی گەلەکەیان بن و نەبنە ئامرازێک بۆ جێبەجێکردنی فەرمانە تێکدەرەکان و نایاساییەکان بۆ بەئامانجکردنی برا خۆپێشاندەرەکانیان؛ هەروەها هۆشداری دەدەین لە هەوڵی ئەو لایەنانەی کە پەیوەندییان بە لایەنی هەواڵگرییەوە هەیە و هەوڵی بە ئامانجکردنی ناوچەی سەوز دەدەن بۆ ئەوەی تۆمەتەکە بخەنە ئەستۆی یەکینەکانی بەرگری".  خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق، کە زیاتر لایەنگری گرووپەکانی حەشدی شەعبین و باڵی سیاسییان هەیە و لە چوارچێوەی هاوپەیمانیی فەتح لە هەڵبژاردنی مانگی رابردوودا بەشداربوون؛ ئەو خۆپێشاندەرانە دوای راگەیاندنی ئەنجامە بەراییەکانی هەڵبژاردن لە ناوەڕاستی مانگی ئۆکتۆبەری رابردووەوە لەبەردەم ناوچەی سەوز لە بەغدا کە چەقی دەسەڵات و دامودەزگاکانی حکومەتە مانیان گرتووە و داوای بە دەست ژماردنی دەنگەکان یان دووبارەکردنەوەی پرۆسەی هەڵبژاردنی پەرلەمان دەکەن.  گرژییەکانی ئەمڕۆ دوای بێهیوابوونی ئەو خۆپێشاندەرانە هات لە گۆڕینی ئەنجامەکان لە رێگەی ئەو تانانەی کە لە ئەنجامی هەڵبژاردن دراون، چونکە کۆمیسیۆنی هەڵبژاردن دوێنێ بڵاویکردەوە: "هەموو تانەکانمان یەکلاییکردنەوە و زۆری نەماوە پاشکۆکانی تانەکانیش یەکلایی بکەینەوە و دواجار ئەنجوومەنی کۆمیسیارانی کۆمیسیۆن بڕیار لە ئەنجامەکانی بە دەست ژماردنی دەنگەکانی هەڵبژاردن دەدات".  هاوکات وەزارەتی تەندروستیی عێراق، ئەمڕۆ لە راگەیێندراوێکدا سەبارەت بە بریندارەکانی گرژییەکانی ئەمڕۆی خۆپێشاندانەکانی بەغدا رایگەیاند: دەزگاکانی وەزارەتی تەندروستی ئەمڕۆ پێشوازییان لە ١٢٥ بریندار کرد کە ٩٨ یان لە هێزە ئەمنییەکانن و ٢٧ یان لە خۆپێشاندەرانن، زۆربەی بریندارەکانیش برینەکانیان سووکە، تەنانەت هیچکام لەو بریندارانە فیشەکیان بەرنەکەوتووە و هیچ دۆخێکی گیانلەدەستدانیش تۆمارنەکراوە.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.