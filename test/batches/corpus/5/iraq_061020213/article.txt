ئەمڕۆ چوارشەممە ٠٦ - ١٠ - ٢٠٢١، هەڵکەوت عەزیز، پەیامنێری رووداو لە بەغدا رایگەیاند، دوو مژاری گەرم لە پەرلەمانی عێراق هەن، یەکێک لەوانە پەیوەست بە پەرلەمانتارانی کورد بە شێوەیەکی گشتی و پەرلەمانتارانی کەرکووک بە تایبەتی تۆمارکردنی سکاڵایە لە دژی راکان جبووری، پارێزگاری بە وەکالەتی کەرکووک و بەربژێری کەرکووک بۆ هەڵبژاردنی پێشوەختەی عێراق.  مژاری دووەم پرسی هەڵوەشانەوەی پەرلەمانی عێراقە، بەپێی یاسا دەبێت لە کاژێر ١٢ی ئەمشەو بە دواوە بابەتی هەڵوەشانەوەی پەرلەمان بچێتە بواری جێبەجێکردنەوە، واتە ئەگەر تاوەکو سبەی پەرلەمان کۆبوونەوەش نەکات، لە کاژێر ١٢ی شەو بە دواوە لە رووی یاساییەوە بە هەڵوەشاوە دادەنرێت.  سەرەڕای تەواو نەبوونی باڵەخانەی نوێی پارێزگا و ئەنجوومەنی پارێزگای کەرکووک، کە لە ساڵی ٢٠١٣ لەلایەن د. نەجمەدین کەریم، بەردی بناخەی دانرا و تاوەکو دەستبەکاربوونی ئیدارەی پێشووی کەرکووک، ٨٥ % ـی کارەکانی تەواوببوو. رۆژی سێشەممە ٠٦ - ١٠ - ٢٠٢١، لەسەر پێداگریی راکان جبووری پێش هەڵبژاردن باڵەخانەکە کرایەوە، کە بڕیارە  زیاتر لە ١٠ رۆژی دیکە دەوامی تێدابکرێت.  سەبارەت بە پرسی تۆمارکردنی سکاڵا لەسەر پارێزگاری بە وەکالەتی کەرکووک، جەمال شوکر، نوێنەری کەرکووک لە پەرلەمانی عێراق قسەی بۆ هەڵکەوت عەزیز، پەیامنێری رووداو لە بەغدا کرد و رایگەیاند: "پەلەکردن لە کردنەوەی ئەو پرۆژەیە لە کاتێکدا لە تەواو نەکراوە، بەڵگەیەکی روونە کە ئەو پرۆژەیە بۆ بانگەشەی هەڵبژاردن کراوەتەوە، ئەمەش واتای بەکارهێنانی موڵک و ماڵی دەوڵەت دەگەیێنێت بۆ بانگەشەی هەڵبژاردن، ئێمەش لەسەر ئەو بنەمایە لە کۆمیسیۆنی هەڵبژاردنەکان سکاڵامان تۆمارکردووە، وێنەیەکیشمان لێ داوەتەوە هەموو لایەنە پەیوەندیدارەکان، سەرۆکایەتیی کۆمار، سەرۆکایەتیی ئەنجوومەنی نوێنەران، سەرۆکی ئەنجوومەنی باڵای دادوەری و نوێنەری نەتەوەیەکگرتووەکان".  سەبارەت بە پرسی هەڵوەشانەوەی پەرلەمانیش، جەمال شوکر گوتی: "ئێمە کاتی خۆی دەنگمان لەسەر ئەوە داوە، ئەگەر هەڵبژاردن بکرێت، ٧ی ١٠ پەرلەمان هەڵدەوەشێتەوە، ئەو پرسە دەنگی لەسەر دراوە، پێویست ناکات جارێکی دیکە دەنگی لەسەر بدرێتەوە".