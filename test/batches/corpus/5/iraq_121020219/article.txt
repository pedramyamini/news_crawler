ئەمڕۆ سێشەممە ١٢ - ١٠ - ٢٠٢١ سعود مەشهەدانی، گوتەبێژی هاوپەیمانی تەقەدووم لە میانی بەشداریکردنی لە بوولتەنی کاژێر ١٠: ٠٠ ـی تەلەڤزیۆنی رووداو گوتی، "هەڵبژاردنی ئەمجارەی عێراق پاکترین و روونترین هەڵبژاردن بووە بەراورد بە هەڵبژاردنەکانی پێشوو.. پرۆسەکە زۆر بەباشی بەڕێوەچووە، ئەمەش دەگەڕێتەوە بۆ رێکارەکانی کۆمیسیۆنی باڵای هەڵبژاردن، بۆیە ئێمە سوپاسیان دەکەین".  سەبارەت بە رێککەوتنیان لەگەڵ رەوتی سەدر، گوتەبێژی هاوپەیمانی تەقەدووم دەڵێت، "ئێمە پابەند دەبین بە رێککەوتنەکەمان، لەبەر ئەوەی رەوتی  سەدر خاوەنی جەماوەرن و پێگەیەکی بەهێزیان هەیە"، دەشڵێت، "رەوتی سەدر نزیکترینە لە پێکهێنانی حکومەت بۆیە ئێمە پشتگیریان دەکەین".  سعود مەشهەدانی لەبارەی پێکهێنانی حکومەتی داهاتوو دەڵێت، "بەهۆی ناکۆکیی سیاسی و ململانێی نێوان لایەنەکان بۆیە پێکهێنانی حکومەت کاتی پێویستە".  بەپێی ئەنجامە بەراییەکان هاوپەیمانی تەقەدووم بە سەرۆکایەتیی محەممەد حەلبوسی لە هەڵبژاردنی ئەنجوومەنی نوێنەران توانیویەتی ٣٨ کورسی بەدەستبهێنێت.