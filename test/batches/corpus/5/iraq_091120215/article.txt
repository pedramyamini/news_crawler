موشریق عەباس، راوێژکاری سیاسیی مستەفا کازمی، سەرۆکوەزیرانی عێراق لە هەژماری خۆی لە تویتەر رایگەیاندووە: "هەرگیز و لەهیچ بارودۆخێکدا سازش ناکەین لە بردنە بەردەم دادگەی بکوژان، ئەوانەی ویستیان مستەفا کازمی، سەرۆکی ئەنجوومەنی وەزیرانی عێراق تیرۆربکەن".  راوێژکارە سیاسییەکەی کازمی هەروەها دەڵێت: "عێراق بە قووڵی بریندارکرا، هەر کەسێکیش بیەوێت یاری لەگەڵ برینی عێراق بکات وەڵامەکەی وەردەگرێت".  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، بەپێی وەزارەتی ناوخۆ و شانەی راگەیاندنی ئەمنیی عێراق هێرشەکە بە سێ درۆن بووە، کە دووانیان خراونەتەخوارەوە و یەکێکیان ئامانجەکەی پێکا.  هێرشەکەی سەر ماڵی مستەفا کازمی، کاردانەوەی نێوخۆی و عەرەبی و هەرێمی و نێودەوڵەتیشی لێکەوتەوە، نەتەوەیەکگرتووەکانیش بە تووندی سەرکۆنەی ئەو کارەی کرد و زۆرینە بە "کردەوەیەکی تیرۆریستی"یان ناوزەدکرد.  هێرشەکە دوای پێکداهەڵپژانی خۆپیشاندەرانی ناڕازی لەسەر ئەنجامەکانی هەڵبژاردن و هێزە ئەمنییەکان لەبەردەم دەرگای ناوچەی سەوزی بەغدا و تێیدا هەندێک لە سەرکردەی گرووپە چەکدارە شیعەکان هێرشیان کردە سەر مستەفا کازمی و بەشێکیشان هەڕەشەی تۆڵەسەندنەوەی کوشتنی خۆپیشاندەرانیان لێ کرد.  دوێنێ دووشەممە ٨ - ١١ - ٢٠٢١، رۆژێک دوای هێرشەکەی سەر ماڵی مستەفا کازمی لە ناوچەی سەوزی بەغدا، ئیسماعیل قائانی، فەرماندەی فەیلەقی قودسی ئێران گەیشتە عێراق و لەگەڵ سەرۆککۆماری عێراق و سەرۆکی ئەنجوومەنی وەزیران کۆبوویەوە.  شەوی هەمان رۆژیش چوارچێوەی هاوئاهەنگی، کە شەش لایەنی شیعەی نارازی لە ئەنجامی هەڵبژاردنەکانی تێدایە لەگەڵ موستەفا کازمی، بەرهەم ساڵح، سەرۆککۆمار و فایەق زێدان، سەرۆکی ئەنجوومەنی دادوەری عێراق کۆبوونەوە و لەسەر پێنج خاڵ رێککەوتن کە تایبەت بوون بە پرسی هێرشکردنە سەر ماڵی موستەفا کازمی و سەرکۆنەیان کرد، هەروەها کوشتنی خۆپیشاندەرانی بەردەم ناوچەی سەوزیان سەرکۆنە کرد و داوایان کرد لێکۆڵینەوە لەهەردوو رووداوەکە بکرێت و سزای ئەنجامدەران بدرێت، لەگەڵ ئەوەشدا بڕیاردرا دۆخەکە لە رووی میدیایی و رووەکانی دیکەشەوە هێوربکرێتەوە.