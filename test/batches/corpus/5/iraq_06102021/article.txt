روئا عەلی دەرویش بەڕێوەبەری رێکخراوێکی مرۆییە و دەڵێت، "بەداخەوە تاوەکو ئێستا هیچ بەربژێرێکم نەبینیوە کە بابەتی هەستیاری تایبەت بە کۆمەڵگە بە گشتی یان یاساکانی وەکو یاسای تووندوتیژی خێزانی و یاسایەکی تایبەت بە ژنان یان منداڵان بخاتەڕوو".  بەربژێرێکی ژن لە کارنامەی هەڵبژاردنەکەیدا کار دەکات بۆئەوەی رێگری بکات لە هەموارکردنەوەی یاسای ٥٧ی تایبەت بە لەبەرگرتنی منداڵ، بەڵام رووبەڕووی هەڕەشە دەبێتەوە.  فاتیمە مەجید عیساوی، بەربژێری تەڤگەری ئیمتیداد دەڵێت، "بە پاساوی دژایەتیکردنی یاساکانی ئیسلام، هێرش کراوەتە سەرم و هەڕەشەم لێ کراوە. من بەرگری لە ژنان و منداڵان و مافەکانیان دەکەم. هێرشکردنە سەرم و هەڕەشەکردن پێشتریش روویداوە و بینیومە و ژیاوم. ئەگەر بێتو پلە و پۆستێکمان هەبێت، دەتوانین زیاتر یارمەتیی ئەو چین و توێژە چەوساوەیە بدەین".  لە کاتێکدا کۆمەڵگەی عێراقی خۆی بەدوور دەگرێت لە هاندانی ژنان بۆ چوونە نێو پێشبڕکێی هەڵبژاردنەکان، بەڵام دەنگدەرانی ژن هانی بەربژێرانی ژن دەدەن بۆ خۆ پاڵاوتن و چوونە نێو پرۆسەی هەڵبژاردنەوە و پاڵپشتی لە گەنجان دەکەن.  ئیمان ئەحمەد عەباس، چالاکڤانی بواری مافەکانی ژنان دەڵێت، "بەربژێرە ژنە بەتەمەنەکان یان بەربژێری حیزبین یان سەر بە حیزبێکن و خۆیان بە بەربژێری سەربەخۆ نیشاندەدەن و داوا لە ژنان دەکەم دەنگ بەم جۆرە بەربژێرانە نەدەن. ئەمانە خۆیان لەگەڵ رۆژگاری ئەمڕۆماندا نەگونجاندووە، بۆیە هیوادارم لە رێگەی بەشدارییەکی فراوانەوە پاڵپشتیی ژنانی گەنج بکرێت بۆئەوەی بگەنە پەرلەمان".  یاسای عێراق بە پێدانی ٢٠ % ی کورسییەکانی پەرلەمان بە ژنان، زیاتر هانیان دەدات لە داهاتوودا دەنگ بە نوێنەری خۆیان بدەن بۆ مسۆگەرکردنی مافەکانیان لە یاساکانی داهاتوودا.