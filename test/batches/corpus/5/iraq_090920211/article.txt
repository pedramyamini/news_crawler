بەگوێرەی راگەیێندراوێکی نووسینگەی سەرۆکوەزیرانی عێراق، مستەفا کازمی، فەرماندەی گشتیی هێزە چەکدارەکان و سەرۆکوەزیرانی وڵات رۆژی پێنجشەممە ٠٩ - ٠٩ - ٢٠٢١ لەگەڵ شاندێکی سەربازیی ئەمریکی بە سەرۆکایەتیی کینیس ماکێنزی، فەرماندەی فەرماندەیی ناوەندیی سوپای ئەمریکا کۆبووەوە؛ لە کۆبوونەوەکەدا ماتیو تولەر، باڵیۆزی ئەمریکا لە عێراقیش ئامادەبوو.  نووسینگەی سەرۆکوەزیرانی عێراق دەڵێت، لە کۆبوونەوەکەدا کازمی جەختی کردووەتەوە لە گرنگیی یەکخستنی هەوڵە نێودەوڵەتییەکان لە بەرامبەر "مەترسیی تیرۆر و بیری تەکفیریی پەڕگیر، کە هەڕەشە لە ناوچەکە و هەموو جیهان دەکات". کازمی ئاماژەی بەوەش کردووە کە عێراق "بەردەوام سەربەرز دەبێت بەو سەرکەوتنەی بەرامبەر یەکێک لە خراپترین رێکخراوە تیرۆریستییەکان لەم سەردەمەدا بەدەستیهێناوە".  لە راگەیێندراوەکەدا هاتووە، سەرۆکوەزیرانی عێراق گوتوویەتی، ئەو پاڵپشتی و راهێنانەی عێراق لە هاوڕێکانیەوە بەدەستیهێناوە "هەمووی رۆڵی بنەڕەتیی هەبووە لە بەدەستهێنانی سەرکەوتن و بەرزکردنەوەی توانای هێزە ئەمنییەکان بە شێوەیەک کە وایکرد حکومەت بتوانێت لەگەڵ هاوپەیمانیی نێودەوڵەتی بگاتە قۆناخی کۆتاییهێنان بە ئەرکی شەڕکردن".  لە کۆبوونەوەکەدا ماکێنزی "باشتربوونی بەردەوامی توانا و لێزانینەکانی هێزە ئەمنییەکانی عێراقی بەرز نرخاندووە" و باسی لە رێوڕەسمی ئەمڕۆش کرد کە تێیدا فەرماندەیی هاوپەیمانیی نێودەوڵەتی رادەستی جۆن برینان کرا لە شوێنی پۆڵ کالفیرت.  ماکینزی جەختی لەوە کردووەتەوە، کەمکردنەوەی ژمارەی سەربازانی ئەمریکا پابەندیی ئەمریکا بە پەیوەندیی ستراتیژیی فراوانی لەگەڵ عێراق لاواز ناکات لە بوارەکانی سیاسی و ئابووری و کولتووری و بوارەکانی دیکەدا، "ئەمە جگە لە پەیوەندیی ئەمنی کە پشت بە ئەنجامی دانوستاندنی ستراتیژی لەنێوان هەردوو وڵاتدا دەبەستێت".  راگەیێندراوەکەی نووسینگەی مستەفا کازمی دەڵێت، لە کۆبوونەوەکەدا رێککەوتن کراوە لەسەر ئەنجامدانی کۆبوونەوەیەکی نوێی لیژنەی سەربازیی تەکنیکیی عێراق و ئەمریکا بۆ تەواوکردنی ئەو پرسانەی ماون، "بەتایبەت ئەوەی پەیوەندیی بە کۆتاییهێنانی مانەوەی هێزە شەڕکەرەکانی ئەمریکا لە کۆتایی ئەمساڵدا هەیە".