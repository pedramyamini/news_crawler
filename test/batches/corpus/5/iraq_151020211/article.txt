ئەو سەرچاوەیەی دەوڵەتی یاسا کە نەیویست ناوی بڵاوبکرێتەوە بە (تۆڕی میدیایی رووداو)ی راگەیاند پێشوازیی لە رەوتی سەدر دەکەن، ئەگەر پەیوەندیی بکات بەم هەوڵانەی چوارچێوەی هاوئاهەنگیی بۆ پێکهێنانی گەورەترین فراکسیۆنی پەرلەمانی. بەپێچەوانەشەوە، بەردەوام دەبن لە درێژەدان بە هەوڵەکانیان و کۆبوونەوە لەگەڵ لایەنە براوەکانی دیکەی هەڵبژاردن.   سەرچاوەکەی دەوڵەتی یاسا گوتی: "تاوەکو ئێستا ژمارەی ئەو پەرلەمانتارانەی لە فراکسیۆنە جیاوازەکان پاڵپشتیمان دەکەن، گەیشتوونەتە ٩٣ پەرلەمانتار و ئەگەرێکی بەهێز هەیە بۆ زیادبوونی ئەم ژمارەیە بەر لە کۆتاییهاتن بە پرۆسەی بەدەست ژماردنەوەی دەنگەکان".   سەرچاوەکە باسی لەوەشکرد: لایەنە پاڵپشتیکارەکان بۆ پێکهێنانی گەورەترین فراکسیۆنی پەرلەمان، بەمشێوەیەیە: هاوپەیمانیی دەوڵەتی یاسا ٣٨ کورسی، هاوپەیمانیی فەتح ١٨ کورسی، عەقدی نیشتمانی شەش کورسی، هاوپەیمانیی هێزەکانی دەوڵەت ٥ کورسی، فەزیلە ١ کورسی، هاوپەیمانیی ماف ١ کورسی، هاوپەیمانیی ئیقتیدار ١ کورسی، هاوپەیمانیی بەدر ٣ کورسی، هاوپەیمانەکانی دەوڵەتی یاسا ٦ کورسی، هاوپەیمانەکانی عەسائیب ٤ کورسی، هاوپەیمانیی سەنەد ١ کورسی، فراکسیۆنی تەسمیم ٤ کورسی، بابلیون - ی کریستیانەکان ٥ کورسی لەم هەوڵەدا کۆبوونەتەوە و پاڵپشتیی تەواوی خۆیان راگەیاندووە بۆ نووری مالیکی بۆ ئەوەی سەرۆکایەتیی کابینەی نوێی حکومەتی داهاتوو بکات".  ئەو هەوڵانەی نووری مالیکی لە کاتێکدان رەوتی سەدر، کە لەو هەڵبژاردنەدا بەپێی ئەنجامە بەراییەکان ٧٥ کورسی بەدەستهێناوە، چەندینجار جەختی لەوە کردووەتەوە سەرۆکوەزیرانی داهاتووی عێراق لە رەوتەکەیان دەبێت.