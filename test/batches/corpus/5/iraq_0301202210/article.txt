تۆفیق حوسێن خۆشناو، بەرپرسی نووسینگەی ئەنجوومەنی نوێنەرانی عێراق لە پارێزگای هەولێر، ئەمڕۆ دووشەممە ٣ - ١ - ٢٠٢٢، بەتۆڕی میدیایی رووداوی گوت: "ئەو نووسراوەمان بۆ هاتووە، بەڵام هێشتا ئەندامانی هەڵبژێردراوی پەرلەمانمان ئاگادار نەکردووەتەوە، چونکە ئەوە رێوشوێنێکی ئاساییە و باوەڕناکەم لەم دوو رۆژە فریای ئەوە بکەون و بێنەوە، خۆی بەبێ ئەو رێوشوێنەش دەکرێت ئەندامانی هەڵبژێردراوی پەرلەمان بەشداریی کۆبوونەوەی یەکەم بکەن، چونکە لەماوەیەکی کەم هەر رۆژی یەکەم ناسنامەیان بۆ دەردەکرێت".  بەپێی نووسراوی ژمارە (١)ی بەشی کاروباری نووسینگەی پارێزگاکان لە فەرمانگەی کاروباری پەرلەمانیی ئەنجوومەنی نوێنەرانی عێراق کە رۆژی ٣ - ١ - ٢٠٢٢ دەرچووە و بۆ نووسینگەکانی ئەنجوومەنی نوێنەرانی عێراق لە پارێزگاکان بەناونیشانی" ناسنامەی ئەندامانی ئەنجوومەن"، نێردراوە هاتووە: "داوا دەکەین پەیوەندی بە ئەندامانی پەرلەمان بکەن، بۆ ئەوەی پێیانڕابگەیێنن لەوەی دەتوانن رۆژانی سێشەممە و چوارشەممە ٣ و ٤ی کانوونی دووەمی ٢٠٢٢ سەردانی باڵەخانەی ئەنجوومەنی نوێنەرانی عێراق بکەن بەمەبەستی دەرهێنانی ناسنامەی ئەنجوومەنی نوێنەران بۆیان بەمەبەستی ئاسانکاریکردن بۆ هاتنەناوەوەیان بۆ ئەنجوومەنی نوێنەران لەدانیشتنی یەکەمدا".  رۆژی ١٠ی ئۆکتۆبەری ٢٠٢١، هەڵبژاردن لە ٨٣ بازنەی عێراق بەڕێوەچوو، ٩ ملیۆن و ٦٢٣ هەزار و ٦٠١ کەس دەنگیاندا، لەو ژمارەیە ٧٧٥ هەزار و ٥٧٦ دەنگ پووچەڵ بوون، ٣٠ی تشرینی دووەم کۆمیسیۆنی باڵای سەربەخۆی هەڵبژاردنەکابن ئەنجامی کۆتایی هەڵبژاردنی ١٠ی ئۆکتۆبەری راگەیاند، رۆژی دووشەممە ٢٧ی کانوونی یەکەمی ٢٠٢١، دادگەی باڵای فیدراڵی تانەکانی لەبارەی هەڵوەشاندنەوەی ئەنجامی هەڵبژاردن رەتکردەوە و ئەنجامەکانیشی پەسندکرد.  رۆژی ٢٨ی کانوونی یەکەمی ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامی کۆتایی هەڵبژاردنی بۆ سەرۆکایەتیی کۆماری عێراق نارد، دوو رۆژ دواتر د. بەرهەم ساڵح، سەرۆککۆماری عێراق رۆژی ٠٩ - ٠١ - ٢٠٢٢ی دیاریکرد بۆ بەستنی دانیشتنی یەکەمی ئەنجوومەنی نوێنەرانی عێراق.