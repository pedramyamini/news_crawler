موقتەدا سەدر، ئەمڕۆ هەینی ٧.١.٢٠٢٢ لە هەژماری خۆیدا لە تویتەر رایگەیاند: "ویستی گەلی ئازاد لە سەرووی هەموو گوشارە دەرەکییە رۆژئاوایی و رۆژهەڵاتییەکانەوەیەویستی گەل بریتییە لە (حکومەتی زۆرینەی نیشتمانی)؛ هەروەها هیچ گوشارێکی دەرەکی لەوە پەشیمانمان ناکاتەوە؛ هەر هەڕەشەیەکیش (سوورتر) و (پێشکەوتووتر) و (پێداگیرترمان) دەکات بە ئاراستەی (دیموکراسییەک)ی عێراقی رەسەن و ئازاد و بێگەرد".  سەدر لە تویتەکەیدا وشەکانی (تەسمیم، تەقەدووم، عەزم و دیموکراتی) بەکارهێناوە و هەریەک لەو وشانەی خستووەتە نێو کەوانە، بەبێ ئەوەی روونی بکاتەوە بۆچی ئەو وشانەی خستووەتە نێو کەوانە، بەڵام هەریەک لەو وشانە ناوی هاوپەیمانی و لایەنی سیاسین کە بریتین لە: پارتی دیموکراتی کوردستان، هاوپەیمانی تەسمیم، هاوپەیمانی تەقەدووم و هاوپەیمانی عەزم، کە پێکەوە خاوەنی ١١٢ کورسی پەرلەمانی عێراقن.   رێبەری رەوتی سەدر دەشڵێت: "بۆیە دەبێ ئەوان لەوە تێبگەن کە بەهێزیی (ئایینزا) لە بەهێزیی عێراق و پێکهاتەکان و نەتەوەکانی سەرچاوەی گرتووە، بۆیە هەر دەستبردنێک بۆ ناوبانگی ئایینزا و ناوبانگی بەرگری لە رێگەی بڵاوکردنەوەی هەڕەشە و تووندوتیژی سوودی نابێت، چونکە ئێمە یەکەم شیعە بووین کە بەرگریمان کرد، کاتێک هەمووان لە پێشی داگیرکەر نواندنیان دەکرد یان بەرگرییان لێ دەکردن".  موقتەدا سەدر هەر لە تویتەکەیدا دەڵێت، "بۆیە لە خودا بترسن و چاکە بکەن و کارتەکان تێکەڵ مەکەن، چونکە ئێمە ویستی سیاسیمان نییە؛ بەڵکو هەموو خەممان نیشتمانە، خۆشەویستی نیشتمانیش بەشێکە لە باوەڕداری".  ئەمە لە کاتێکدایە تاوەکو ئێستا هەردوو لایەنی سەرەکی نێو ماڵی شیعە کە بریتین لە رەوتی سەدری خاوەن ٧٣ کورسی لە پەرلەمانی عێراق و چوارچێوەی هاوئاهەنگی کە خۆیان دەڵێن خاوەنی زیاتر لە ٩٠ کورسیی پەرلەمانن و لە گردبوونەوەی چەند لایەنێکی بەهێزی شیعە پێکهاتووە، سەبارەت بە پێکهێنانی حکومەتی نوێی عێراق رێکنەکەوتوون، بەڵام لایەنەکانی چوارچێوەی هاوئاهەنگی کە دیارترینیان هاوپەیمانی دەوڵەتی یاسایە بە سەرۆکایەتی نووری مالیکی پێداگرە لەسەر پێکهێنانی حکومەتی سازانی نیشتمانی بە بەشداری هەموو لایەنە سیاسییەکان کە دەیانەوێ بەشداربن.  بڕیارە یەکشەممەی داهاتوو ٩.١.٢٠٢٢ خولی نوێی پەرلەمانی عێراق یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.