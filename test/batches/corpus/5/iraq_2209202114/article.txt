رەعد مەشهەدانی، گوتەبێژی وەزارەتی گەیاندنی عێراق، ٢٢ی ئەیلوولی ٢٠٢١ بە تۆڕی میدیایی رووداوی راگەیاند: "عێراق بەرەو دروستکردن و هەڵدانی یەکەم مانگی دەستکرد بۆ بۆشایی ئاسمان هەنگاوەکانی دەستپێکردووە و دوای وەرگرتنی رەزامەندی ئەنجوومەنی وەزیرانی عێراق لە ئەمڕۆوە کۆمپانیا نێوخۆیی و بیانییەکان دەتوانن داواکاری بۆ بەشداریکردن لە کەمکردنەوەیەک بکەن بۆ ئەوەی ئەو مانگە دروستبکەن، کە چەندین مەرج و پێوەری هەیە و دەبێت بزانین کامییان لەگەڵ ئەو پڕۆژەیە دەگونجێت بۆ ئەوەی دروستکردنی مانگەکەی بخرێتە ئەستۆ".  بە گوتەی  مەشهەدانی ئەو مانگە دەستکردەکەی عێراق بە نیازە دروستی بکات و بینێرێتە بۆشایی ئاسمان سێ ئەرکی سەرەکی دەبێت ئەوانیش رووبەڕووبوونەوەی هێرشە ئەلیکترۆنییەکان، هەروەها بەشێک لە کەناڵ و رادیۆکانی عێراقی دەکەوێتە سەر کە ساڵانە بەم هۆیەوە سەدان ملیۆن دۆلار عێراق دەدرێتە مانگە دەستکردەکانی دیکە، ئەرکی سێیەمی مانگەکە گەشەپێدان و بەهێزکردن و بەرەوپێشبردنی تۆڕەکانی ئینتەرنێتە کە زۆرجار گلەیی لە خراپیی هێڵەکانی ئینتەرنێت دەکرێت.  رەعد مەشهەدانی، گوتەبێژی وەزارەتی گەیاندنی عێراق، ئاماژەی بۆ ئەوەشکرد ماوەی وەرگرتنی داواکاری و دیزاینی پڕۆژەیەکی تەواوی مانگەکە و تێچوونەکە و وردەکارییەکەی لە ئەمڕۆ چوارشەممە ٢٢ی ئەیلوول دەستپێدەکات و تاوەکو ١٨٠ رۆژ دەخایێنێت و دواتر لێژنەیەکی تایبەتمەندی وەزارەتی گەیاندن لیکۆڵینەوە لە وردەکاریی داواکارییەکان بۆ دروستکردنی مانگە دەستکردەکە دەکات، دوای پەسندکردنی باشترین پرۆژە و دیزاین، چاوەڕوان دەکرێت لەماوەیەکی پێوانەیی ئەو مانگە دروستبکرێت و عێراق لە چەند ساڵی کەمی داهاتوو ببێتە خاوەنی ئەو مانگە دەستکردە.  ئەمڕۆ چوارشەممە، ئەرکان شەیبانی وەزیری گەیاندنی عێراق، وەکو نوێنەری سەرۆکوەزیرانی عێراق لە کۆنگرەی دووەمی ئاسایشی هێرشی ئەلیکترۆنی  کە لەبەغدا بەرێوەچوو رایگەیاند رەزامەندیی ئەنجوومەنی وەزیرانییان وەرگرتووە بۆ دروستکردنی یەکەم مانگی دەستکردی عێراق و بۆ ئەوەش ئەو هەنگاوەی" بە بازدانێکی باش لە کەرتی گەیاندن و پەیوەندییەکان" ناوهێنا و گوتی سەرۆکوەزیرانی عێراق تەواو هاوکارە بۆ جێبەجێکردنی ئەو پڕۆژەیە.