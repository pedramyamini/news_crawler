دەزگای دژەتیرۆری عێراق رۆژی یەکشەممە ٢٣ - ٠١ - ٢٠٢٢ بڵاویکردەوە، لە ماوەی دوو ساڵی رابردوودا ٦٩٤ چالاکییان دژی رێکخراوی داعش ئەنجامداوە و لەو چالاکییانەشدا ٣٤٣ ئەندام و چەکداری رێکخراوەکەیان کوشتووە.  لە بڵاوکراوەکەی دەزگای دژەتیرۆری عێراقدا هاتووە، لە هەمان ماوەدا ٦٢٢ چەکداری داعش دەستگیرکراون و رەوانەی دادگە کراون بۆئەوەی بە سزای خۆیان بگەن.  دەزگاکە ژمارەی کەرەستە و ئامێرە تێکشکێندراوەکانی رێکخراوە پەڕگیرەکەشی لە هەمان ماوەدا بە ٤٤٢ دانە دەستنیشان کردووە و ئەوەشی خستووەتەڕوو، لە ماوەی دوو ساڵی رابردوودا ٥٩٥ هێرشی ئاسمانی بۆسەر پێگە و چەکدارەکانی رێکخراوەکە ئەنجامدراون.  بەپێی راگەیێندراوەکەی دەزگای دژەتیرۆری عێراق، "ژمارە ئاماژە پێدراوەکان لای ئەنجوومەنی ئاسایشی نیشتمانیی وڵات دۆکیۆمێنت کراون، ئەمەش جیا لەوەی بە دۆکیۆمێنت بۆ رای گشتی ئاشکرا کراون و ئێستاش دۆکیۆمێنتەکان لەبەردەستن".  لە کۆتایی بڵاوکراوەکەیدا، دەزگای دژەتیرۆری عێراق هەڕەشە لە داعش دەکات و دەڵێت، لە رۆژانی داهاتوودا گورزی تەمبێکارانەی تووند لە پاشماوەکانی داعش دەدەن.