ئەحمەد سەحاف، گوتەبێژی وەزارەتی دەرەوەی عێراق، ئەمڕۆ یەکشەممە ١٢/١٢/٢٠٢١، بە تۆڕی میدیایی رووداوی راگەیاند: "هەوڵەکانی وەزارەتی دەرەوە بەردەوامن بۆ گەڕاندنەوەی ئەو کۆچبەرە عێراقییانەی ئارەزوو دەکەن بگەڕێنەوە عێراق، لەو پێناوەدا باڵیۆزخانەکانی عێراق لە مۆسکۆ و وارشۆ هەوڵ دەدەن بۆ پێشکەشکردنی هاوکاریی مرۆیی و تۆمارکردن و پێدانی پاسپۆرتی گەڕانەوە بەو کۆچبەرانەی کە دەیانەوێ بگەڕێنەوە عێراق".  ئەحمەد سەحاف گوتیشی: "تاوەکو ئێستا لە رێگەی نۆ گەشتی ئاسمانیی نائاساییەوە سێ هەزار و ٥٥٦ کۆچبەری عێراقیمان بە شێوەیەکی ئارەزوومەندانە لە بێلاڕووسەوە گەڕاندووەتەوە هەولێر و بەغدا".  ئەمە لە کاتێکدایە، دوایین گەشتی گەڕاندنەوەی کۆچبەرانی عێراقی لە بێلاڕووسەوە بۆ هەولێر و بەغدا هەینی رابردوو ١٠/١٢/٢٠٢١ ئەنجامدرا، ئەو گەشتانەش حکومەتی عێراق ئەنجامیان دەدات.  زیاتر لە مانگێکە هەزاران کۆچبەر کە زۆرینەیان کورد و عێراقین لە سنووری بێلاڕووس و پۆڵەندا گیریان خواردووە، ئەوان لە رەوشێكی سەختدا ژیان بەڕێدەکەن، کۆچبەرەکان دەیانەوێت لە رێگەی بێلاڕووسەوە بچنە پۆڵەندا و لەوێشەوە بگەنە وڵاتانی دیکەی یەکێتیی ئەوروپا، تاوەکو ئێستا لانی کەم ١٠ کۆچبەر لە سنووری نێوان ئەو دوو وڵاتە گیانیان لەدەستداوە.  بەپێی ئاماری کۆمەڵەی پەنابەرانی سەرتاسەری هەرێمی کوردستان، لە سەرەتای ئەمساڵەوە ٢٠٢١ تاوەکو ئێستا زیاتر لە ٢٨ هەزار کەس لە هەرێمی کوردستانەوە بەرەو ئەوروپا کۆچیان کردووە.