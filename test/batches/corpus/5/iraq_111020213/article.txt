ئیبراهیم جابری، بەرپرسی نووسینگەی سەدر لە ناوچەی سەدر لە بەغدا لە لێدوانێکدا بە تۆڕی میدیایی رووداوی راگەیاند، "بەپێی ئەو ژمارانەی دەستمان کەوتوون، لە هەڵبژاردنی ١٠ی ئۆکتۆبەری ٢٠٢١ رەوتی سەدری ٨٠ کورسیی بەدەستهێناوە و ئەگەری هەیە ژمارەکە زیاتر بێت".  ئەو بەرپرسەی نووسینگەی سەدر لە ناوچەی سەدری بەغدا گوتیشی، "لە ئێستاوە گەرەنتیمان کردووە فراکسیۆنی سەدری گەورەترین فراکسیۆنی پەرلەمانی عێراق دەبێت".  جابری ئاماژەی بەوەش کرد، "بە تەنها لە پارێزگای بەغدا ٢٨ کورسیمان بەدەستهێناوە".  یەکەمجارە هەڵبژاردنی پێشوەختە لە عێراق بەڕێوەدەچێت، تێیدا ٢٤ ملیۆن و ٢٩ هەزار و ٩٢٧ کەس مافی دەنگدانیان هەبوو.