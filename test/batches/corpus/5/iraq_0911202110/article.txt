ئەمڕۆ چوارشەممە، ٨ - ١١ - ٢٠٢١، دادگەی باڵای فیدڕالی عێراق ماددەی ٤٣ی یاسای هاتووچۆی بە "نادەستووری" ناوبرد، کە پەیوەستە بە رسومات و سزاکانی هاتووچۆ و رایگەیاند، لەگەڵ حوکمەکانی دەستووری هەمیشەیی کۆماری عێراق لە ساڵی ٢٠٠٥ دا ناگونجێت.  بەپێی راگەیێنراوەکەی دادگەی باڵای فیدڕالی دوای تەماشاکردنی سکاڵای ژمارە ٤٢ی ساڵی ٢٠٢٠ سەبارەت بە ماددەی ٤٣ی یاسای هاتووچۆ گەیشتنە ئەو ئەنجامەی کە ئەو ماددەیە "نادەستوورییە".  ماددەی ٤٣ی یاسای هاتووچۆی عێراقی ژمار ٨ی ساڵی ٢٠١٨ تایبەتە بە داهاتەکانی رسومات و سزاکانی هاتووچۆ، بەپێی ئەو ماددەیە رێژەی ٥٠ % ی داهاتەکانی بۆ گەنجینەی دەوڵەت تەرخاندەکرێت و رێژەی ٢٥ % یشی بۆ گەشەپێدانی هاتووچۆ و دابینکردنی پێداویستییەکانی و ٢٥ % ەکەی دیکەش بۆ بەڕێوەبەرایەتیی رێگەوبانەکانی پارێزگاکان تەرخاندەکرێت.