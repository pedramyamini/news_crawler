رۆژی چوارشەممە ٣ - ١١ - ٢٠٢١ عەمار حەکیم، لە هەژماری خۆیدا لە فەیسبووک رایگەیاند: "هەردەم پارێزگای دیالە عێراقێکی بچووک بووە و نموونەیەک بووە بۆ پێکەوەژیانی ئاشتییانە و برایەتی لە نێوان ئایینزاکان و پێکهاتەکان و هۆزەکانیدا، تەنانەت لە ماوەی کەمی رابردوودا خوێنی گەنجانی دیالە تێکەڵ بوو، یەک ویستیش بوون بۆ دوورخستنەوەی دەستی رەشی داعش لە دیالە؛ بۆیە لێرەوە جارێکی هۆشداری دەدەین لە مەرامی شەڕەنگێزی و گەڕانەوەی ململانێی نێوان ئایینزاکان بۆ دیالە جا بە هەر ناونیشانێک بێت".  سەرۆکی رەوتی حیکمەی نیشتمانی دەشڵێ: "هاوکات هانی ئاقڵمەندان، سەرۆک و کەسایەتییەکانی هۆزەکان، دەستەبژێری کۆمەڵایەتی و لایەنە سیاسییەکان دەدەین درک بەو پیلانە خراپانە بکەن و دان بە خۆیاندا بگرن و سنوورێک بۆ خراپبوونی دۆخی دیالە دابنێن، هەروەها داوا لە هێزە ئەمنییەکان دەکەین بەرپرسیاریێتی یاسایی خۆیان بەجێبگەیێنن بۆ پاراستنی ئاسایش و ژیانی هاووڵاتیان".   شەوی سێشەممە (٢٦/١٠/٢٠٢١) ژمارەیەک چەکدار هێرشیان کردە سەر گوندی رەشادی شیعەنشین لە شارۆچکەی شارەبان لە پارێزگای دیالە لە باکووری رۆژهەڵاتی شاری بەغدا.  دواتر داعش لەڕێگەی کەناڵەکانی لە تۆڕی تێلێگرامەوە لەبارەی هێرشەکەی شارەبانەوە رایگەیاند: لەو هێرشەدا ١٥ کەسیان کوشت و بەلای کەم ٢٠ کەسیان بریندار کرد.  دوای هێرشەکە، موسەننا تمیمی، پارێزگاری دیالە بە تۆڕی میدیایی رووداوی راگەیاند: "لە هێرشەکەدا چەکدارانی داعش بۆسەیەکیان بۆ خێزانێک دانا بوو و کریانە ئامانج، خەڵکیش چوون بە هانای ئەو خێزانە و پێکدادان دروستبوو، لە کۆتاییدا ١١ کەس کوژران".  سەبارەت بە وردەکاری هێرشەکە؛ کەریم عەلی، جێگری پارێزگاری دیالە بە تۆڕی میدیایی رووداوی راگەیاند: "ئەو گوندەی هێرشیکرایە سەر، دانیشتووانەکەی شیعەن، ئەوانیش بۆ تۆڵەکردنەوە، هێرشیان کردە سەر گوندێکی نزیکی خۆیان، کە دانیشتووانەکەی سوننەن و چەند کەسێکی سڤیلیان کوشت و بریندارکرد.  بەهۆی ئەو دوو هێرشەوە هەفتەیەکە گرژی و ئاڵۆزی لە نێوان شیعە و سوننەکانی نیشتەجێی شارۆچکەی شارەبان دروست بووە؛ بۆیە وەکو عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند: زیاتر لە ٣٠٠ خێزانی نیشتەجێی شارەبان ئاوارەبوونە و ئامارەکانمان دەڵێن تاوەکو ئێستا ٥٧ خانوو لە شارەبان سووتێندراون.