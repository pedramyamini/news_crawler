رێبەری رەوتی سەدر لە تویتێکدا رایگەیاند، "پێویستە لە قۆناخی داهاتوودا یاسای (ئەمەت لە کوێ بوو؟) کارابکرێت لەگەڵ دەسەڵاتی یاسادان و جێبەجێکردن بە تەواوی".  لەبارەی جێبەجێکردنی یاساکە، رێبەری رەوتی سەدر جەخت لەوەدەکاتەوە "دەبێت گشتگیر و بۆ هەمووان بێت، بەهیچ شێوەیەک نابێت هەڵاوێردن بکرێت، ئەمەش تاوەکو سنوور بۆ گەندەڵی دابنرێت".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمان، هاوپەیمانی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.