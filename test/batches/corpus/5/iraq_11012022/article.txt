ویسام جبووری، پەیامنێری تۆڕی میدیایی رووداو لە نەجەف، ئەمڕۆ سێشەممە ١١.١.٢٠٢٢، رایگەیاند،  رووداوەکە بەرەبەیانی ئەمڕۆ لە ماڵی خێزانەکە لە گەڕەکی فورات لە ناوەڕاستی شاری نەجەف روویداوە. ویسام جبووری، پەیامنێری تۆڕی میدیایی رووداو لە نەجەف لە نزیک ئەو شوێنەی تاوانەکەی تێدا روویداوە رایگەیاند، ئەو گەنجە کە تۆمەتبارە بە کوشتنی باوک و دایک و برا گەورەکەی؛ کوڕە بچووکی خێزانەکەیە و خوێندکاری قۆناخی ئامادەییە.  بەپێی زانیارییەکانی پەیامنێری رووداو، دوای کوشتنی ئەو ئەندامانەی خێزانەکەی بە چەکی جۆری دەمانچە، کوڕەکە خوشکێکیشی بریندارکردووە، "بەڵام خوشکەکەی توانیوێتی بە برینەکەیەوە بەسەر دیواری ماڵی دراوسێکەیاندا سەربکەوێت و دروسێکەیان لە رووداوەکە ئاگادار بکاتەوە؛ ئەوانیش پۆلیسیان لە رووداوەکە ئاگادارکردەوە. "  دواتر پۆلیس گەیشتووەتە شوێنی رووداوەکە و توانیویانە گەنجە تۆمەتبارەکە لە خانوویەکی تەواونەکراودا لە گەڕەکەکەدا دەستگیر بکەن، گەنجەکە لە کاتی دەستگیرکردنیدا ئەو دەمانچەی پێبووە کە تاوانەکەی پێ ئەنجامداوە و بەبێ رووبەڕووبوونەوە خۆی رادەستی پۆلیس کرد، "بەڵام تاوەکو ئێستا نازانرێ بۆچی باوک و دایک و براکەی خۆی کوشتووە"  ئەو کچەی برینداربووە، بەپێی زانیارییەکانی پەیامنێری رووداو، گواستراوەتەوە نەخۆشخانەی گشتیی حەکیم لە نەجەف بۆ چارەسەرکردنی، چونکە گوللە بەر سکی کەوتووە.