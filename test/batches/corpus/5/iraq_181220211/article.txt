عەبدولجەبار ئەحمەد عوبێدی، بەڕێوەبەری بەنداوی عوزێم لە پارێزگای دیالە ئەمڕۆ شەممە ١٨ - ١٢ - ٢٠٢١ بە (تۆڕی میدیایی رووداو)ی راگەیاند، تائێستا هیچ بڕە ئاوێکی لافاوەکەی هەولێر و کەرکووک نەگەیشتووەتە بەنداوەکەیان. بەنداوەکەش ئێستا نزیکەی ٣٠٠ ملیۆن مەتر سێجا ئاوی تێدایە، لەکاتێکدا توانای لەخۆگرتنی نزیکەی ملیارێک و ٥٠٠ هەزار مەتر سێجا ئاوی هەیە.  بەڕێوەبەری بەنداوی عوزێم، خوازیارە بارانبارێت و ئاوی کۆگاکراوی بەنداوەکە زیادبکات. هاوکات هۆشداری دا ئەگەر بارانی پێویست نەبارێت، ئەوا وەرزی داهاتوو وشکەساڵی دەبێت.  بەنداوی عوزێم، دەکەوێتە سەر رووباری عوزێم بە دووری ١٣٣ کلیۆمەتر لە باکووری رۆژهەڵاتی بەغدا. بەنداوەکە بۆ کۆنترۆڵکردنی لافاوی رووبارەکە، کۆگاکردنی ئاوی پێویست بۆ کشتوکاڵ و بەرهەمهێنانی کارەبا سوودی لێوەردەگیرێت.  لە لافاوەکەی رۆژی هەینیی شاری هەولێر ١٢ کەس گیانیان لەدەستدا، کە تەرمی یەکێکیان تائێستا نەدۆزراوەتەوە، هەر بەهۆی لافاوەکەوە زیانێکی زۆر بە خانوو و نێو ماڵ و ئۆتۆمبێلی هاووڵاتیان گەیشتووە.