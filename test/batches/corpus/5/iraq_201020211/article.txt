بەپێی راگەیێندراوی کۆمیسیۆنی باڵای سەربەخۆی هەڵبژاردنەکانی عێراق، کۆی گشتی سکاڵاکان لە ئەنجامی هەڵبژاردنەکە ٣٩٧ سکاڵا بوون؛ ٣٦١ سکاڵایان لە ئەنجامی گشتی و ٢٧ سکاڵایان لە ئەنجامی تایبەت بوون.  وەک  لە راگەیێندراوەکەدا هاتووە، کۆمیسیۆن ئەو ٣٩٧ سکاڵایەی بەم شێوەیە پۆلێنکردووە: ١٦١ زەرد، ١٣٨ سەوز و ١٠ سکاڵا سوور، هەروەها ٨٨ سکاڵاش بۆ پۆلینکردن کاریان لەسەر دەکرێت.  ئێوارەی رۆژی سێشەممە ١٩ - ١٠ - ٢٠٢١ وادەی وەرگرتنی تانە لەلایەن کۆمیسیۆنی باڵای سەربەخۆی هەڵبژاردنەکان کۆتاییهات و تاوەکو ئەو کاتەش کۆمیسیۆن هەزار و ٣٨١ تانەی وەرگرت.   جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق رایگەیاند، دەستەیەکی دادوەریی سەیری تانەکان دەکات، کە لە سێ دادوەر پێکهاتووە؛ کۆمیسیۆنیش پابەندە بە بڕیارەکانیانەوە.    جومانە غەلای گوتیشی، دوای ئەوەی دەستەکە کۆتایی بە پرۆسەی سەیرکردنی تانەکان دەهێنێت و بڕیاری پێویست دەدات، ئەنجامی کۆتایی هەڵبژاردن رادەگەیێندرێت و دواتر ئەنجامەکە لەلایەن دادگای باڵای فیدراڵییەوە پەسند دەکرێت.  هاوکات عیماد جەمیل، ئەندامی کۆمیسیۆنی باڵای هەڵبژاردن بە دووری زانی بەدەست دەنگی هەموو وێستگەکانی دەنگدان جیابکرێنەوە.   هەر لەوبارەوە، تارق حەرب، شارەزای یاسایی رایگەیاند، دە رۆژ لەبەردەم ئەنجوومەنی کۆمیسیاران و حەوت رۆژیش لەبەردەم دەستەی دادوەرییدایە بۆ ئەوەی سەیری تانەکان بکات.