بەپێی گێڕانەوەکان و ئەو زانیارییانەی پەیامنێری رووداو لە نەجەف دەستیکەوتووە ئێوارەی رۆژی پێنجشەممە ٣٠ - ١٢ - ٢٠٢١، لە ناوچەیەکی کشتوکاڵی نزیک گوندی رەشایدی سەر بە شارۆچكەی جەبلە لە پارێزگای بابلی عێراق، شەڕ و پێكدادان لە نێوان هێزە ئەمنییەكان و دوو تۆمەتباری داواکراو بە ماددەی چواری تیرۆر روویداوە کاتێک هێزە ئەمنییەکان ویستوویانە ئەو کەسانە دەستگیربکەن، لە ئەنجامدا و دوای شەڕێکی قورسی چەند کاژێری بەپێی شانەی ئەمنیی راگەیاندنی جەنگی هێزە ئەمنییەکان ژمارەیەک تەرمیان لەماڵەکەدا دۆزیوەتەوە.  تاوەکو ئێستا ژمارەی ئەو کەسانەی لەو رووداوە کوژراون ٢٠ كەسن.  دایکی حوسێن، خوشکی رەحیم، کە رەحیم  یەکێکە لە تۆمەتبارەکان بە هەڵکەوت عەزیز، پەیامنێری تۆڕی میدیایی رووداوی گوت: "هێزە ئەمنییەکان ٢٠ کەسیان کوشت و ٥٠ هەمەر هاتن و گوتیان خانووەکەی بەسەردا دەڕوخێنین".  لەرووداوەکەدا ژمارەیەکیش لە هێزە ئەمنییەکان برینداربوون و ٢٠ كەسیش لە منداڵ و ژنی داواكراوەكان كوژران، کە لەنێو كوژراوەكاندا ١٢ منداڵ هەن.  هەرچەندە بانگەشە و هەندێک لە هەواڵەکان باسی لەوەدەکەن تۆمەتباری سەرەکی رووداوەکە خۆی سەرجەم خێزانەکەی کوشتبێت، بەڵام خێزانی تۆمەتبارەکە ئەمە بە تووندی رەتدەکەنەوە و ناوی کەسێک دەبەن کە خزمییانە و بەهۆی کێشەیەکی کۆمەڵایەتییەوە ئەو رووداوەی بەسەردا هێناون.  دایکی حوسێن گوتی: "شەهاب ئەفسەری پۆلیسە لەبەغدایە ئەو هەڕەشەی کرد و هەمەری ناردە سەر براکەم کە مووچەیەکی کرێکاری هەیە و تۆمەتیان بۆ هەڵبەستووە گوایە بازرگانی ماددەی هۆشبەرە، وەڵڵا براکەم گیانی بەسەر منداڵەکانی دەردەچوو و خۆشی دەویستن زۆر، بەخوا بە نانەسک دەژیا، درۆ دەکەن".  ژووری ئۆپەراسیۆنەکانی بابل راگەیێندراوێکی بڵاوکردەوە و تێیدا هاتووە: "کاژێر ١٥: ٠٠ زانیاری بە هەواڵگری شارۆچکەی جەبلە گەیشتووە، بە بوونی دوو تاوانباری داواکراو لە ناوچەی رەشاید لە ماڵی رەحیم کازم عەیادە غرەیری. بۆ ئەم مەبەستەش هێزێکی سەر بە هەواڵگریی جەبلە چوونەتە شوێنی ناوبراو، لە کاتی گەیشتنیان، خاوەن ماڵەکە تەقەی بەسەر هێزەکەدا کردووە و ئەفسەری هەواڵگری هێزەکەش پەیوەندیی بە دادوەری جەبلە کردووە و رەزامەندی رووبەڕووبوونەوەی پێدراوە".   لە بەشێکی دیکەی راگەیێندراوەکەدا هاتووە: "داوای هاوکاری زیاتر کراوە لە هێزەکانی سوات و بەگەیشتنیان بۆ شوێنی مەبەست، ناوچەکە گەمارۆدراوە و شەڕ و پێکدادان سەرلەنوێ لەگەڵ خاوەن ماڵەکە روویداوە و خۆی بەدەستەوەنەداوە. لە میانی پێکدادانەکەدا، خاوەن ماڵەکە دوو لە کارمەندی هێزە ئەمنییەکانی بریندارکردووە. یەکێکیان گوللەیەک بەر قاچی کەوتووە و یەکێکی دیکەش لە شانییەوە بریندار بووە".  لە راگەیێندراوەکە باس لەوەشکراوە، کاژێر ١٩: ٠٠ پێکدادانەکان کۆتایی هاتووە و هێزەکان چوونەتە ماڵی تاوانبارەکە و تەواوی ئەندامانی خێزانەکە بە کوژراوی دۆزراونەتەوە. پاشان تیمێکی بەڵگەنامەی تاوانەکان بە یاوەری دادوەری لێکۆڵینەوە گەیشتنە شوێنی رووداوەکە و رێکارەکانی ئاسایش و یاساییەکانیان گرتووەتەبەر. دەرکەوت ٢٠ کەس لەم ماڵەدا کوژراون.    حەسەن مەندیل، پارێزگاری بابل بە میدیای فەرمیی عێراقی گوتووە لێکۆڵینەوە لە زانیارییەکان دەکەین، چونکە دیمەنەکە روون نییە و هەندێک گومان هەن کە لە رۆژانی داهاتوو دەردەکەون.  پارێزگاری بابل لە هەژماری خۆی لە تۆڕی کۆمەڵایەتی فەیسبووک راگەیێنراوێکی بڵاوکردەوە، تێیدا هاتووە: "ئەوەی روویدا لە رووداوی گیان لەدەستدانی ژمارەیەک کەسی بێ گوناە، لەو کاتەی سەرکۆنەی ئەو رووداوە تاوانکارییە دەکەین، رێگە بە بازرگانیکردن بە خوێنی عێراقییەکانەوە نادەین، لێژنەیەکی لێکۆڵینەوە بۆ ئەو بابەتە دروستکراوە و ئەو هۆکارانە دەخاتەڕوو کە لەپشتەوەی رووداوەکەن، تاوانباری راستەقینەش بە سزای خۆی دەگات و لە سزا رزگاری نابێت".  دوای رووداوەکە، ئەحمەد ئەبو رەغیف، بریکاری وەزیری ناوخۆی عێراق بۆ کاروباری هەواڵگری گەیشتە پارێزگای بابل بۆ لێکۆڵینەوە لە راستی رووداوەکە و ئاشکراکردنی نهێنییەکان.  ئەمڕۆ هەینی، هەڵکەوت عەزیز، چووە پارێزگای بابل و لەوێ لە شارۆچەکەی جبلە چووە شوێنی رووداوەکە و ئوم حوسێنی بینی، کە خوشکی یەکێک لەو تۆمەتبارانەیە جگە لە خۆی، تەواوی خێزانەکەی لەو خانووەکەدا و لەو رووداوەدا کوژراون.  سەبارەت بە رووداوەکە ئوم حوسێن گوتی: "وەڵڵا درۆیە، ئۆتۆمبێل و خانووەکەی بە کەڵکی هیچ نایەن، وەڵڵا نانە سک دەژی، مووچەیەکی بێکاری هەیە و خۆی و منداڵەکانی پێیدەژی، ئەو پیاوە جووتیارە، جووتیارە، ئەمڕۆ کردیان بە بازرگانی ماددەی هۆشبەر".  سەبارەت بەو قسانەی دەکرێت گوایە باوکی ئەو منداڵانە خۆی منداڵ و هەموو ئەو کەسانەی لە خانووەکەدا بن کوشتبێتن، دایکی حوسێن گوتی: "ناوەڵڵا باوکیان نییە، درۆیە درۆیە، وەڵڵا باوکیان خۆشیدەویستن و گیانی لەسەر دەردەچوون، وەڵڵا درۆیە. ئەوەی ئەو قسانە دەکات دەیەوێت خۆی لێدەرباز بکات ئەوەی دوێنێ ٥٠ هەمەری ناردە سەریان دەیەوێت لێی دەربازبێت، ٥٠ هەمەر، شەهاب هاوەڵزاوەکەی ئەفسەرە لە پۆلیس، کەس هەقی بەسەرەوە نییە، هاوەڵزاوەکەی ئەفسەری پۆلیسە لە شەعب لەبەغدا".  رووداوەکەش دەگێڕێتەوە و دەڵێت: "ناوەڵڵا سەرەتا مەدەنی هاتوون و لێیانداون و فێڵیان لێکردووە و ئەوانە کە شەهاب ناردوونی لە شەعبەوە، شەهاب ٥٠ هەمەری ناردووە،  ئەو ٥٠ هەمەرە لەسەروو عەلوەکەوە راوەستابوون لەسەر شەقامەکە و لە خانووەکەیان داوە و خانووەکەیان بەسەردا رووخاندوون، ئێ ئەمە بەرگرییە؟ ئەگەر چوار گوێنی فیشەکیشی پێبوایە تەواو بووبوو، دوو رۆژە سێ رۆژە گەماڕۆی خانووەکەیان داوە، ئەوە خۆی، ئەی منداڵەکانی بۆ؟ وازیان لێبێنن بۆ هەڕەمەکی لە خۆی و منداڵەکانی دەدەن، بۆ؟ بۆ؟ بۆ خۆی و مناڵەکانی دەکوژن و هەڕەمەکی بەناو دەکەون؟ ئەمە لە کوێ هەیە لە کوێ؟ ".  دایکی حوسێن داوای هاوکاری لە مستەفا کازمی سەرۆکوەزیرانی عێراق دەکات و دەڵێت: "هەموویان منداڵن، تەنانەت کچەکانیش خوار ١٨ ساڵن، لە ١٨ ساڵ و بەخوارەوە وەڵڵا، ٢٠ کەس، ٢٠ روح،  داوای بڕیار لە کازمی دەکەم، ئەگەر بگەمە وەزارەت داوای بڕیار لە کازمی دەکەم، مافی خۆم دەوێت لە کوێ داوای بکەم؟ لای خوا، ناگەمێ وەڵڵا نایگەمێ، دەمەوێت کازمی بڕیاربدات، حوکمم دەوێت لێی، مافیان رۆیشت، خوێنیان بەفێڕۆچوو خۆی و منداڵەکانی. ".  ناوی بەشێک لە قوربانیانی رووداوەکەی بابل:   ١. رەحیم کازم عەیادە غرێری  ٨. یوسرا ئەحمەد - هاوژینی رەحیم  ٩. شەیما هیلال - هاوژینی رەحیم  هەروەها، دیانە رەحیم دایکی دوو منداڵ و ئیبتیسام رەحیم دایکی چوار منداڵ بوو.