ئەمڕۆ لە بەغدا شاندی دانوستاندنکاری پارتی لەگەڵ فراکسیۆنی پارتی لە ئەنجوومەنی نوێنەرانی عێراق کۆبووەوە، دوای کۆبوونەوەکە هۆشیار زێباری، ئەندامی مەکتەبی سیاسیی پارتی کە بە مەبەستی دانوستاندنی پێکهێنانی حکومەتی نوێی عێراق لە بەغدایە، لەبارەی نێوەڕۆکی کۆبوونەوەکە قسەی بۆ هەڵکەوت عەزیز، پەیامنێری رووداو لە بەغدا کرد و رایگەیاند، "ئەو کۆبوونەوەیە زیاتر وەکو پیرۆزبایی لە جێگری سەرۆکی پەرلەمان و ئەندامانی فراکسیۆنی پارتی دیموکراتی کوردستان بوو".  لەبارەی پرۆسەی هەڵبژاردنی دەستەی سەرۆکایەتیی پەرلەمان، هۆشیار زێباری گوتی، "لە راستیدا پێمانخۆشبوو لەگەڵ یەکێتی و حیزبەکانی دیکەی کوردستان پێکەوەبوواین، بەڵام گەیشتنە هەندێک بڕیاری سیاسی، ئێستاش هیچی نەچووە، بە تێڕوانینی من بەردەوام دەبین، بەڵام ئەمە بناخەیەکی باشە بۆ ئەو پرۆسەیەی دێت، ئەو رێچکە دەستووری، حکومی، سەرۆکایەتی، سەرۆکایەتییەکان و حکومەتی داهاتوو، دوێنێ هەنگاوێکی گرنگبوو بۆ دامەزراندنی ئەم پرۆسەیە لەسەر بنچینەیەکی پتەو و بەهێز".     تاوەکو ئێستا پارتی بە فەرمی هیچ بەربژێرێکی بۆ پۆستی سەرۆککۆمار دیاری نەکردووە، هۆشیار زێباریش لە لێدوانێکدا بۆ رووداو رەتیکردەوە کە گوتبێتی پۆستی سەرۆککۆمار تەنیا بۆ یەکێتییە و دەڵێت، پارتی پێداگیری لەوە دەکات کە پۆستەکە بۆ کوردە، بەڵام دەبێ پارتی و یەکێتی لەسەری رێککەون.  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراق، هەڵبژاردنی دەستەی سەرۆکایەتی بەڕێوەچوو، ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا وەک سەرۆکی پەرلەمان، ١٨٢ پەرلەمانتار دەنگیان بە حاکم زاملی دا وەک جێگری یەکەم و ١٨٠ پەرلەمانتاریش دەنگیان دایە شاخەوان عەبدوڵڵا وەک جێگری دووەمی سەرۆکی پەرلەمانی عێراق.  لە یەکەم دانیشتنی خولی پێنجەمی پەرلەمانی عێراق، کورد و شیعە دابەشبوون و نەیانتوانی یەکێتیی ریزەکانیان بپارێزن.  سەرنجەکە بۆ لایەنە کوردستانییەکان ئەوە بوو، ئەندامانی فراکسیۆنی یەکێتیی نیشتمانیی کوردستان لەنێو هۆڵی دانیشتنی پەرلەمان چوونە دەرەوە و دەنگیان بە هیچ یەک لە بەربژێرانی دەستەی سەرۆکایەتیی پەرلەمان نەدا.  لەبارەی هۆکاری کشانەوەیان و دەنگنەدان بە سێ سەرۆکایەتییەکە، کاروان یاروەیس، پەرلەمانتاری فراکسیۆنی یەکێتی لە پەرلەمانی عێراق، بە تۆڕی میدیایی رووداوی گوت، "لەبەرئەوەی رێککەوتنێکی گشتگیر نەبوو، بۆیە بەرچاومان روون نەبوو، بە باشمان زانی بچینە دەرەوە".