کەتیبەکانی سەیدولشوهەدا، کە میلیشیایەکی حەشدی شەعبییە، لە راگەیێنراوێکدا رایگەیاند: "دوای بانگەوازی کردنەوەی دەرگای خۆبەخشی بۆ پەیوەندیکردن بەڕیزەکانمانەوە لەپێناو خۆئامادەکردن بۆ شەڕە گەورەکە لەدژی داگیرکەری خراپەکاری ئەمریکی ئەگەر ئامادەنەبوو عێراقی خۆشەویست بەجێبهێڵێت، داواکارییەکی زۆری جەماوەرییمان وەرگرت و ژوورێکی ئۆپەراسیۆنمان دروستکرد و زۆرترین داواکاری و پەیوەندییمان وەرگرت، ژمارەی ئەو خۆبەخشانە گەیشتوونەتە نزیکەی ٤٩ عێراقیی شەرەفمەند لە هەموو پارێزگاکان".  هەروەها لە راگەیێنراوەکەدا هاتووە: "بەردەوام دەبین بە جیاکردنەوەی ناوەکان و شیاویی خۆبەخشان و تواناکانیان و کردنی رووپێوی ئەمنیی پێویست و چاوپێکەوتن لەگەڵیان بۆ ئەوەی بەپێی چەند کاروانێکی رێکخراو و بەپێی پسپۆڕییەکانییان بتوانیان زۆرترین ژمارەی ئەو کەسانە وەربگرین".  کەتیبەکانی سەیدولشوهەدا، گرووپێکی چەکداری شیعەیە و لە ساڵی ٢٠١٣ لە کەتائیبی حیزبوڵڵا جیابووەتەوە، گرووپەکە لە عێراق، سووریا، لوبنان و یەمەن چالاکی هەیە،  لەلایەن ئەبو ئالا وەلائییەوە سەرپەرشتی دەکرێت.   کەتیبەکانی سەیدولشوهەدا پاڵپشتی مانەوەی بەشار ئەسەد دەکات و لەساڵی ٢٠١٤ ش هەڕەشەی لە شانشینی سعودیە کرد و رایگەیاند: "هەرشتێک سعودی بێت ئامانجی ئێمەیە لە داهاتوودا و سعودیە وێران دەکەین".  گرووپەکە خراوەتە لیستی سزاکانی ئەمریکاوە، گرووپەکە تۆمەتبارە بە هێرشکردنە سەر فڕۆکەخانەی نێودەوڵەتی و بنکەی سەربازانی ئەمریکا و هاوپەیمانانی.