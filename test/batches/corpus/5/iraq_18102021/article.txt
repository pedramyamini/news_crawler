سەدر لیژنەی دانوستاندنی بۆ قسەکردن لەگەڵ لایەنەکان دیاریکردووە و چەندین جار جەختی لەوەکردووەتەوە، سەرۆکوەزیرانی داهاتوو سەدری دەبێت.  نووری مالیکی کە دووخول سەرۆکوەزیران بووە، چاوی لەوەیە جارێکی دیکە ببێتەوە سەرۆکوەزیران، ئەوەش لەڕێگەی پێکهێنانی  چوارچێوەی گردبوونەوەی (ئیتاری تەنسیقی) کە خاوەنی ٩٢ کورسیی پەرلەمانە لەگەڵ هاوپەیمانیی فەتح و هاوپەیمانیی قیوادەولە و هاوپەیمانیی نەسر و چەند لایەنێکی دیکە.  محموود حەیانی، ئەندامی هاوپەیمانیی فەتح بە رووداوی راگەیاند "بە دووری دەزانم فەتح ببێتە ئۆپۆزیسیۆن، بەڵکو بە پێچەوانە، پێموایە پەنا بەخودا فەتح حکومەت پێکدەهێنیت، یان بڵێم (ئیتاری تەنسیقی) حکومەت پێکدەهێنێت نەک فەتح؛ پشت بەخودا برایانی کوردیشمان لەگەڵ دەبێت و بەربژێریشمان بۆ پۆستی سەرۆکایەتیی ئەنجوومەنی وەزیران بەڕێز نووری مالیکی دەبێت".    لای سەدرییەکان، نووری مالیکی کۆتایی هاتووە، تاقیکراوەتەوە و چی دیکە تاقی ناکرێتەوە. بەڵام دۆخەکە هەر جۆرێک بێت، هەوڵەکانیش بەردەوام دەبن بۆئەوەی لایەنەکان بگەنە سازان و لەسەر کەسێکی دیاریکراو رێکبکەون.  د. تاڵب کەریم، مامۆستای زانکۆ و شرۆڤەکاری سیاسی دەڵێت "پێم وایە هێزە سیاسییەکان دەگەنە کەسێک بۆ سەرۆکایەتیی وەزیران، بەڵێ رەنگە هەندێک دواکەوتن هەبێت، بەڵام دواجار دەگەنە رێککەوتن لەسەر کەسێک؛ پرسیارەکە ئەوەیە ئەو کەسە دەبێت کێ بێت و ئایا دەکرێت بەڕێز کازمی بێت، بەڵێ دەکرێت ئەو بێت. پێموایە کازمی جێگەی پەسندنی لایەنە سیاسییەکانە، رەوتی سەدر لاری نییە و بەڕێز حەلبووسی کێشەی نییە؛ هەروەها رەزامەندی جەماوەریی و هەرێمیشی لەسەرە، بەڵام ناتوانرێت پێشبینی بکەیت لە دوایین چرکە ساتەکاندان لە دۆخی سیاسی دا چی روودەدات، چونکە دۆسیەی عێراقی ئاڵۆزە. "  پارتی دیموکراتی کوردستان، لەم هەڵبژاردنەدا ٣٣ کورسی بەدەستهێناوە؛ بۆ پێکهێانی گەورەترین فراکسیۆن و حکومەتی عێراقی نوێ مەرجی خۆی هەیە.      د. ڤیان سەبری، بەربژێری دەرچووی پارتی دیموکراتی کوردستان بە تۆڕی میدیایی رووداوی راگەیاند " هەرشتێک لەگەڵ بەرژەوەندی هەرێمی کوردستان بێت ئامادەین و هەرشتێک قازانجی بەرژەوەندی گشتیی تێدا بێت لەگەڵیداین. "  لەم هەڵبژاردنەدا رەوتی سەدر بە بەدەستهێنانی ٧٣ کورسی براوەی یەکەمی هەڵبژاردن و هاوپەیمانی تەقەدوومی محەممەد حەلبووسی ٣٧ کورسی و سەربەخۆکان ٣٥ کورسی و دەوڵەتی یاسا ٣٣ کورسیان بەدەستهێناوە. کورسییەکانی هاویمانی فەتحیش لە ٤٨ کورسییەوە بۆ ١٥ کورسی کەمبووەتەوە.