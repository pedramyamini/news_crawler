بەپێی زانیارییەکانی تۆڕی میدیایی رووداو کە لە سەرچاوەیەکی باڵا لە ئەنجوومەنی نوێنەرانی عێراق دەستی کەوتووە، وادەی پێشکێشکردن بۆ پۆستی سەرۆککۆمار ئەمڕۆ پێنجشەممە ١٣ - ٠١ - ٢٠٢٢ کۆتاییهات و ٢٦ کەس ناو و سیڤیی خۆیان بە فەرمی رادەستی سەرۆکایەتی ئەنجوومەنی نوێنەرانی عێراق کردووە، بۆئەوەی وەکو بەربژێری پۆستی سەرۆککۆمار تۆمار بکرێن، لەنێو ئەو ژمارەیەشدا ١١ یان کوردن.  بەپێی رێوشوێنە یاساییەکان، دوای تەواوبوونی وادەی پێشکێشکردن بۆ پۆستی سەرۆککۆماری عێراق، ئەنجوومەنی نوێنەرانی عێراق ناوی بەربژێرەکان دەنێرێتە چەند دامەزراوەیەکی عێراق بۆ وردبینیکردن لە ناوەکانیان و دڵنیابوون لەوەی کە هیچ کێشەیەکی یاساییان نییە، لەوانەش دەسەڵاتی دادوەری، دەستەی دەستپاکی، دەستەی لێپرسینەوە و دادوەری.  ئەمڕۆ پێنجشەممە ١٣ - ٠١ - ٢٠٢٢، سیروان سیرینی، ئەمینداری گشتیی ئەنجوومەنی نوێنەرانی عێراق لە کاتی بەشداریکردنی لە  بووڵتەنی هەواڵەکانی کاژێر ١٣: ٠٠ی تۆڕی میدیایی رووداو، کە دڵدار هەرکی پێشکێشی دەکات، لەبارەی مەرجەکانی ئەو کەسانەی خۆیان بۆ پۆستی سەرۆککۆماری عێراق بەربژێر دەکەن، رایگەیاند، "پێویستە بەربژێر تەمەنی لە ٤٠ ساڵ کەمتر نەبێت، عێراقی بێت، دایک و باوکی عێراقی بن، دەرچووی زانکۆ بێت، رابردووی پاک بێت، لەڕووی یاساییەوە هیچ باکگراوندێکی ناپاکیی نەبێت، کەسێکی خاوەن ئەزموون و نیشتمانپەروەر و راستگۆ بێت".  ناوی شەش کەس لە بەربژێرە کوردەکان زانراوە، ئەوانیش هۆشیار زێباری، ئەندامی مەکتەبی سیاسیی پارتی دیموکراتی کوردستان؛ بەرهەم ساڵح وەکو بەربژێری یەکێتی نیشتیمانی کوردستان؛ رێبوار ئەوڕەحمان وەکو بەربژێری نەوەی نوێ؛ هەروەها لەتیف رەشید، حاکم رزگار و خالید شێخ سدیق کە ئەو دووانەی کۆتاییان وەکو کەسایەتیی سەربەخۆ خۆیان بەربژێر کردووە.  رۆژی دووشەممە ئەنجوومەنی نوێنەرانی عێراق دەرگای خۆبەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە داناوە، کە دەیانەوێت خۆیان بۆ ئەو پۆستە بەربژێر بکەن.  ئەنجوومەنی نوێنەرانی عێراق لە راگەیێندراوێکدا دەڵێت، بەپێی ماددەکانی ٢ و ٣ لە یاسای ژمارە ٨ی ساڵی ٢٠١٢، یاسای حوکمەکانی خۆبەربژێرکردن بۆ پۆستی سەرۆککۆمار، ئەنجوومەنی نوێنەرانی عێراق رایدەگەیێنێت دەرگای خۆبەربژێرکردن بۆ پۆستی سەرۆککۆماری عێراق دەکاتەوە.