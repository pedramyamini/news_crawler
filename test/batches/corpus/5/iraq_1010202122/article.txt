سەبارەت بە کارنەکردنی هەندێک ئامێری دەنگدان لە کاتی کردنەوەی بنکەکانی دەنگدان، سەرۆکی کۆمیسیۆن گوتی، "لە کاژێر ٠٧: ٠٠ی بەیانی ئامێرەکان بە شێوەیەکی ئۆتۆماتیکی داگیرسان، بەڵام لە هەندێک بنکە و وێستگە بەهۆی ئەوەی فەرمانبەری سەر ئامێرەکە نەیانزانیوە بەکاریانبهێنن، بووە هۆی ئەوەی ئامێرەکان بکوژێنەوە و لەکاتی داگیرساندنەوەیاندا داوای کۆدێکی تایبەت دەکات و دەوەستێت تاوەکو کۆدەکە داخڵ دەکرێت".  بە گوتەی سەرۆکی کۆمیسیۆنی باڵای سەربەخۆی هەڵبژاردنەکانی عێراق، "بە زوویی ئامێرەکان خراونەتەوە کار، ئەمەش نیشانەی ئەوەیە ئامێرەکان هەموو دەستکارییەک رەتدەکەنەوە، ئێستا هیچ ئامێرێک کێشەی نییە و پرۆسەکە بە باشی بەڕێوەدەچێت و کۆمیسیۆنیش کاری خۆی بە باشی کردووە".  بڕیارە لە کاژێر ٠٦: ٠٠ی ئێوارە بە شێوەی ئۆتۆماتیکی ئامێرەکان بکوژێنەوە و لەبارەی سەرپێچییەکانیش جەلیل عەدنان خەلەف دەڵێت، "تاوەکو ئێستا هیچ سەرپێچییەک تۆمار نەکراوە".  سەرۆکی کۆمیسیۆنی باڵای سەربەخۆی هەڵبژاردنەکانی عێراق رۆڵی میدیا و میدیاکارانی بەرز نرخاند و ئەوەی خستەڕوو، "رووماڵی میدیا لە هەڵبژاردندا زۆر باش بووە و رۆڵێکی گرنگیان هەبووە. سوپاس بۆ رووداو".  ئەمڕۆ لە سەرجەم پارێزگاکانی عێراق و هەرێمی کوردستان هەڵبژاردنی پێشوەخت بەڕێوەدەچێت بۆ هەڵبژاردنی ٣٢٩ پەرلەمانتار بۆ پەرلەمانی عێراق. بەپێی کۆمیسیۆنی هەڵبژاردنەکانی عێراق، ژمارەی ئەو کەسانەی لە هەڵبژاردنی پێشوەختی پەرلەمانی عێراق مافی دەنگدانیان هەیە، ٢٤ ملیۆن و ٢٩ هەزار و ٩٢٧ دەنگدەرە، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگ دەدەن، ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.