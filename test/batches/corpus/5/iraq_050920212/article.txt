تووڕەیی شەقام لە لایەنە شیعەکان و بێ متمانەیی خەڵك بە لایەنەکان لە بەغدا وای کردووە بەشێك لە خەڵک هەر لە ئێستاوە گرەو لەسەر دۆڕانی لایەنەکان بکەن و بەشێکی دیکەش دەڵێن، هیچ لە دۆخەکە ناگۆڕێت.   دابەشبوونی پێکهاتە و لایەنەکان و زیادبوونی ژمارەی هاوپەیمانی و حیزبەکانیش وای کردووە هەڵبژاردنەکە ئاڵۆز بێت بە تایبەت کە بازنەکانی هەڵبژاردنیش گۆڕاون و یەکەمجارە عێراق بە ٨٣ بازنەوە بچێتە نێو هەڵبژاردن.   بڕیارە لە ١٠ - ١٠ - ٢٠٢١ خەڵکی عێراق بچنە سەر سندووقەکانی دەنگدان و نوێنەرەکانی خۆیان بۆ پەرلەمان هەڵبژێرن و بڕیار لە داهاتووی سیاسیی چوار ساڵی ئاییندەی وڵاتەکەیان بدەن.  ئەوە یەکەم هەڵبژاردنی پێشوەختە لە دوای ساڵی ٢٠٠٣ وە لە عێراق ئەنجامدەدرێت، ئەوەش دوای خۆپێشاندانی ناڕەزایی عێراق لە ساڵی ٢٠٢٠ کە دەیان هەزار کەس لە بەغدا و پارێزگاکانی باشووری عێراق داوای گۆڕانکاری و باشترکردنی دۆخ و گوزەرانیان کرد. لە ئەنجامدا کابینەکەی عادل عەبدولمەهدی دەستی لەکارکێشایەوە، بەڵێنی کابینەی نوێش بە سەرۆکایەتیی مستەفا کازمی، رێکخستنی هەڵبژاردنی پێشوەخت بوو.  هەڵبژاردنی ئەمجارە بە کۆمەڵێک گۆڕانکاری بەڕێوەدەچێت، رکابەری تووند لەنێو ماڵی شیعەدا هەیە، ئەوان بە ٥ هاوپەیمانی سەرەکی رکابەری یەکدی دەکەن بۆ بردنەوەی زۆرترین کورسی، کە پێکهاتوون لە رەوتی سەدر بە سەرۆکایەتی موقتەدا سەدر، هاوپەیمانی دەوڵەتی یاسا بەسەرۆکایەتی نووری مالیکی، هاوپەیمانی هێزەکانی دەوڵەت، بە سەرۆکایەتیی عەمار حەکیم و حەیدەر عەبادی، هاوپەیمانی عەقدی نیشتمانی بە سەرۆکایەتی فالح فەییاز، هاوپەیمانی فەتح بە سەرۆکایەتی هادی عامری.  عەلا ئەلخەتیب، چاودێرێکی سیاسیی شیعە دەڵێت، "پێموایە فراکسیۆنە شیعەکان گەورە دۆڕاو دەبن لەم هەڵبژاردنە. بۆچی؟ چونکە کاردانەوەیەکی جەماوەری گەورە هەیە کە لە بۆشاییەوە نەهاتووە لە راستیدا خزمەتگوزاریی کەمە و ئەوەی کە دەبێت حکومەت پێشکێشی هاووڵاتیانی بکات، نایکات. دیمەنی شیعی دیمەنە ئاڵۆز و تێکەڵەکەیە لەم هەڵبژاردنانەدا، روون نییە و تەمومژاوییە. بەڵام بەدڵنیاییەوە گۆڕانکارییەکان هێندە گەورە نین کە هەندێ کەس چاوەڕێیان دەکات، بە دڵنیاییەوە هەندێ گۆڕانکاری روودەدەن کە دەبنە هۆی بنیاتنانی چەند شتێك بۆ قۆناخەکانی داهاتوو".  سوننەکانیش بەسەر دوو بەرەی سەرەکیدا دابەشبوون کە پێکهاتوون لە؛ هاوپەیمانی تەقدووم"پێشکەوتن"ی نیشتمانی بە سەرۆکایەتیی محەممەد حەلبووسی، هەروەها هاوپەیمانیی عەزمی عێراق بە سەرۆکایەتیی خەمیس خەنجەر. ئەو دوو هاوپەیمانییە سەرەکیترینن لە گۆڕەپانی سیاسیی سوننە.  غانم عەبد، چاودێری سیاسیی سوننە دەڵێت، "پێموانییە ئەم چینە سیاسیە شتێك بۆ هاووڵاتیی سوننە پێشکێشبکەن، چونکە ئەمە یەکەمجار نییە بەشداریی هەڵبژاردنەکان دەکەن، پێشتر بەشدارییان کردووە و وەزارەتیان وەرگرتووە و لە پەرلەمانیش هەن، بەڵام چ شتێكیان بۆ هاووڵاتییانی سوننەیان کردووە؟ هێشتا سوننەکان لە کەمپەکانن و ماڵەکانیان وێرانن، بۆیە دەتوانم بڵێم بەشداریکردنیان بۆ بەرژەوەندیی تایبەتی خۆیانە، بەڵام لەوانەیە سوپرایزێک رووبدات و خەڵکی سوننە ئەو بەربژێرانە هەڵبژێرێت کە لە پارتە سیاسییەکانەوە دوورن کە دەبێتەهۆی دەرکەوتنی کەسانی گەنجی ئەکادیمست کە نوێنەرایەتیی پارێزگا سوننەکان دەکەن باشتر لە دایناسۆرەکانی سیاسەت".  لایەنە سیاسییە کوردستانییەکان، کە گەورەترینیان پارتی دیموکراتی کوردستانە، وەکو حیزب بەشداری کردووە و جگە لە بازنەکانی باشووری کوردستان و گەڕانەوە بۆ رکابەری هەڵبژاردن لە کەرکووک دوای بایکۆتکردنی لە دوایین هەڵبژاردندا، لە چەند پارێزگایەکی عێراقیش گرەوی خۆی کردووە و لە بەغدا و ئەنبار کەربەلاش بەربژێری هەن.   لەلایەکی دیکەوە، یەکێتیی نیشتمانیی کوردستان و بزووتنەوەی گۆڕان، بۆ یەکەمجار پێکەوە هاوپەیمانییان دروستکردووە بە ناوی "هاوپەیمانیی کوردستان"، ئامانجیان زیادکردنی دەنگی هەردوولایانە و رکابەری سەرەکیی پارتی دیموکراتی کوردستانن.  لەنێو لایەنە ئیسلامییەکانیش، کۆمەڵی دادگەریی کوردستان تەنیا لە پارێزگاکانی هەرێمی کوردستان بە شەش بەربژێر رکابەری دەکات. یەکگرتووی ئیسلامیی کوردستانیش هاوشێوەی کۆمەڵی دادگەریی تەنیا لە هەرێمی کوردستان رکابەری دەکات، بە شەش بەربژێری سەربەخۆ.  نەوەی نوێش، جگە لە باشووری کوردستان، لە چەند پارێزگایەکی عێراقیش بەشداری کردووە و بەربژێری هەن.