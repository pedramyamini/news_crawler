کۆمیسیۆنی هەڵبژاردنەکانی عێراق، لە نووسراوێکی فەرمیدا رایگەیاند، ئەنجوومەنی کۆمیسیاران بڕیاری دا دەستنیشانکردنی ئەو وێستگانەی کە بە دەست دەنگەکانیان دەژمێردرێن بەپێی بڕگەی یەکەمی ماددەی (٣٨)ی یاسای هەڵبژاردنی پەرلەمانی عێراق بێت کە دەڵێت، پێویستە لە نووسینگەی سەرەکیی کۆمیسیۆنی هەڵبژاردنەکان لە بەغدا تیروپشکی ئاشکرا بکرێت و نوێنەرێکی تیمی نەتەوە یەکگرتووەکان - یونامی لەگەڵ دەزگای نێودەوڵەتیی رێکخستنی هەڵبژاردن (IFES)، چاودێران و بریکارەکانی بەربژێران و حیزبە سیاسییەکان و دەزگاکانی راگەیاندن ئامادەبن.  کۆمیسیۆنی هەڵبژاردنەکانی عێراق دەشڵێت: "کاتی ئەنجامدانی تیروپشک بۆ دەستنیشانکردنی ئەو وێستگانەی کە بە دەست دەنگەکانیان دەژمێردرێن کاژێر ٧ی ئێوارەی رۆژی دەنگدانی تایبەت و رۆژی دەنگدانی گشتیی دەبێت واتا لە بەروارەکانی ٨ و ٩ی مانگی ئۆکتۆبەری ٢٠٢١، بەڵام ئەگەر ناوەندی دەنگدانەکە کە بڕیارە وێستگەیەکی بۆ بە دەست ژماردنی دەنگەکانی دەستنیشان بکرێت تەنیا یەک وێستگەی هەبوو واتا پێویست بە ئەنجامدانی تیروپشک ناکات".  دەنگدانی تایبەت تەنیا بە کارتی بایۆمەتری دەبێت و دەستپێکردنی دەنگدانی تایبەت ٤٨ کاژێر پێش دەستپێکردنی دەنگدانی گشتیی دەبێت، واتا دەنگدانی تایبەت لە رۆژی هەینی و لە بەرواری ٨ی ئۆکتۆبەری ٢٠٢١ بەڕێوەدەچێت.  بەپێی کۆمیسیۆنی هەڵبژاردنەکانی عێراق ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.