کەتیبەکانی حیزبوڵڵا لە عێراق کە یەکێکە لە گرووپە چەکدارە شیعییەکان، لە راگەیێندراوێکدا ئەمڕۆ سێشەممە ٣٠ - ١١ - ٢٠٢١ بڵاویکردووەتەوە، دەڵێت، "زۆرینەی سەرکردە ئەمنی و سیاسییەکان لایان روونە کە رووداوی هێرشکردنەکەی سەر ماڵی سەرۆکوەزیران نادروستە و کازمی لە کاتی تەقینەوە هەڵبەستراوەکەدا لە ماڵەکەی نەبووە".  حیزبوڵڵا لە راگەیێندراوەکەدا لە پێنج خاڵدا تێڕوانینی خۆی دەخاتەڕوو کە ئەمانەن:  ١ - داوا دەکەین ئەمانەی خوارەوە بکرێن کە زۆر بەئاسانی دەکرێت جێبەجێ بکرێن:  یەکەم: لە رێگەی کامێرای ناوەوەی خانووەکە بسەلمێندرێت کە کەسی بەئامانجگیراو لە کاژێری هێرشەکە هەڵبەستراوەکەدا لە ماڵ بووە.  دووەم: ١٠ چرکەی دیکەی ڤیدیۆی پێش تەقینەوەکە لە هەمان کامێراوە کە لە دەرەوەیە، جگە لە شەش کامێرای دیکە کە لە ناوەوەن لە ساتی کەوتنە خوارەوەی مووشەکەکە یان هەردوو مووشەکەکە، دەربخەن.  سێیەم: قاسم ئەعرەجی گوتی: "ئەو ماددەیەی لە تەقینەوەکەدا بەکارهاتووە C ٤ بووە"؛ هەموو تەکنیککارەکان دەزانن ئەم جۆرە ماددەیە بە هیچ جۆرێک لە دروستکردنی ئەو مووشەکانەدا بەکارناهێندرێت.  چوارەم: هەندێک روونکردنەوە و پرسیار هەن دەیانخەینەڕوو:  ا - ئەو سەربازەی لە گرتە ڤیدیۆییەکەدا دەردەکەوێت تەقە بە ئاسماندا دەکات و تەقە لە درۆنەکە ناکات؛ شێوازی تەقەکردنەکەی وەک ئەوانەیە لە بۆنەکاندا تەقە دەکەن.  ب - کوان شاهێدەکانی نزیک لە ماڵی سەرۆکوەزیران کە"جێگەی متمانەن"؟  ج - کوان وێنەی راداری فڕۆکە ئەمریکییەکان کە لەو کاتەدا بەسەر ناوچەی سەوزەوە بوون؟  د - کوان برینداران لە کرێکارانی خزمەتگوزاری و پاسەوان و راوێژکارانی ئەو کەسەی بانگەشەی بەئامانجگرتنی دەکات؟ بریندارەکان لەکوێ مانەوە و کێن؟  ه - کوا پاشماوە و پارچەکانی ئەو مووشەکەی باسدەکرێت؟  و - کوا وێنەی ئەو کەسەی تاوانی بەرامبەرکراوە بۆ ئەوەی بۆ سەردەکردەی بەهێزمان "شەهیدی زیندوو" بۆی بگریێن؟  ٢ - داوا لە قاسم ئەعرەجی دەکەین ئەو ئەفسەرانە ئازاد بکات کە ئەرکی لێکۆڵینەوەیان لەئەستۆدایە بۆ ئەوەی بە روونی باسی ئەوەمان بۆ بکەن کە پێی گەیشتوون لە راستییەکانی پەیوەست بە گۆرەپانی رووداوەکە "بۆ ئەوەی ئەوەی ئاشکرایە ئاشکرای بکەن"، هۆشداریش لە سەلامەتی و ژیانیان دەدەین یان لەوەی زیانیان پێبگەیەنن، هەروەها پێویستە لەسەر برایانی ئەفسەر لە دەزگا ئەمنییەکان جووڵە بۆ زانینی چارەنووسی هاوڕێکانیان بکەن.  ٣ - ئەمینداری گشتیی حیزبوڵای سەرکەوتوو، بە ئامادەبوونی سەرکردەکانی چوارچێوەی هاوئاهەنگی و دادوەر فایەق زێدان و سەرۆک بەرهەم ساڵح و کازمی رێککەوتین هێزەکانی مقاوەمە بەشداری لە لێکۆڵینەوەی تەکنیکییدا بکەن؛ دووپاتی دەکەینەوە کە کەتیبەکانمان ئامادەن بۆ بەشداریکردن لە لیژنەکە بە سەرۆکایەتیی بەڕێز ئەعرەجی.  ٤ - پەیامە بەکۆدەکانی دەوروبەری "تاوانلێکراو" خەڵکی موقاوەمە ناترسێنێت؛ ئەوان دڵنیان و متمانەیان بەخودای مەزن و سەرکردایەتی و گەلەکەیان هەیە؛ سەرکەوتن هاوەڵیان دەبێت و شەرمەزاری و زەرەرمەندی بۆ ئەو کەسانەیە کە دەیانەوێت تەڵەیان بۆ دابنێن.  ٥ - دووپاتی دەکەینەوە ئەوەی روویدا لە هەڵبژاردنە پەرلەمانییەکەی ئەمدواییە گەورەترین فێڵکردن بوو لە مێژووی نوێی گەلی عێراق؛ مافی شەهیدان و بریندارانی گۆڕەپانەکانی مانگرتنی دژ بە ساختەکاری بەفیڕۆناچێت.  دوێنێ دووشەممە ٢٩ - ١١ - ٢٠٢١ قاسم ئەعرەجی، راوێژکاری ئاسایشی نیشتمانیی عێراق لە کۆنگرەیەکی رۆژنامەڤانیدا رایگەیاند: "سەرەداوی زۆرمان لەلایە" و زیندانیکردنی دوو تیمی لە وەزارەتی ناوخۆی عێراق، کە یەکێکیان بەڕێوەبەری گشتیی بەرەنگاربوونەوەی تەقەمەنییەکانی وەزارەتی ناوخۆی تێدایە، ئاشکراکرد.  لیژنەی لێکۆڵینەوە بە سەرۆکایەتیی راوێژکاری ئاسایشی نیشتمانی و ئەندامێتیی وەزیری دەرەوە، بەڕێوەبەری نووسینگەی سەرۆکوەزیران، سەرۆکی ئەرکانی سوپا، جێگری فەرماندەی ئۆپەراسیۆنە هاوبەشەکان، سەرۆکی دەزگای هەواڵگریی نیشتیمانی، بریکاری دەزگای هەواڵگری و بریکاری هەواڵگریی ناوخۆ و سەرۆکی دژە تیرۆر و هەواڵگریی وەزارەتی بەرگری و ئاسایش و هەواڵگریی وەزارەتی بەرگریی پێکهاتبوو.  ئەعرەجی باسی چۆنێتیی هێرشەکەی کرد و  گوتی، "لای لیژنەکە سەلمێندرا کە هێرشەکە بە دوو درۆن کراوە کە دوو بۆمبیان خستووەتە خوارەوە، یەکێکیان لە سەربانی خانووەکە و ئەوی دیکە لە حەوشەی خانووەکە کەوتووەتە خوارەوە، یەکێکیان تەقیوەتەوە، ئەوی دیکە نەتەقیوەتەوە، هەروەها لیژنەکە شوێنی دەستپێکی فڕینی ئەو دوو فڕۆکەیەی دیاریکردووە".  راوێژکاری ئاسایشی نیشتمانیی عێراق لە قسەکانیدا لیوا سەباح شبلی، بەڕێوەبەری گشتیی بەرەنگاربوونەوەی تەقەمەنییەکانی لە وەزارەتی ناوخۆ بە "کەمتەرخەم" لە بەجێگەیاندنی کارەکانی تۆمەتبارکرد و گوتی، "دوو تیمی لێکۆڵینەوە لە رووداوە دەستگیرکراون و رەوانەی وەزارەتی ناوخۆ کراون بەمەبەستی لێکۆڵینەوە، بەداخێکی زۆرەوە تیمی هەڵگرتنەوەی تەقەمەنییەکان ئەرکی خۆیان بەشێوەیەکی راست جێبەجێ نەکرد، لیژنەکە میوانداریی لیوا سەباح شبلی کرد و لەلایەن لیژنەکە و من خۆشم ئەو پرسیارەمان ئاڕاستەکرد، کە ئایا پەنجەمۆرتان لە بۆمبەکە هەڵگرتووەتەوە؟ گوتی ' بەڵێ '، بۆ رۆژی دواتر لیوا سەباح شبلی و عەمید ئەکرەم لە بەڵگەی تاوان هاتنە لیژنەکە بە لیژنەکەی راگەیاند، بۆمبەکەی تەقاندەوە و پەنجەمۆری لێ هەڵنەگرتووەتەوە، دوای مشتومڕ، لیژنەی لێکۆڵینەوەی باڵا بڕیاری زیندانیکردنی هەردوو تیمەکەی دا و ناردنیان بۆ وەزارەتی ناوخۆ بۆ لێکۆڵینەوە".  قاسم ئەعرەجی هەر لەبارەی تیمی هەڵگرتنەوە و تەقاندنەوەی بۆمبەکە گوتی، "بۆ ئەوەی بزانن بۆچی ئەرکی خۆیان جێبەجێ نەکردووە. ئەوە شتێکی سرووشتییە لە تیمی بەڵگەی تاوان شوێنپەنجە هەڵبگرن لە هەر شوێنێک، شوێنی روودانی تاوان بۆ گەیشتن بە راستییەکان و ئاشکراکردنی راستییەکان. لێکۆڵینەوە بۆ ئەوە دەکرێت تاوەکو راستیەکان ئاشکرا بکرێن. بەڵام لایەنە تایبەتمەندەکان درۆنەکە لەنێو ببەن بەبێ هەڵگرتنی شوێنپەنجە، ئەمە ئاماژەیەکە بۆ هەبوونی گرفتێک، ئێمە نامانەوێت هیچ کەسێک تۆمەتبار بکەین، بەڵام ئەمە بۆ لێکۆڵینەوەکان جێدەهێڵین بۆ ئەوەی بزانرێت هۆکار چیبووە کە شوێنپەنجەکانیان هەڵنەگرتووە، بۆچی تەقاندوویانەتەوە لەجیاتی ئەوەی پوچەڵی بکەنەوە؟ هەروەها پارێزگاری لە بەشە گرنگەکانی بکەن".  بەرەبەیانی رۆژی یەکشەممە ٠٧ - ١١ - ٢٠٢١ بە دوو فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق، ئەو کۆنگرە رۆژنامەڤانییەی قاسم ئەعرەجی، راوێژکاری ئاسایشی نیشتیمانیی عێراق، دوای تویتێکی موقتەدا سەدر، رێبەری رەوتی سەدری دێت کە تێیدا هەڕەشەی ئاشکراکردنی هێرشبەران و ئەنجامدەرانی سەر ماڵی مستەفا کازمی کردبوو.   موقتەدا سەدر، رۆژی ٢٥ - ١١ - ٢٠٢١، لە تویتێکدا رایگەیاند: "ئەوەی پێویستە پشتگوێنەخرێت شکۆی دەوڵەتە، ئەو دەستدرێژییەی کرایە سەر سەرۆکی ئەنجوومەنی وەزیران دەستدرێژییەکی روونە بۆ سەر سەروەری و شکۆ، هەروەها وروژاندنی ئاشووب و تێکدانی تێکڕای ئاسایشی عێراقە".