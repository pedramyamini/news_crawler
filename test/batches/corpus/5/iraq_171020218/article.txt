سۆزان مەنسوور، بەربژێری سەرکەوتوو بە رووداوی راگەیاند، "ئەوەی لەدەستم بێت بۆ خەڵکی ئەو ناوچانە دەیکەم، ئێمە وەکو هاوپەیمانیی کوردستان پرۆگرامی تایبەت بە خۆمان هەیە لە دەرەوەی ئەو پرۆگرامە، پرۆگرامی تایبەتمان هەیە بۆ کێشەی ناوچەکە. بەداخەوە ئێمە بەتەمابووین پێش پرۆسەی هەڵبژاردن پێشمەرگە بگەڕێتەوە بۆ ناوچەکە بە هەماهەنگی لەگەڵ هێزی عێراقی بەڵام رووینەدا، لە داهاتوو دەبێت نەک هەر ئومێدمان هەبێت، بەڵکو دەبێت کاری جیدی لەسەر بکرێت تاوەکو پێشمەرگە بگڕێتەوە بۆ ناوچەکە. "  لە قەزای خانەقین و ناحییەکانی گوڵاڵە، سەعدییە، جەبارە و قەرەتەپە، لە کۆی ٣ کورسی پەرلەمان، کورد تەنها ١ کورسی لە بازنەی ٤ پارێزگای دیالە بەدەستهێناوە.  دەنگی كورد لە پارێزگای دیالە:  هەڵبژاردنی ساڵی ٢٠١٤        ٦١٨٠٧ دەنگ  هەڵبژاردنی ساڵی ٢٠١٨          ٣٧٧٠٩ دەنگ  هەڵبژاردنی ساڵی ٢٠٢١          ٢٧٧٩٢ دەنگ  یەکێتی هەتا پێش هێرشەکانی ١٦ ئۆکتۆبەر دۆسییەی ئەمنی و ئیدارەی ناوچەکەی لەژێردەستدابوو، ئێستا دەیەوێت بەدەستهێنانی زۆرترین دەنگ لە بازنەی ٤ دیالە بکاتە کارتی گوشار بۆ وەرگرتنەوەی ئەو پۆستانەی کە لەدەستی نەماون.  عەباس مەحموود، گوتەبێژی هاوپەیمانیی کوردستان لە دیالە بە رووداوی راگەیاند "پۆستە ئیدارییەکان نوێکراوەتە و ئیداراتی نوێ دروستکراوە لەدەستی کورد نەماون، بەڵام ئێستا کاریگەری خۆمان هەیە دەنگی یەکەمی سەر ئاستی بازنەی چواری دیالەین، بۆیە لەدوای ئەم رووداوانە قسەی زۆرمان دەبێت و لەگەڵ براوەی ئەم هەڵبژاردنە گفتوگۆی خۆمان دەکەین. "  پارتی کە دوو بەربژێری لە دیالە هەبوو، پێیوایە بۆ ئاساییکردنەوەی دۆخی ناوچە کوردستانییەکانی دیالە، پێویستە یەکدەنگی و هاوکارییەکی تەواو لەنێوان لایەنە کوردستانییەکان هەبێت.  جەعفەر شێخ مستەفا، بەرپرسی لقی ١٥ پارتی لە خانەقین بە رووداوی راگەیاند "ئێمە دەنگەمان کەمیکردووە حیزبەکانی دیکەش دەنگەکانی کەمیکردووە، بەڵام عەرەب دەنگەکانی زیادیکردووە، چونکە ئەولێشاوە عەرەبەی هاتن بۆ دەنگدان کورد نەڕۆشت، ئومێدمان هەیە بەربژێرەکەمان دەربچێت ئەگەر بەربژێرەکەمان سەرنەکەوێت وردە وردە دیموگرافیای ناوچەکە دەگۆڕێت. ئەو تەعریبەی ئێستا هەی لە سەردەمی بەعس نەبووە. "  ئامارەکانی نووسینگەی ماددەی ١٤٠، لە خانەقین ئەوە دەردەخەن کورد تاوەکو پێش ١٦ی ئۆکتۆبەری ٢٠١٧ بە رێژەی ٦٧ % زۆرینەی دانیشتووانی خانەقین و دەوروبەی پێکدێنا، بەڵام ئێستا لە ٤٢ % تێپەڕ ناکات.  بەهۆی هێرشەكانی ١٦ی ئۆكتۆبەر و ئەو باردودۆخە ئەمنی و تەعریبەی كە هاتە ئاراوە ژمارەیەكی زۆر لە كوردی دانیشتووی خانەقین گوڵاڵە و دەورووبەری ئاوارەبوون، لە جێگەشیان عەرەب نیشتەجێبوون.