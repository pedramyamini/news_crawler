عەباس بەیاتی، ئەندامی هاوپەیمانیی دەوڵەتی یاسا دەڵێت، "ئێمە ئێستا لە کێبڕکێدا نین لەسەر ژمارەکان، بەوەی کامە کوتلە زۆرترینە، بەڵکو لە سەروبەندی هێنانەکایەی لێکتێگەیشتن و زەمینەسازیی هاوبەشین لەنێو گۆڕەپانی شیعە و لەنێو گۆڕەپانی نیشتمانی لەگەڵ کورد و سوننە. بەبێ سازان و لێکتێگەیشتن و هاوبەشیی نیشتمانی، ناکرێت حکومەتێکی جێگیر و سەقامگیر پێکبهێندرێت".  هەرچی رەوتی سەدرە، زۆرترین کورسییەکانی پەرلەمانی بەدەستهێناوە، چاوەڕێی دەکات لە دەرگای بدرێت بۆ هاوپەیمانیکردن، ئەمەش بەپێی ئەو مەرجەی کە پێشوەخت دایناوە، بۆئەوەی ببنە زۆرینەی پەرلەمانی.  مەناف موسەوی، نزیک لە رەوتی سەدر ئاماژە بەوە دەکات، "رەوتی سەدر گەورەترین کوتلەیە، دەکرێت کوتلەی دیکەی شیعە بێن و هاوپەیمانی لەگەڵ رەوتی سەدر بکەن، بەپێی ئەو بەرنامەی کە بەڕێز موقتەدا سەدر دایناوە. لە بەرنامەکەیدا چەند خاڵێکی بۆ هاوپەیمانیکردن دیاریکردووە، هەر کەسێک لەگەڵ ئەو خاڵانە کۆک بێت، ئەوا دەکرێت هاوپەیمانی لەگەڵ رەوتی سەدر بکات".  بەشێک لە چاودێرانی سیاسی پێیانوایە، لە رۆژانی داهاتوودا لێکتێگەیشتنی سیاسی دێتەئاراوە لەنێوان هێزە دژبەرەکانی پێکهێنانی حکومەت، بە پێویستیشی دەزانن کە دانوستاندن بەپێی بەرژەوەندیی باڵای نیشتمانی بێت و خواستی هاووڵاتییانی عێراقی بەدیبهێنێت و بەرەو پرۆسەیەکی سیاسیی سەرکەوتوو هەنگاو بنێن.  چاوەکان لەسەر رۆژانی داهاتوون، کە ئەگەر هێزە سیاسییەکان نەتوانن ناکۆکیی سیاسیی نێوانیان چارەسەر بکەن، ئەوا دۆخی سیاسی و ئەمنیی وڵات ئاڵۆزتر دەبێت، ئەمەش بەو پێیەی کە چاودێرانی سیاسی باسی دەکەن.