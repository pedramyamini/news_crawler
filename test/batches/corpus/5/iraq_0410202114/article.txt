لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق، بە تۆڕی میدیایی رووداوی راگەیاند: "فەرماندەیی ئۆپەراسیۆنە هاوبەشەکان وەزارەتی بەرگریی، وەزارەتی ناوخۆ و هێزە ئەمنییەکانی راسپاردووە بۆ پاراستنی ناوەندەکانی دەنگدان لە پرۆسەی دەنگدانی تایبەت و دەنگدانی گشتیی لە هەڵبژاردنی پێشوەختی پەرلەمانی عێراق، هێزی ئاسمانیی سوپاش پاڵپشتیان دەبێت، بەڵام دەزگای دژەتیرۆر وەکو هێزی یەدەگ لە ئامادەباشیدا دەبێت و ئەگەر پێویست بکات فەرماندەی گشتیی هێزە چەکدارەکانی عێراق دەتوانێ پەنایان بۆ ببات".  سەبارەت بە بەشداری حەشدی شەعبی لە پاراستنی بنکەکانی دەنگدان، لیوا تەحسین خەفاجی گوتی: "هێزەکانی حەشدی شەعبی و دەزگای هەواڵگریی لە پلانی ئەمنیی پاراستنی پرۆسەی هەڵبژاردنی داهاتوو بەشدار نابن، چونکە چەند ئەندامێکی حەشدی شەعبی بەربژێرن و لەو هەڵبژاردنە بەشدارن؛ لە کاتێکدا فەرماندەی گشتیی هێزە چەکدارەکان بڕیاری دا هێزە ئەمنییەکان نەبنە لایەنگری هیچ لایەنێک لەو هەڵبژاردنە، هاوکات کارمەندانی حەشدی شەعبی کە مافی دەنگدانیان هەیە دەتوانن لە پرۆسەی دەنگدانی گشتییدا لە ١٠/١٠/٢٠٢١ دەنگبدەن، بە پێچەوانەی هێزەکانی دیکە کە لە پرۆسەی دەنگدانی تایبەتدا لە ٨/١٠/٢٠٢١ دا دەنگدەدەن".  ئەمە لە کاتێکدایە سەرچاوە فەرمییەکانی خودی حەشدی شەعبی، کە لە ساڵی ٢٠١٤ و بە فەتوای عەلی سیستانی مەرجەعی باڵای شیعە دروست بوو، دەڵێن؛ ژمارەی کارمەندانی حەشدی شەعبی بە تێکڕا دەگاتە زیاتر لە ١٢٠ هەزار کارمەند، کە نزیکەی نیوەیان چەکدارن و دەوام دەکەن، نیوەکەی دیکەشیان هێزی یەدەگن، لەپاڵ ئەو ژمارەیەش فالح فەیاز، سەرۆکی دەستەی حەشدی شەعبی، لە مانگی ئەیلوولی ٢٠٢١ دا، ئاشکرای کرد کە وەزارەتی دارایی عێراق بڕیاری دا ٣٠ هەزار چەکداری حەشدی شەعبی کە بەهۆی هەڵاتنیان لە بەرەکانی جەنگی دژی داعش گرێبەستەکانیان هەڵوەشێندرابووەوە، بگەڕێنێتەوە سەر کارەکانیان و گرێبەستیان بۆ نوێبکرێتەوە، ئەوەش ژمارەی چەکدارانی حەشد زۆر زیاتر دەکات.  هەروەها فەرماندەیی ئۆپەراسیۆنە هاوبەشەکانی عێراق، دوێنێ، لە راگەیێندراوێکدا رایگەیاند؛ فەریقی یەکەمی روکن عەبدولئەمیر شممەری، سەرۆکی لیژنەی باڵای ئاسایشی هەڵبژاردن کە هاوکات جێگری فەرماندەی ئۆپەراسیۆنە هاوبەشەکانی عێراقە رایگەیاند: "زیاتر لە ٢٥٠ هەزار کارمەندی هێزە ئەمنییەکان بڵاودەکرێنەوە بۆ پاراستنی ناوەندەکانی دەنگدان".  نیبراس ئەبو سۆدە، یاریدەدەری گوتەبێژی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند: "پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق کە لە ٨ی ئۆکتۆبەری ٢٠٢١ دا بەڕێوەدەچێت؛ هێزە سەربازی و ئەمنییەکان، لەگەڵ ئاوارەکان و زیندانییەکان و نەخۆشە خەوێندراوەکان لە نەخۆشخانەکاندا تێیدا دەنگدەدەن، دەنگدەرانی حەشدی شەعبیش دەبوو لەو رۆژەدا دەنگبدەن، بەڵام زۆر دواکەوتنی ناردنی زانیارییەکانی دەنگدەرانی حەشد لە لایەن دەستەی حەشدی شەعبییەوە بووە هۆی ئەوەی کۆمیسیۆن بڕیار بدات دەنگدەرانی حەشد لە رۆژی دەنگدانی گشتیدا دەنگبدەن واتا لە ١٠/١٠/٢٠٢١ دا". لای خۆیانەوە سەرکردەکانی حەشدی شەعبی و هاوپەیمانی فەتح کە باڵی سیاسی گرووپەکانی حەشدە بە توندی رەخنەی لەو بڕیارە گرت و بە بەئامانجکردنی حەشدی شەعبی ناویبرد.  کۆمیسیۆنی هەڵبژاردنەکان پێشتر ئاشکرای کرد؛ ئەوانەی لە دەنگدانی تایبەت دەنگدەدەن بریتین لە (هێزە سەربازی و ئەمنییەکان، ئاوارەکان، زیندانییەکان و نەخۆشەکان لە نەخۆشخانەکان) و ئەوان ناویان لە تۆماری دەنگدانی گشتیی رەشدەکرێتەوە، بە تێکڕاش ژمارەی ئەو کارمەندانەی لە رۆژی دەنگدانی تایبەتدا مافی دەنگدانیان هەیە یەک ملیۆن و ٧٥ هەزار و ٧٢٧ کەسە.