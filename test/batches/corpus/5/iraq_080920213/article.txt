ئامانج عەزیز، بەڕێوەبەری لقی سلێمانیی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند: "هەڵبژاردنی ئەمجارە بە کارتی ئەلیکترۆنیی دەنگدان دەبێت، کارتەکە کورتخایەن یان درێژخایەن بێت، کە ژمارەی ناوەندی تۆمار و بنکەی دەنگدانی لەسەر نووسراوە. بۆیە دەنگدەر هەر لە رێگەی کارتە ئەلیکترۆنییەکەیەوە کە زانیارییەکانی لەسەر نووسراوە، دەتوانێت بڕوات بۆ ئەو بنکەی دەنگدانەی کە لەوێ دەنگ دەدات. بەوەیش دەنگدەری بازنەیەک بە هیچ شێوەیەک ناتوانێت بچێت لە بازنەیەکی دیکە دەنگ بدات. کارتەکە تەنیا بە تۆماری دەنگدەران و ئامێری ئەو بازنەیە ناسێنراوە کە دەنگدەرەکە دەبێت لەوێ دەنگ بدات. "  هەروەها لەبارەی کاخەزی دەنگدانی بازنەکانیشەوە بەڕێوەبەری لقی سلێمانیی کۆمیسیۆن ئاماژەی بەوە دا کە کاخەزی دەنگدان تەنیا ناوی پاڵێوراو و ژمارەکەی لەسەرە، ناوی حیزبی سیاسیی لەسەر نییە.   ئەم هەڵبژاردنە بەراورد بە هەڵبژاردنەکانی دیکە گۆڕانکاریی زۆری بەسەردا هاتووە. سنووری پارێزگای سلێمانی پێنج بازنەی هەڵبژاردنە کە تێیاندا پێنج ژن بە کۆتا سەردەکەون جگە لەو ژنانەی کە بە دەنگی خۆیان کورسی دەهێنن.   ئامانج عەزیز گوتی: "لە سنووری پارێزگای سلێمانی رۆژانە نزیکەی دوو هەزار کارتی دەنگدان بە هاووڵاتییان دەدەینەوە. ئەو دەنگدەرانەیشی خۆیان تۆمار کردووە تەنیا بەو کارتە دەتوانن دەنگ بدەن. ئەگەر کارتەکە وەرنەگرنەوە مافی دەنگدانیان نابێت. دابەشکردنی کارتیش تاوەکو دوو رۆژ پێش هەڵبژاردن بەردەوام دەبێت. ٨٠ % ی ئەو کەسانەی کارتی بایۆمەترییان بۆ دروست کراوە وەریانگرتووەتەوە. "  لقی سلێمانیی کۆمیسیۆنی باڵای سەربەخۆی هەڵبژاردنەکانی عێراق لیژنەیەکی بۆ دیاریکردنی سەرپێچیی پاڵێوراوان و لایەنگرەکانیان پێکهێناوە.  ئامانج عەزیز گوتی: "بۆ ئەوەیە تا بزانین پاڵێوراوەکان چەندە پابەندی رێنماییەکان دەبن. سەرپێچیکاریش بەپێی جۆری سەرپێچییەکی سزا دەدرێت. تاوەکو ئێستا هیچ سەرپێچییەک تۆمار نەکراوە. "  کۆمیسیۆنی باڵای سەربەخۆی هەڵبژاردنەکانی عێراق تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمار کراون.  دەنگدەران لە هەشت هەزار و ٢٧٣ ناوەندی دەنگدان دەنگ دەدەن. بە تێکڕایش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستایش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون.  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  رۆژی دووشەممە ٢٠٢١/٠٩/٠٧ جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند، "بەپێی یاسای هەڵبژاردن، ژمارە ٩ی ساڵی ٢٠٢٠، دەبێت ئەنجامە بەراییەکان ٢٤ کاژێر دوای تەواوبوونی هەڵبژاردن رابگەیێندرێت. بۆیە کۆمیسیۆن پابەندە بەوەی ئەنجامەکان لە ٢٤ کاژێر دوای هەڵبژاردندا رابگەیێنێت. "  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، زیاتر لە ٢٤ ملیۆن کەس لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.