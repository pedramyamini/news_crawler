نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق، بە تۆڕی میدیایی رووداوی راگەیاند، یاسای کۆمیسیۆنی هەڵبژاردنەکان بەربژێرەکانی پابەندکردووە بە لابردنی پۆستەر و وێنەکانی بانگەشەی هەڵبژاردن لە دوای تەواوبوونی هەڵبژاردن کە لە ١٠ی مانگی داهاتوو بەڕێوەدەچێت.  نبراس ئەبو سۆدە ئاماژەی بەوەکرد دوای مانگێک لە هەڵبژاردن، پۆستەرەکان دەبێت لاببرێن، بەپێچەوانەوە سزای دارایی دەسەپێنرێت بەسەر ئەوانەی بانگەشەکانیان لانابەن. دەبێت تێچووی لابردنەکەی بدەن کە لەلایەن ئەمیندارییەتی بەغدا و شارەوانییەکانەوە جێبەجێ دەکرێت.  لەم هەڵبژاردنەدا ٣٢٤٩ بەربژێر بەشداربوون، تاوەکو ئێستا شەش بەربژێر دوورخراونەتەوە و یەکێکیشیان گیانی لەدەستدا و ٣٢٤٢ بەربژێر ماون، بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.