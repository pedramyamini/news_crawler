مستەفا گۆران، پەیامنێری رووداو لە بەغدا رایگەیاند: بڕیارە ئەمڕۆ شەممە ٠٨ - ١ - ٢٠٢١، شاندی هاوبەشی پارتی دیموکراتی کوردستان و یەکێتیی نیشتمانیی کوردستان لە بەغدا لەگەڵ چوارچێوەی هاوئاهەنگی کۆببێتەوە، شاندەکە لەگەڵ نووری مالیکی، سەرۆکی دەوڵەتی یاسا و کەسی دیاری نێو چوارچێوەی هاوئاهەنگی کۆدەبێتەوە.  گرنگترین تەوەری گفتوگۆکانی شاندی هاوبەشی پارتی و یەکێتی لەگەڵ لایەنە سیاسییەکانی عێراق، پرسی پێکهێنانی حکومەتە؛ پارتی و یەکێتی ئەوەیان بە لایەنە شیعیەکان راگەیاندووە کە ئەوان نابنە بەشێک لە کێشەکانیان و پێویستە خۆیان کێشەکانی خۆیان یەکلا بکەنەوە و ئەوانیش پشتگیرییان دەکەن.  رۆژی هەینی ٠٧ - ٠١ - ٢٠٢٢، شاندی هاوبەشی پارتی دیموکراتی کوردستان و یەکێتیی نیشتمانیی کوردستان لە بەغدا لەگەڵ دەستەی سیاسیی رەوتی سەدر و هاوپەیمانیی تەقەدووم بە سەرۆکایەتیی محەممەد حەلبووسی و هاوپەیمانیی عەزم بە سەرۆکایەتیی خەمیس خەنجەر کە دوو گەورەترین هاوپەیمانیی سوننەن لە بەغدا کۆبوونەوە.  شاندە هاوبەشەکە لە لایەن پارتی پێکهاتووە لە هۆشیار زێبار، سەرۆکی شاندی پارتی، عەرەفات کەرەم، جەعفەر ئیمینکی، نازەنین وەسو و شوان تەها، لە لایەن یەکێتیشەوە پێکهاتووە لە عیماد ئەحمەد، عیزەت سابیر، خالید شوانی و هەرێم کەمال ئاغا.  لە هەڵبژاردنی ئەمجارەی پەرلەمانی عێراق کورد ٦٣ کورسی بەدەستهێنا؛ پارتی دیموکراتی کوردستان ٣١ کورسی و یەکێتی نیشتیمانیی کوردستان ١٨ کورسی هەیە و پێکەوە دانوستاندن لەگەڵ لایەنە عێراقییەکان دەکەن، بەڵام جووڵانەوەی نەوەی نوێ کە خاوەنی ٩ کورسییە بە جیا هاوپەیمانی لەگەڵ لایەنێکی عێراقی کردووە، یەکگرتووی ئیسلامی کوردستانی و کۆمەڵی دادگەریش پێکەوە خاوەنی ٥ کورسی پەرلەمانی عێراقن.  دوای ئەوەی بەرهەم ساڵح سەرۆککۆماری عێراق داوای لە خولی نوێی پەرلەمان کرد رۆژی یەکشەممەی داهاتوو ٩.١.٢٠٢٢ کۆببێتەوە، بڕیارە خولی نوێی پەرلەمان لەو وادە یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.