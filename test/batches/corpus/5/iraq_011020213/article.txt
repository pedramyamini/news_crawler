ئێوارەی رۆژی پێنجشەممە، ٣٠ی ئەیلوولی ٢٠٢١، ئەنجوومەنی وەزیرانی عێراق بە سەرۆکایەتیی مستەفا کازمی کۆبووەوە، بەپێی راگەیێندراوی کۆبوونەوەکە مستەفا کازمی باسی لە پێگە و رۆڵی عەلی سیستانی، مەرجەعی باڵای شیعەکانی عێراق کرد و رایگەیاند: "پەیامەکەی مەرجەعی باڵای شیعەکانی عێراق، پاڵنەرێکی گەورەیە بۆ سەرخستنی پرۆسەی هەڵبژاردن".  عەلی سیستانی، مەرجەعی باڵای شیعەکان لەعێراق لە راگەیێنراوێکدا کە رۆژی چوارشەممە ٢٩ی ئەیلوولی ٢٠٢١ بڵاویکردووەتەوە داوا لە دەنگدەرانی عێراق دەکات هەڵبژاردن بقۆزنەوە بۆ گۆڕانکاریی راستەقینە لە بەڕێوەبردنی دەوڵەت و دوورخستنەوەی دەستی گەندەڵ و نالێهاتوو لە جومگە سەرەکییەکانی"، دەشڵێت: "بەشێوەیەکی کارا بەشداریی دەنگدان بکەن و هەڵبژاردەکانتان باش بن".  بەپێی راگەیێندراوی نووسینگەی سەرۆکایەتیی ئەنجوومەنی وەزیرانی عێراق، لە کۆبوونەوەکەدا ئاماژەی بەوەداوە کە خۆی سەرپەرشتیی ئاسایشی هەڵبژاردنەکان دەکات و رێگە بە هیچ جۆرە پێشێلکاری و دەستدرێژییەک نادەن کە کاریگەریی نەرێنی بخاتە سەر پرۆسەی هەڵبژاردن".  هەر لە کۆبوونەوەکەدا سەرۆک وەزیران ئاماژەی بە راسپاردەی خۆی کردەوە بۆ لێبووردنی تایبەت بە گەنجەکان و ژنان، جگە لە تۆمەتبارانی تیرۆر و گەندەڵی دارایی.  مستەفا کازمی جەختی لەوە کردووەتەوە کە "حکومەت توانیویەتی بەسەر چەندین قەیراندا زاڵ بێت، لەوانە قەیرانی دارایی،  تەندروستی، ئابووری و ئاسایش و هەروەها هەوڵەکانی راکێشانی عێراق بۆ ناو ململانێی جەمسەرەکان".  هەر لە کۆبوونەوەکەدا راپۆرتی تەندروستی لەبارەی دۆخی کۆرۆنا و دوایین پێشهاتەکانی کاری لیژنەی برەوپێدانی حکومەت لەبوارەکانی هۆشیاری تەندروستی خراونەتەڕوو بۆ دانانی سنوورێک بۆ رێگریکردن لە بڵاوبوونەوەی ڤایرۆسەکە، گفتوگۆ لەسەر رێکارە تەندروستیەکانی وەزارەتی تەندروستی بۆ بەرنگاربوونەوەی پەتاکە کراوە و جەختیش لەسەر دەستەبەرکردنی رێژەیەکی بەرز لە پێکوتە بۆ هاووڵاتیان کراوەتەوە.  هەر سەبارەت بە پەتای کۆرۆنا و دۆخی تەندروستی لە عێراق، لە کۆبوونەوەکەدا رەزامەندی لەسەر ئەو خاڵانەی خوارەوە پیشاندراوە.  ١ - پابەندکردنی هەموو ئەو عێراقیانەی کە گەشتی دەرەوەی دەکەن، بڕوانامەی نێودەوڵەتی وەرگرتنی ڤاکسینی کوڤید - ١٩ یان بۆ بکرێت لە ١ی تشرینی دووەمی ٢٠٢١، بۆ ئەو وڵاتانەی کە داوای ئەو بڕوانامەیە دەکەن، جگە لەو کەسانەی کە حاڵەتێکی تایبەتیان  یاخود بەر لە سێی مانگ تووشبوونە (کە بە راپۆرتی پزیشکی لە لیژنە پەیوەندیدارەکانەوە بەرز دەکرێنەوە) و پابەندکردنیان بە ئەنجامدانی پشکنینی PCR کە بیسەلمێنن تووشی کۆرۆنا نەبوون.  ٢ - سەرپشککردنی وەزارەتی تەندروستی و پێدانی دەسەڵات بۆ ئەنجامدانی گرێبەست لەگەڵ کۆمپانیای جەنەرال ئەلیکتریکی ئەمریکی بۆ دروستکردنی ١٩ ناوەندی تایبەت بە دەستنیشانکردنی نەخۆشییەکانی شێرپەنجە لە رێگەی سی تی سکان (PTC / CT) لە سەرجەم پارێزگاکان.  هەروەها لە کۆبوونەوەکە ئەم بڕیارانەش دراون:  ١ - سەرپشککردنی وەزیری دارایی عێراق و پێدانی دەسەڵات بۆ واژۆکردنی رێککەوتن لەگەڵ ئەو لایەنانەی کە قەرزیان لێدەکرێت بۆ ئەو مەبەستانەی خوارەوە:   * قەرزکردن بۆ دارایی چاککردنی وێستگەی کارەبای بابل ٤٠٠ Kv.  * قەرزی بۆ پرۆژەی هەمەجۆرەکانیی چاککردنەوە قۆناغی ٥ PUP ٥).  * پڕۆژەی قەرز بۆ گەشەپێدان و چاککردنەوەی چەندین وێستگەی لاوەکی و جێبەجێکردنی هێڵەکانی گواستنەوەی وزە / قۆناغی یەکەم.  * قەرزی ئاژانسی فەرەنسا بۆ گەشەپێدان AFD، بۆ پرۆژەی ئاوەڕۆی خالیدییە لە پارێزگای ئەنبار.  * پڕۆژەی ئاوەدانکردنەوەی پەیمانگای تەکنیکی لە حەویجە  * پڕۆژەی دامەزراندنی سایلۆی کانزایی بۆ خەزنکردنی گەنم لەپارێزگای میسان.  * قەرز بۆ پرۆژەی ئاوەڕۆی حلە.  ٢ - سەرپشککردنی بەڕێوەبەری گشتی فەرمانگەی قەرزی گشتی لە وەزارەتی دارایی بۆ واژۆکردنی قەرز لەگەڵ لایەنی ژاپۆنی بۆ پەرەپێدانی پرۆژەی پاڵاوگەی بەسرە.  هەموارکردنەوەی بڕیاری (٨٣ی ساڵی ٢٠٢٠) ئەنجوومەنی وەزیران بەو شێوەیەی خوارەوە:  وەزارەتی دارایی هەڵدەستێت بە گواستنەوەی بڕی ٥٠ ملیار دینار لە وەزارەتەکان بۆ پارێزگای زیقار، بۆ سندووقی دووبارە بونیادنانەوەی پارێزگای زیقار بە پشتبەستن بە حکومی ماددەی (٤ / یەکەم) لە یاسای بودجەی گشتی فیدراڵی بۆ ساڵی دارایی ٢٠٢١.  سەرپشککردن و پێدانی دەسەڵات بە وەزیری دارایی بۆ واژۆکردنی رێککەوتن بۆ قەرزکردن لە بانکی نێودەوڵەتی بۆ کڕینی ڤاکسین و پێداویستییەکانی رووبەڕووبوونەوەی کۆرۆنا بەم مەرجانەی خوارەوە:  ١ - بڕی قەرزەکە تەنیا ٩٨ ملیۆن دۆلار بێت.  ٢ - ماوەی قەرزەکە ١٢ ساڵە، لەگەڵ درێژکردنەوەی ٤ ساڵ بۆی.  ٣ - رێژەی سووەکە نرخی ئەو سووەیە کە لەسەر دۆلارە.  ٤ - پارەی پێشەکی بە رێژەی (٠.٢٥ %) دەبێت و یەکجار دەدرێت.  ٥ - پابەندی بە رێژەی ٠.٢٥ % دەکەوێتە سەر ئەو بڕانەی کە رانەکێشراون وەکو قەرز، کە لە دوای تێپەڕبوونی ١٨ مانگ لە پەسندکردنی قەرزەکە لەلایەن بانکی نێودەوڵەتییەوە دەستپێدەکات.