بەپێی راگەیێندراوێکی شانەی راگەیاندنی ئەمنیی عێراق، ئەمڕۆ دووشەممە لە کاتی گەڕان و پشکنیندا لە زنجیرە چیاکانی حەمرین شەڕ و پێکدادان لەنێوان هێزەکانی دژە تیرۆر و چەکدارانی داعش شەڕ روویدا. لە ئەنجامدا دوو چەکداری داعش کوژراون.  هەر بەپێی راگەیێندراوەکە، هێزە ئەمنییەکان حەشارگەیەکی چەکدارانی داعشیان دۆزییەوە، کە دوو رفێنراوی تێدابوو، یەکێکیان کوژرابوو، ئەوی دیکەش بریندار بوو. دواتر لە رێگەی هێزی ئاسمانییەوە بریندارەکە رەوانەی نەخۆشخانە کراوە بۆ وەرگرتنی چارەسەر.  لە راگەیێندراوێکی دیکە شانەکەدا هاتووە، لە دووەمین رۆژی بەشی دووەمی ئۆپەراسیۆنی هێزە ئەمنییەکان، کە بە بەشداری هێزی وەڵامدانەوەی خێرا و ئۆپەراسیۆنەکانی دیالە و حەشدی شەعبی میحوەری باکوور بەڕێودەچێت، حەشارگەیەکی چەکدارانی داعش دۆزرایەوە، کە مۆلیدەیەکی کارەبا، چەکێکی جۆریRBH ٧، ژمارەیەک مووشەک و دوو ئۆتۆمبێڵی لەکارکەوتووی تێدابووە.  هەر لەو ئۆپەراسیۆنەدا گۆڕستانێکی چەکدارانی داعش، چەکێکی بازوکا و هاوەنی ٦٠ ملم، دوو بۆمبی چێنراو دۆزراونەتەوە، هەروەها شوێنێکی مەشقی چەکدارانی داعش لە بەرزاییەکانی چیای حەمرین لە پارێزیای دیالە دۆزراوەتەوە.