نووسینگەی راگەیاندنی محەممەد حەلبووسی، لە راگەیێندراوێکدا سەبارەت بە گرتە ڤیدیۆیەک کە دوو کەس تێیدا قسە دەکەن و یەکێکیان دەڵێ محەممەد حەلبووسی ئۆتۆمبێلێکی تابلۆی ژمارە یەکی ئەنباری پێبەخشیوە رایگەیاند: "ئەوەی لەو گرتە ڤیدیۆیەدا هاتووە کە چەند کەسێک لە تۆڕە کۆمەڵایەتییەکان بڵاویان کردووەتەوە، سەبارەت بە کەسێک، کە دەڵێ گوایە ئۆتۆمبێلێکی پێبەخشراوە، رەتیدەکەینەوە".  نووسینگەی راگەیاندنی محەممەد حەلبووسی راشیگەیاند: "دڵنیایی دەدەین ئەو لایەنانەی دەنگۆی لەو شێوەیە بڵاودەکەنەوە ئەگەر دووبارەی بکەنەوە دەبێ هەموو بەرپرسیارێتییە یاساییەکان لە ئەستۆ بگرن".  لە گرتە ڤیدیۆکەدا، کە کەسێک تۆماری کردووە تەنیا دەنگی دەبیسترێت و رووخساری دەرناکەوێت، ئەو کەسە لە مەهدی کەرخی، کە هاندەرێکی ناسراوی هەڵبژاردەی تۆپی پێی عێراقە و لە نێو ئۆتۆمبێلێکی نوێی جۆری لێکزیسدایە، کە ژمارە یەکی ئەنبار لەسەرە، دانیشتووە، دەڵێ: برام لەسەر خێر و خۆشی بێت، تۆ سەر بە کام لایەنی؟ ئەویش دەڵێ سەر بە حەلبووسیم، ئەمەش حەلبووسی پێیداوم.  بڵاوبوونەوەی ئەم ڤیدیۆیە دوای زیاتر لە مانگێک هات لە بەڕێوەچوونی هەڵبژاردنی خولی پێنجەمی پەرلەمانی عێراق کە هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی تێدا بەدەستهێنا و بووە دووەم گەورەترین براوەی ئەو هەڵبژاردنە دوای رەوتی سەدر.