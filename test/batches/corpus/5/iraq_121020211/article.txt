رائید فەهمی، سکرتێری حیزبی شیوعی عێراق، بە تۆڕی میدیایی رووداو رایگەیاند: "ئەو ئەنجامە بەراییانەی هەڵبژاردنی ئەنجوومەنی نوێنەرانی عێراق دەریدەخات پێکهێنانی فراکسیۆنی گەورەترین و هەڵبژاردنی سەرۆک وەزیرانی داهاتوو لەلایەن رەوتی سەدرییەوە کارێکی قورسە، چونکە هاوکێشە سیاسییەکە گۆڕاوە و هێزە دەسەڵاتدارەکانی دوای ساڵی ٢٠٠٣ کشانەوەیەکی زۆریان کردووە و هێزی نوێ هاتوونەتە گۆڕەپانەکەوە و پەرت و بڵاوییەکی زۆر لەنێو ماڵی شیعەدا هەیە و ژمارەی کورسییەکانیشیان دابەش و کەمبوونەتەوە، بۆیە دروستکردنی کۆکردنەوەی ١٦٦ کورسی پێکهێنانی کابینە ئاسان نابێت".  رائید فەهمی پێیوایە بەهۆی ئەوەی هاوپەیمانێییەکانی ساڵی ٢٠١٨ و خوولی زۆر جیاوازن لەو هاوپەیمانێتییانەی لە هەڵبژاردنی ٢٠٢١ هەیە، بۆیە پێکهێنانی حکومەت چەند مانگێکی دەوێت.  سەبارەت بە کەمیی ژمارەی ئەو کورسییانەی کە گرووپەکانی نزیک لە حەشدی شەعبی و گرووپە چەکدارەکانی ئەو دەستەیە بەدەستیهێناون، رائید فەهمی گوتی: " گرووپەکانی حەشدی شەعبی و ئەو هەڵوێستانەی هەیبوو بەتایبەت لەبارەی حکومڕانی و چەندین پرسی دیکەی پەیوەست بە دەوڵەتداری و هەروەها هەڵوێستی خراپییان لە رووداوەکانی خۆپیشاندانەکانی ساڵی ٢٠١٩ی عێراق و خۆپیشاندەران وایکرد بێزارییەکی زۆریان بەرامبەر دروست ببێت بەتایبت لەنێو گەنجاندا، جگە لەوە  رەفتاری بەشێک لە سەرکردەکانییان بووە هۆی ئەوە متمانەی خەڵک لەدەست بدەن. ئەوەشی وایکرد حەشدی شەعبی لە هەڵبژاردنی ٢٠١٨ دەنگ و کورسی زۆر بەدەستبهێنێت لە پەرلەمان شەڕی دژی داعش بوو کە رۆڵی باشی هەبوو، بەڵام دواتر لە سیاسەت باش نەبوون و دەنگ و کورسییان ئێستا دیارە کە زۆر کەمیکردووە".  حیزبی شیوعی عێراق یەکێکە کە حیزبە دێرینەکانی عێراق، لە ٢٤ی تەمموزی ٢٠٢١ رایگەیاند کە بایکۆتی هەڵبژاردنی ئەنجوومەنی نوێنەرانی عێراق دەکەن، پێشتر لە هەڵبژاردنی ٢٠١٨ حیزبی شیوعی لەگەڵ سەدرییەکان و ژمارەیەک لایەنی دیکە فراکیسۆنی سائیرونییان پێکهێنا، بەڵام لەم هەڵبژاردنە داوای لە بەربژێرەکانی کرد نەچنە سەر سندووقەکانی دەنگدان و ئەوەی گەڕاندەوە بۆ "نەبوونی متمانە بە بێگەردیی هەڵبژاردن و چەکی بێ مۆلەت".  رائید فەهمی لەوبارەیەوە گوتی: "رێژەی ئەو کەسانەی کە بایکۆتی هەڵبژاردنییان لە عێراق کردووە نزیکەی ٦٠ % دەبێت، ئەم رێژەیە دەبێت حیسابی بۆ بکرێت و نیشانەی بێ متمانەیی عێراقییەکانە بە هەڵبژاردن، هەروەها ئەوەشی چووە بۆ دەنگدان ویستوویەتی نەخشەی سیاسی بگۆڕێت و بە کردەوەش نەخشەکە گۆرا".  رائید فەهمی، سکرتێری حیزبی شیوعی عێراق ئەو قسانەشی رەتکردەوە کە شیوعییەکان هیچ بەربژێرێکیان لە ئەنجوومەنی نوێنەرانی عێراق هەبێت و گوتی" هیچ شیوعییەک نییە لە رێکخستنەکانی شیوعی بێت و لەم هەڵبژاردنەی ٢٠٢١ کورسیی بەدەستهێنابێت یان ئەسڵەن هەر بەربژێربووبێت، بەشێک لەوانەی دەگوترێت شیوعین، ئەوان پێشتر شیوعی بوون".  هەڵبژاردنی ئەنجوومەنی نوێنەرانی عێراق لە ١٠ی ئۆکتۆبەری ٢٠٢١ دەریخستووە سەدرییەکان ٧٣ کورسییان مسۆگەر کردووە، هاوپەیمانیی دەوڵەتی یاسا ٣٧ کورسی، هاوپەیمانیی فەتحیش ١٤ کورسی.