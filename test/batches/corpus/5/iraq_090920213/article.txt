پەیامنێری رووداو لەنەجەف بۆ وەرگرتنی راوبۆچوونی کەسایەتییە ئایینییە شیعەکان لەهەڵبژاردنەکانی داهاتووی عێراق، چووەتە خوێندنگەکانی حەوزە.  کەسایەتییە ئاینییەکانی نەجەف هۆشداری دەدەن لە بەشداریی نەکردن لە هەڵبژاردنەکاندا و دەڵێن، وازهێنان لە هەڵبژاردنەکان شەرعییەت بە گەندەڵکاران دەدات کە بەردەوام بن لە گەندەڵییەکانیان /  شێخ حوسێن خالیدی لە حەوزەی نەجەف بە تۆڕی میدیایی رووداوی راگەیاند: "بەشداریی نەکردن مانای ئەوەیە کە کێشەکە وەک خۆی دەمێنێتەوە و زیاتر دەبێت، چونکە ئەم هەڵبژاردنە مافی دەستووریت پێ دەبەخشێت. دەستبەرداربوون لەو مافە لە بەرژەوەندیی گەندەڵکاران و ئەو کەسانەیە کە بوونەتە هۆی ئاژاوەی سیاسی لە وڵاتدا".  کۆمسیۆنی هەڵبژاردنەکان بانگەشەی ئەوە دەکات کە دابەشکردنی کارتی دەنگدان لە نەجەف گەیشتووەتە ٨٠ %. یوسف عەبدولعەزیم، بەڕێوەبەری فەرمانگەی هەڵبژاردنی نەجەف بە تۆڕی میدیایی رووداوی راگەیاند: "دابەشکردنی کارتی بایۆمەتری دەنگدان گەیشتووەتە نزیکەی ٨٠ % ی ژمارەی دەنگدەران، هەروەها هیچ پێشێلکارییەک لەم پرۆسەیەدا نییەو هەر کەسێک بیەوێت سەردانی نووسینگەی کۆمیسیۆن بکات دەتوانێت بەپێی پێوەرەکان تۆماری بکات".  هاوکات پێشتر نوسینگەی عەلی سیستانی هۆشداریی دابووە هاوڵاتیان لە ئەگەری بەشدی نەکردن لەهەڵبژاردنەکاندا. مەرجەعییەت لەهەموو هەڵبژاردنەکاندا هەڵبژاردن بە تاکە ئامرازی گۆرانکاریی لە وڵات دادەنێن و بانگەشەی بۆ دەکەن.