جێنین پلاسخارت، لە کۆنفرانسێكی رۆژنامەڤانیدا لە بەغدا رایگەیاند، بۆ ئەنجامدانی هەڵبژاردنە پەرلەمانییەکەی رۆژی ١٠ی تشرینی یەکەم، نەتەوە یەکگرتووەکان پەیوەندی بە هەموو بازنەکانی هەڵبژاردن کردووە و دەشزانین کە زۆر لە عێراقییەکان لە ئەگەری ساختەکاریکردن و کاریگەریی لایەنە ناحکومییەکان لەسەر هەڵبژاردنەکان نیگەرانن، وەک ئەوەی لایەنی دەرەکی کاریگەری بکاتە سەر هەڵبژاردنەکان.  بڕیارە رۆژی ١٠ ـی تشرینی یەکەمی ٢٠٢١ لە ١٠٧٩ ناوەندی دەنگدان لە عێراق و هەرێمی کوردستاندا هەڵبژاردنی پێشوەخت بۆ ٣٢٩ کورسیی پەرلەمانی عێراق بکرێت.  پلاسخارت گوتیشی، هاوکات لەگەڵ نیگەرانیی ژمارەیەکی زۆر لە عێراقییەکان، بەشێكی دیکە هەن کە جەخت لە ئەنجامدانی هەڵبژاردنەکان دەکەن و بە رێگەیەک بۆ باشترکردنی بارودۆخی عێراق لە ئەنجامدانی چاکسازی و بەدیهێنانی دادوەری و بەرپرسیارێتی تەماشای دەکەن.  لەم هەڵبژاردنەدا ٢٤ ملیۆن و ٢٩ هەزار و ٩٢٧ هاووڵاتیی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  پلاسخارت راشیگەیاند، مەرج نییە هەڵبژاردنەکان رێک بەو جۆرە ئەنجامبدرێن کە هەمووان هیوای بۆ دەخوازن، نەتەوە یەکگرتووەکان هەرگیز نیگەرانی عێراقییەکان پشتگوێ ناخات و وەک هاوبەشی هەموو عێراقییەکان دەمێنێتەوە.  لە هەڵبژاردنی خولی پێنجەمی پەرلەمانی عێراق ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش بۆ بەدەستهێنانی ٣٢٩ کورسیی پەرلەمان رکابەری دەکەن.  پلاسخارت جەختی کردەوە کە نەتەوە یەکگرتووەکان چاودێرە، دەڵێت "من دەمەوێت لێرە پێتان بڵێم تاوەکو بزانن کە نەتەوە یەکگرتووەکان نیگەرانییەکانی ئێوە پشتگوێ ناخات و من لە گوتارەکەمدا لەبەردەم ئەنجوومەنی ئاسایشی نێودەوڵەتیدا لە نیویۆرک، باسی لە ئاڵنگاری و کێشەکانی عێراقم کرد کە دەبێت بە خێرایی چارەسەربکرێن، بۆیە من دەتوانم جارێكی دیکە پێتان رابگەیێنم کە نەتەوە یەکگرتووەکان وەک هاوبەشی هەموو عێراقییەکان دەمێنێتەوە. "  نەتەوە یەکگرتووەکان بە گوتەی نێردەکەیان لە عێراق کاری لەسەر ئەو بابەتانە کردووە کە "سەرەکین بۆ ئەنجامدانی هەڵبژاردنەکانی رۆژی ١٠ تشرینی یەکەم، ئەوەش جیاوازیی ئەم هەڵبژاردنەیە لە هەڵبژاردنەکانی ساڵی ٢٠١٨. " لەگەڵ ئەوەشدا دەڵێت، هەندێک کێشە هەن کە پێویستە چارەسەر بکرێن.    پلاسخارت لە وەڵامی پرسیاری هەڵکەوت عەزیز، پەیامنێری تۆڕی میدیایی رووداو سەبارەت بە هەڵوێستی نەتەوە یەکگرتووەکان لە ئاست ئازادیی ئەنجامدانی هەڵمەتی هەڵبژاردنەکان لە شوێنەکانی وەک شنگال کە لەلایەن هەندێ پارتی سیاسییەوە رێگرییان لێکراوە لەگەڵ گەرەنتیی پاراستنی ئەنجامدانی ئەو هەڵمەتانە دەکەن لە ناوچە جێناکۆکەکانی وەک کەرکووک؟ گوتی، ئەو "زۆر بەباشی" ئاگاداری دۆخی شنگالە و ئەوەی لەوێ روویداوە، "هەموو بەربژێرێکیش دەبێت ئازاد بێت لە ئەنجامدانی هەڵمەتەکەی، دەشزانم حکومەتی هەرێمی کوردستان و حکومەتی عێراقیش توانییان بگەنە ئەو لایەنانەی کە ئەو کارەیان ئەنجامداوە، من دەزانم کە زەمینەی هەڵبژاردن لە عێراق ئاڵۆزە، بەڵام من ئەوە ناڵێم تاوەکو رەوایەتی پێبدەم، بەڵکو تەنیا دەمەوێت بڵێم کە سەرباری ئەو بارودۆخەی کە هەیە ئێمە جەخت لەوە دەکەینەوە کە هەموو بەربژێرێك مافی خۆیەتی ئازادانە هەڵمەتی هەڵبژاردن بکات و هەموو دەنگدەرێکیش مافی هەیە ئازادانە دەنگ بدات. "    سەبارەت بە نیگەرانییەکانی تایبەت بە ئەگەری ئەنجامدانی ساختەکاری لە کەرکووک، پلاسخارت رایگەیاند، "هەموو هەوڵەکان بەو ئاراستەیەن تاوەکو رێگری بکرێت لە دووبارەبوونەوەی رووداوەکانی ساڵی ٢٠١٨، نەتەوە یەکگرتووەکان هەوڵەکانی خستووەتەگەڕ تاوەکو لە کەرکووکیش زەمینەیەکی یاریدەدەر بۆ هەڵبژاردن بڕەخسێندرێت بەجۆرێك کە پارتە سیاسییەکان خۆیان بەدووربگرن لەوەی کە کاریگەریی نەرێنییان لەسەر ئەنجامی هەڵبژاردنەکاندا هەبێت. "