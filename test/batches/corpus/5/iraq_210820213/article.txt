جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ شەممە ٢١ - ٨ - ٢٠٢١ بە تۆڕی میدیایی رووداوی راگەیاند: "کۆمیسیۆنی باڵای سەربەخۆی هەڵبژاردنەکانی عێراق بەنیازە ئەم هەفتەیە تاوەکو کۆتایی ئەم مانگە بۆ جاری دووەم ئامێرەکانی راگەیاندنی ئەنجامی هەڵبژاردن تاقیبکاتەوە بۆ دڵنیابوون لە ئامادەکارییەکان بۆ بەڕێوەچوونی هەڵبژاردنی پێشوەختی پەرلەمانی عێراق".  جومانە غەلای گوتیشی: "کۆمیسیۆن ئامادەیە بۆ بەڕێوەچوونی هەڵبژاردن لە کاتی دیاریکراوی خۆیدا، چونکە هەموو ئامادەکارییە لۆجستییەکانی هەڵبژاردن تەواوبوون. ئێستا لە قۆناخی کۆتاییداین بۆ چاپکردنی کاغەزی دەنگدان".  کۆمیسیۆنی باڵای سەربەخۆی هەڵبژاردنەکانی عێراق لە ١٢/٧/٢٠٢١ بۆ یەکەمجار ئامێرەکانی راگەیاندنی ئەنجامی هەڵبژاردنی دەنگدانی گشتی و تایبەت تاقیکردەوە؛ پرۆسەکەش لە وێستگەیەکی دەنگدان لە هەر ناوەندێکی تۆمارکردن کە ژمارەیان (١٠٧٩) ناوەندە لە ئاستی هەموو عێراق بەڕێوەچوو؛ کۆمیسیۆن دواتر رایگەیاند پرۆسەکە زۆر سەرکەوتوو بووە و ئامێرەکانیش بێ هیچ کێشەیەک کاردەکەن.  سەبارەت بە ئەگەری دواخستنی هەڵبژاردنی عێراق، گوتەبێژی کۆمیسیۆنی هەڵبژاردنەکانی عێراق گوتی: "هیچ داواکارییەک پێشکێشی کۆمیسیۆن نەکراوە بۆ دواخستنی هەڵبژاردنی پێشوەختی پەرلەمانی عێراق کە بڕیارە لە (١٠/١٠/٢٠٢١) بەڕێوەبچێت. لەو هەڵبژاردنەشدا ٣ هەزار و ٢٤٩ بەربژێر رکابەری بۆ بەدەستهێنانی ٣٢٩ کورسی پەرلەمانی عێراق دەکەن".  بەڵام کشانەوەی رەوتی سەدر و ٢٤ لایەنی سیاسیی دیکە لە بەشداریکردن لە هەڵبژاردنی پێشوەختی پەرلەمانی عێراق نیگەرانیی دروستکردووە؛ سەرباری ئەوەی مستەفا کازمی، سەرۆکوەزیرانی عێراق لە سەرەتای مانگی ئابی ٢٠٢١ دا لە کۆبوونەوەی نێوان لایەنە سیاسییەکان بە ئامادەبوونی کۆمیسیۆنی هەڵبژاردنەکان لە بەغدا رایگەیاند: "لایەنەکان و حکومەت پێداگرن لە بەڕێوەچوونی هەڵبژاردنی پێشوەختی پەرلەمان لە ١٠ی ئۆکتۆبەری ئەمساڵ".   لە لایەکی دیکەوە لە ١٨/٨/٢٠٢١ سەرچاوەیەکی ئاگادار بە تۆڕی میدیایی رووداوی راگەیاند: "شەوی رابردوو کۆبوونەوەیەک لە نێوان سەرۆکانی چەند هاوپەیمانی و لایەنێکی شیعە و کۆمیسیۆنی هەڵبژاردنەکانی عێراق بەڕێوەچووە و تێیدا داواکرا هەڵبژاردن بۆ ٢١ی نیسانی ساڵی ٢٠٢٢ دوابخرێت".  بەپێی سەرچاوەکە، داوای دواخستنی هەڵبژاردنەکانی عێراق لە پێناو بەشداریکردنی هەموو لایەنەکانە و هەروەها داواکراوە پەرلەمان لە ٢٢ی شوباتی ساڵی ٢٠٢٢ هەڵبوەشێتەوە.