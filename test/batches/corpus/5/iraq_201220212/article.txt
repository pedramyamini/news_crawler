بە یارمەتیی دانیال ئیبلید، نۆژەنکاری فەرەنسی کە لە مۆزەخانەی لۆڤەری فەرەنساوە هاتووە، نۆژەنکارە عێراقییەکان پارچە پارچە ئەو شوێنەوارانە کۆدەکەنەوە، کە تەمەنیان دەگاتە نزیکەی ٢٥٠٠ ساڵ.  دانیال ئیبلید دەڵێت، "پێنج پارچەی گرنگ لەم مۆزەخانەدا هەن، بۆیە دەبێت هەموو کەرتەکانی هەریەک لەو پارچانە لەیەکدی جیابکەینەوە بۆئەوەی ون نەبن؛ هەر کە کەرتەکانی پارچەیەکمان دەستنیشانکرد دەست بە پێکەوەلکاندنیان دەکەین؛ ئێستا کار لەسەر پارچە شوێنەوارەکانی مۆزەخانەی موسڵ دەکەین کە بریتین لە سەکۆی تەختی پادشایەتی و شێری گەورەی نەمروود، لەگەڵ لاماسوو کە داعش وێرانی کرد".  سەکۆی پادشایەتیی سەردەمی پادشا ئاشوور ناسر بالی دووەم، لەگەڵ شێری باڵداری نەمروود و دوو پەیکەری گای باڵداری ئاشوورییەکان کە بە لاماسوو ناسراون، دیارترینی ئەو شوێنەوارانەی موسڵن کە بە کۆمەکی نێودەوڵەتی هەوڵی کۆکردنەوە و چاککردنەوەیان دەدرێت.  تەها یاسین، نۆژەنکاری شوێنەوار ئاماژە بەوە دەکات، "لەڕووی ئاستەنگەکان، ئێمە سەرەتا باسی سەکۆی تەختی پادشایەتی دەکەین، پارچەکانی زۆر بچووکن، ئەستەمترینیان وردە بەردەکانی نێوان پارچەکانە کە نووسین و هیچ شتێکیان لەسەر نییە بۆئەوەی پشتیان پێ ببەستین بۆ گەڕاندنەوەی ئەو بەردانە بۆ شوێنی خۆیان".  بەشێکی پارچە شوێنەوارەکان بە شێوازی ' بزماری ' شارستانیی سۆمەرییەکان لەسەریان نووسراوە، بۆیە پرۆسەی دۆزینەوە و کۆکردنەوەیان ئاسانترە.  زەید غازی، بەڕێوەبەری موزەخانەی موسڵ دەڵێت، "کارەکانی نۆژەنکردنەوە بە ویستی خودا لە پێنج ساڵی داهاتوودا تەواو دەبن؛ ئەو ماوەیە لەلایەن ئێمە لە ئیدارەی مۆزەخانەکە و شارەزا فەرەنسییەکانەوە دیاریکراوە".  رێکخراوی داعش لە ساڵی ٢٠١٤ شاری موسڵی کۆنترۆڵ کرد، دواتر لە ساڵی ٢٠١٥ چەکدارانی داعش وەکو لە چەند گرتە ڤیدیۆیەکدا دەرکەوتن، زۆربەی زۆری پارچە شوێنەوارەکانیان لە موسڵ شکاند و پارچە پارچەیان کردن، هەروەها چەندین ناوچەی پیرۆز و شوێنەواریان لە موسڵ تەقاندنەوە.