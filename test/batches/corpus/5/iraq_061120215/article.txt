لەدوای ساڵی ٢٠٠٥ و یەکەم ھەڵبژاردنی پەرلەمانی، حکومەتی عێراق ھەمیشە لەسەر بنەمای هاوبەشیی نیشتمانی پێکھێندراوە، بەڵام ئەمجارە رەوتی سەدر دەڵێت، ئەوان یەکەمی ھەڵبژاردنەکانن و پێکهێنانی حکومەت مافی خۆیانە و سازشی لەسەر ناکەن، زۆربەی شەقامی عێراقیش پێیوانییە کە سەدر بە تەنیا بتوانێت حکومەتی داھاتوی عێراق پێکبهێنێت.  زۆربەی لایەنە سیاسییەکانی عێراق ھاوڕان کە ھیچ لایەنێک بە تەنیا ناتوانێت حکومەتی داھاتووی عێراق پێکبهێنێت.  عەباس عەبود، سەرکردە لە دەوڵەتی یاسا رایگەیاند، "بە بڕوای من لە کۆتاییدا بە رێککەوتن لەنێوان سەرجەم فراکسیۆنە سیاسییەکان حکومەت پێکبهێنرێت لەبەر چەند ھۆکارێک، لەوانەش قەیرانی پرۆسەی دیموکراتی، کێشەکانی سەر ئەنجامی ھەڵبژاردن و زۆریی تانەکان، ھەروەھا زیادبوونی ناڕەزایەتییەکان، ئەمانە وادەکەن کە رێککەوتنێک لەنێوان فراکسیۆنە سیاسییەکان ئەنجامبدرێت بۆ حکومەتێکی تەوافوقی وەکو لە ھەڵبژاردنەکانی دیکە ئەنجامدرا".  ھەرچەند زۆربەی شیعە ناڕازین لە ئەنجامی ھەڵبژاردن و خۆپێشاندان و گرژی و رووبەڕووبوونەوەش روویانداوە، بەڵام سەدریەکان سوورن لەسەر ئەوەی حکومەتی داھاتوو ئەوان پێکیدەھێنن، شەقامی بەغدا حکومەتێک کە تەنیا سەدریەکان پێکیبهێنن بە سەرکەوتوو نابینن.  عامر فازل، مامۆستا باس لەوە دەکات، "رەوتی سەدری مافی خۆیەتی و کورسییەکانی لە ھەموویان زیاترە، بەڵام بۆئەوەی کێشە دروستنەبێت، حکومەتی داھاتوو ھەموو پێکهاتە سیاسییەکانی تێدا بەشداربێت".  ئەبو ئەحمەد عگێلی، خانەنشین دەڵێت، "سەرەتا سەدرییەکان بە تەنیا ناتوانن حکومەت پێکبهێنن، ئەوان دەتوانن کەسانی شیاو بێننەوە، ئەوانەی لە دەرەوەن لە ترسی حیزبەکان ھەڵاتوون".  عەواتف توعمە، چالاکڤان پێیوایە، "دەبێت بە بەشداریی ھەموو پێکهاتەکانی عێراقی بێت، چونکە گەلی عێراق پێکهاتووە لە کورد، شیعە و سونە، بۆیە پێویستی بە بەشداریی ئەم پێکهاتانەیە بۆئەوەی دەنگی ئەو پێکهاتانە لە پەرلەمان و حکومەتدا ھەبێت".  دوای تەواوبوونی ژماردنەوەی دەستی بۆ ئەو سندووقانەی تانەیان لێدراوە، ئەنجامی ھەڵبژاردن رەوانەی دادگەی باڵا دەکرێت و لەگەڵ پەسندکردنی یەکەم دانیشتنی پەرلەمان ئەنجام دەدرێت و گەورەترین فراکسیۆنی پەرلەمانی رادەسپێردرێت بۆ پێکهێنانی حکومەتی نوێی عێراق.