لەبارەی ئۆپەراسیۆنی دەستبەسەرکردنەکەی، دەزگای ئاسایشی نیشتمانیی عێراق راگەیێندراوێكی بڵاوكردەوە کە وێنەیەكی دەست تۆڕی میدیایی رووداو كەوتووە و تیایدا هاتووە، "سەباح كینانی بە تۆمەتی وەرگرتنی بەرتیل لە یەكێك لە بەڕێوەبەرە گشتییەكانی وەزارەتی پیشەسازی و كانزاكان دەستگیرکرا. ئۆپەراسیۆنەكە لە كاتی وەرگرتنی بڕی ٣٠ هەزار دۆلار بەرتیل لەلایەن ناوبراوەوە ئەنجامدرا و دەستبەجێ دەستگیركرا".  بەگوێرەی راگەیێندراوەكە، "بە فەرمانی دادوەری لێكۆڵینەوەی دادگەی یەكەمی كەرخ، ناوبراو دەستگیرکرا و بۆ ئەنجامدانی لێكۆڵینەوە لەگەڵیدا و وەرگرتنی گوتە لێی، رادەستی لایەنە پەیوەندیدارەكان دەكرێت بۆئەوەی رێكاری پێویستی یاسایی بەرامبەر بگیرێتەبەر".  سەباح كینانی لە هەڵبژاردنی ١٠ی تشرینی یەكەمی ٢٠٢١ بەربژێری بازنەی ٢ بوو بە ژمارە ٤٦ لە بەغدا، بەڵام بەهۆی چەندین تۆمەت و سكاڵای جیاوازەوە لە بەربژێربوونی بۆ هەڵبژاردنەكان دوورخرایەوە.