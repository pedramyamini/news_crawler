ئەنجوومەنی باڵای دادوەریی عێراق، ئەمڕۆ دووشەممە ١٣ - ١٢ - ٢٠٢١، لە راگەیێندراوێکدا سەبارەت بە وردەکاریی کەیسەکە، رایگەیاند: "تاوانبارەکە پەیوەندی بە هاوڕێیەکی خۆیەوە کردووە لە بەغدا و داوای لێکردووە کوڕەکەی، کە تەمەنی سێ ساڵە بە ٣٠ هەزار دۆلاری ئەمریکی لێ بکڕێت، بۆ ئەوەی وەکو منداڵی خۆی بەخێوی بکات".  ئەنجوومەنی باڵای دادوەریی عێراق دەشڵێ: "لە ئەنجامی بەدواداچوونی کەیسەکە، دادوەری دادگەی لێکۆڵینەوەکان لە رەسافە تیمێکی لە بەڕێوەبەرایەتی نەهێشتنی تاوان پێکهێنا بۆ بەدواداچوونی کەیسەکە، کە تاوانبارەکەی لە کاتی تاوانەکەدا دەستگیرکرد، دادگەش بەپێی بڕگەکانی یەکەم و پێنجەمی ماددەی ٦ی یاسای بەرەنگاربوونەوەی بازرگانیکردن بە مرۆڤ، ژمارە ٢٨ی ساڵی ٢٠١٢ تاوانبارەکەی سزادا".  تەنیا لەمساڵدا وەزارەتی ناوخۆی عێراق دەستگیرکردنی چەندین تۆڕ و کەسی راگەیاند بە تۆمەتی فرۆشتن و بازرگانیکردن بە منداڵانی ساوا و کچان، بەرامبەر بڕێک پارە، نوێترینی ئەو رووداوانەش، دەستگیرکردنی باوکێک بوو لە کۆتایی مانگی یازدەی ئەمساڵ لە کاتی هەوڵی فرۆشتنی دوو کچی بچووکی خۆی تەمەن ١٢ و ١٣ ساڵ بەرامبەر نزیکەی ٦ هەزار دۆلار، دواتر ئاشکرا بوو، کە پێش چەند کاژێرێک منداڵێکی شیرخۆرەی خۆی بە گرووپێکی بازرگانیکردن بە مرۆڤ فرۆشتووە.  سەبارەت بە بازرگانیکردن بە مرۆڤ، روانگەی عێراقی بۆ قوربانیانی بازرگانیکردن بە مرۆڤ دەڵێ: لە ساڵی ٢٠٢٠ تەنیا لە بەغدا ٢٨ تاوانی بازرگانیکردن بە مرۆڤ تۆمارکردووە، کە بریتیبوون لە بەکارهێنانی منداڵان بۆ سواڵکردن و سێکس و فرۆشتنی پارچەکانی لەشیان.