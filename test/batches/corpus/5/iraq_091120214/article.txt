کینیت ماکینزی، فەرماندەی فەرماندەیی سەربازیی ناوەندیی ئەمریکا، لە هەڤپەیڤینێکدا لەگەڵ میدیای ئەمریکی رایگەیاند: "هێرشەکەی سەر سەرۆکوەزیرانی عێراق تاوانکاری بوو، میلیشیاکانی ئێران ئەو هێرشەیان کردووە، ئەو رووداوەش ئەمریکای نیگەران کرد".  کینیت ماکینزی گوتیشی: "بینیمان گرووپەکانی سەر بە ئێران کە زانییان ناتوانن بە شێوەیەکی یاسایی دەست بە دەسەڵاتەوە بگرن پەنایان بۆ تووندوتیژی برد بۆ بەدیهێنانی ئامانجەکانیان، ئەوەش باش نییە، بە دڵنیاییەوە هێزە ئەمنییەکانی عێراق دەتوانن بەرەنگاری ئەوە ببنەوە، بەڵام پەنابردنی میلیشیا پاڵپشتیکراوەکان لە لایەن ئێرانەوە بەشێوەیەکی ئاشکرا بۆ کردەوەی تاوانکاری دژی سەرۆکوەزیرانی عێراق نیگەرانی دروست دەکات، لەگەڵ ئەوەش بەردەوام دەبین لە هاوکاریکردنی هێزەکانی عێراق".  فەرماندەی فەرماندەیی سەربازیی ناوەندیی ئەمریکا ئاشکراشی کرد: "رێکخراوەکانی قاعیدە و داعش هەوڵی گەڕانەوە بۆ عێراق دەدەن، باوەڕیشم وایە هێزەکانی عێراق دەتوانن رێگە لەوان بگرن، ئێمەش بەردەوام دەبین لە پاڵپشتیکردنیان بەبێ بەشداریکردن لە شەڕی چەکداری".  شەوی یەکشەممە ٧ - ١١ - ٢٠٢١ بە سێ فرۆکەی بێفڕۆکەوان هێرش کرایە سەر ماڵی مستەفا کازمی، سەرۆکوەزیرانی عێراق لە ناوچەی سەوزی بەغدا. دوو لە فڕۆکەکان لە ئاسمان تەقێندرانەوە و یەکێکیشیان ئامانجەکەی پێکا.   دوای هێرشەکە ئەنجوومەنی وزاریی ئاسایشی نیشتمانیی عێراق، لە راگەیێندراوێکدا رایگەیاند: "ئەو دەستدرێژییە ترسنۆکە کە ماڵی سەرۆکوەزیران و فەرماندەی گشتیی هێزە چەکدارەکانی کردە ئامانج بۆ کوشتنی سەرۆکوەزیران بەئامانجکردنێکی ترسناکی دەوڵەتی عێراقە لە لایەن چەند گرووپێکی چەکداری تاوانکار، کە دانبەخۆداگرتن و پیشەگەری بەرزی هێزە ئەمنییەکان و سەربازییەکانمانیان بە لاوازی خوێندووەتەوە، بۆیە زێدەڕۆییان کردەسەر دەوڵەت و سیمبولەکانی و بە ئاشکرا هەڕەشەیان لە فەرماندەی گشتی و هێزەکانمان کرد".  لە هێرشەکەدا کازمی سەلامەت بوو، چونکە وەکو لە راگەیاندنەکانی عێراق بڵاوبووەوە بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند: تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینی رابردوو لە بەغدا روویدا بێ سزادان تێناپەڕێت.  چەند بەرپرسێكی ئەمنیی عێراقی نزیک لە گرووپە چەکدارەکان کە نەیانویستووە ناویان بهێندرێت بە ئاژانسی رۆیتەرزی بەریتانییان راگەیاندووە، هێرشی فڕۆکەی بێفڕۆکەوانی سەر ماڵی کازمی لانیکەم لەلایەن یەکێک لە گرووپە پاڵپشتیلێکراوەکان لەلایەن ئێرانەوە کراوە.  ئەو سەرچاوە ئەمنیانەی عێراق ئاشکرایان کردووە، کە: "تەنانەت خودی درۆنەکان و بۆمبەکانیشی ئێرانی بوون و لە ئێران دروستکراون".  بەگوتەی ئاژانسی رۆیتەرز، ئەو سەرچاوانەی کە زانیارییان لەبارەی ئەنجامدەرانی هێرشەکە داوە، بریتین لە دوو بەرپرسی ئەمنی عێراقی و سێ سەرچاوەی دیکەی نزیک لە گرووپە چەکدارەکانی پاڵپشتیکراوی ئێران، هەر پێنج سەرچاوەکە ئاشکرایانکردووە هێرشەکە لەلایەن دوو گرووپی نزیک لە ئێرانەوە کراون.  دوو بەرپرسە ئەمنییەکەی عێراق دەڵێن: "هێرشەکە لەلایەن کەتائیبی حیزبوڵڵا و عەسائیبی ئەهلی حەق، لە هەمانکاتدا کراون". لەکاتێكدا یەکێک لە سێ سەرچاوەکانی نزیک لە گرووپە چەکدارەکان ئاشکرایکردووە، کەتائیبی حیزبوڵڵا تێکەڵ بە کارەکە بووە و بەڵام بەگوتەی رۆیتەرز، ئەو سەرچاوەیە تێکەڵبوونی عەسائیبی پشتڕاستنەکردووەتەوە و هیچ کام لەو گرووپانە ئامادە نەبووە لێدوان لەسەر ئەو بابەتە بدەن.  هێرشەکەی سەر ماڵی کازمی لە ناوچەی سەوزی بەغدا دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند: تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینی رابردوو لە بەغدا روویدا بێ سزادان تێناپەڕێت.  دوای هێرشەکەش قەیس خەزعەلی، ئەمینداری گشتیی عەسائیبی ئەهلی ئەلحەق رایگەیاند ئەو گومانی لە هێرشەکە هەیە، لەبەر ئەوەی قوربانی لێنەکەوتووەتەوە، لە کاتێکدا شانەی راگەیاندنی ئەمنیی عێراق رایگەیاند ژمارەیەک لە پاسەوانەکانی کازمی لە هێرشەکەدا بریندار بوون.