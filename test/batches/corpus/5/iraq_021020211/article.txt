رۆژی هەینی ١ - ١٠ - ٢٠٢١ ئەنجوومەنی کۆمیسیارانی کۆمیسیۆنی سەربەخۆی هەڵبژاردنەکانی عێراق بڕیاریدا حەیدەر موللا، بەربژێری هاوپەیمانیی تەقەدووم لە هەڵبژاردن دووربخاتەوە.  حەیدەر موللا یەکێکە لە بەربژێرە دیار و ناسراوەکانی هاوپەیمانیی تەقەدووم لە بازنەی ١٢ ـی بەغدا و کەسایەتییەکی دیاری سیاسیی سوننەیە؛ بۆیە دوورخستنەوەی جێگەی نیگەرانیی هاوپەیمانیی تەقەدوومە.  سعوود مەشهەدانی، گوتەبێژی هاوپەیمانیی تەقەدوومی نیشتمانی ئەمڕۆ شەممە ٢ - ١٠ - ٢٠٢١ بە تۆڕی میدیایی رووداوی راگەیاند، دوورخستنەوەی حەیدەر موللا "بە ئامانجکردنی  کەسایەتی و بەربژێرە کاریگەرەکانی هاوپەیمانیی تەقەدوومە کە پێمانوایە دەردەچن".  ئەمە دووەم بەربژێری هاوپەیمانیی تەقەدوومە کە هەوڵدەدرێت دووربخرێتەوە؛ رۆژی دووشەممەی رابردوو ٢٧ - ٩ - ٢٠٢١، کۆمیسیۆنی هەڵبژاردنەکان بڕیاریدا بە دوورخستنەوەی شێخ شەعلان کەریم، بەربژێری هاوپەیمانیی تەقەدووم لە پارێزگای سەڵاحەدین، ئەوەش بە تۆمەتی بەکارهێنانی سەرچاوەکانی دەوڵەت لە بانگەشەی هەڵبژاردن.   دواتر شێخ شەعلان کەریم لە دادگە تانەی لە بڕیارەکەی کۆمیسیۆن دا و رۆژی چوارشەممەی رابردوو ٢٩ - ٩ - ٢٠٢١ دادگە بڕیاریدا تانەکەی شێخ شەعلان قبووڵ بکات و بەو جۆرە بڕیارەکەی کۆمیسیۆن هەڵوەشایەوە.  گوتەبێژی هاوپەیمانیی تەقەدووم دەڵێت، پێیانوایە کۆمیسیۆن لە بڕیارەکەیدا پەلەی کردووە و ئاماژە بەوە دەکات کە "لایەنی سیاسی هەیە هەوڵدەدات بەرامبەرەکانی بکاتە ئامانج، بە دیاریکراویش بەربژێرە بەهێزەکان کە سەردەکەون".   گوتەبێژی هاوپەیمانیی تەقەدووم بە رووداوی راگەیاند، تانە لەو بڕیارەی کۆمیسیۆن دەدەن بۆئەوەی حەیدەر موللا بگەڕێتەوە، "چونکە پێمانوایە تۆمەتێکی بۆ دروستکراوە و جێگەی داخە، ئەمە بە ئامانجکردنی سیاسییە".  هەر بەربژێرێک بە بڕیاری کۆمیسیۆن دووربخرێتەوە، ماوەی سێ رۆژی لەبەردەستە بۆ ئەوەی لە دادگە تانە لە بڕیارەکەی کۆمیسیۆن بدات، ئەگەر دادگە تانەکەی قبووڵ بکات، بڕیارەکەی کۆمیسیۆن هەڵدەوەشێتەوە و بەربژێرەکە دەگەڕێتەوە بۆ رکابەرییەکانی هەڵبژاردن.  حەیدەر موللا لە یەکەم لێدوانیدا دوای بڕیارەکەی ئەنجوومەنی کۆمیسیاران، شەوی هەینی ١ - ١٠ - ٢٠٢١ لە ڤیدیۆیەکی راستەوخۆدا لە پەیجی خۆی لە فەیسبووک گوتی: "شەڕەکە کۆتایی نەهاتووە و رۆژی سێشەممە تانە لە بڕیارەکە دەدەین".  حەیدەر موللا لەسەر سکاڵای محەممەد کەربوولی، ئەندامی پەرلەمانی عێراق و بەربژێری هاوپەیمانیی عەزم لە هەمان بازنەدا دوورخراوەتەوە؛ هاوپەیمانیی عەزم رکابەری سەرەکیی هاوپەیمانیی تەقەدوومە و پێکەوە لە ململانێیەکی بەهێزدان، بۆیە ئەم بابەتە لەنێوان هاوپەیمانیی تەقەدووم و هاوپەیمانیی عەزم بە هەستیارییەوە مامەڵەی لەگەڵ دەکرێت.  لە قسەکانیدا، حەیدەر موللا بە محەممەد کەربوولی دەڵێت: "هیوادارم محەممەد کەربوولی بە ئازایەتی و خزمەتکردنی خەڵک کێبڕکێ بکات، نەک بەم جۆرە".  کۆمیسیۆنی هەڵبژاردنەکانی عێراق لە نووسراوێکی فەرمیدا رایگەیاند: "ئەنجوومەنی کۆمیسیاران لە ٠١ - ١٠ - ٢٠٢١ دا سکاڵای محەممەد ناسر کەربوولی، ئەندامی لیژنەی ئاسایش و بەرگری لە پەرلەمانی عێراق تاوتوێکرد، کە سەبارەت بە تۆمارێکی دەنگیی بەربژێر حەیدەر نووری سادق مولایە".  بەپێی نووسراوەکەی کۆمیسیۆن، حەیدەر نووری سادق لە تۆمارە دەنگییەکەدا "چەند دەستەواژەیەکی نەشیاو بەکاردەهێنێت و ستایشی دروستکردنی پەیوەندیی لەگەڵ ئیسرائیل کردووە؛ هەروەها ئەو کەسە هێرشی کردووەتەسەر سیستەمی سیاسی لە عێراق کە لە ساڵی ٢٠٠٣ وە هەیە، تەنانەت دوو گەواهیدەری دیکەش ئاماژەیان بۆ ئەوە کرد کە ئەو تۆمارە دەنگییە هی حەیدەر مولایە و بە شێوەیەکی بەرفراوان لە تۆڕە کۆمەڵایەتییەکاندا بڵاوبووەتەوە".   گوتەکانی حەیدەر مولا دژی بڕگەی یەکەمی ماددەی ٧ی دەستووری عێراقە تایبەت بە قەدەخەکردنی هەر لایەنێک و هەر پەیڕەوێک پشت بە جیاکاری و تیرۆر و پاکتاوی تائیفی ببەستێت؛ کۆمیسیۆن دەشڵێت، "گوتەکانی حەیدەر مولا دژی مادەی ١٠٢ی یاسای سزاکانی عێراقە تایبەت بە قەدەخەکردنی بانگەشەکردنە بۆ زایۆنیزم و ماسۆنی، تەنانەت حەیدەر مولا لە تۆمارە دەنگییەکەدا ستایشی کۆنگرەی هەولێر دەکات کە تێیدا داوای دروستکردنی پەیوەندی کرا لەگەڵ ئیسرائیل، ئەوە لە کاتێکدایە دادگە لە عێراق بەشداریکردنی لە کۆنگرەی هەولێر بە تاوان ناساند".  کۆمیسیۆنی هەڵبژاردنەکانی عێراق لە نووسراوەکەیدا دەڵێ: "بەهۆی ئەو هۆکارانە، ئەنجوومەنی کۆمیسیاران بڕیاری پەسندکردنی حەیدەر نووری سادق موللای هەڵوەشاندەوە، هاوکات بڕیاریدا هەر دەنگێک ناوبراو کە لە رۆژی دەنگداندا بەدەستیدەهێنێت هەژمار نەکرێت؛ هاوکات کۆمیسیۆن سکاڵا لەسەر حەیدەر موللا تۆمار دەکات، بەڵام ئەم بڕیارەمان دەکرێت تانەی لێبدرێت لە ماوەی سێ رۆژدا کە لە رۆژی دوای بڵاوبوونەوەی بڕیارەکە دەستپێدەکات".  حەیدەر موللا، حەوتەم بەربژێرە کە کۆمیسیۆنی هەڵبژاردنەکان لە عێراق لە هەڵبژاردنەکان دووریدەخاتەوە، بەهۆی پێشێلکردنی رێکارەکانی بانگەشەی هەڵبژاردن.  جومانە غەلای، گوتەبێژی کۆمیسیۆنی هەڵبژاردنەکانی عێراق، سێشەممەی رابردوو ٢٨ - ٩ - ٢٠٢١ بە تۆڕی میدیایی رووداوی راگەیاند، بەهۆی چاپکردنی هەموو کاخەزەکانی دەنگدان لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت، چیدیکە کۆمیسیۆنی هەڵبژاردنەکان ناتوانێ ناوی بەربژێرە دوورخراوەکان لە کاخەزی دەنگداندا رەشبکاتەوە؛ بۆیە لە رۆژی دەنگدان ناوی بەربژێرە دوورخراوەکان لە کاخەزی دەنگداندا دەمێنێ و هەر دەنگدەرێک دەتوانێ دەنگیان پێبدات، بەڵام کۆمیسیۆن ئەو دەنگانە هەژمار ناکات و لە ئەنجامدا هەر دەنگێک بە هەر بەربژێرێکی دوورخراو بدرێت دەفەوتێ.