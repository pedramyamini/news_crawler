حەیدەر عەبادی، سەرۆکوەزیرانی پێشووتری عێراق، ئەمڕۆ شەممە ١٦ - ١٠ - ٢٠٢١ لە راگەیێندراوێکدا کە نووسینگەکەی سەبارەت بە رووداوەکانی ١٦ی ئۆکتۆبەری ساڵی ٢٠١٧ لە ناوچە کێشەلەسەرەکان و دەرکردنی هێزەکانی پێشمەرگە لەو ناوچانە و ئاوارەبوونی کوردێکی زۆری خەڵکی ئەو ناوچانە بڵاویکردووەتەوە ئاماژە بەوە دەکات، "حەیدەر عەبادی، فەرمانی بە هێزە عێراقییەكان كرد بچنە نێو پارێزگای كەركووک و ناوچە جێناكۆكەكانی دیکە بە مەبەستی سەپاندنی یاسا تێیاندا، بەبێ ئەوەی یەک دڵۆپ خوێن بڕژێت، ئەوەش دوای ئەوە هات، بە رێککەوتنێکی سیاسی گەندەڵكاران بازرگانییان پێوەدەكرد، هەروەها بیرە نەوتەكانی ئەو پارێزگایە کۆنترۆڵکران، كە گەندەڵكاران بۆ ماوەی چەندین ساڵ مامەڵەیان پێوە دەكردن، دوای ئەوەی پارێزگاری كەركووک هەڵات، دكتۆر حەیدەر عەبادی پارێزگارێكی نوێی بۆ کەرکووک دامەزراند. "  هەر لە راگەیێندراوەکەدا هاتبوو، "حەیدەر عەبادی هەر بەو رێکارانە نەوەستا، بەڵكو چەندین بڕیاری دیکەی دەركرد، لەوانە: كەمكردنەوەی بەشە بودجەی بۆ ١٢ % هاوشێوەی پارێزگاكانی دیکەی عێراق و بەپێی رێژەی دانیشتووان، هەروەها دكتۆر حەیدەر عەبادی قەدەخەی گەشتی ئاسمانیی نێودەوڵەتیی بەسەر هەردوو فڕۆكەخانەی هەولێر و سلێمانیدا سەپاند تاوەكو هەرێم پابەند بکات بەپێی دەستوور ئیدارەی خۆی رادەستی حكومەتی فیدراڵی بكات لەگەڵ هەموو دەروازە سنوورییەكان لە هەرێم. "   راگەیێندراوەکە ئەوەشی تێداهاتبوو کە دوای ئەو رێکارانە، "دكتۆر عەبادی هاوكات لیژنەی چاودێری دارایی فیدراڵی و دەستەی دەستپاکی رەوانە كرد بۆ وردبینیكردن لە فەرمانبەرانی هەرێمی کوردستان و رادەستكردنی مووچەكانیان، دەركەوت هەزاران فەرمانبەری بندیوار هەن، لە ساڵی ١٩٩١ ـەوە ئەمە یەكەمجار بوو لیژنەكانی حكومەتی فیدراڵی بچنە هەرێم بە مەبەستی وردبینیكردن، بەكردەوەش مووچەی راستەقینەی هاووڵاتیانمان لە هەرێم [ـی کوردستان] دران".  مەحموود حەیانی، سەرکردە و بەربژێری هاوپەیمانیی فەتح لە عێراق، ئەمڕۆ شەممە، لە وەڵامی پەیامەکەی عەبادیدا و لە کاتی بەشداریکردنی لە بووڵتەنێکی هەواڵەکانی تۆڕی میدیایی رووداو رایگەیاند، "ئێمە و پێشمەرگە یەکین، بە تایبەتی برایانمان لە هاوپەیمانیی فەتح دەڵێن، ئێمە و پێشمەرگە لە یەک سەنگەردا پێکەوەبووین هەر لە شەڕی رووخاندنی رژێمی پێشوو تاوەکو شەڕی دژی داعش، بەڵام ئاگاداری هیچ لێدوانێکی حەیدەر عەبادی نیم سەبارەت بە پێشمەرگە، چونکە پێشمەرگە لە شەڕی دژی داعش قوربانیی زۆریدا، لە هەولێر و زۆر شوێنی دیکە شەهیدی هەبوو، پێموایە نابێ ئەو جۆرە لێدوانانە بدرێن، بە تایبەتی پێشمەرگە لە ریزی یەکەمی بەرگریکردن بوو لە هەولێر و کەرکووک و موسڵ، من شایەتییان بۆ دەدەم بە چاوی خۆم ئەمانەم بینی، پێویستە خۆمان بە دووربگرین لەم جۆرە لێدوانانە کە دەبنە هۆکاری نانەوەی گرژی، هاوکات گرنگە سیاسەتڤانانیش خۆیان لەم جۆرە لێدوانانە بە دووربگرن، من لە دژی هەموو جۆرە لێدوانێکی تائیفەگەری و نەتەوەپەرستیم کە لە هەر لایەنێکەوە بانگەشەی بۆ بکرێت. "  مەحموود حەیانی گوتیشی: "ئەمڕۆ عێراق لە بەردەم چەندین جۆر مەترسی و هەڕەشەدایە، زۆر پێویستمان بە یەکگرتووییە لە نێوان برایانی کورد، شیعە و سوننە و دەبێ پێکەوەژیان ئامانجی هەموومان بێت، وەکو گوتم، عێراق رووبەڕووی چەندین جۆر ئاڵنگاری و مەترسیی جۆراوجۆر دەبێتەوە؛ بۆیە پێشمەرگە دووژمن نییە، پێشمەرگە بەشێکە لە سیستمی ئەمنی و هێزێکی چەکداری عێراقە و بە هێزی پاسەوانی هەرێم ناسراوە هاوشێوەی حەشدی شەعبی کە ناوی پاسەوانی نیشتمانە و ئەرکی پاراستنی ناوچەکانی ناوەڕاست و باشوورە، پێشمەرگەش ناوچەکانی باکوور و هەرێم دەپارێزێت، بەڵام مووچە و ئەرکەکانیان سەر بە کوێیە؟ سەر بە فەرماندەی گشتیی هێزە چەکدارەکانی عێراقە؛ بۆیە هەر کەسێک قسەیان پێ بڵێت، وەک ئەوەیە قسەی بە دەوڵەتی عێراق گوتبێت".  جووتیار عادل، گوتەبێژی حکومەتی هەرێمی کوردستان لە راگەیێندراوێکدا وەڵامی حەیدەر عەبادی دەداتەوە و دەڵێ: " هاوپەیمانیی نه‌سر له راگه‌یێندراوێكدا ئەو بڕیارانە بەبیردەهێنێتەوە کە سەرۆکی هاوپەیمانییەکە بە لووتبەرزییەوە دژ بە چه‌مكه‌كانی دیموكراتی و هاوبه‌شی دەریکردبوون، ئەمەش بۆ شاردنه‌وه و داپۆشینی شكسته یه‌ك له دوای یه‌كه‌كانیه‌تی كه دواهه‌مینیان ئه‌و شكسته‌ی بوو کە له هه‌ڵبژاردنه‌كانی ئەنجوومەنی نوێنەرانی عێراقدا تووشی ھات".  گوتەبێژی حکومەتی هەرێمی کوردستان ئاماژە بەوەش دەکات، گه‌لی عێراق راستییەکانی بۆ روون بووەوە و هه‌ڵبژارده‌ی راسته‌قینه‌ی خۆی پێكا و ئەوەی سەلماند کە ئەو سیاسه‌تە سه‌ركه‌شانه‌یە زۆر ناخایەنێت. هەروەها هه‌وڵ و خواسته سه‌ركوتكارانه‌كه‌ی شكست پێهێنا و ره‌واندییه‌وه. مێژوو به درێژاییی سه‌رده‌مه‌كان، راستیی شكستهێنانی ئه‌و هه‌وڵانه‌ی سه‌لماندووه كه بۆ تێکدانی یه‌كڕیزیی عێراق و لە پێناو به‌رژه‌وه‌ندیی كه‌سی و هه‌نووکەیی گیراونه‌ته به‌ر.  جووتیار عادل دەشڵێ " حكومه‌تی هه‌رێمی كوردستان خواستی بونیاتنانی ئایینده‌یه‌كی رۆشن و سه‌قامگیری هەیە كه هه‌موو پێكهاته نه‌ته‌وه‌یی و ئایینی و مەزهەبییەکان به ئاسووده‌یی له خۆی بگرێت. هه‌روه‌ها حکومەتی هەرێم، تاكڕه‌وی و دەستبەسەرداگرتن و سیاسه‌تی مل پێ کەچکردن لە ژێر ناونیشانی زه‌ق و بریقەداردا - كه تەنانەت خاوەن بەیانەکەش باوه‌ڕی پێ نییه - ره‌تده‌كاته‌وه. "  گوتەبێژی حکومەتی هەرێمی کوردستان جەخت لەوەش دەکاتەوە "عێراقی ئه‌مڕۆ له هه‌موو كات زیاتر پێویستیی به سیاسه‌تێكی عه‌قڵانی و حەکیمانەیە كه له خۆسه‌پاندن و لایه‌نگیری و زێده‌ڕۆیی لە بەکارهێنانی هێز بە دوور بێت و رێگریی لە دەرکەوتنی خواستی دەمارگیرانە بکات".