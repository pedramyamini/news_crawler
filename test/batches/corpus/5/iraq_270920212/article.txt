عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن بە (تۆڕی میدیایی رووداو)ی راگەیاند، تائێستا جۆری ئەو پاداشتە دیاری نەکراوە، کە دەدرێتە ئەوانەی کارتی دەنگدان  وەردەگرنەوە، بەڵام لە رووی مەبدەئییەوە کاردەکرێت بۆ هاوئاهەنگیکردن لەگەڵ دەستەی راگەیاندن و گەیاندن بۆ دیاریکردنی باڵانسی مۆبایل، یاخود زیادکردنی مادەیەکی خۆراکی لە پسوولەی خۆراکدا.  راوێژکاری سەرۆکوەزیرانی عێراق بۆ کاروباری هەڵبژاردن جەخت لەوەدەکاتەوە، ئەو پاداشتە ئەوانە ناگرێتەوە، کە کارتی دەنگدان وەرناگرنەوە. کۆمیسیۆنیش میکانزمی کاری هەیە و تائێستاش نزیکەی ٢ ملیۆن کارتی دەنگدان وەرنەگیراوەتەوە.   پێشتر دادوەر جەلیل عەدنان خەلەف، سەرۆکی ئەنجوومەنی کۆمیسیاران لە کۆمسیۆنی هەڵبژاردنەکان بە میدیای فەرمی عێراقی راگەیاند، حکومەت پاداشتی دارایی هەر کەسێک دەکات، کە بچێت کارتی بایۆمەتریی دەنگدان وەربگرێتەوە.  نزیکەی دوو هەفتەی دیکە لە عێراق دەنگدان بەڕێوەدەچێت، بەڵام بەگوێرەی ئاماری کۆمیسیۆن، تائێستا نزیکەی ٢ ملیۆن و ٦٠٠ هەزار کارتی دەنگدان ماونەتەوە لە نووسینگەکانی کۆمیسیۆن لە پارێزگاکانی عێراق، کە خاوەنەکانیان نەچوون وەریبگرنەوە.  هەر هاووڵاتییەکی عێراقی کە بەشداری لە دەنگداندا بکات، پێویستە کارتی بایۆمەتری یاخود کارتی دەنگدانی پێبێت بۆ ئەوەی بتوانێت دەنگ بدات.  جەلیل عەدنان خەلەف، سەرۆکی ئەنجوومەنی کۆمیسیاران دەڵێت، حکومەتی عێراق پاداشتێکی دارایی بە هەر دەنگدەرێک دەدات ئەگەر کارتی دەنگدانی لە نووسینگەکانی تۆماری دەنگدەران لە پارێزگاکان وەربگرێتەوە، کە چاپکراوە و ئامادەکراوە بۆی، بەڵام ئاشکرای نەکردووە بڕی پاداشتەکە چەند دەبێت.  ئاماژەی بەوەشکرد وادەی تەواوبوونی رادەستکردنی کارتەکانی دەنگدان لە کۆتایی نزیکدەبێتەوە و پاش ئەو وادەیە هەموو کارتەکانی دەگوازرێنەوە بۆ نووسینگەی نیشتمانیی کۆمیسیۆن لە بەغدا.  بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.  لەو هەڵبژاردنەدا ٣٢٤٤ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.