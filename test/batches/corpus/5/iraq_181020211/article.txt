مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکانی عێراق لە تویتێکدا رایگەیاند، دوای تێپەڕبوونی زیاتر لە پێنج ساڵ بەسەر تاوانی تەقینەوە خوێناوییەکەی ناوچەی کەڕادە، هێزەکانیان دوای گەڕان و بەدواداچوونێکی هەواڵگریی ئاڵۆز لە دەرەوەی عێراقدا، غەزوان زەوبەعی ناسراو بە (ئەبو عوبیدەی بەغدا)یان دەستگیرکردووە، کە بەرپرس بووە لەو تەقینەوەیە و تاوانی دیکە.  مستەفا کازمی سەرۆکوەزیرانی عێراق جەختی لەوە کردووەتەوە، لێپرسینەوەکردن لەگەڵ ئەوانەی دەستیان لە رژاندنی خوێنی عێراقییەکان هەیە، ئەرکێکی نیشتمانییە و دەستبەرداری نابن.  رۆژی یەکشەممە ٣/٧/٢٠١٦، کە هاوکات بوو لەگەڵ ٢٨ی مانگی رەمەزان، بەهۆی تەقینەوەی ئۆتۆمبێلێک لە ناوچەی کەڕادەی شاری بەغدا، زیاتر لە ٣٠٠ کەس کوژران و ٢٥٠ی دیکە برینداربوون.  ئەمەش لە کاتێکدایە، پێشتر حکومەتی عێراق دەستگیرکردنی کەسی دووەمی رێکخراوی داعش و سەرپەرشتیاری دارایی رێکخراوەکەی لە عێراق راگەیاند.  مستەفا کازمی رۆژی ١١/١٠/٢٠٢١ لە تویتێکدا ئاشکرایکرد "لە کاتێکدا چاوی پاڵەوانەکانمان لە هێزە ئاسایشییەکان بە وریاییەوە کاری بۆ پاراستنی هەڵبژاردنەکان دەکرد، باڵی سەرەکیی ئەوان لە دەزگای هەواڵگری، سەرقاڵی جێبەجێکردنی یەکێک لە قورسترین ئەرکەکان بوو لە دەرەوەی سنوورەکان، بۆ دەستگیرکردنی سامی جاسم، بەرپرسی دارایی داعش".  هاوکات شانەی ئاسایشی عێراق لە بڵاوکراوەیەکدا ئاشکرایکرد، سامی جاسم محەممەد جەعاتە عەجوز جبووری، کە نازناوەکەی ئەبو ئاسیا بووە، بەرپرسی دۆسیەی دارایی و ئابووریی رێکخراوی داعش بووە.  شانەی ئاسایشی عێراق روونیکردووەتەوە، "تۆمەتبار لە کردەیەکی نموونەییدا لەلایەن هێزە نەبەردەکانمانەوە لە دەزگای هەواڵگریی نیشتمانی و لە کردەیەکی تایبەتدا لە دەرەوەی سنوور، دەستگیرکرا".  هەروەها ئاماژە بەوەش کراوە، سامی جاسم دیارترین داواکراوی نێودەوڵەتی بووە و نزیک بووە لە لیژنەی رێگەپێدراو بۆ بەڕێوەبردنی رێکخراوەکە و عەبدوڵڵا قرداشی سەرۆکی رێکخراوەکە.  سامی پێشتر چەندین بەرپرسیارێتیی لەنێو داعشدا هەبووە، لەوانەش، یاریدەدەری ئەبوبەکر بەغدادی، هەروەها بەرپرسی دیوانی بەیتولمال بووە.