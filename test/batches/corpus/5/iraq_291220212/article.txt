رۆژی چوارشەممە ٢٩ - ١٢ - ٢٠٢١ هنادی عەبدولڕەزاق، بەڕێوەبەری پڕۆژەی بەندەری گەورەی فاو بە تۆڕی میدیایی رووداوی راگەیاند، رەزامەندی وەرگیراوە بۆ ئەوەی بە شێوەیەکی ئەزموونی دەست بە هەڵکەندن بۆ پێنج شۆستەی بەندەری گەورەی فاو بکەن.  هنادی عەبدولڕەزاق گوتی، "لەو ماوە ئەزموونییەدا وردبینی دەکرێت لە کاری دوو ئامێری هەڵکەندن و سیستەمی بۆڕییەکانی گواستنەوەی ئامادەی دەردراو کە لە ئەنجامی کاری هەڵکەندنەوە دروست دەبێت، پرۆسەی وردبینییەکەش شەش بۆ ١٠ رۆژی پێویستە بۆ ئەوەی دواتر بە کردەوە دەست بە هەڵکەندنەکانی بەندەرەکە بکەن".  لای خۆیەوە ئەنمار سافی، بەڕێوەبەری راگەیاندنی بەندەرەکانی عێراق بە تۆڕی میدیایی رووداوی راگەیاند، دوێنێ سێشەممە ٢٨ - ١٢ - ٢٠٢١ پرۆسەی هەڵکەندن دەستیپێکردووە، ئەوەش بۆ باشترکردنی قووڵایی شۆستەکانە، بەپێی دیزاینی ئیتاڵی قووڵاییەکەی دەگاتە ١٩.٨ مەتر.  سافی راشیگەیاند، "ئامانج لەو پرۆسەیە گەیشتنە بەو قووڵاییە تاوەکو کەشتییە گەورەکان، راستەوخۆ بێنە نێو بەندەرەکە، ئەوەش دوای تەواوکردنی کارەکانی بەندەرەکە. "  رۆژی سێشەممە، وەزارەتی گواستنەوەی عێراق رایگەیاند، پارەی پێویستی ساڵی ٢٠٢١ بۆ بەندەری گەورەی فاو تەرخانکراوە و رۆژی پێنجشەممە ٢٣ - ١٢ - ٢٠٢١ دەست بە کارەکانی هەڵکەندنی پێنج شۆستە دەکەن.