د. ئەحمەد سەحاف، گوتەبێژی وەزارەتی دەرەوەی عێراق لە هەواڵەکانی کاژێر ١٦: ٠٠ی تەلەڤیزیۆنی رووداو بەشداریی کرد و رایگەیاند، "لەگەڵ بە زۆر ناردنەوە و گەڕاندنەوەی ئەو کۆچبەر و پەنابەرە عێراقییانە نین، بەڵام لەم دواییەدا ئاستەنگ و ئاڵنگاریی نوێ هاتنە پێشەوە سەبارەت بە کۆچبەر و پەنابەرە عێراقییەکان، روونبووەوە کە ژمارەیەکی زۆر لەوان کەوتوونەتە داوی تۆڕەکانی بازرگانیکردن بە مرۆڤ، بۆیە داوا لە وڵاتانی ئەوروپا دەکەین رێکاری ئەمنی و یاسایی تووند لە بەرامبەر ئەو تۆڕانە بگرنەبەر".  گوتەبێژی وەزارەتی دەرەوەی عێراق ئاماژەی بەوەش کرد، ئەوان هاوکاریی ئەو کۆچبەرانە دەکەن کە دەیانەوێت بەشێوەی ئارەزوومەندانە بگەڕێنەوە، داواش لە وڵاتانی یەکێتیی ئەوروپا دەکات، "رێز لە مافەکانی مرۆڤ بگرن و سەلامەتی و ژیانی کۆچبەرە عێراقییەکان دووچاری مەترسی نەکەنەوە"، داواش لە هاووڵاتییانی عێراقی دەکات "کە گەشت دەکەن، هۆشیار بن و نەکەونە داوی تۆڕەکانی بازرگانیکردن بە مرۆڤ، چونکە ئەمە مەترسییەکی زۆر لەسەر ژیانیان دروست دەکات".  رووداو: پلانی وەزارەتی دەرەوەی عێراق چییە بۆ ئەو کۆچبەرانەی لە بێلاڕووس و لیتوانیا و پۆڵەندا گیریانخواردووە؟  د. ئەحمەد سەحاف: وەزارەتی دەرەوەی عێراق سەرۆکایەتیی لیژنەیەکی نیشتمانی دەکات سەبارەت بە کاروباری پرسی کۆچبەران و پەنابەرانی عێراقی، کە لە ماوەی رابردوودا قسەی زۆری لەبارەوە کرا. وەزارەتی دەرەوە دیدی حکومەتی پەیڕەو کردووە سەبارەت بە کارکردن، پاراستنی ئاسایش و سەلامەتیی ئەو گەشتیارە عێراقییانە، هەروەها چاودێریی دەستەبەرکردنی مافەکانی مرۆڤ دەکات بۆ پەنابەرانی عێراقی. وەزارەتی دەرەوە دیدی خۆی زۆر بە روونی ئاشکرا کردووە، کەوا ئێمە لەگەڵ ئەوەین ئەو کۆچبەرە عێراقییانە بە ئارەزوومەندانە بگەڕێنەوە نەک بە ناچاری.  لەوبارەیەوەش گفتوگۆ و دیدارمان لەگەڵ چەندین لایەن لە چەندین وڵات کردووە، دیدی عێراقمان بۆ روونکردوونەتەوە و دڵنیاییمان پێداون. ئێمە لەگەڵ بەزۆر ناردنەوە و گەڕاندنەوەی ئەو کۆچبەر و پەنابەرە عێراقییانە نین، بەڵام لەم دواییەدا ئاستەنگ و ئاڵنگاریی نوێ هاتنە پێشەوە سەبارەت بە کۆچبەر و پەنابەرە عێراقییەکان، روونبووەوە کە ژمارەیەکی زۆر لەوان کەوتوونەتە داوی تۆڕەکانی بازرگانیکردن بە مرۆڤ، بۆیە داوا لە وڵاتانی ئەوروپا دەکەین رێکاری ئەمنی و یاسایی تووند لە بەرامبەر ئەو تۆڕانە بگرنەبەر.  رووداو: عێراق کەوتووەتە ژێر هیچ گوشارێکی یەکێتیی ئەوروپا یان کۆمەڵگەی نێودەوڵەتی، لەبەر ئەو کۆچبەرانەی کەوا لەو سنوورانە گیریانخواردووە؟  د. ئەحمەد سەحاف: ئێمە باسی دیدی نیشتمانیی خۆمان دەکەین بە شێوەیەک مافی مرۆڤ دەستەبەر بکرێت، بەرژەوەندیی هاووڵاتییانی عێراق بپارێزرێت بە هەموو پێکهاتە و جیاوازییەکان و تێڕوانینەکانیان. دەستووری عێراق مافی گەشتکردن و هاتووچۆی بۆ هەموو هاووڵاتییانی عێراق بە شێوەیەکی ئازادانە مسۆگەر کردووە، لە هەمان کاتدا دەبێت ئەو گەشتکردنەش بەپێی یاسا و رێکارەکان و دابونەریتەکان بێت کە کارپێکراون.  رووداو: پرسیارەکە ئەوەیە عێراق لەلایەن کۆمەڵگەی نێودەوڵەتی و لەلایەن یەکێتیی ئەوروپاوە کەوتووەتە ژێر چ گوشارێک؟ ئەوروپییەکان چییان لە ئێوە داوایە؟  د. ئەحمەد سەحاف: زۆر لە وڵاتان هەست بە شەرمەزاری و هەستیارییەکی زۆر گەورە دەکەن سەبارەت بە بابەتی کۆچبەرانی نایاسایی کە دەچنە خاکی ئەوان بە شێوەیەکی نایاسایی، ئەو پرسە ئێستا گەورە بووە و بووەتە جێی مشتومڕ و سیاسەتکردن لە زۆر لە وڵاتانی ئەوروپی. عێراق بەردەوام دیدی خۆی خستووەتەڕوو سەبارەت بەوەی کەوا دژی بەزۆر ناردنەوەی ئەو کۆچبەرە عێراقی و پەنابەرانەیە، بەڵام لە هەمان کاتدا هۆشداری دەدەین لەوەی کە ژمارەیەکی زۆر لە هاووڵاتییانی عێراقی کەوتوونەتە داوی تۆڕەکانی بازرگانیکردن بە مرۆڤ و دووچاری مەترسی بوونەتەوە و مەترسی کەوتووە سەر ژیانیان.  ئێمە لە ماوەی رابردوودا بینیمان کە کەسانێکی پەنابەری عێراقی لەسەر سنووری نێوان پۆڵەندا و لیتوانیا و لاتیڤیا ژیانیان کەتووەتە مەترسی و ژیانیان لەدەستداوە، لە ئەنجامی کەشی زۆر ساردی ناوچەکە و دۆخی سەختی تەندروستی و ژیانی نالەباریان لەو ناوچانە، بەهۆی ئەوەی ئەوان بە شێوەیەکی نایاسایی هەوڵی نێو ژمارەیەک لەو وڵاتانە دەدەن.  رووداو: پلانی وەزارەتی دەرەوە چییە و چی دەکات بۆ ئەو کۆچبەرانەی دەیانەوێت بگەڕێنەوە و پێویستیان بە هاوکارییە؟  د. ئەحمەد سەحاف: وەزارەتی دەرەوەی عێراق کاری کردووە بە شێوەیەکی چڕ و بەردەوام بۆئەوەی هانی ئەو کۆچبەر و پەنابەرانە بدات، بۆئەوەی بە شێوەیەکی ئارەزوومەندانە بگەڕێنەوە، بە هاوئاهەنگی لەگەڵ هێڵی ئاسمانیی عێراقی، ئێمە بە سەتان عێراقیمان گەڕاندەوە، ئەوانەی ئارەزووی ئەوەیان دەکرد بگەڕێنەوە خاکی عێراق، ئێمە پاسەپۆرتمان پێدان بۆئەوەی بە شێوەیەکی یاسایی بگەڕێنەوە خاکی عێراق، هێڵی ئاسمانیی عێراقی سەتان عێراقیی بەبێ بەرامبەر و بە خۆڕایی گەڕاندەوە خاکی عێراق، ئێمە بەردەوامین، دڵنیایی بە هاوبەشەکانی عێراق و دۆستەکانی لە وڵاتانی یەکێتیی ئەوروپا دەدەین، کەوا پێویستە رێز لە مافەکانی مرۆڤ بگرن و سەلامەتی و ژیانی کۆچبەرە عێراقییەکان دووچاری مەترسی نەکەنەوە، لە هەمان کاتدا داوا لە هاووڵاتییانی عێراقیش دەکەین کە گەشت دەکەن هۆشیار بن و نەکەونە داوی تۆڕەکانی بازرگانیکردن بە مرۆڤ، چونکە ئەمە مەترسییەکی زۆر لەسەر ژیانیان دروست دەکات.  رووداو: ئەمڕۆ وڵاتی پۆڵەندا داوای لەو عێراقییانە کرد، ئەوانەی لە بێلاڕووسن، دەرمان لەو وڵاتە وەرنەگرن، رەنگە ژەهراوی بووبن و باوەڕیش بەوە نەکەن کە رێگە کراوەتەوە بۆیان. وەکو عێراق، بەرپرسیارێتیی سەلامەتیی ئەو کۆچبەرانە دەخەنە ئەستۆی کام وڵات؟  د. ئەحمەد سەحاف: ناتوانم ئەو بابەتە یەکلایی بکەمەوە، بەوەی کەوا دەرمان وەربگرن یان نا، لە وڵاتێک یان وڵاتێکی دیکە، چونکە ئەمە بابەتێکی پسپۆڕی و تەکنیکی و زۆر هەستیارە، دەبێت لایەنی پزیشکی و تەندروستی و پسپۆڕ قسەی تێدا بکەن، رەنگە ئەو وڵاتە دیدی خۆی هەبێت سەبارەت بەو بابەتە بەرامبەر بە دەوڵەتێکی دیکە، بەڵام دەڵێین سەلامەتی و ئاسایشی عێراقییەکان بۆ ئێمە کاری لەپێشینەیە، ئێمە داوایان لێدەکەین زۆر هۆشیاربن و ئاسایشی ژیانی خۆیان دووچاری مەترسیی زیاتری ئەو وڵاتانە نەکەنەوە، ئەو وڵاتانە هەست بە مەترسی و هەڕەشە دەکەن بەهۆی کۆچبەرانەوە. ئەمە بابەتێکی یاساییە و پەیوەندیی بە مافەکانەوە هەیە، ئێمەش لەلایەن خۆمانەوە بەردەوامین و کارئاسانی بۆ گەڕانەوەی ئارەزوومەندانەی پەنابەرانی عێراق دەکەین.  رووداو: ئەو عێراقییانەی لە بێلاڕووس و لیتوانیا و لاتیڤیان و پێویستیان بە هاوکارییە، چۆن دەتوانن پەیوەندی بە ئێوە بکەن، وەکو وەزارەتی دەرەوەی عێراق، لە کام رێگەوە پەیوەندیتان پێوە بکەن ئەگەر هاتوو پێویستیان بە هاوکاری بوو یان نیازی گەڕانەوەیان هەبوو؟  د. ئەحمەد سەحاف: باڵیۆزخانەی کۆماری عێراق لە رووسیا لە مۆسکۆ، باڵیۆزخانەی کۆماری عێراق لە پۆڵەندا، هەروەها هەژماری ئەلیکترۆنی و ماڵپەڕی فەرمیی وەزارەتی دەرەوەی عێراق، ئێمە رۆژانە دەیان پەیام و داواکاریمان لەو رێگایانەوە پێدەگات، بە شێوەیەکی راستەوخۆ وەڵامی پرسیارەکانیان دەدەینەوە، وەڵامی هەر پەیوەندییەک دەدەینەوە کە راستەوخۆ بە ئێمەوە دەکرێت لەو کەسانەی کەوا گیریانخواردووە لەو سنوورە لەنێوان ئەو وڵاتانە. پەیوەندییەکان بەردەوامن، ئێمە بەردەوام وەریاندەگرین و بە شێوەیەکی ئەرێنیانە و راستەقینە مامەڵەیان لەگەڵ دەکەین، بۆئەوەی ئاسانکاری بکەین ئەوان ئارەزوومەندانە بگەڕێنەوە عێراق.