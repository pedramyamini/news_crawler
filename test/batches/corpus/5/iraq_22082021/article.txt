ئەمیندارێتیی گشتیی دەستەی زانایانی موسڵمانان لە عێراق، ئەمڕۆ شەممە ٢١ - ٨ - ٢٠٢١ سەبارەت بە ئۆپەراسیۆنە سەربازییەکان لە شارۆچکەی تارمییەی سوننەنشین لە باکووری بەغدا لە راگەیێندراوێکدا رایگەیاند: "میلیشیا تیرۆریستییەکان سوورن لەسەر بەئامانجکردنی شارۆچکەی تارمییە و وەدەرنانی دانیشتووانی لەپێش چاوی هەموو جیهان، لە کاتێکدا وڵاتانی عەرەبی و وڵاتانی جیهان چاوپۆشیی دەکەن لە تاوانەکانی بەزۆر کۆچپێکردن لە عێراق، هاوکات حیزب و سیاسەتڤانەکان کە بانگەشەی ئەوە دەکەن گوایە نوێنەری شارە وێرانبووەکانن، بێدەنگن".  دەستەی زانایانی موسڵمانان لە عێراق راشیگەیاند: "چەند رۆژێکە پێشێلکارییەکانی مافەکانی مرۆڤ لە شارۆچکەی تارمییە لە باکووری بەغدا زۆر بوون، هەروەها رێکاری ئەمنی و ناڕەوا بەرامبەر رۆڵەکانی شارۆچکەکە گیراونەتەبەر، کە هاوکاتن لەگەڵ هەڵمەتەکانی بە هەڕەمەکیی هەڵکوتانەسەر دەیان رۆڵەی بێتاوانی تارمییە، لەپاڵ تەقاندنەوەی چەندین خانوو، بەڵام دوێنێ ئەو هەڵمەتانە پێشهاتێکی ترسناکیان بەخۆیانەوە بینی بەهۆی گێچەڵکردن بە هاووڵاتیان لە شارۆچکەکە و بەدەستگەیشتنی هەواڵی لەسێدارەدانی بەئاشکرا لە لایەن میلیشیاکانی حەشدەوە. ئەو هەواڵانەش هاوکات بوون لەگەڵ دەستپێکردنی هەڵمەتێکی هاندان لە لایەن سیاسەتڤان و سەرکردەکانی میلیشیا تایفەگەرییەکانەوە دژی دانیشتووانی تارمییە، تەنانەت ئەوان داوا دەکەن چەندین ناوچەی نیشتەجێبوون لە شارۆچکەی تارمییە تەخت بکرێن، وەک ئەوەی لە شارەدێی جورف ئەلسەخر لە باشووری بەغدا کرا".  دەستەی زانایانی موسڵمانان لە عێراق دەشڵێت: "هەڵمەتی سەربازیی بەردەوامی میلیشیاکان لەدوێنێوە دژی شارۆچکەی تارمییە سەرکۆنە دەکەین. ئەو هەڵمەتەش لە چوارچێوەی سیاسەتی تایفەگەریی بەردەوامە دژی رۆڵەکانی ناوچەکانی پشتێنەی بەغدا بە گشتی و رۆڵەکانی تارمییە بە تایبەتی بۆ وەدەرنانیان و دەستگرتن بەسەر زەوی و باخ و سامانیان؛ بۆیە هۆشداری دەدەین لە سەرهەڵدانی کارەساتێکی مرۆیی لە تارمییە لەسەر دەستی ئەو میلیشیایانەی کە ناوی حەشدی شەعبییان لێنراوە. هەروەها دڵنیایی دەدەین کە ئەو رووداوە ئەمنییانەی کە لەم دواییە لە تارمییە روویاندا دروستکراون و ئەوەی لێی سوودمەندە ئەوانەن کە هەوڵی وەدەرنانی خەڵکی تارمییە دەدەن، لە کاتێکدا میلیشیا تیرۆریستییە تایفەگەرەکان بە تەواوەتی شارۆچکەی تارمییەیان کۆنترۆڵکردووە لە رووی سیاسی و کارگێڕی و ئابووریشەوە".  هەرچەندە دەستەی حەشدی شەعبی بەردەوام رەتیدەکاتەوە بە هۆکاری مەزهەبی ناوچە سوننەنشینەکان بکاتە ئامانج، بەڵام عەلی حوسێنی، گوتەبێژی میحوەری باکووری حەشدی شەعبی، ئەمڕۆ شەممە ٢١ - ٨ - ٢٠٢١ بە تۆڕی میدیایی رووداوی راگەیاند: "تارمییە پێویستی بە چاوسوورکردنەوەیە و پێویستە بە هێز دەستوەردان لە بابەتی تارمییە بکرێت، بە تایبەتی حەشدی شەعبی کوژراو و برینداری داوە. پێویستە ئەو بابەتە بێ دەستوەردانی سیاسەتڤانەکان چارە بکرێت".  دەستەی حەشدی شەعبی، شەوی رابردوو رایگەیاند؛ داعش لە شارۆچکەی تارمییە لە باکووری بەغدا هێرشیکردوەتە سەر هێزەکانی لیوای ١٢ی حەشدی شەعبی و ئەوەش بووەتە هۆی کوژرانی ٤ چەکداری حەشد و برینداربوونی ٦ چەکداری دیکە.