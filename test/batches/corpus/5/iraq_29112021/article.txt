حاتەم حەمید، بەڕێوەبەری گشتیی ناوەندی نیشتمانی بۆ بەڕێوەبردنی سەرچاوە ئاوییەکانی عێراق بە رادیۆی رووداوی راگەیاند: "بەهۆی گرتنەوەی ئاوەوە لەلایەن تورکیا و ئێرانەوە ساڵی رابردوو پلانی کشتوکاڵمان بە رێژەی ٥٠ % تێکچوو. لە شەتولعەرەب بەهۆی کەمبوونەوەی ئاوەوە زەویی شۆرەکات زیاد بووە. "  بڕینی سەرچاوە ئاوییەکان لەلایەن تورکیا و ئێرانەوە زیانی زۆری لە عێراق داوە. حکومەتی عێراق لەو بارەیەوە قسەی لەگەڵ هەردوو وڵاتدا کردووە تاوەکو بەشە ئاوەکەی بۆ بەربدەنەوە.   حاتەم حەمید گوتی: "پێشتر لە ساڵی ٢٠٠٩ دا لەگەڵ حکومەتی تورکیادا یاداشتنامەیەکی تێگەیشتنمان واژۆ کردبوو، بەڵام تورکیا نایەوێت جێبەجێی بکات و بەشە ئاوی عێراق بەرناداتەوە. دەبێت لە رووباری فوراتەوە ٥٠٠ هەزار مەتر سێجا ئاو بۆ عێراق بێت. ئێمە هەوڵ دەدەین پەیوەندی و دانوستاندنی نوێ لەگەڵ تورکیا دا بکەین. "  بە گوتەی بەڕێوەبەری گشتیی ناوەندی نیشتمانی بۆ بەڕێوەبردنی سەرچاوە ئاوییەکانی عێراق، ئەگەر ئێران لە گرتنەوەی ئاوی سیروان بەردەوام بێت، ئەوا کێشەیەکی مەزن روو لە عێراق دەکات.   حاتەم حەمید گوتی: "ئێستا لە رووباری سیروانەوە ٢٠ % ئاومان بۆ دێت و زۆربەی ئاوی سیروا لە ئێران گل دەدرێتەوە. ئەو سەرچاوانەی ئاویان لێوە دەڕژێتە عێراق ئێستا ٥٠ % ی ئاویان نایەتە عێراق. "  پێشتر مەهدی رەشید حەمدانی، وەزیری سەرچاوەکانی ئاوی عێراق بە میدیای عێراقی راگەیاندبوو، تورکیا و ئێران، رێککەوتنە نێودەوڵەتییەکانیان لەبارەی ئاوەوە پێشێلکردووە و ئێستا عێراق لە دۆخێکی مەترسیداردایە و هەردوو رووبارەکانی دیجلە و فوراتیش بەرەو وشکبوونێکی مێژوویی دەڕۆن.  حەمدانی ئاماژەی بەوەش کردبوو، تورکیا هەموو زانیارییەکی لەبارەی بەنداوەکان و کۆگاکانی ئاوەوە بە عێراق داوە، بەڵام ئێران سەرچاوەکانی ئاوی بە تەواوی گرتوونەتەوە و زیانەکانی لەگەڵ بەش نەکردووە.