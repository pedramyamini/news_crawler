لەبارەی چۆنێتی دروستبوونی گرژییەکانی یەکەمین دانیشتنی پەرلەمانی عێراق، د. بڕیار رەشید، پەرلەمانتاری یەکێتیی نیشتمانیی کوردستان دەڵێت، "قسەیەک لەسەر فراکسیۆنی گەورە هەبوو، لەنێوان ٨٨ و ٧٨ دا، ٨٨ ـەکە ئەو ناوانەی کە پێشکێش کراوە، قسەی بەڕێز سەرۆکی پەرلەمانی کاتییش ئەوە بوو کە سەیرێک بکرێتەوە بۆئەوەی بزانرێت ئەو ٨٨ ناوە تەواوە، فراکسیۆنی گەورەیە یاخود نا، گرژییەکەش لەوەوە دروستبوو".  لەنێو گرژییەکاندا، تەندروستیی مەحموود مەشهەدانی، سەرۆکی بەتەمەنی پەرلەمان تێکچوو؛ بۆ پشکنین و چارەسەر بە ئامبوڵانسێک گواسترایەوە بۆ نەخۆشخانە، بەپێی دەستووریش لەکاتی نەگەڕانەوەی مەشهەدانی بۆ دانیشتنەکە، دووەم بەتەمەنترین پەرلەمانتار سەرۆکایەتی دانیشتنەکەی کرد کە خالید دەڕاجی بوو.  مستەفا گۆران، پەیامنێری رووداو لە پەرلەمانی عێراق ئاماژەی بەوە کرد، کۆبوونەوەکە لە چوارچێوەی یاسایی خۆیدا بەردەوام بوو، دوای ئەوەی مەحموود مەشهەدانی بەهۆی تێکچوونی دۆخی تەندروستییەوە گەیێندرایە نەخۆشخانە، رێگەی دا عامر فایز دانیشتنەکە بەڕێوەببات، بەڵام ئەویش سازشی هێنایەوە و نەیتوانی دانیشتنەکە بەڕێوەببات، هەربۆیە خالید دەڕاج وەکو بەتەمەنترین پەرلەمانتار سەرۆکایەتیی دانیشتنەکەی پەرلەمانی عێراقی کرد.  چوارچێوەی هاوئاهەنگی ژمارەیەکی زۆری لایەنە شیعەکانی تێدایە و دیارترینیان بریتین لە هاوپەیمانیی دەوڵەتی یاسا بە سەرۆکایەتیی نووری مالیکی و هاوپەیمانیی فەتح بە سەرۆکایەتیی هادی عامری، وەکو خۆیان رایانگەیاندووە، توانیویانە ٨٨ پەرلەمانتار لەژێر چەتری یەک فراکسیۆندا کۆبکەنەوە. هێزی رکابەری ئەوان لەنێو شیعەکاندا بریتییە لە فراکسیۆنی سەدری کە خاوەنی ٧٣ کورسیی پەرلەمانە.