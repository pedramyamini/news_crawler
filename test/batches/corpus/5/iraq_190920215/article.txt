سەڵاح بوشی، سەرۆکی ناوەندی عێراق بۆ کاروباری ستراتیجی دەڵێت، "راپرسیی دەزگاکەمان و دەزگای دیکەش هەن، ئێمە دیدگەیەکمان لەبارەی پێوانە و چۆنێتیی بەشداریی خەڵک هەیە، رەنگە لە رابردوودا ئارەزوویەکی زۆر هەبووبێت لە بەشداریی دەنگدەران، بەڵام دۆخی سیاسی و پێشهاتەکان و لێکەوتەکانی لەو قۆناخانەی رابردوودا بێزاری و نیگەرانیی زۆری دروستکرد، بۆیە خەڵک خۆی دەزانێت بەشداری لەو پرۆسەیە نوێبوونەوەیە بۆ بەدەستهێنانی خواست و داواکارییەکانی".  رووداو و پێشهاتەکانی گۆڕەپانی سیاسیی عێراق خێرابوون، وا دەکات کۆمەڵگە بە جۆرێک لە جۆرەکان بچنە دەنگدان و دەنگ بدەن بەو هیوایەی گۆڕانکاریی گەورە لە پرۆسەی سیاسی دروستبکەن، ئەو واقیعەش بگۆڕن کە وەکو هەندێک دەڵێن، چەندین ساڵە سەپێندراوە.  زەینەب مەزهەر، لێکۆڵەری سیاسی باس لەوە دەکات، "ئەمڕۆ تێگەیشتنی خەڵک گۆڕاوە، ئەویش لە رێگەی هۆشیارییە بۆ یاسای هەڵبژاردنەکان، تێبینیمان کردووە ئامادەیی تەواو و پاڵنەر هەن لای خەڵک لەبارەی هەڵبژاردن، چونکە یاسای هەڵبژاردن نوێیە و زۆر شتی تێدا گۆڕاوە لە وردەکاریدا، هەر ئەوەشە وا دەکات مافی خەڵک بەدەستبێت".  هەژمارکردنی دەنگ لەلایەن بەربژێرەکانەوە بە مانای رێژەی بەدەستهێنانی کورسیی پەرلەمان نایەت، چونکە یاسای نوێی هەڵبژاردن بەگوێرەی چەندین بازنەی هەڵبژاردن دانراوە، توانا و لێهاتوویی بەربژێریش دەبێتە سەنگی مەحەک. لە کاتێکدا بە گوتەی شارەزایان، لە رابردوودا سەرکەوتنی بەربژێرەکان بەندبوو بە هێز و سامانی حیزبەکان و ئاستی جەماوەریی سەرکردەکانیان.  هەموو ئەمانە لە کاتێکدان، قورسە پێشبینیی وردی رێژەی ئەنجامی هەڵبژاردنەکانی داهاتوو بکرێت، بەهۆی بوونی گۆڕانکاریی زۆر و گەورە، بەتایبەت کە هێشتا هەڵبژاردنەکەش نەکراوە.