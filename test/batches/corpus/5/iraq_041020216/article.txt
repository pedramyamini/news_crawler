نەوفەل شەریف جەودە، نوێنەری سابیئەی مەندائی لە پەرلەمانی عێراق بە تۆڕی میدیایی رووداوی راگەیاند، نوێنەرایەتیکردنی پێکهاتەکەیان بە کۆتا سنووردار کراوە و هۆکاری ئەوەش بۆ یاسای هەڵبژاردن دەگەڕێنێتەوە و دەڵێت، "سابیئەی مەندائی بە کورسییەکی کۆتا گۆشەگیر کراوە، هەمان ستەم لە پێکهاتەکانی دیکەش کراوە، بەڵام بەتایبەت ئەم ستەمە لە سابیئە کراوە".  ئەو نوێنەرەی سابیئەی مەندائی لە پەرلەمانی عێراق ئاماژەی بەوەش دا، لە خولی چوارەمدا وەکو پەرلەمانتارێک کاری زۆری لەنێو پەرلەمان کردووە بۆ "هەڵگرتنی ئەم ستەمە" لەسەر پێکهاتەکەی و "چەندین بەڵگەنامە و نووسراومان پێشکێشی سەرۆکایەتیی پەرلەمان و لایەنە پەیوەندیدارەکان کردووە و هەموو هەوڵێکمانداوە و لە هەموو دەرگایەکمان داوە".  نەوفەل شەریف بەڵێنی ئەوە دەدات، ئەگەر "لە خولی داهاتووشدا، دووبارە هەڵبژێردرێمەوە، کاری زیاتر دەکەم، بۆئەوەی کۆتایی بەم ستەمە بهێنم و هەوڵەکانم لەگەڵ سەرجەم فراکسیۆنەکان چڕدەکەمەوە بۆ ئەم بابەتە".  بەگوێرەی یاسای هەڵبژاردنی عێراق لە نێوان ساڵانی ٢٠٠٣ - ٢٠١٨، یاسایەکی تایبەت بۆ پێکهاتە ئایینی و نەتەوەییەکان داڕێژرا کە پشت بە سیستەمی کۆتا دەبەسترێت. بەم یاسایە، پێنج کورسیی کۆتا بۆ کریستیان و بۆ پێکهاتەکانی ئێزدی، شەبەک، سابیئە و کوردانی فەیلی هەریەکە و کورسییەکی کۆتایان بۆ تەرخانکرا. بەمەش لە کۆی ٣٢٩ کورسی، ئەنجوومەنی نوێنەرانی عێراق ٩ کورسیی بۆ کۆتاکان دیاریکراوە.