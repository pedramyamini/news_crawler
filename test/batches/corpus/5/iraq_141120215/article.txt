کەریم ئەلنووری، بریکاری وەزارەتی کۆچ و کۆچبەرانی عێراق رۆژی یەکشەممە ١٤ - ١١ - ٢٠٢١ بە تۆڕی میدیایی رووداوی راگەیاند "لە ماوەی ٤٨ کاژێری داهاتوودا عێراق گەشتێکی ئاسمانیی نائاسایی لە بێلاڕووسەوە بۆ بەغدا ئەنجامدەدات، بۆ گەڕاندنەوەی هەر کۆچبەرێکی عێراقی کە لە بێلاڕووسەوە ئارەزوومەندانە دەیەوێت بگەڕێتەوە عێراق".  بریکاری وەزارەتی کۆچ و کۆچبەرانی عێراق گوتیشی، "تاوەکو ئێستا ٥٢٥ کۆچبەری عێراقی لەنێو خاکی پۆڵەندان و لە ٨ کەمپ نیشتەجێ کراون، بەڵام ژمارەی ئەو کۆچبەرە عێراقییانەی کە هێشتا لەسەر سنووری نێوان بێلاڕووس و پۆڵەندان نادیارە، چونکە حکومەتی عێراق ناتوانێت بگاتە لای ئەو کۆچبەرانە کە لە دۆخێکی مرۆیی و تەندروستی زۆر ناهەمواردان و بەهۆی سەرما و برسێتییەوە دەناڵێنن".  بە گوتەی کەریم ئەلنووری، "لە چەند رۆژی کەمی داهاتوودا شاندێکی عێراق بە سەرۆکایەتیی ئەو و ئەندامێتیی نوێنەرانی وەزارەتی دەرەوە و دەزگای هەواڵگریی عێراق و چەند دەزگایەکی پەیوەندیداری دیکە سەردانی ئەڵمانیا دەکەن بۆ تاوتوێکردنی دۆخی کۆچبەرانی سەر سنووری نێوان بێلاڕووس و پۆڵەندا لەگەڵ تاوتوێکردنی دۆخی ئەو پەنابەرە عێراقییانەی کە لە ئەڵمانیا داواکارییەکانیان بۆ وەرگرتنی مافی پەنابەرێتی رەتکراونەتەوە".  هەزاران کۆچبەر کە بەشێکی بەرچاویان کورد و عێراقین، لەسەر سنووری بێلاڕووس و پۆڵەندا گیریانخواردووە و لە رەوشێكی سەختدا ژیان بەڕێدەکەن، کۆچبەرەکان دەیانەوێت لە رێگەی بێلاڕووسەوە بچنە پۆڵەندا و لەوێشەوە بگەنە وڵاتانی دیکەی یەکێتیی ئەوروپا، تاوەکو ئێستا بەلای کەمەوە هەشت کۆچبەر لە سنووری نێوان ئەو دوو وڵاتەدا گیانیان لەدەستداوە، بەڵام پۆڵەندا زیاتر لە ١٥ هەزار سەربازی رەوانەی سەر سنووری خۆی لەگەڵ بێلاڕووس کردووە بۆ رێگرتن لە گەیشتنی کۆچبەران بۆ نێو خاکەکەی.  بەپێی ئاماری کۆمەڵەی پەنابەرانی سەرتاسەریی هەرێمی کوردستان، لە سەرەتای ئەمساڵەوە [٢٠٢١] تاوەکو ئێستا زیاتر لە ٢٨ هەزار کەس لە هەرێمی کوردستانەوە بەرەو ئەوروپا کۆچیان کردووە.