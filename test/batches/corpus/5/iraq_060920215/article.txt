سیمای دیاری هەڵبژاردنی پەرلەمانی عێراق لە ساڵی ٢٠١٨ دا سووتانی سندوقەکانی دەنگدان و ساختەکاری و دەستوەردانی هەندێک لە وڵاتان بوو لە هەڵبژاردنەکەی عێراقدا، ئێستا کە مانگێک و چەند رۆژێکی ماوە هەڵبژاردن بکرێت، عێراق بەدوای ئەوەیە هەڵبژاردنێك بکات پاکی و بێگەردی سیمای دیاری هەڵبژاردنەکە بێت و دەستوەردانیش نەکرێت لە هەڵبژاردندا، گوتەبێژی حکومەتی عێراق لەبارەی هەڵبژاردن، بەهای دۆلار، پەیوەندیی هەولێر و بەغدا و کشانەوەی ئەمریکا زانیاری دەخاتەڕوو.  حەسەن نازم، گوتەبێژی حکومەتی عێراق ئەمڕۆ بە رۆژنامەی سەباحی نیمچە فەرمیی عێراقی راگەیاند، "حکومەت هەموو دەستوەردانێک لە مەلەفی هەڵبژاردن رەتدەکاتەوە، ئەو ئاستەنگانەی هەن پەیوەست نین بە کشانەوە لە پرۆسەی هەڵبژاردن، بەڵکو پەیوەستن بە رەخساندنی کەشێکی لەبار بۆ هەڵبژاردن، لەگەڵ دابینکردنی پێویستییەکانی کۆمیسیۆنی باڵای هەڵبژاردن، لەبارەی کشانەوەی لایەنەکان هەرچەندە ئەو پرسە پەیوەندیی بە لایەنەکانەوە هەیە، بەڵام سەرۆکوەزیران خۆی لەو پرسە لانەدا، دەستپێشخەریی کرد بۆ چەند کۆبوونەوەیەکی لایەنەکان بۆ گەڕانەوەی متمانە بۆیان و بەشداریکردنیان لە هەڵبژاردندا".  گوتەبێژی حکومەتی عێراق وەڵامی ئەو پرسیارە دەداتەوە کە ئایا هیچ گوشارێک هەیە بۆ دواخستنی هەڵبژاردن؟ لە وەڵامدا گوتی، "هەڵوێستی حکومەت زۆر روونە، حکومەت رازی نییە هیچ دەستوەردانێک هەبێت لە هەڵبژاردندا یان هەر پرسێکی دیکە، عێراق خۆی دەستپێشخەریی کردووە بۆ پشتیوانیی وڵاتانی هەرێمی و نێودەوڵەتی، ئەو وڵاتانەش رایانگەیاندووە پشتیوانیی بەڕێوەچوونی هەڵبژاردن دەکەن لە کاتی خۆیدا، هەم ئەمریکا و هەم ئەوروپاش پشتیوانیی خۆیان بۆ هەڵبژاردنەکەی عێراق دەربڕیوە".  حەسەن نازم لەبارەی رۆڵی نەتەوە یەکگرتووەکان ئاماژە بەوە دەکات "رۆڵیان چاودێری و تێبینی دەبێت بۆ هەڵبژاردن، شاندێکیان لە عێراقن بۆ چاودێری، ئەو وشانە هەستیارن لە دەربڕیندا رەنگە بۆچوونی جیاوازی لەسەر بدرێت، چاودێری بە مانای بڕیاردان نایەت لەسەر هەڵبژاردن".  لە رۆژانی رابردوودا داعش لە چەندین ناوچە هێرشی کرد، ئەوەش ترسی لای خەڵک دروستکردووە کە کەشێکی لەباری ئاسایشی نەبێت بۆ پاراستنی دەنگدەر و پرۆسەی هەڵبژاردن، بەڵام گوتەبێژی حکومەتی عێراق بۆچوونێکی دیکەی هەیە و ئەوەی خستەڕوو، "دەزگای ئاسایشی بە هەموو پێکهاتەکانیەوە ئامادەیە و شارەزاییان هەیە لەو بوارەدا، نەک لەبەر ئەوەی پێشتر خولی دیکەی هەڵبژاردن هەبووە، بەڵکو کۆنترۆڵی دۆخی لەوە سەختتریان کردووە، بۆیە ئێستاش ئامادەن بۆ پاراستنی دەنگدەرانی عێراقی".  بەهای دۆلار و دۆخی ئابووری  لە ماوەی ٩ مانگی رابردوودا بەرزکردنەوەی بەهای دۆلارێک بۆ هەزار و ٤٧٠ دینار لە عێراق، کاردانەوە و هەرایەکی زۆری دروستکرد، سەرەڕای هەوڵ و گوشار و ناڕەزایەتیی پەرلەمان و لایەنەکان، بەڵام لە یاسای بودجەدا (لە ٣١ ـی ئادار) جێگیرکرا، ئەوەش لە بازاڕدا هەڵئاوسانی دروستکرد، ئێستا حکومەتی عێراق سوورە لەسەر ئەوەی هەمان بەهای دۆلار بەرامبەر دینار لە بودجەی ٢٠٢٢ ـشدا جێگیر بکرێت، گوتەبێژی حکومەتی عێراق باس لەوە دەکات "زیادکردنی بەهای دۆلار بیرۆکەیەکە چەندین ساڵە هەیە، هیچ یەکێک لە حکومەتەکانی پێشتر نەیانوێراوە هەنگاوی لەو شێوەیە هەڵگرن، حکومەتی کازمیش بوێر بوو کە ئەو هەنگاوەی نا، چونکە لە بەرژەوەندیی ئابووری و دیدگەی چاکسازیی ئابووریی عێراقدایە، ئەو بیرۆکەیەش لە چوارچێوەی چاکسازییەکانی پەڕەی سپیی حکومەت بوو، ئێستاش بیرۆکەی بەرزکردنەوەی بەهای دۆلار هیچ گەڕانەوەیەکی بۆ نییە لە حکومەت و نە لە بودجەی ٢٠٢٢ یش، ئەو بەهایەی دۆلار بەو شێوەیە دەمێنێتەوە، چونکە ئەو حکومەتە پرۆژەیاسای بودجەی ساڵی ٢٠٢٢ دەنێرێتە پەرلەمان".  لەبارەی پەیوەندیی نێوان هەولێر و بەغدا حەسەن نازم گوتی، "هیچ قەیرانێك لە نێوان بەغدا و هەرێمی کوردستان نییە، بەڵگەش بۆ ئەوە نوێنەرانی هەرێمی کوردستانە بۆ یەکەمجار بەشدارن لە دانانی یاسای بودجە و واژۆی لەسەر دەکەن، لە رابردووشدا کێشە داراییەکان بەهۆی ئەوە بوو هەرێمی کوردستان بەشداریی نەدەکرد لە دانانی یاسای بودجە، ئێستا ئەو بودجەیەی هەیە سەرەڕای دواکەوتنی ئەنجامەکەی گفتوگۆی چڕ و پڕ بوو لەنێوان هەردوولا و رێککەوتنی لەسەر کرا، ئەو ناکۆکییانەشی ماون تەنیا تەکنیکین و کاتی دەوێت بۆ چارەسەرکردنیان.  واشنتن و بەغدا رێککەوتوون کۆتایی ئەمساڵ هەموو هێزە شەڕکەرەکانی ئەمریکا لە عێراق بکشێنەوە، ئەوە بۆچوونی جیاوازی دروستکردووە، کورد و بەشێکی سوننەکان لەگەڵ کشانەوەی ئەمریکا نین، ترسیان هەیە ئەزموونی ئەفغانستان دووبارە ببێتەوە. یەحیا رەسوول، گوتەبێژی فەرماندەی گشتیی هێزە چەکدارەکانی عێراق بە رووداوی راگەیاند، "عێراق نابێتە ئەفغانستان، وەکو ئەفغانستانیش نییە، ئەستەمە ئەوەی لە ئەفغانستان روویدا لە عێراق دووبارە ببێتەوە، هێزە ئەمنییەکانی عێراق توانایان هەیە لەسەر پێی خۆیان بوەستن، بەڵام لە بواری لۆجستی و زانیاریی هەواڵگری، پێویستمان بە ئەمریکایە".  گوتەبێژی حکومەتی عێراقیش هاوڕایە، دەڵێت، "پرسی کشانەوەی هێزە شەڕکەرەکانی ئەمریکا کۆتاییهاتووە، وادەی کشانەوەیان تاوەکو ٣١ ـی کانوونی یەکەمی ئەمساڵە، ئەوەشی لە نێوان عێراق و واشنتن دەمێنێتەوە مەلەفێکی گەورەی ئابووری و ئاسایشی و کولتوورییە، هەندێک لایەن هەن گومانیان لە متمانەی ئەمریکا بۆ کشانەوە هەیە، هیچ وەڵامێكمان نییە بۆ گومانەکان تەنیا ئەوە نەبێت چاوەڕێی ٣١ ـی کانوونی یەکەم دەکەین کە رێککەوتنی کشانەوەی هێزەکانی ئەمریکایە لە عێراق".  ئەمریکا سێ هەزار سەربازی لە عێراق و هەرێمی کوردستان هەبوون، بەڵام دۆناڵد ترەمپ، سەرۆکی پێشووی ئەمریکا پێش بەجێهێشتنی کۆشکی سپی نزیکەی ٥٠٠ سەربازی لە عێراق کشاندەوە، ئێستا ٢٠٠٠ سەربازی ئەمریکی لە عێراق و ٥٠٠ سەربازی دیکەش لە هەرێمی کوردستان جێگیرکراون.