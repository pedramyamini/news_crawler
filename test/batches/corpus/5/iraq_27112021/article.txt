کەمپەینەکە لەلایەن ناوەندی قەیرانەکان و پاڵپشتیی فەڕەنسییەوە سپۆنسەر دەکرێت و لەلایەن رێکخراوی عەین موسڵ بە هاوکاریی خۆبەخشان جێبەجێدەکرێت.   عەبدولعەزیز ئەلسالح، بەرپرسی راگەیاندنی عەین موسڵ دەڵێت، "دەستپێشخەریی چالاکیی موسڵی سەوز، دەستپێشخەرییەکی ئەزموونییە، کە ئامانج لێی چاندنی ٥ هەزار دارە لە شاری موسڵ و دەوروبەری. ئەم چالاکییە لەلایەن سەنتەری قەیران و پاڵپشتیی فەڕەنسییەوە پاڵپشتی کراوە و لەلایەن رێکخراوی عەین مووسڵەوە جێبەجێکراوە. "   قوتابیانی زانکۆی تەکنیکی باکووریش بەشدارییان لە کەمپەینەکەدا کردووە و قوتابیان بە خاکەناسەوە ئامادەبوون و خۆبەخشانە دارەکانیان چاند.  رۆیا ناهد، خۆبەخشێک کە بەشداریی کەمپەینەکەی کردووە دەڵێت، "ئەوەی لە موسڵ روویدا کەم نەبوو و کاریگەریی لە ناوچە سەوزەکانی ئێرە کرد. پێشتر موسڵ وەکو ناوچەی سەوز دەناسرا، چونکە دارستانی هەیە. ئەم دەستپێشخەرییانە جوانن و ئەمە تەنیا هەنگاوی یەکەمە، بەڵام پێویستمان بە دەستپێشخەریی گەورەتر و خێراترە. "   عێراق بە پێنجەم زیانمەندترین وڵات دادەنرێت کە گۆڕانی کەشوهەوا کاری لێکردووە و هەر لە ئێستاوە بەدەست وشکەساڵی و کەمبارانیەوە دەناڵێنێت.  بانکی نێودەوڵەتیی هۆشداریی دەدات لەوەی بەرزبوونەوەی پلەی گەرما بە یەک پلەی سیلیزی و کەمبوونەوەی ئاستی بارانبارین بە رێژەی ١٠ % دەبێتە هۆی ئەوەی تاوەکو ساڵی ٢٠٥٠ ئاستی ئاوی پاک بە رێژەی ٢٠ % کەمببێتەوە و بەمەش سێیەکی زەویە کشتوکاڵییەکانی عێراقیش لە ئاو بێبەش دەبن.