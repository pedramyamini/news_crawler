بەرپرسێكی حکومەتی پۆڵەندا ئاشکرایکرد، کۆچبەرێكی عێراقی لەدوای بڕینی سنووری بیلارووس و گەیشتنی بۆ نێو خاکی پۆڵەند، گیانی لەدەستدا؛  بەرپرسێكی سەر بە پاسەوانی سنووری پۆڵەند رایگەیاند، شەوی پێنجشەممە، ٢٣ی ئەم مانگە گرووپێكی کۆچبەری عێراقی بە دووری ٥٠٠ مەتر لە سنووری بیلارووس هاتبوونە نێو خاکی پۆڵەند و لەلایەن پاسەوانانی سنوورەوە دەستگیرکران، یەکێک لەو کۆچبەرانە باری تەندروستی تێکچووبوو و سەرباری هەوڵی تیمە پزیشکییەکان بۆ هاوکاریکردنی، بەڵام گیانی لەدەستدا.  سەبارەت بە هۆکاری گیانلەدەستدانی کۆچبەرەکە، بەرپرسەکەی حکومەتی پۆڵەند دەڵیت: ئەگەری هەیە بەهۆی جەڵتەی دڵەوە بووبێت.  هەفتەی رابردوو لە دوو شوێنی جیاوازی سەر سنووری نێوان بیلارووس و پۆڵەند چوار کۆچبەری عێراقی گیانیان لەدەستدا، بەو جۆرەش تاوەکو ئێستا ٥ کۆچبەر لەسەر سنوورەکان گیانیان لەدەستداوە.  پۆڵەندا، لیتوانیا و یەکێتی ئەوروپا بە فەرمی و راستەوخۆ بیلارووس بە هاندانی کۆچبەران و رێگە خۆشکردن بۆ چوونیان بۆ وڵاتانی یەکێتییەکە تۆمەتبار دەکەن، ئەوەش لەدوای سەپاندنی سزاکان بۆ سەر حکومەتی بیلارووس دێت لەلایەن یەکێتی ئەوروپاوە لەسەر بنەمای پێشێلکردنی مافەکانی مرۆڤ.