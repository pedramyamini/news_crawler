گاتع رکابی، بەربژێری دەرنەچووی لە هاوپەیمانیی دەوڵەتی یاسا بە تۆڕی میدیایی رووداوی راگەیاند،  ئێوارەی ئەمڕۆ سێشەممە، بەرهەم ساڵح، سەرۆککۆماری عێراق لەبارەی ئەنجامی هەڵبژاردنەکان و ناڕەزایی لایەنەکان لەگەڵ چوارچێوەی تەنسیقی شیعە (گرووپی نووری مالیکی) و بەشێک لە سەرکردەکانی دیکە کۆدەبێتەوە وەک ئەیاد عەلاوی، ساڵح موتلەگ و خەمیس خەنجەر.  لە کۆبوونەوەی ئێوارەی رۆژی یەکشەممەی رابردوو، لایەنە ناڕەزاییەکان لە ئەنجامی هەڵبژاردن داوایان لە سەرۆککۆمار کرد رۆڵی هەبێت. گاتع رکابی، ئاماژەی بەوەکرد "سەرۆککۆمار وەڵامی داوەتەوە و ئێوارەی ئەمڕۆ لەگەڵیاندا کۆدەبێتەوە، کە بڕیار بوو کۆبوونەوەکە کاژێر ٥ی ئێوارە بێت".  لەبارەی بەشداریکردنی کورد لەو کۆبوونەوەیە، رکابی گوتی: "ئاگادارنیم کورد لە کۆبوونەوەکە بەشدارن یاخود نا". هاوکات هەریەک لە شوان محەممەد، بەرپرسی لقی بەغدای پارتی دیموکراتی کوردستان و، رابیحە حەمەد، بەرپرسی مەڵبەندی یەکێتی لە بەغدا، بە رووداویان راگەیاند، ئاگاداری کۆبوونەوەکە نین.  دوای تەواوبوونی کۆبوونەوەکەی ئێوارەی رۆژی یەکشەممەی رابردوو، راگەیێندراوێک بە ناوی هێزە نیشتمانییەکانی ناڕازی لە ئەنجامەکانی هەڵبژاردن لەبارەی کۆبوونەوەکە بڵاوکرایەوە کە تێیدا هاتبوو: "هێزە سیاسییە ناڕەزاییەکانی هەڵبژاردن ئێوارەی رۆژی یەکشەممە لە نووسینگەی نووری مالیکی، سەرۆکی هاوپەیمانیی دەوڵەتی یاسا کۆبوونەوە و گفتوگۆیان کرد لەبارەی رووداوەکان و باسیان لەوە کرد کە کەموکوڕیی گەورە لە ئەنجامەکانی هەڵبژاردن هەیە و ئەمەش بارگرژیی سیاسی و کۆمەڵایەتیی دروستکردووە".  وەکو لە راگەیێندراوەکەدا هاتووە، بەشداربووانی کۆبوونەوەکە رێککەوتن لەسەر رەتکردنەوەی ئەنجامی هەڵبژاردن و هەروەها مامەڵەکردنی کۆمیسیۆنیش لەگەڵ تانەکان رەتدەکەنەوە و داوادەکەن بە جیدی تەماشای هەموو تانە پێشکەشکراوەکان بکات، دەنگی تەواوی وێستگەکان بە دەست جیابکرێنەوە و ئەژمار بکرێنەوە و "هەڵەکان لەبارەی چۆنییەتی ئەژمارکردنی دەنگەکان راستبکرێنەوە".