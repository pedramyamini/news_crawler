موقتەدا سەدر، رێبەری رەوتی سەدر لە هەژماری تایبەتی خۆی لە تۆڕی کۆمەڵایەتیی تویتەر رایگەیاند، "سوپای عێراق شکۆی خۆی گەڕاندەوە دوای ئەوەی گەندەڵکارە چەپەڵەکان بەکردەوە قێزەونەکانیانەوە شکۆیان فرۆشتبوو، توانی هێز و شکۆی خۆیان دووبارە بەبوێری و ئازایەتیی خۆیانەوە بسەپێننەوە و مۆتەکەی دەستوەردانە حیزبی و تایفەگەری و نەتەوەپەرستی و میلیشیاگەری بەدووربگرن".   سەدر لە تویتەکەیدا بەپەسنەوە نوسیوویەتی، "متمانەی تەواوم بە سوپا هەیە، ئەوان لە توانایاندایە لە ناوخۆ و دەرەوەدا پارێزگاری لە وڵات بکەن، بەتایبەتی لە سەرجەم دەستوەردانە نێوخۆیی و دەرەکییەکاندا. لەو کاتەی هەنگاو بەرە پرۆسەیەکی دیموکراسی هەڵبژاردنەکانەوە دەنێین، بە شێوەیەکی شەفافانە و دوور لە هەموو گوشارێکی سیاسی دەنگ دەدەن".   بڕیارەی هەڵبژاردنی پەرلەمانی عێراق لە ١٠ - ١٠ - ٢٠٢١ بەڕێوەبچێت. موقتەدا سەدر لەبارەی ئاسایشی سندووقەکانی دەنگدان دەڵێت، "سوپای عێراق پابەندە بە پاراستنی ناوەندەکانی دەنگدان و سندووقەکانی هەڵبژاردن لە سووتاندن و گەندەڵی و رەفتارە هەرزەکارانەکان. ئێمەش پابەندین بە رێزگرتن و پاڵپشتیکردنیان و هەوڵدان بۆ بەهێزکردن و بەجێگەیاندنی مافەکانیان بۆ ئەوەی سەرکەوتن بۆ گەلەکەیان بەدەست بهێنن و لە بواری چاکسازیکردن هاوکارمان بن".