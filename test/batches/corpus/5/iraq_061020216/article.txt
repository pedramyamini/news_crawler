جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ چوارشەممە، بە تۆڕی میدیایی رووداوی راگەیاند: "تاوەکو کۆتایی وادەی دابەشکردنی کارتە بایۆمەترییەکان کە کاژێر ١٠ی شەوی رابردوو کۆتاییهات، کۆمیسیۆن لە رێگەی ناوەندەکانی تۆمارکردن و ناوەندەکانی دەنگدان توانی کارتی زیاتر دابەشبکاتە سەر خاوەنەکانیان، بۆیە بە تێکڕا زیاتر لە ١٥ ملیۆن کارتی بایۆمەتریی دەنگدان دراونەتە خاوەنەکانیان و کەمتر لە ٢ ملیۆن کارتیش ماونەتەوە کە نووسینگەکانی پارێزگاکان ئەمڕۆ رەوانەی نووسینگەی سەرەکیی کۆمیسیۆنی هەڵبژاردنەکانیان کرد، ئێستاش دیسان ئەو کارتانە دەژمێردرێنەوە و تۆمار دەکرێن دواتر ژمارەیان و رێژەی دابەشکردنی کارتەکان لە هەموو پارێزگاکان بە جیا رادەگەیەندرێت".  جومانە غەلای گوتیشی: "ئەو هەواڵانەی کە بڵاوکراونەتەوە سەبارەت بەوەی گوایە کۆمیسیۆنی هەڵبژاردنەکان بڕیاری داوە رێگە بە بریکارەکانی لایەنە سیاسییەکان بدات کە چاودێری پرۆسەی دەنگدان دەکەن لە هەڵبژاردنی پێشوەختی پەرلەمانی عێراق مۆبایل لەگەڵ خۆیاندا ببەنە نێو ناوەندەکانی دەنگدان بۆ تۆمارکردنی هەر رووداو و بەڵگەیەکی پێشێلکاری؛ راست نییە، بەڵام کۆمیسیۆن بڕیاریدا رێگە بە هەموو هاوپەیمانی و لایەنێکی سیاسی بەشدار لە هەڵبژاردنی داهاتوو بدات لە هەر ناوەندێکی دەنگدان بریکارێکی خۆی هەبێت بۆ چاودێریکردنی پرۆسەکە، بەو مەرجەی ئەو هاوپەیمانی و لایەنە بەربژێری لە بازنەی ناوەندەکەدا هەبێت".  کۆمیسیۆنی هەڵبژاردنەکانی عێراق سەرەتای ئەم هەفتە رایگەیاند، ئەو چاودێرانەی لایان تۆمارکراون بۆ چاودێریکردنی هەڵبژاردنی پێشوەختی پەرلەمانی عێراق بریتین لە؛ ٨٠٠ چاودێری نەتەوە یەکگرتووەکان، ٧١٥ چاودێری وڵاتان، ٢٧٤ چاودێری یەکێتی ئەوروپا، ٤٦٨٨٨ چاودێری خۆجێیی، ٢٠٧ هەزار و ٣٤٤ بریکاری لایەنە سیاسییەکان؛ لەگەڵ ١٤٩٨ راگەیاندکاری خۆجێیی و ٣٠٥ راگەیاندکاری نێودەوڵەتی بۆ رووماڵکردنی هەڵبژاردن.  کۆمیسیۆن دەڵێ، دەنگدانی تایبەت تەنیا بە کارتی بایۆمەتری دەبێت و دەستپێکردنی دەنگدانی تایبەت ٤٨ کاژێر پێش دەستپێکردنی دەنگدانی گشتیی دەبێت، واتا دەنگدانی تایبەت لە رۆژی هەینی و لە بەرواری ٨ی ئۆکتۆبەری ٢٠٢١ بەڕێوەدەچێت.  بەپێی کۆمیسیۆنی هەڵبژاردنەکانی عێراق ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.