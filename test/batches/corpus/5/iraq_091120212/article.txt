فەرماندەیی پڕۆسەکانی بەغدا، ئەمڕۆ سێشەممە ئاشکرایکرد، هێزەکانیان توانیویانە ' تیرۆریستێک ' بکوژن کە پشتوێنەیەکی بۆمبڕێژکراوی بەستبوو و بەنیازبوو خۆی بتەقێنێتەوە.  فەرماندەییەکە ئاشکرایکردووە، "لە پڕۆسەیەکی جۆری و بەهاوئاهەنگی هەواڵگریی ئاستبەرز لەگەڵ بەشی هەواڵگری و ئاسایشی بەغدا و دەزگای ئاسایشی نیشتمانی، بەپشتبەستن بە زانیاری پێشتر دەستخراو، هێزێکی هاوبەشی هەواڵگری و لیوای ٥٩ و چەند دەزگایەکی دیکە، توانیمان تیرۆریستێک بکوژین کە پشتوێنەیەکی بۆمىڕێژکراوی لەخۆی بەستبوو، لە ناوچەی تارمیە (بوستان عگێلی) لە باکووری بەغدا".  بڵاوکراوەکە ئاشکرایکردووە، بە وردی چاودێری جووڵەکانی خۆکوژەکەیان کردووە، پاش کوشتنی، تیمە ئەندازەییەکان توانیویانە پشتوێنە بۆمبڕێژکراوەکە پووچەڵ بکەنەوە.