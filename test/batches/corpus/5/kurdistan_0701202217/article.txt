بڵابوونەوەی ڤایرۆسی کۆرۆنا، خۆپیشاندانەکانی تشرینی ٢٠١٩، دەستلەکارکێشانەوەی حکومەتەکەی عادل عەبدولمەهدی، بڕیاری دەرکردنی هێزە بیانییەکان، پرسی تیرۆر و پێکداهەڵپژانی هێزە ئەمنییەکانی عێراق لەگەڵ گرووپ و میلیشیا شیعییەکان، هەڵبژاردنی ئەنجوومەنی نوێنەران و چەندین پرسی دیکە ئەنجوومەنی نوێنەرانی عێراقی خستە بەردەم زۆر رکابەرایەتی، هەروەها کۆنتڕۆڵکردنی پەرلەمان لە لایەن خۆپیشاندەرانەوە دیارترین رووداوەکانی ئەو خوولە بوون.  کاروان ئەنوەر، بەرپرسی لقی سلێمانیی سەندیکای رۆژنامەنووسانی کوردستان، دەڵێت، "بە بەراورد بە سێ ساڵی رابردوو، دەتوانم بڵێم پەرلەمانی عێراق رۆڵێکی تاڕادەیەک ئیجابیی هەبوو، سەرباری ئەو هەموو رەشەبا و ئاڵۆزییانەی کە لەنێو عێراق و دەورووبەرەوە دروست بوون، پەرلەمان توانیی لەسەرپێی خۆی بوەستێت. "  هەندێک لە شارەزایان و خوودی پەرلەمانتارانیش پێیانوایە خوولی چوارەمی ئەنجوومەنی نوێنەرانی عێراق لە رووی یاسادانان و چاودێرییەوە جیاوازیی لەگەڵ ئەوانی پێش خۆی هەیە و باشتر بووە، بەشێکی دیکەشیان زۆریی ناکۆکییەکان و پەرتەوازیی لایەنەکان بە هۆکاری نوشوستەکانی بەردەم خوولەکە لەو دوو بوارە دەبینن.  عەبدولکەریم ئەحمەد، بەڕێوەبەری گشتیی کەناڵی سپێدە، ئاماژەی بەوە کرد، "بە جۆرێک لە جۆرەکان دەتوانین بڵێین پەرلەمانی عێراق یەکێک بووە لە پەرلەمانە ئەکتیڤەکانی جیهان، یەکێک بووە لەو ئەنجومەنە گەرمانەی دونیا کە هەمیشە گفتوگۆ و مشتوومڕی گەرمی تێدا کراوە، ئەوەش بە هۆی بوونی کوتلە و رای جیاواز تێیدا، پەرلەمانی عێراق توانی دەست بۆ زۆر پرسی گرنگ ببات. "  ئەنجوومەنی نوێنەرانی عێراق لە خوولی چوارەمیدا ١٥٦ دانیشتنی کرد، ٨٨ یاسای پەسەندکرد و ١٧٦ یاساش خوێندنەوەی یەکە و ١٥٢ یاسا خوێندنەوەی دووەمیان بۆ کرا، نۆ میوانداریکردنی کردووە و چوار لیژنەی لێکۆڵینەوەشی پێکهێنا و ٧٧ گفتوگۆی کرد.  بەتول ئەلحەسەن، رۆژنامەنووسە و گوتی، "بەهۆی بارودۆخی تایبەتی وڵاتەوە خولی چوارەمی ئەنجومەنی نوێنەرانی عێراق تایبەتمەندیی خۆی هەبوو، چونکە یەکەم ئەنجومەن بوو کە لەسەردەمی ئەودا وڵات خۆپێشاندانی فراوانی بەخۆیەوە بینی، وڵات تووشی پاڵەپەستۆیەکی زۆر بوو، ئەنجومەنی پەرلەمانی عێراق خۆی هەڵوەشاندەوە و یاسایەکی پەسندکرد بۆ بەڕێوەچوونی هەڵبژاردنی پێشوەختە کە ئەوە ئەزمونێکی نوێ بوو لە کاری پەرلەمانیدا. "  لە ١٢ ـی ئایاری ٢٠١٨ هەڵبژاردنی ئەنجوومەنی نوێنەرانی عێراق بەڕێوەچوو، دوای نزیکەی پێنج مانگ، رۆژی ٣ ـی ئەیلوولی ٢٠١٨ ئەنجوومەن یەکەم کۆبوونەوەی سازکرد، زۆریی بەربژێرەکانی پۆستەکانی سێ سەرۆکایەتییەکە لەم خوولەدا یەکێکی دیکە بوو لەو پرسانەی گۆڕانکارییان بەسەرداهات.  خوولی چوارەمی ئەنجوومەنی نوێنەرانی عێراق رۆژی ٧ ـی ئۆکتۆبەری ٢٠٢١ خۆی هەڵوەشاندەوە بۆ رێگەخۆشکردن بۆ هەڵبژاردنی خوولی پێنجەم کە ١٠ ـی ئۆکتۆبەری ٢٠٢١ بەڕێوەچوو، چاوەڕواندەکرێت رۆژی شەممە یەکەم دانیشتنی خولی نوێی خۆی سازبکات، بەڵام لەسەر رەفەکانی ئەنجوومەنی نوێنەران زۆر دۆسییە کەڵەکەبوون و لە چاوەڕوانی خوولی پێنجەمدان بۆ یەکلاییکردنەوەیان، بەهۆی بوونی ئۆپۆزیسیۆن و زیاتر لە ٤٠ کورسیی سەربەخۆکانیشەوە پێشبینی دەکرێت خوولێکی جیاواز بێت.