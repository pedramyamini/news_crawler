دەرگای خۆبەربژێرکردنیش بۆ پۆستی سەرۆککۆماری عێراق داخرا و ٢٦ کەس بە فەرمی ناوی خۆیان پێشکێشی پەرلەمان کرد؛ لەنێو کورد دا ئەم ناوانە خۆیان بەربژێر کردووە: لە پارتی ھۆشیار زێباری، لە یەکێتی بەرھەم ساڵح، لەتیف رەشید وەکو سەربەخۆ، رێبوار ئەوڕەحمان لە نەوەی نوێ، هەروەها رزگار محەممەد ئەمین، خالید سدیق، گەلاوێژ عەلی و شیلان فوئاد وەکو بەربژێری سەربەخۆ خۆیان بەربژێر کردووە.  سیروان سیرینی، ئەمینداری گشتیی ئەنجوومەنی نوێنەرانی عێراق دەڵێت، " لە رۆژی ئەنجامدانی یەکەم دانیشتنی پەرلەمان تاوەکو ٣٠ رۆژ لەبەردەستدایە و لەو ماوەیە دەبێت کۆبوونەوەی پەرلەمان رێکبخرێت و ھەڵبژاردن ئەنجام بدرێت، گەر بەم شێوەی ئێستا بڕوات و ھیچ گۆڕانکارییەکی دیکە نەکرێت، بەربژێری پارتی چانسی ١٠٠ % ی ھەیە دەربچێت، چونکە بەپێی ئەو رێککەوتنە چوارینەیەی کە ھەیە، سەرۆک بارزانی زۆرینەی دەنگەکانی ھەیە لە پەرلەمانی عێراق".  رەوتی سەدر و ھاوپەیمانیی تەقدووم و عەزم پێشتر لەگەڵ پارتی رێککەوتوون دەنگ بە بەربژێری یەکتر بدەن بۆ پۆستی سێ سەرۆکایەتییەکە، ھەربۆیە ئێستاش ئەو لایەنانە پشتیوانی و پشتگیریی ھۆشیار زێباری دەکەن بۆ وەرگرتنی پۆستی سەرۆککۆمار.  شێخ ئەیاد جبووری، ئەندامی مەکتەبی سیاسیی عەزم دەڵێت، "ئەمڕۆ ئێمە ھاوپەیمانێتیمان ھەیە لەگەڵ برایانمان لە ھەرێمی کوردستان لەگەڵ برامان کاک مەسعود و ئەوانەی دیکە کە لەگەڵیدان، نامانەوێت بابەتەکە کۆتایی بێت لەسەر سەرۆککۆمار و سەرۆکوەزیران، یانیش لەسەر پشکی وەزارەتەکان؛ ئێمە بەدوای کەسایەتییەک و ھاوپەیمانێتییەک دەگەڕێین تاوەکو بتوانین سوودی لێ وەربگرین، تەنانەت لەگەڵ وڵاتانی دراوسێ و ھەرێمی".  دوای دانیشتنی یەکەمی پەرلەمان، لە ماوەی ٣٠ رۆژدا سەرۆککۆمار هەڵدەبژێردرێت. سەرۆککۆمار دەبێت دوو لەسەر سێی دەنگەکان، واتە ٢٢٠ دەنگ بەدەستبهێنێت، ئەگەر هیچکام لە بەربژێرانی سەرۆککۆمار دەنگی زۆرینەی پێویستی نەهێنا، ئەوا کێبڕكێ لەنێوان ئەو دوو بەربژێرەدا دەکرێت کە زۆرترین دەنگیان بەدەستهێناوە، ئەو کەسەشی لە دەنگدانی دووەمدا زۆرترین دەنگ بەدەستبهێنێت دەبێتە سەرۆککۆمار.