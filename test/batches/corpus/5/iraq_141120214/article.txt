مەجید راشد، گوتەبێژی ھاوپەیمانیی نەسر رایدەگەیێنێت، "لێکتێگەیشتن ھەیە لەنێوان کوتلە سیاسییە شیعییەکان بەرەو پێگەی حیزبەکان بڕۆن لە گۆڕەپانی سیاسی و پێگەی جەماوەری بەم جۆرە لە حکومەت بەشدار بکرێن و کۆتایی بە کێشە بهێنین، یانیش ھەڵبژاردنی سەرۆکوەزیران لە چوارچێوەی ستراتیژی ھەمووان لەسەری رێکبکەون، ھەندێک خاڵ دیاریبکەن بۆ کەسایەتیی سەرۆکوەزیرانی داھاتوو، ئەمەش ببێتە چارەسەر بۆ قەیران، کە رەنگە وڵات بەرەو گێژاو ببات".  سەدرییەکان لەدوای ئەوەی رایانگەیاند، سەرۆکوەزیران دەبێت لەوان بێت و سازشی لەسەر ناکەن، ئیدی ھیچ قسەیەکی دیکەیان نەکردووە و نایکەن.  خەڵکیش دەخوازن بۆ کۆتاییهێنان بە گرژییەکان حکومەتێک پێکبهێنرێت ھەمووانی تێدا بەشداربن، چونکە وای دەبینن بەشێک لە لایەنەکان کە کورسییان کەمیکردووە، گەر پشتگوێبخرێن دۆخەکە بەرەو نالەباری دەبەن.  سەید وسام، فەرمانبەر دەڵێت، "چونکە ناکۆکی لەسەر ئەنجامی ھەڵبژاردن دروستبووە، حکومەتێکی زۆرینەی نیشتمانی باشترە. ھەموو فراکسیۆنەکان ئیمانیان بە شەراکەتی نیشتمانی ھەیە، حکومەت پێکبهێنن ئاوا باشتر دەبینین".  وەزاح خەلەف، کاسب دەڵێت، "یەک فراکسیۆن باشترە، چونکە ھیچمان لە زۆرینە نەبینی، خۆشت دەزانی گوزەرانی گەل چۆنە". محەممەد عەبدولقادریش کە قوتابیی زانکۆیە، پێیوایە "زۆرینە باشە، بەڵام بە شێوەیەکی ئینساف و حیزبەکان دەستپاک بن". سەلمان مەھدییش خانەنشینە و ئاماژە بەوە دەکات، "نەخێر ھەموو بەشداربن، ئاوا باشترە، من وا دەبینم باشتر دەبێت".  قۆناخی دوای کۆمیسیۆن، دادگای باڵایە کە پێویستە ئەنجامی ھەڵبژاردن پەسند بکات، پاشان پەرلەمان یەکەم دانیشتنی ئەنجام دەدات و دەبێت گەورەترین کوتلەی پەرلەمانی رابسپێردرێت بۆ پێکهێنانی کابینەی ٨ی حکومەتی عێراق.