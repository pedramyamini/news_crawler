هۆشیار زێباری، ئەندامی شاندی هاوبەشی پارتی دیموکراتی کوردستان و یەکێتی نیشتمانیی کوردستان، ئەمڕۆ هەینی ٧.١.٢٠٢٢، لە کۆنفرانسێکی رۆژنامەوانیی هاوبەشدا لەگەڵ جێگری سەرۆکی دەستەی سیاسی رەوتی سەدر لە بەغدا رایگەیاند: "ئەمڕۆ سەردانی دەستەی سیاسی رەوتی سەدرمان کرد؛ دیدارێکی دۆستانە و راشکاوانە و روون بەڕێوەچوو. سەبارەت بە شایستەکانی دوای هەڵبژاردن، ئەم گفتوگۆیە زۆر بەسوود بوو؛ لە راستیدا شایستەیەکی گرنگ و نیشتمانییمان لەپێشە لە رۆژی نۆی ئەم مانگەدا کە رۆژی بەڕێوەچوونی یەکەم کۆبوونەوەی پەرلەمانی نوێی عێراقە، دوای هەڵبژاردنی پەرلەمان لەم وڵاتە؛ بۆیە پێویستە لەسەر هەمووان سوود لەم هەلە ببینین؛ هەروەها بیسەلمێنین کە دیموکراسی و شایستەکانی هەڵبژاردن دادوەر دەبن لە دیاریکردنی چارەنووسی ئەم وڵاتەدا".  هاوکات نەسار روبەیعی، جێگری یەکەمی سەرۆکی دەستەی سیاسیی رەوتی سەدر لە هەمان کۆنفرانسی رۆژنامەڤانییدا کە تۆڕی میدیایی رووداو ئامادەی بوو؛ رایگەیاند: "شەرەفمەند بووین ئەمڕۆ بە پێشوازیکردن لە شاندی هاوبەشی کورد لە نێوان پارتی دیموکرات و یەکێتی نیشتمانی، ئەوەش تەواوکەری لێکتێگەیشتنە گەورەکانە کە ماوەیەکی زۆرە هەن. بە ویستی خودا، هەڵوێستەکان یەکن و باشن سەبارەت بە کۆبوونەوەی رۆژی یەکشەممە و پێکهێنانی حکومەت".     شاندە هاوبەشەکە لە لایەن پارتی پێکهاتووە لە: هۆشیار زێبار، سەرۆکی شاندی پارتی، عەرەفات کەرەم، جەعفەر ئیمینکی، نازەنین وەسو و شوان تەها؛ لە لایەن یەکێتیشەوە پێکهاتووە لە عیماد ئەحمەد، عیزەت سابیر، خالید شوانی و هەرێم کەمال ئاغا.  سەبارەت بە کارنامەی شاندە هاوبەشەکەی پارتی و یەکێتی، رابیحە حەمەد، ئەندامی سەرکردایەتی و بەرپرسی مەڵبەندی یەکێتی نیشتیمانیی کوردستان لە بەغدا ئەمڕۆ بە تۆڕی میدیایی رووداوی راگەیاند: "بڕیارە ئەمڕۆ شاندەکە لەگەڵ رەوتی سەدر و چوارچێوەی هاوئاهەنگی و هەردوو هاوپەیمانیی عەزم و تەقەدوومی سوننەکان کۆببێتەوە بۆ ئەوەی مەرج و داواکارییەکانی کوردیان پێ رابگەیەنن؛ هەروەها بزانن ئەوان بەنیازی چین لەبارەی پێکهێنانی حکومەتی نوێ و مافەکانی کورد".  لە هەڵبژاردنی ئەمجارەی پەرلەمانی عێراقدا کورد ٦٣ کورسی بەدەستهێنا؛ پارتی دیموکراتی کوردستان ٣١ کورسی و یەکێتی نیشتیمانیی کوردستان ١٨ کورسی هەیە و پێکەوە دانوستاندن لەگەڵ لایەنە عێراقییەکان دەکەن، بەڵام جووڵانەوەی نەوەی نوێ کە خاوەنی ٩ کورسییە بە جیا هاوپەیمانی لەگەڵ لایەنێکی عێراقی کردووە؛ یەکگرتووی ئیسلامی کوردستانی و کۆمەڵی دادگەریش کە پێکەوە خاوەنی ٥ کورسی پەرلەمانی عێراقن لەگەڵ پارتی و یەکێتی بۆ دانوستاندن ناچنە بەغدا.  بڕیارە یەکشەممەی داهاتوو ٩.١.٢٠٢٢ خولی نوێی پەرلەمانی عێراق یەکەم کۆبوونەوەی خۆی ساز بکات، لە کاتێکدایە تاوەکو ئێستا نە کورد و نە شیعە و نە سوننە بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.