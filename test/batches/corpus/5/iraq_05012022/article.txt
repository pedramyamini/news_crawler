ئەحمەد مووسا، گوتەبێژی وەزارەتی کارەبای عێراق بە میدیای فەرمی عێراقی راگەیاند، زۆربەی وێستگەکانی کارەبا لەکارکەوتوون، بەهۆی وەستانی گازی ئێرانی بۆ عێراق.   ئاماژەی بەوەشکرد لەگەڵ لایەنی ئێرانی لە گفتوگۆ بەردەوامن، بەڵام ئەوان داوای شایستە داراییەکانیان دەکەن، وەزارەتی کارەباش ئامادەیی خۆی دەربڕیوە سەرجەم شایستەداراییەکانی بدات و پارەکەش لە بانکی (TBI) دادەنرێت.   گوتەبێژی وەزارەتی کارەبای عێراق گوتیشی: "پێویستە وەزارەتی دارایی ئەو بڕە پارەیە بدەنەوە ئێران کە داوای دەکەن، چونکە وەستانی هەناردەکردنی گاز کاریگەریی کردووەتە سەر سیستەمی کارەبا و نزیکەی چوار هەزار مێگاوات کارەبای کەمکردووەتەوە".  بە گوتەی گوتەبێژەکەی وەزارەتی کارەبای عێراق، ئەمساڵ بەراورد بە ساڵی رابردوو سێ هەزار مێگاوات کارەبا زیادیکردووە، هاوکات چاککردنەوەی خولی و پڕۆژەی ستراتیژییان هەیە و پێویستیان بە پارەیە بۆ جێبەجێکردنیان.  پێشتر مستەفا کازمی، سەرۆکوەزیرانی عێراق بڕیاریدابوو وەزارەتی نەوت بڕی ٥٠ ملیار دینار بۆ وەزارەتی کارەبا تەرخان بکات، بەڵام تەنیا شەش ملیار تەرخانکراوە.   وەزارەتی کارەبای عێراق دەڵێت، دیارترین ئاڵنگارییەکانی بەردەم وەزارەتەکەیان کەمبوونەوەی گازە، کە لە ٥٠ ملیۆنەوە بۆ ٨ ملیۆن و نیو مەتر سێجا کەمبووەتەوە.  لەبارەی گرێدانی کارەبای عێراق بە وڵاتانی کەنداو، ئەحمەد مووسا ئاماژەی بەوەکرد، پڕۆژەی گرێدانی کارەبای عێراق بە کەنداو بەردەوامە، بەپێی کات و پابەندبوونە دیاریکراوەکاکانیش گفتوگۆکان بەردەوامە، بەڵام تاوەکو ئێستا لەبارەی نرخی کارەبا نەگەیشتوونەتە رێککەوتنێکی کۆتایی.   ئەحمەد مووسا دەڵێت: "وەزارەت رێککەوتنی هەیە بۆ گرێدانی کارەبا و کاری لەسەر دەکات. هەروەها کۆمپانیای جەنەراڵ ئیلیتریکیش لە کارەکانی بەردەوامە، هەموو پێویستییەکانی گرێدانی تەکنیکی کارەبا لەگەڵ تورکیا تەواوبووە. وەزارەت گفتوگۆی لەگەڵ سعودیەش هەیە".