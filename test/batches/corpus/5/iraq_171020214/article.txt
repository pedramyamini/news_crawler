مورتەزا مەلا جەواد، ئەندامی رەوتی حیکمەی نیشتمانی رۆژی یەکشەممە ١٧ - ١٠ - ٢٠٢١ بە تۆڕی میدیایی رووداوی راگەیاند، ئەنجامی هەڵبژاردن شەقامی عێراقی دووچاری بێهیواییەکی گەورە کردووە و "وردبینی لەو تانانە نەکراوە کە پێشکێشی کۆمیسیۆن کراون".  ئەو ئەندامەی رەوتی حیکمە گوتیشی، لە دادگە تانەی نوێ و بەڵگەی زۆریان لەبارەی "پێشێلکاریی گەورە لە پرۆسەی هەڵبژاردن" پێشکێش کردووە و چاوەڕێی وەڵامی تانەکان دەکەن و "دوای وەڵامدانەوەیان قسەی خۆیان دەبێت".  سەبارەت بەوەی رەوتی حیکمە لەگەڵ پێکهێنانی حکومەت دەبێت یان دەبێتە ئۆپۆزیسیۆن، ئەندامەکەی رەوتی حیکمەی نیشتمانی گوتی، جارێ زووە قسە لەسەر ئەوە بکرێت، چونکە تاوەکو ئێستا وێنەکە بە تەواوی روون نییە.  مورتەزا مەلا جەواد ئاماژەی بەوەش کرد، تاوەکو ئێستا گومانیان لە کار و دڵسۆزیی کۆمیسیۆن نییە، بەڵکو گومانیان لە ئەنجامەکە و رێگەی خستنەڕووی ئەنجامەکانە؛ دەشڵێت، شەڕەکە لەنێوان براوە و دۆڕاودا نییە، بەڵکو شەڕەکە پەیوەندیی بە ئەنجامەکەوە هەیە و پێویستە روون بکرێتەوە.  هاوپەیمانیی هێزی دەوڵەت کە لە هاوپەیمانیی عەممار حەکیم و حەیدەر عەبادی پێکهاتووە تەنیا ٤ کورسییان بەدەستهێناوە.