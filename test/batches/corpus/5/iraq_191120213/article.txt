ئەمڕۆ هەینی، ١٩ - ١١ - ٢٠٢١، چوارچێوەی هاوئاهەنگی راگەیێنراوێکی لەبارەی کۆبوونەوەکەی شەوی پێنجشەممە ١٨ - ١١ - ٢٠٢١ی لەگەڵ جێنین بلاسخارت، نوێنەری ئەمینداری گشتیی نەتەوەیەکگرتووەکان لە عێراق بڵاوکردەوە و رایگەیاند: "چوارچێوەی هاوئاهەنگی بۆ گەلی عێراق و کۆمەڵگەی نێوەدەوڵەتیی دادپەروەر رایدەگەیێنێت کە بەڵگەی روون و دڵنیا لەسەر ئەو کێشە گەورەیە هەن، کە لە هەڵبژاردنەکانی عێراق لە ١٠ - ١٠ - ٢٠٢١ روویدا، بەبێ هیچ گومانێک بوونی کرداری دزینی رێکخراوی دەنگە راستەکان هەیە و بەشێکی لەو بەڵگانە خرانەبەردەست جێنین بلاسخارت، نوێنەری ئەمینداری گشتی نەتەوەیەکگرتووەکان کە داوای کردبوو لە کۆبوونەوەی چوارچێوەی هاوئاهەنگی بەشداری بکات".  ئەو راگەیێنراوە، دوای کۆبوونەوەی ئەندامانی چوارچێوەکە و جێنین بلاسخارت هات و تێیدا هەردوولا باسیان لە ئەنجامەکانی هەڵبژاردن کرد. پلاسخارت ئەو بەڵگەنامانەی وەرگرت، کە بەپێی چوارچێوەی هاوئاهەنگی "بەڵگەنامەی ساختەکردنی هەڵبژاردنی ئۆکتۆبەری ٢٠٢١ ن".  لە راگەیێنراوەکەی چوارچێوەی هاوئاهەنگیدا هاتووە: "کۆبوونەوەکە سەرجەم کێشە هونەری و یاساییەکانی لە هەژمارکردن و راگەیاندنی ئەنجامی هەڵبژاردنەکان خستووەتەڕوو و چوارچێوەیەکی دوورودرێژی بەبەڵگەوە داوەتە نەتەوەیەکگرتووەکان کە دەریدەخات چەند یاری بە ئەنجامەکان و هەڵبژاردنەکە کراوە و چوارجێوە بەردەوام دەبێت لە چالاکییەکانی".  هەروەها ئاماژەی بە هەڵوێستەکانی کردووە و ئاشکرایکردووە: "چوارچێوەی هاوئاهەنگی بەردوام دەبێت لە هەڵوێستی ناڕەزایەتیی لە ئەنجامەکانی هەڵبژاردن و سووریشین لەسەر سەقامگیری کردەی سیاسی و پاراستنی دیموکراسییەت لە عێراق و پتەوکردنی متمانەی جەماوەر بە هەڵبژاردن و سازش بە دەنگی جەماوەر ناکەین، دەنگەکانی چوارچێوەی هاوئاهەنگی یەک لەسەر سێی دەنگی دەنگدەران پێکدەهێنێت و  پابەند دەبین بە شکۆی دەوڵەت و بونیادنانی کردەی سیاسی لەسەر بنەمای راستگۆیی و روونی و پابەندبوون و بزرنەکردنی ئیرادەی جەماوەر".  گاتع روکابی، سەرکردەی هاوپەیمانیی دەوڵەتی یاسا، یەکێک لە لایەنە پێکهێنەرەکانی "چوارچێوەی هاوئاهەنگی"، رۆژی پێنجشەممە ١٨ - ١١ - ٢٠٢١ بە تۆڕی میدیایی رووداوی راگەیاند: " ئەمشەو کۆبوونەوەی چوارچێوەی هاوئاهەنگی و جێنین پلاسخارت، نوێنەری نەتەوە یەکگرتووەکان لە عێراق لە ماڵی عەممار حەکیم بەڕێوەچوو؛ کۆبوونەوەکە لەسەر داوای پلاسخارت بوو و تێیدا هەموو زانیاری و بەڵگەکانی تایبەت بە ساختەکاری لە هەڵبژاردنە پەرلەمانییەکەی ١٠ ـی ئۆکتۆبەری پێدرا؛ کۆبوونەوەکە بۆ گوێگرتنی ئەوان بوو لە بۆچوونی چوارچێوەی هاوئاهەنگی و زانینی هەنگاوەکانی داهاتوو. "  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ هاوپەیمانیی فەتح، کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ بۆیە لایەنە بەشدارەکانی زۆر ناڕازین.   جگە لە رەوتی سەدر، کە ٧٣ کورسی پەرلەمانی بەدەستهێناوە، زۆربەی لایەنە شیعەکانی دیکە لە چوارچێوەیەکدا بەناوی: "چوارچێوەی هاوئاهەنگی" کۆبوونەتەوە؛ ئەوان دەڵێن ساختەکاری کراوە و هەربۆیە ئەنجامەکە رەتدەکەنەوە و داوای بەدەست ژماردنەوەی تەواوی دەنگەکان یان ئەنجامدانەوەی هەڵبژاردن دەکەن.