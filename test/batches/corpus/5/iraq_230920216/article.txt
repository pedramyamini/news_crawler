دایکی زەینەب، زیارەتکار دەڵێت، "ھەموو ساڵێک لەگەڵ منداڵ و خێزانەکەم بەڕێدەکەوین بەرەو کەربەلا، پێشتر بە پێ رێم دەکرد، بەڵام ئەمساڵ تووشی نەخۆشی بووم لە بڕبڕەکانی پشتم، بۆیە ناتوانم بە پێ بڕۆم، ناچارم بەم عەرەبانە بڕۆم، بەخوا ئەگەر نەمهێنن زۆر غەمبار دەبم، ناتوانم، بەرگە ناگرم بەشداری نەکەم، جارجاریش بە گۆچانەکەم ھەنگاو دەنێم و نزا دەکەم بۆ ھەموو ئوممەتی موحەممەد بۆئەوەی کۆتایی بە شەڕ و ناخۆشی بێت".  شیعە مەزھەبەکان ساڵانە لە یادی کوژران و چلەی ئیمام حوسێندا، بە پێ بەرەو کەربەلا دەچن و شین و سنگ کوتان دەکەن، ئەمساڵ کە مەراسیمەکە ھاوکاتە لەگەڵ پرۆسەی ھەڵبژاردن، زیارەتکاران داوای سزادانی ئەو کەسانە دەکەن کە دەسەڵاتداربوون و نەیانتوانیوە ژیانێکی شایستە بۆ خەڵک دابین بکەن، ھەرچەندە بەربژێران وێنە و پۆستەرەکانیان لەسەر رێگەکانیان داناوە، بەڵام زیارەتکاران رەتیدەکەنەوە بانگەشە بۆ کەسیان بکەن.  کەڕار عەبدولزەھرە، زیارەتکار ئاماژەی بەوە کرد، "ھەموو ساڵێک دێم و بە پێ دەڕۆم، ھیوام ئەوەیە لەم ھەڵبژاردنە دەنگ بە کەسانێک بدرێت کە شایستە بێت، ئیدی تاقیکراوەکان تاقیمەکەنەوە، پێوست ناکات ئێمە ھەموو جارێک دەنگ بە ھەمان ئەو دەموچاوانە بدەین کە ئێستا ھەن".  جەعفەر زوبێدی ھیوا دەخوازێت، "ئەم وڵات بەرەو باشتر بڕوات، ھەمووان یەکدەنگ دەبن بۆ دەربازبوون لەم دۆخە، دەمانەوێت حکومەت بە چاوێکی باوکانەوە سەیرمان بکات، سەیری ئەم گەلە ستەملێکراوە بکات، خەڵک لە ژیانێکی ناخۆش و نەھامەتیدایە و ماندوو بووین".  دایکی جواد کە زیارەتکارە، ئومێدی تەنیا سەقامگیری و ئاسایشە لە وڵاتدا، و دەخوازێت "ئوممەتی ئیسلام خێر و بەرەکەتی بەسەردا بڕژێت، دووربین لە بکوژ و دووڕووەکان".  رێگە سەرەکییەکان بوون بە یەکساید و بڕینی رێگەی کاژێرێک بووە بە نزیکەی چوار کاژێر، پۆلیس و سوپا بەسەر شەقامەکاندا بڵاوەیان پێ کراوە و خاڵی پشکنین و رێوشوێنی تووندی ئەمنی گیراونەتەبەر، تاوەکو گەیشتن بە کەربەلا مەوکب دانراوە و بە خۆڕایی خزمەتی زیارەتکاران دەکرێت، رۆژی دووشەممەی داھاتوو چلەی ئیمام حوسێنە و بە ملیۆنان کەس لەو رۆژەدا خۆیان دەگەیێننە کەربەلا و شین و لەخۆدان بۆ حوسێن دەکەن.