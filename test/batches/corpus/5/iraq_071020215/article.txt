د. جەوهەر فەتاح، سەرۆکی زانکۆی سەلاحەدین لەبارەی نەبوونی ناوی هیچ زانکۆیەکی هەرێمی کوردستان لە ریزبەندیی پۆلێنی تایمزدا بە تۆڕی میدیایی رووداوی گوت، "ئەم بابەتە پەیوەندیی بە چەند پۆینتێکەوە هەیە؛ جاری وا هەیە یەک پۆینت تاوەکو دوو پۆینت زانکۆیەک دەباتە پێشەوە؛ زانکۆکانی هەرێمی کوردستان لەم ریزبەندییەدا نیین، مانای ئەوە نییە زانکۆکانمان خراپن؛ جگە لەوەی باسم کرد، پرسی کۆرۆناش کاریگەریی لەسەر چالاکییە زانستییەکانی زانکۆکانی هەرێمی کوردستان هەبووە".  رۆژی پێنجشەممە ٠٧ - ٠٨ - ٢٠٢١ وەزارەتی خوێندنی باڵا و توێژینەوەی زانستیی حکومەتی عێراق لە راگەیێندراوێکدا بڵاویکردووەتەوە، "زانکۆی بەغدا لە پۆلێنی (Times World University Ranking by subject ٢٠٢٢) لە پسپۆڕییەکانی زانستەکانی تەندروستی، ژیان، فیزیا، ئەندازیاری و کۆمپیۆتەر ریزبەندیی پێشکەوتوویان گرتووە و لە کۆی ٩٢٥ زانکۆی جیهان لە چوارچێوەی زانستەکانی ژیان (Life Sciences)، زانکۆکانی بەغدا و موستەنسرییە لە ریزبەندیی ٦٠١ دان لە پسپۆڕییەکانی پزیشکی و پزیشکی ددان و زانستە تەندروستییەکانی دیکە".  هەروەها لە زانستەکانی فیزیک (Physical Sciences) کە زانستەکانی کیمیا، فیزیا، جیۆلۆجی، ژینگە و زەوی، دەریا، بیرکاری و ئامار دەگرێتەوە، زانکۆی تەکنەلۆژیا ریزبەندیی ٥٠١ - ٦٠٠ی گرتووە و زانکۆی بەغداش ریزبەندیی ٨٠١ - ١٠٠٠ی گرتووە و زانکۆکانی بەسرە و موستەنسرییە ریزبەندیی +١٠٠١ یان گرتووە لە کۆی ١٢٢٧ زانکۆی جیهان.  بەپێی راگەیێندراوەکەی وەزارەتی خوێندنی باڵا و توێژینەوەی زانستیی عێراق، لە کۆی ١٠٨٨ زانکۆی پۆڵێنکراوی جیهان، زانکۆکانی بەغدا و بەسرە و موستەنسرییە و زانکۆی تەکنەلۆژی ریزبەندیی ٨٠١ یان لە پسپۆڕییەکانی ئەندازیاری گرتووە کە ئەندازیاری شارستانی، ئەندازیاری کارەبا، ئەندازیاری ئایتی، ئەندازیاری گشتی، ئەندازیاری میکانیک و ئەندازیاری گەردوون دەگرێتەوە.  لە زانستەکانی کۆمپیوتەریش زانکۆکانی بەغدا و موستەنسرییە و زانکۆی تەکنەلۆژی ریزبەندیی ٨٠١ یان لە کۆی ٨٩١ زانکۆی جیهان هەیە.