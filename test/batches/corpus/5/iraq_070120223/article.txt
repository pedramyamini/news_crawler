خالید عوبەیدی، سەرۆکی دەستەی سیاسیی هاوپەیمانیی عەزم، رۆژی هەینی ٧.١.٢٠٢٢ لە هەژماری خۆی لە تویتەر رایگەیاند: "بەهۆی پابەندبوونم بە رەوشتی کاری سیاسیی بەرپرسیارانە بەرامبەر عێراقییەکان، هەروەها بۆ یەکخستنی هەڵوێستی هاوپەیمانیی عەزم، سوپاسی هاوپەیمانییەکە دەکەم بۆ بەربژێرکردنم، بەڵام کشانەوەی خۆم لە بەربژێکردنم بۆ سەرۆکایەتیی پەرلەمان رادەگەیێنم بۆ رێگەدان بە برام دکتۆر مەحموود مەشهەدانی.. بەڵکو ئەوە ببێتە دەستپێکی سەردەمێکی نوێ و خۆنەویستی تێیدا زاڵبێت بەسەر دەستگرتن بەسەر پۆستەکان و بەرژەوەندییە کەسییەکان".  ئەم تویتەی خالید عوبەیدی پێچەوانەی ئەو زانیارییانەیە کە چەند رۆژێکە باس لە رێککەوتنی هاوپەیمانیی عەزمی خاوەن ٣٤ کورسیی پەرلەمان لەگەڵ هاوپەیمانی تەقەدوومی خاوەن ٤٢ کورسیی پەرلەمان دەکەن سەبارەت بە رێککەوتنی هەردوو هاوپەیمانییەکە لەسەر بەربژێرکردنی محەممەد حەلبووسی، سەرۆکی هاوپەیمانیی تەقەدووم و سەرۆکی خولی پێشووی پەرلەمان بۆ پۆستی سەرۆکی خولی نوێی پەرلەمانی عێراق.  تەنانەت هاوپەیمانی تەقەدووم بە سەرۆکایەتی محەممەد حەلبووسی رۆژی چوارشەممە ٥.١.٢٠٢٢، لە راگەیەندراوێکدا داوای لە خەمیس خەنجەر، سەرۆکی هاوپەیمانیی عەزم و ئەندامانی هاوپەیمانییەکە کرد لەگەڵ هاوپەیمانی تەقەدووم یەکبگرن و ببنە یەک هاوپەیمانی سوننە و پێکەوە کاربکەن؛ لای خۆیەوە هاوپەیمانیی عەزم لە راگەیەندراوێکدا پێشوازی لەو داوایە کرد و رایگەیاند: "قبووڵمانە".  دوای ئەوەی بەرهەم ساڵح، سەرۆککۆماری عێراق داوای لە خولی نوێی پەرلەمان کرد رۆژی یەکشەممەی داهاتوو ٩.١.٢٠٢٢ کۆببێتەوە، بڕیارە خولی نوێی پەرلەمان لەو وادە یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.