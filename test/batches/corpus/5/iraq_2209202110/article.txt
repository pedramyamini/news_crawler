چوار بەربژێری حیزبی و یەک بەربژێری سەربەخۆ هەوڵی بەدەستهێنانی کورسییە کۆتاکەی کریستیانەکانی نەینەوا دەدەن.  هودا برنار، بەربژێری هاوپەیمانیی حامورابی دەڵێت، "بێگومان هەر کەسێک لەم شەڕەدا بەشدارە، دەڵێم شەڕ، چونکە شەڕی هەڵبژاردنە، دەخوازێ بیباتەوە. رکابەرییەکی بەهێز هەیە، لایەنی گەورە هەن، لەوانەی کە رەنگە خەڵکی زیاتریان هەبێت، یان هەژموونی زیاتر، بەڵام ناتوانین بڵێین ئەو کەسە دەیباتەوە یان نا، هیچ کەس ناتوانێت ئەوە بزانێت، تەنیا لەڕێگەی سندووقەکانی دەنگدانەوە نەبێت".  لە خوولی چوارەمی پەرلەمانی عێراقدا، بەربژێرێکی بزووتنەوەی بابلیۆن کە نزیک لە حەشدی شەعبییە، توانیی کۆتای کریستیانەکانی نەینەوا بباتەوە، پرسێک کە لەم هەڵبژاردنەش لایەنە کریستیانەکان لێی نیگەرانن.  کامل کەلکوان، بەربژێری ئەنجوومەنی میللی کلدانی سریانی ئاشووری ئاماژە بەوە دەکات، "دەکرێت هەر فراکسیۆنێکی سیاسی یان لایەنێکی سیاسی، یاخود پارتێک، کورسییەکانمان لێ ببات، چۆن؟ بەوەی کە دەنگدەر بۆ دیاریکردنی ئەو کورسییانە لەلایەن خەڵکانێکەوە دەنگ دەدرێت کە سیاسەت ئاراستەیان دەکات، نەک خۆشەویستییان بۆ بەربژێرەکان و باوەڕیان بە کاری ئەوان، بەڵکو ئامانجی ئەوان سیاسییە و سێ تاوەکو چوار کورسی دەبەن و دەبنە خاوەن زۆرینە، تەنانەت ئەوان کورسیی وەزارەتیش دەبەن و دەبێتە هی ئەوان، ئەوە نەرێنییە".  بەگوێرەی ئامارەکانی کەنیسە و پاتریارکی کلدانەکان، ٤٠٠ هەزار کریستیان لە عێراق ماون.  بەگشتی کریستیانەکان پێنج کورسیی کۆتایان لە پارێزگاکانی هەولێر، کەرکووک، دهۆک، نەینەوا و بەغدا بۆ تەرخانکراوە و ٤٠ بەربژێریان هەیە.