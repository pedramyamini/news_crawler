عەمید حەیدەر کەریم، بەڕێوەبەری راگەیاندن و پەیوەندییەکانی بەڕێوەبەرایەتیی گشتیی هاتووچۆی عێراق، ئەمڕۆ سێشەممە ١٩ - ١٠ - ٢٠٢١ بە تۆڕی میدیایی رووداوی راگەیاند: "هەرێمی کوردستان و حکومەتی ناوەندی لە رێگەی هەردوو بەڕێوەبەرایەتیی گشتیی هاتووچۆی عێراق و هەرێمی کوردستانەوە پێشتر رێککەوتوون بۆ ئەوەی رێویشوێنەکان بۆ گۆڕینی تابلۆی ئۆتۆمبێلەکان بگیرێنەبەر. بەمنزیکانە هێڵی دروستکردنی تابلۆکان لە بەغدا دەکرێتەوە و دوای ئەوەی وادەیەک دیاری دەکرێت بۆ ئەوەی دەست بە گۆڕینی تابلۆکان بکرێت، لەداهاتوودا هەموو شتەکانی پەیوند بەهاتووچۆوە لە عێراق رێکدەخرێت و یەکدەخرێت".  سەبارەت بە کاتی گۆڕینی تابلۆی ئۆتۆمبێل و نرخەکەی،  عەمید حەیدەر کەریم  گوتی: "ئەم کارە کاتی دەوێت و هەوڵدەدرێت بە نرخێکی گونجاو و لە ماوەیەکی دیاریکراو کارەکە تەواو بکرێت، بەڵام هێشتا دیار نییە لە کام پارێزگایەوە دەست بە گۆڕینی تابلۆکان دەکرێت و وردەکارییەکەی چۆنە".  عەمید حەیدەر کەریم ئاماژەی بەوەدا چەند شێوازێک دیاریکراوە بۆ تابلۆ نوێیەکە، لەسەر ئەوە رێککەوتووین کە یەکێک لە نموونەکان بکرێتە تابلۆی ئۆتۆمبیلەکان لە عێراق و شێوازێکی جوانە و جیاوازە لە کۆنەکە، ئەوەی ئێستا باریک و پانە و ژمارە و پیتی ئینگلیزی و عەرەبی لەسەر دەنووسرێت و هەر پارێزگایەک ژمارەی تایبەتی خۆی دەبێت".  هەروەها عەمید ئەسعەد کەریم، گوتەبێژی هاتوچۆی هەرێمی کوردستان بە تۆڕی میدیایی رووداوی گوت: "هیچ پێشهاتێکی نوێ لەبارەی گۆڕینی تابلۆی ئۆتۆمبێلەکانی هەرێمی کوردستان و عێراق لە ئارادانییە، تەنیا ساڵی پار رێککەوتن کرا، کە بگۆڕدرێن. دروستکردنی تابلۆ نوێیەکانیش دراونەتە کۆمپانیایەکی ئەڵمانی، هێشتا هیچ کاتێک بۆ گۆڕینی تابلۆکان بە ئێمە رانەگەیێنراوە".  بەپێی زانیارییەکانی بەڕێوەبەرایەتی گشتیی هاتووچۆی عێراق زیاتر لە ٦ ملیۆن و ٥٠٠ هەزار ئۆتۆمبیل بە هەموو جۆرەکانییەوە لە عێراقدا هەن. عێراق دەیەوێت ستانداردی نێوەدەوڵەتی لە بواری هاتووچۆ و تابلۆکان و مۆڵەتی شۆفێری جێبەجێ بکات.