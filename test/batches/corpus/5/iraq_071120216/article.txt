بەرەبەیانی ئەمڕۆ یەکشەممە ٠٧ - ١١ - ٢٠٢١ کاژێر ٠٢: ٠٠ هێرشکرایە سەر ماڵی مستەفا کازمی، سەرۆکوەزیرانی عێراق. سەعد مەعن، بەرپرسی راگەیاندنی وەزارەتی ناوخۆی عێراق لەو بارەوە بە کەناڵی فەرمیی وڵاتەکەی راگەیاند، لیژنەیەکی لێکۆڵینەوە لەو رووداوە پێکدەهێنن و "ئەوەی روویداوە و کردنە ئامانجی کەسی سەرۆکوەزیرانی عێراق پێشهاتێکی مەترسیدارە و کردەوەیەکی تیرۆریستیییە، لێکۆڵینەوەیەکی ورد دەکرێت بۆ گەیشتن بە هەموو وردەکارییەکانی ئەو کارە تیرۆریستییە".  سەرەتا لە بەشێک لە تۆڕە کۆمەڵایەتییەکان وا بڵاوکرایەوە کە مستەفا کازمی بریندار کراوە، بەڵام هەر زوو بە بڵاوکردنەوەی ڤیدیۆیەک دەنگۆکانی بە درۆ خستەوە و رایگەیاند، "تەندروستیی خۆم و هەموو ئەو کەسانەی لەگەڵمدا کاردەکەن زۆر باشە. هێزە ئەمنی و سەربازییە قارەمانەکانتان کاردەکەن بۆ سەقامگیری و پاراستنی عێراق".     بەپێی سەرچاوەیەکی ئەمنی کە قسەی بۆ ئاژانسی فرانس پرێس کردووە، درۆنەکان لە ئەوبەری دیجەلەوە نێردراون و بوونەتە هۆی برینداربوونی دوو پاسەوان.  هەروەها سەرچاوەیەک بە تۆڕی میدیایی رووداوی راگەیاند، پێش هێرشەکە بۆ سەر ماڵی کازمی، بەرپرسێکی باڵای حەشدی شەعبی پەیوەندیی پێوەکردووە و ئاگاداری کردووەتەوە. مەبەستی ئاگادارکردنەوەکەش ئەوە بووە کە نەکوژرێت و تەنیا هەڕەشەیەک و ئاگادارکردنەوەیەک بێت بۆ سەرۆکوەزیرانی عێراق. تاوەکو ئێستا ئەو زانیارییە لەلایەن نووسینگەی کازمییەوە پشتڕاست نەکراوەتەوە.     لە کاتی هێرشەکە هیچ جۆرە سیستەمێكی دژەمووشەک چالاک نەبوو و درۆنەکانیش بە تەقەی هێزە ئەمنییەکان خرانە خوارەوە، لەبارەی چالاک نەبوونی سیستەمی دژە مووشەکی سی رامی ئەمریکی، تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق رایگەیاند، باڵیۆزخانەی ئەمریکا لێکۆڵینەوە لەو بارەوە دەکات.  مستەفا کازمی فەرماندەی گشتیی هێزە چەکدارەکانی عێراقە، بەڵام ئەوە یەکەمجار نییە کە لە دەرەوەی دەسەڵاتەکانی ئەودا هێرشی درۆنی لە عێراق ئەنجامبدرێت، گرووپە چەکدارە شیعەکانی نزیک لە ئێران پێشتر چەندینجار هێزە ئەمریکییەکانیان کردووەتە ئامانج.     هێرشەکەی سەر ماڵی کازمیش لە کاتێکدایە کە ماوەی دوو رۆژە لایەنگرانی حەشدی شەعبی دژی ئەنجامەکانی هەڵبژاردن خۆپێشاندان دەکەن و هەوڵدەدەن بچنە نێو ناوچەی سەوز. ئەوان داوای ژماردنەوەی سەرجەم دەنگەکان بە دەست یان دووبارەکردنەوەی پرۆسەی دەنگدان دەکەن.     خۆپێشاندانەکان گرژییان لێکەوتەوە و لایەنگرانی حەشدی شەعبی بە بەرد هێرشیان کردە سەر هێزە ئەمنییەکان و بەپێی راگەیێندراوی وەزارەتی تەندروستیی عێراق لە خۆپێشاندانەکەی رۆژی ٠ - ١١ - ٢٠٢١ لە بەغدا ٩٨ ئەندامی هێزە ئەمنییەکان و ٢٧ کەسی مەدەنی بریندار بوون.     تاوەکو ئێستا هیچ لایەنێك بەرپرسیارێتیی هێرشەکەی لە ئەستۆ نەگرتووە و بەشێک لە گرووپەکانی سەر بە حەشدی شەعبی هێرشەکە بە "سیناریۆ" ناو دەبەن.     حەشدی شەعبی و میدیاکانی نزیک لە ئێران هێرشەکە بە گوماناوی ناو دەبەن. قەیس خەزعەلی، ئەمینداری عەسائیبی ئەهل حەق دەڵێ؛ دوای تەماشاکردنی وێنەکانی ئەو تەقینەوەیەی ئەمڕۆ لە ماڵی سەرۆکوەزیران روویدا و تێبینیکردنی نەبوونی هیچ قوربانییەک، "ئێمە دووپاتی دەکەینەوە کە پێویستە لەلایەن تیمێکی هونەریی پسپۆڕیی جێگەی متمانەوە لێکۆڵینەوەی تێیدا بکرێت بۆ دڵنیابوون لە هۆکارەکەی و چۆنێتیی رووداوەکە".     قسەکانی خەزعەلی لە کاتێکدایە کە بە ماوەیەکی کەم بەر لە هێرشەکە هەڕەشەی لە کازمی کردبوو کە بە "خوێنی شەهیدان" دادگایی دەکات.     دوا بە دوای هێرشکردنە سەر ماڵی کازمی نێچیرڤان بارزانی، سەرۆکی هەرێمی کوردستان، بەرهەم ساڵح، سەرۆککۆماری عێراق، وەزارەتی دەرەوەی ئەمریکا، موقتەدا سەدر، رێبەری رەوتی سەدر، سەرکۆنەی هێرشەکەیان کرد، هەروەها عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران رووداوەکەی بە "ئاژاوەیەکی نوێ" ناوبرد و داوای بەدواداچوونی بۆ کرد.  سەرۆکی هەرێمی کوردستان لە پەیامێکدا رایگەیاند: "ئەو هەوڵە شکستخواردووە بۆ تیرۆرکردنی مستەفا کازمی سەرۆکوەزیرانی عێراق لە رێگەی فڕۆکەی بێفڕۆکەوانەوە کە بەرەبەیانی ئەمڕۆ شوێنی نیشتەجێبوونی لەبەغدا کرایە ئامانج سەرکۆنە دەکەم".  د. بەرهەم ساڵحیش لە تویتێکدا داوای کرد بۆ رووبەڕووبوونەوەی ئەو "خراپەکارانە" یەک هەڵوێست بن و ئاماژەی بەوە دا، "ناتوانین ئەوە قبووڵ بکەین کە عێراق پەلکێشی پشێوی و کودەتا دژی دەستوور بکرێت".  هەروەها لە راگەیێندراوێكیدا، نێد پرایس، گوتەبێژی وەزارەتی دەرەوەی ئەمریکا رایگەیاند: "ئێمە چاودێری هەواڵی هێرشی فڕۆکەی بێفڕۆکەوانەکەی سەر ماڵی نیشتەجێبوونی سەرۆکوەزیرانی کازمی دەکەین و هەستمان بە ئارامی کرد کاتێک زانیمان کە ئەو زیانی پێنەگەیشتووە".     ئێرانیش لە هێرشەکە بێدەنگ نەبوو. سکرتێری باڵای ئەنجوومەنی باڵای ئاسایشی نیشتمانیی وڵاتەکە هێزە دەرەکییەکانی بە هۆکاری هێرشەکە ناو برد و گوتی: "ئاژاوەیەکی نوێیە و دەبێت لە ژوورە فیکرییەکانی دەرەوەدا بەدواداچوونی بۆ بکرێت"  لەلایەکی دیکەوە موقتەدا سەدر لە تویتێکدا رایگەیاند: "ئەم کارە تیرۆریستییەی، کە لایەنێکی باڵای وڵاتی کردە ئامانج، بە ئامانجکردنێکی روون و راشکاوە بۆ عێراق و گەلەکەی".   مستەفا کازمی کێیە و چۆن بووە سەرۆکوەزیران؟  مستەفا کازمی کە لە ساڵی ١٩٦٧ لەدایکبووە، لە مانگی ئایاری ساڵی رابردوو دوای ململانێیەکی زۆر لەنێوان بەربژێرانی دیاریکراو بۆ وەرگرتنی پۆستەکە، بووە سەرۆکوەزیرانی عێراق. ئەو هەر لە عێراق یاسای خوێندووە و پاشان لە دەستی رژێمی پێشووی عێراق هەڵاتووە و چووەتە ئەوروپا لەوێ وەکو رۆژنامەڤانێکی ئۆپۆزیسیۆن کاری کردووە.   ساڵی ٢٠١٦ خاڵی گۆڕانکاری بوو لە کاری مستەفا کازمی، ئەو کاتەی حەیدەر عەبادی، سەرۆکوەزیرانی پێشووتری عێراق لە گەرمەی شەڕی داعشدا وەکو سەرۆکی دەزگای هەواڵگریی نیشتمانیی عێراق دیاریکرد. بەپێی چەند سەرچاوەیەکی نزیک لە کازمی، لەو کاتەدا بووە کە پەیوەندییەکانی لەگەڵ واشنتن و لەندەن و کەسە سەرەکییەکانی دیکەی وڵاتان دروستکردووە.   لە سەرەتای ٢٠٢٠، گرووپە چەکدارەکان کازمییان بەوە تۆمەتباردەکرد کە تێوەگلاوە لە کوشتنی قاسم سولەیمانی و ئەبو مەهدی موهەندیس لە بەغدا، بەڵام کازمی لە رێگەی محەممەد ئەلهاشمی، بەرپرسی ستافەکەی عەبدولمەهدییەوە هەوڵی چاککردنی پەیوەندییەکانی لەگەڵ ئێران و هاوپەیمانەکانی لە عێراق دا. بە بوونی ئەو گرووپە چەکدارانەی نزیک لە ئێرانیش، بە گوتەی راوێژکارە سیاسییەکە، کازمی پەیوەندی و رێککەوتنێکی فراوانی لەگەڵ شیعەکان کرد. ئەوەش وایکرد چانسێکی باشتری هەبێت بۆ هەڵبژاردنی وەک سەرۆکوەزیران لەنێوان زورفی و عەللاویدا.