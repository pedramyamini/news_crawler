سوفیان سەلیم، دانیشتووی ئەسکی مووسڵ دەڵێت، "پێشتر سێ تاق بوون، لەلای راست تاقێك و لەلای چەپ تاقێکی دیکە و بەیەکەوە بەسترابوونەوە، بەڵام ئێستا تەنیا ئەم تاقەی پشتمەوە ماوە، ئەمەش بەهۆی بارانی بەردەوام و ئاوی ئەم رووبارەوە، هەڕەشەی رووخان و کەوتنی لەسەرە".  تاقی عەباسی، یاخود پردی رۆمانی، درێژییەکەی ٢٢ مەتر و پانییەکەی پێنج مەتر و بەرزییەکەشی ١٢ مەترە و ئەستوورییەکەشی مەترێکە.  سەلیم زەنوون، نووسەر و لێکۆڵینڤان ئاماژە بەوە دەکات، "سیمایەکی مێژووییە، کاتی خۆی پردێک بووە شاری بەلەد و نێسبین - ی بەیەکەوە دەبەستەوە، کاروان و سوپاکان بە ئێرەدا تێپەڕدەبوون".  هەر لەم ناوچەیە، پاشماوەی شارێک دەبینرێت، پێی دەگوترێت بەلەد یاخود بیلات کە بە زمانی ئاشووری بە واتای شار دێت، دەکەوێتە لیواری رۆژئاوای رووباری دیجلە و بەم شێوەیە وێرانەیە، لەگەڵ ئەوەی لەلایەن ئەنجوومەنی بەغدا بۆ کنە و پشکنین لە ساڵی ١٩٩٦ کاری لەسەر کرا، بەڵام دواتر بەهۆی ناسەقامگیری دۆخی عێراق کارکردن تێیدا وەستا.  سەید عەبدولعەزیز، دانیشتووی ئەسکی مووسڵ باس لەوە دەکات، "باڵەخانەی زۆر نوێی لەخۆگرتبوو لەسەر شێوازی جیهانی بووە، بازاڕ و قوتابخانە و مزگەوتی عەباسیی لێبووە. تەکنیکێکی زۆر بەرزی تێدا بەکارهاتووە کە گوزارشتی لێناکرێت، ئێستا بە چاوی خۆتان ببینن، ئەم مەڕمەڕانە چۆن بڕاون و لێرەدا بەکارهێندراون".  تاقی عەباسی، دەکەوێتە نزیک گوندی ئەسکی مووسڵ، ٤٠ کیلۆمەتر لە باکووری رۆژهەڵاتی شاری مووسڵ دوورە، نزیکیشە لە بەلەدی کۆن، کە لە سەدەی چواردەدا خاپوور بووە.