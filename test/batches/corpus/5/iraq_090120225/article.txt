ئەحمەد دەڕاجی، بەربژێری هەڵبژارێدراو لە رەوتی سەدری بۆ ئەنجوومەنی نوێنەرانی عێراق سەبارەت بە دانیشتنەکەی ئەمڕۆی ئەنجوومەنی نوێنەرانی عێراق بە (رووداو)ی راگەیاند: "جۆرێک لە رێککەوتن لە نێوان پێکهاتەکان و  فراکسیۆنە گەورەکان هەیە، بەڵام پێشبینی دەکەین ژمارەیەک بەربژێر لە چەندین فراکسیۆن بۆ پۆستی سەرۆک و هەردوو جێگرانی یەکەم و دووەمی سەرۆکی ئەنجوومەنی نوێنەرانی عێراق هەبن، بەشی زۆریان لە دەرەوەی رێککەوتننەکان یان بە هەوڵی کەسی خۆیان دەیانەوێت بەشداری کێبڕكێیەکە ببن".  دەڕاجی گوتیشی: "پێشبینی دەکەم ئەمڕۆ سەرۆک و جێگرانی یەکەم و دووەمی سەرۆکی ئەنجوومەنی نوێنەرانی عێراق هەڵبژێردرێن".  لەبارەی بەشداریکردنی بەربژێرە هەڵبژارێردراوەکانی رەوتی سەدری بە کفنەوە لە دانیشتنی ئەمڕۆی ئەنجوومەنی نوێنەرانی عێراق، ئەحمەد دەڕاجی، گوتی: "ئەمە بە پێشنیاز و بڕیارێکی سەرووی خۆمانەوەیە، دەمانەوێت ئەو پەیامە بگەیێنین ئێمە بۆ شەهیدبوون لە پێناو نیشتیمان، لەپێناو چاکسازی، لەپێناو بەرهەڵستی گەندەڵکاران لەو شوێنەین و لە ئەنجوومەنی نوێنەران دەبین".  بە گوتەی دەڕاجی ئەوان بۆ ئەوە بوونەتە پەرلەمانتار "بۆ ئەوەی گەندەڵیی ١٨ ساڵی رابردوو نەهێڵێن و گەلی عێراق بەهەموو پێکهاتەکانییەوە ئیدی پشوویەک بدەن و کۆتایی بە چەکی بێمۆڵەت بهێنین کە لەپەنایەوە گەندەڵکاران گەیشتوونەتە ئامانجەکانیان".   ئەمڕۆ یەکشەممە ٩ - ١ - ٢٠٢٢، یەکەم دانیشتنی خوولی پێنجەمی ئەنجوومەنی نوێنەرانی عێراق لەبەغدا بەڕێوەدەچێت، دانیشتنەکە دوای ئەوە دێت پێشتر بەرهەم ساڵح، سەرۆک کۆماری عێراق رۆژی یەکشەممەی بۆ یەکەم دانیشتن دەستنیشانکرد، کە بڕیارە تێیدا سەرۆک و هەردوو جێگرانی یەکەم و دووەمی ئەنجوومەنی نوێنەران هەڵبژرێردرێن.  بەپێی نووسراوی ژمارە ٥٣٦٠ی کۆمیسیۆنی باڵای سەربەخۆی هەڵبژاردنەکانی عێراق، کە ئاراستەی بەشی یاسایی ئەمیندارێتی گشتیی ئەنجوومەنی نوێنەرانی عێراق کراوە، سێ بەتەمەنترین بەربژێری سەرکەوتوو بۆ خولی پێنجەمی پەرلەمانی عێراق بەربژێر کراون بۆ سەرۆکایەتیکردنی دانیشتنی ٠٩ - ٠١ - ٢٠٢٢.   دانیشتنەکەی ئەمڕۆی ئەنجوومەنی نوێنەرانی عێراق لەلایەن سەرۆکی تەمەنەوە بەڕێوەدەچێت کە مەحموود مەشهەدانیی دەبێت، سەرۆکی یەکەم خولی ئەنجوومەنی نوێنەرانی عێراق لەساڵی ٢٠٠٦.  رۆژی ١٠ی ئۆکتۆبەری ٢٠٢١، هەڵبژاردن لە ٨٣ بازنەی عێراق بەڕێوەچوو، ٩ ملیۆن و ٦٢٣ هەزار و ٦٠١ دەنگدەر دەنگیاندا، لەو ژمارەیە ٧٧٥ هەزار و ٥٧٦ دەنگ پووچەڵ بوون، ٣٠ی تشرینی دووەم کۆمیسیۆنی باڵای سەربەخۆی هەڵبژاردنەکابن ئەنجامی کۆتایی هەڵبژاردنی ١٠ی ئۆکتۆبەری راگەیاند، رۆژی دووشەممە ٢٧ی کانوونی یەکەمی ٢٠٢١، دادگەی باڵای فیدراڵی هەڵوەشاندنەوەی هەڵبژاردنە پەرلەمانییەکەی عێراقی رەتکردەوە و ئەنجامەکانیشی پەسندکرد، رۆژی ٢٨ی کانوونی یەکەمی ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامە کۆتاییەکانی هەڵبژاردنی بۆ سەرۆکایەتیی کۆماری عێراق نارد، رۆژی ٣٠ - ١٢ - ٢٠٢١، بەرهەم ساڵح، سەرۆککۆماری عێراق رۆژی ٠٩ - ٠١ - ٢٠٢٢ی دیاریکرد بۆ بەستنی دانیشتنی یەکەمی ئەنجوومەنی نوێنەرانی عێراق.  کورسیی لایەنەکان لە ئەنجوومەنی نوێنەرانی عێراق:   - هاوپەیمانیی تەقەدووم: ٣٧ کورسی  - هاوپەیمانیی دەوڵەتی یاسا: ٣٣ کورسی  - پارتی دیموکراتی کوردستان: ٣١ کورسی  - هاوپەیمانیی کوردستان: ١٧ کورسی  - هاوپەیمانیی فەتح: ١٧ کورسی  - هاوپەیمانیی عەزم: ١٤ کورسی  - جووڵانەوەی نەوەی نوێ: ٩ کورسی  - ئیشراقەت کانوون: ٦ کورسی  - هاوپەیمانیی تەسمیم: ٥ کورسی  - بزووتنەوەی بابلیون: ٤ کورسی  - هاوپەیمانیی قیوە دەولە: ٤ کورسی  - هاوپەیمانی عەقدی نیشتیمانی: ٤ کورسی  - هاوپەیمانیی جەماوەرمان ناسنامەمانە: ٣ کورسی  - جووڵانەوەی حەسمی چاکسازی: ٣ کورسی  - ئەو حیزبانەی یەک کورسییان بەدەستهێناوە: ١٦ کورسی  - بەربژێرە تاکە کەسە سەرکەوتووەکان: ٤٣ کورسی