ئەحمەد سەحاف، گوتەبێژی وەزارەتی دەرەوەی عێراق رایگەیاند: "لە رێگەی دوو فڕۆکەی هێڵی ئاسمانی عێراقییە ٣٧٠ کۆچبەر و دوو فڕۆکەی دیکەی کۆمپانیای فلای بەغدا ٣٢٠ کۆچبەری دیکەمان گواستووەتەوە عێراق".   سەحاف گوتی وەزارەتی دەرەوە کار دەکات بۆ گێڕانەوەی زۆرترین کۆچبەر، بەڵام پێویست بە کاتی زیاتر هەیە بەهۆی پەرش و بڵاوبوونیان لە نێوان سنوورە جیاوازەکانی وڵاتاندا و هاوکات هەوڵی قایلکردنیان دەدات بۆ گەڕانەوەی خۆویستانە نەک بەزۆر.   گوتەبێژی وەزارەتی دەرەوەی عێراق ئاماژەی بەوەدا هەر کۆچبەرێک پارەی لێ بڕابێت و توانای گەڕانەوەی نەبێت بۆ عێراق، وەزارەتەکەیان تکتی گەڕانەوەی بۆ دابین دەکات و خەرجییەکانی گەڕانەوەی لە ئەستۆ دەگرێت.  سەحاف باسی لە پلانێکی حکومەتی عێراق کرد بۆ رێگری لە دیاردەی کۆچ و گوتی: "وەزارەتی دەرەوە لەسەر ئاستێکی باڵا لەپەیوەندیدایە لەگەڵ وەزارەتەکانی دەرەوەی بێلاڕووس، لیتوانیا، پۆڵەندا و لاتیڤیا بۆ بەرگرتن لە دیاردەی بازرگانیکردن بە مرۆڤ و قاچاخچێتی بەرێگا نایاساییەکان و هاندان بۆ کۆچکردن".   باسی لەوەشکرد، فوئاد حوسێن وەزیری دەرەوەی عێراق و جۆزیف بۆریل، بەرپرسی سیاسەتی دەرەوەی یەکێتیی ئەوروپا پەیوەندیی تەلەفۆنیی بەردەوامیان هەیە بۆ چارەسەری ئەم پرسە.   دوای ئەوەی بێلاڕووس سنووری وڵاتەکەی بەرووی کۆچبەراندا کردەوە، ژمارەیەکی زۆر لە کۆچبەرانی عێراق و هەرێمی کوردستان روویان لەو وڵاتە کردووە و لەوێوە هەوڵدەدەن بچنە وڵاتانی دیکەی ئەوروپا لەوانەش لیتوانیا و لاتیڤیا، بەڵام پاسەوانانی سنووری ئەو وڵاتانە رێگری لە چوونی کۆچبەران بۆ نێو خاکەکەیان دەکەن.