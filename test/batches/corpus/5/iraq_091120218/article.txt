دەستەی دەستپاکیی عێراق لە راگەیێنراوێکدا ئاشکرای کرد فەرمانگەی لێکۆڵینەوەکان لە دەستەکە لێکۆڵینەوەی لە نۆژەنکردنەوەی ژمارەیەک لە مزگەوتەکانی شاری موسڵدا کردووە. دەرکەوتووە لە وەسڵی تایبەت بە کڕینی کەلوپەلی نۆژەنکردنەوەی ٣٧ مزگەوت، دوو ملیار دینار دیارنییە.  لێکۆڵینەوەکانی دەستەی دەستپاکی پشتڕاستیان کردووەتەوە زۆرینەی ئەو وەسڵانە ساختە و ناراستن و دوای خستنەبەردەستی دادوەری لێکۆڵینەوە بڕیاردرا بە راگرتنی ئەو کەسانەی تۆمەتبارن لەوانە سەرۆک و ئەندامانی لێژنەی نۆژەنکردنەوەی مزگەوتەکانی موسڵ بۆ ئەوەی لێکۆڵینەوەی زیاتریان لەگەڵدا بکرێت بەپێی ماددەی ٣٤٠ی یاسای سزادانی عێراقی.   پێشتریش دەستەی دەستپاکیی عێراق دەرچوونی ژمارەیەک سزای لە پرسەکانی پەیوەست بە دزین لە پارەی تەرخانکراو بۆ نۆژەنکردنەوە و سەقامگیریی پارێزگای نەینەوا لەدوای رزگارکردنی لە دەست رێکخراوی داعشی ئاشکراکردبوو، لە نیسانی ٢٠١٩ ش تیمێکی باڵای لێکۆڵینەوە بۆ دۆزینەوەی چارەنووسی ئەو پارانە دروستکرا، کە لەلایەن پارێزگاری پێشووتری نەینەواوە راکێشرابوون و بڕەکەی ٧٦ ملیار دینار بووە.