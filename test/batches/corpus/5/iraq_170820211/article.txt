ئەمڕۆ سێشەممە، ١٧ی ئابی ٢٠٢١، بەدر سائیغ ئەلزەیادی، ئەندامی فراکسیۆنی سائیرون لە ئەنجوومەنی نوێنەرانی عێراق  بە تۆڕی میدیایی رووداوی رایگەیاند: "رەوتی سەدر بەشداریی هەڵبژاردنەکان ناکات و ئەمەش رەوایەتی تەواو بەهەڵبژاردنەکە نادات، بەتایبەت دوای کشانەوەی ژمارەیەک پارت و لایەنی دیکە، بەو پێیە حکومەت دەیەوێت لەگەڵ کۆمەڵگەی نێودەوڵەتی بەشداریی هەمووان هەڵبژاردنەکە بکرێت". گوتیشی: "بەبۆچوونی کەسی خۆم ناتوانرێت هەڵبژاردنی ئەنجوومەنی نوێنەرانی عێراق لە وادی خۆی کە ١٠ی ئۆکتۆبەری ٢٠٢١ ە بکرێت".  ئەندامەکەی فراکسیۆنی سائیرون دەشڵێت: "ئەگەر هەڵبژاردن بەبێ رەوتی سەدری بکرێت، ئەوا ناتوانرێت حکومەتێکی بەهێز پێکبهێنرێت، بەڵکو حکومەتەکە لاواز دەبێت و شەقامیش بەدەستی رەوتی سەدرەوەیەوە، ئەوکات دەتوانێت لە ماوەی چەند رۆژێکدا حکومەت بگۆڕێت".  رۆژی ١٥ی تەمموز، رێبەری رەوتی سەدر، موقتەدا سەدر کشانەوەی لە هەڵبژاردنی ئەنجوومەنی نوێنەرانی عێراق راگەیاند و دوای ئەویش رۆژی ٢٤ی تەمموز حیزبی شیوعی عێراق کشایەوە و دواتریش ٢٥ پارت و هاوپەیمانی کشانەوە.  رۆژی ١٢ی تەمموزی ٢٠٢١، کۆمیسیۆنی باڵای سەربەخۆی هەڵبژاردنەکانی عێراق رایگەیاند ئەنجامەسەرەتاییەکانی تاقیکردنەوەیەکی بۆ هەڵبژاردنی ٢٠٢١ لەماوەی ٢٤ کاژێردا راگەیاند.  لەراگەێیەنراوێکدا کۆمیسیۆندا هاتبوو:  "رێژەی وەکویەکی لەنێوان ئەو ئەنجامانەی لەرێگەی مانگی دەستکردەوە نێردراوە لەگەڵ ئەو  ئەنجامانەی کە هەلگیرابوون ١٠٠ % بووە لەنێوان ئەنجامەکانی هەژماری ئەلیکترۆنی و دەستی بە رێژەی ١٠٠ % ".  ئەو دامەزراوەیە کە ئەرکی سەرپەرشتیکردنی هەڵبژاردنەکانی لەعێراق لەئەستۆدایە ئەو تاقیکردنەوەیەی بۆ ٨ هەزار و ٦٠١ دەنگدەر کرد و ٧ هەزار و ٨٠٤ یان دەنگیاندا و بەرزترین رێژەی دەنگدان لەدیالە تۆمارکرا کە ٩٦ % بوو، کەمترین رێژەی هەڵەش لەپارێزگای بەغدا بوو، ژمارەی دەنگە تەواوەکان ٧ هەزار و ٤١٣ دەنگ و دەنگە پووچەکانیش ٤٣١ دەنگ بوون.   گوتەبێژی کۆمیسیۆنی باڵای سەربەخۆی هەڵبژاردنی عێراق، جومانە غەلای، رۆژی ١٧ی تەمموزی ٢٠٢١ بەتۆڕی میدیایی رووداوی راگەیاند " کۆمیسیۆن هەموو رێوشوێنە پێویستەکانی بۆ پاراستنی ئاسایش و سەلامەتی هەڵبژاردنی دابینکردووە، لەنێویاندا رێوشوێنە پێشوەختەکان کە رێگە بەکەس نادات بچێتە هیچ سیستەمێک لە سیستەمەکانی هەڵبژاردن و لەگەڵ کۆمپانیای میرۆی کۆری کە بەرهەمهێنەری ئامێرەکانە کاردەکات، جگە لە کۆمپانیایەکی ئەڵمانی کە پشکنینی ئەو ئامێرانە و گوێزەرەوەشە، هەموو ئەوانەش لەچوارچێوەی پارێزگاریی ئاسایشی دەبێت".  هەروەها گوتی لێژنەیەکی وەزاریی حکومی هەیە کە لەکۆمیسیۆنی پەیوەندییەکان لە کەسانی هونەریی تایبەت پێکهاتوون لەگەڵ دەزگای هەواڵگری و هەموویان کار لەسەر ئاسایش و دروستیی هەڵبژاردن دەکەن بۆ راگرتن و شکستپێهێنانی هەر هێرشێکی ئەلیکترۆنی لەسەر هەڵبژاردن هەبێت.