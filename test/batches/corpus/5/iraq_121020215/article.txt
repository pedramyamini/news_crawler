دوای داخستنی بنکەکانی دەنگدان، کۆمیسیۆن دەستیکرد بە ژماردنەوەی دەنگەکان لە ٨٧٤٥ وێستگەی دەنگدان و بەراوردکردنیان بە ئەنجامە ئەلیکترۆنییەکان. ئەمڕۆ جەلیل عەدنان، سەرۆکی کۆمیسیۆن لە کۆنگرەیەکی رۆژنامەڤانیدا رایگەیاند کە ئەنجامی ژماردنی دەنگەکان وەک یەکدی بوون.  سەرۆکی کۆمیسیۆنی هەڵبژاردنەکان دەشڵێت، "لە هەر ناوەندێکی دەنگداندا، دەنگەکانی یەک وێستگە بە دەست دەژمێردرێنەوە، ئەگەر بێتو لەو وێستگەیەدا ژماردنی دەستی و ژماردنی ئەلکترۆنی بە رێژەی ٥ % هاوتا نەبوون، ئەوا ژماردنەوەی دەستی بۆ هەموو وێستگەکانی دیکەی سەر بەو ناوەندە دەکرێت".  ئەو داتایانە لەسەر ماڵپەڕی کۆمیسیۆن پێشاندران ئەنجامی هەموو پارێزگاکە دەخەنەڕوو و ئەنجامی بەرایین. سەرۆکی کۆمیسیۆن دەشڵێت، "ئەمە تەنیا راگەیاندنی ئەنجامە سەرەتاییەکانە و ئەنجامی کۆتایی نییە. چونکە هەندێ وێستگەی دیکە ماون کە ژمارەیان ٣٦٨١ وێستگەیە، ئەنجامەکەیان لە رێگەی مانگی دەستکردەوە نەگەیشتوونەتە دەستمان، هەندێکی دیکەشیان فلاشمیمۆریەکەیان لە کاتی دیاریکراودا پێمان نەگەیشتوون".  هەروەها لەبارەی ئەو لایەنانەی کە بە ئەنجامەکان رازی نین و دەیانەوێت تانە لە ئەنجامەکان بدەن، سەرۆکی کۆمیسیۆنی باڵای هەڵبژاردنەکان دەڵێت، تانەکان لە ماوەی ٣ رۆژ وەردەگیرێن و بڕیاریان لەبارەوە دەدرێت.