جومانە غەلای، گوتەبێژی کۆمیسیۆنی هەڵبژاردنەکانی عێراق رایگەیاند، "ئێستا هەموو هەوڵێکی کۆمیسیۆن بۆ دانەوەی کارتی بایۆمەتریی دەنگدانە بە خاوەنەکانیان؛ تاوەکو ئێستا نزیکەی ١٥ ملیۆن کارتی بایۆمەتریی دەنگدان دراونەتەوە خاوەنەکانیان؛ بۆیە کۆمیسیۆن پلانێکی خێرای داڕشتووە بۆ دانەوەی ئەو کارتانەی دەنگدان کە ماونەتەوە، ئەوەش لە رێگەی ناوەندەکانی دەنگدانەوە کە ژمارەیان هەشت هەزار و ٢٧٣ ناوەندە، ئەوە لە کاتێکدایە کارتەکان پێشتر لە رێگەی ناوەندەکانی تۆمارکردنەوە دەدرانەوە کە ژمارەیان هەزار و ٧٩ ناوەندە؛ ئەوەش ئاسانکارییە بۆئەوەی دەنگدەران بتوانن خێراتر و ئاسانتر کارتە بایۆمەترییەکانیان وەربگرنەوە".  گوتەبێژی کۆمیسیۆنی هەڵبژاردنەکانی عێراق گوتیشی، "کۆمیسیۆن بڕیاریداوە دانەوەی کارتە بایۆمەترییەکانی دەنگدان تاوەکو کۆتایی دەوام لە رۆژی سێشەممە ٠٥ - ١٠ - ٢٠٢١ بەردەوام بێت؛ دواتر دەبێت نووسینگەکانی کۆمیسیۆنی هەڵبژاردنەکان لە پارێزگاکان کارتەکان بژمێرن و کۆیان بکەنەوە، بەو مەرجەی تاوەکو کۆتایی دەوامی فەرمیی لە ٠٦ - ١٠ - ٢٠٢١ ئەو کارتانە رادەستی ئۆفیسی سەرەکیی کۆمیسیۆنی هەڵبژاردنەکانیان لە بەغدا کرابن".  کۆمیسیۆنی هەڵبژاردنەکانی عێراق ئەوەی خستووەتەڕوو، ١٧ ملیۆن و ٩٥ هەزار و ٢٣٠ کارتی بایۆمەتریی چاپ کراون؛ کۆمیسیۆنی لە ٥ی ئابی ٢٠٢١ ـەوە دەستی بە دابەشکردنی کارتی بایۆمەتریی دەنگدان بەسەر دەنگدەراندا کردووە.  کۆمیسیۆنی هەڵبژاردنەکانی عێراق دەڵێت، دەنگدەران بە کارتی ئەلیکترۆنی کورتخایەن یان درێژخایەن دەتوانن لە هەڵبژاردنی پێشوەختی پەرلەمان دەنگ بدەن؛ زیاتر لە ٢١ ملیۆن دەنگدەر لە عێراق کارتی دەنگدانیان هەیە.  بەپێی کۆمیسیۆنی هەڵبژاردنەکانی عێراق، ژمارەی ئەو کەسانەی لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە، ٢٤ ملیۆن و ٢٩ هەزار و ٩٢٧ دەنگدەرە، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگ دەدەن، ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.