سیروان سیرینی، ئەمینداری گشتیی ئەنجوومەنی نوێنەرانی عێراق، بە تۆڕی میدیایی رووداوی گوت: "چاوەڕوانی پەسەندکردنی ئەنجامەکانی هەڵبژاردنە پەرلەمانییەکەی ١٠ی ئۆکتۆبەرین بۆ ئەوەی دانیشتنی یەکەمی خولی پێنجەمی ئەنجوومەنی نوێنەرانی عێراق بەڕێوەبچێت، ئێمە لە ئەمیندارێتیی ئەنجوومەنی نوێنەرانی عێراق هەموو ئامادەکارییەکمان بۆ بەڕێوەچوونی ئەو دانیشتنە تەواوکردووە".  سەبارەت بە وردەکاریی دانیشتنی یەکەمیش، سیروان سیرینی گوتی: "سەرەتا دوای ئەوەی کۆمیسیۆنی باڵای سەربەخۆی هەڵبژاردن هەموو سکاڵا و تانەکان یەکلایی دەکاتەوە و دادگەی باڵای فیدڕاڵی پرسەکان یەکلایی دەکاتەوە، کۆمیسیۆن ئەندامانی خولی نوێی پەرلەمان پەسند دەکات و ناوەکانییان بە زانیارییەوە بۆ ئێمە دەنێرێت، ئێمەش لە ماوەی ١٥ رۆژدا داوا لە سەرۆککۆمار دەکەین پەرلەمان بۆ کۆبوونەوەی یەکەم رابسپێرێت و ئێمەش لەو ماوەیەدا هەموو ئامادەکارییەکان دەکەین".  یەکەم دانیشتنی پەرلەمان لەلایەن بە تەمەنترین پەرلەمانتار بەڕێوەدەبرێت. ئەمینداری گشتی ئەنجوومەنی نوێنەرانی عێراق لەو بارەیەوە دەڵێت: "ئێمە داوا لە کۆمیسیۆنی باڵای سەربەخۆی هەڵبژاردنەکانی عێراق دەکەین ناوی سێ لە بەتەمەنترین ئەندامانی خوولی نوێی ئەنجوومەنی نوێنەرانمان بۆ بنێرێت و ئێمە داوا لە بە تەمەنترین ئەو سێ کەسە دەکەین سەرۆکایەتی دانیشتنی یەکەم بکات، ئەگەر ئامادەنەبوو ئەوا کەسی دووەم، ئەگەر نەیکرد ئەوا کەسی سێیەم رادەسپێرین".  سیروان سیرینی گوتیشی: "لە دانیشتنی یەکەمدا دەرگای خۆ پاڵاوتن بۆ پۆستی سەرۆکی ئەنجوومەنی نوێنەران و هەردوو جێگرەکەی دەکرێتەوە و ئەگەر تەوافوق هەبێت کارەکە بەڕێوەدەچێت و هەڵبژاردنەکە دەکرێت، هەڵبژاردنی ئەو سێ کەسەش بە زۆرینەی رەهای دەنگی ئەندامان دەبێت، بەڵام ئەگەر تەوافوق نەکرێت ئەوا ئەگەری زۆری هەیە دانیشتنەکە بەکراوەیی بەجێبهێڵدرێت تاوەکو لایەنەکان لەسەر پۆستەکان و بەڕێوەچوونی رێوشوێنەکان بەپێی دەستوور و یاسا رێکدەکەون".  رۆژی ١٠/١٠/٢٠٢١، هەڵبژاردنی خوولی پێنجەمی ئەنجوومەنی نوێنەران بۆ هەڵبژاردنی ٣٢٩ نوێنەر بەڕێوەچوو، دوای کەمتر لە ٢٤ کاژیر کۆمیسیۆن ئەنجامە بەراییەکانی راگەیاند کە ناڕەزایەتی لەلایەن هەندێک لە هێزە بەشداربووەکانی هەڵبژاردن بەتایبەت لایەنە شیعەکان و بەدیاریکراوی گرووپەچەکدارەکانی نێو حەشدی شەعبی لێکەوتەوە، ئەویش بەهۆی کەمبوونەوەی کورسییەکانیان.  بەپێی ماددەی ٥٤ی دەستووری هەمیشەیی عێراق دوای پەسەندکردنی ئەنجامەکانی هەڵبژاردنی خوولی نوێی ئەنجوومەنی نوێنەران، سەرۆککۆمار بە فەرمانی کۆماری داوای بەستنی یەکەم دانیشتنی خوولی نوێ لەماوەی ١٥ رۆژ دەکات. لە دانیشتنی یەکەمدا دەبێت سەرۆکی ئەنجوومەنی نوێنەرانی عێراق و هەردوو جێگرەکەی هەڵبژێردرێن.