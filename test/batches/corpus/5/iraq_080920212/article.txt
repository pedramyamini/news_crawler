جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق رایگەیاند، ئەو کاخەزانەی دەنگدان کە لە هەڵبژاردنی ١٠ - ١٠ - ٢٠٢١ بەکاردەهێندرێن هەڵگری کۆدی ئەمنیی زۆر باڵان و جیاوازن لە یەکدی و هیچ کارتێکی دەنگدان بە کارتێکی دیکە ناکات. ئاماژەی بەوەشکردووە ئەگەر کارتەکە کۆپی بکرێت ئامێرە تایبەتەکە کە لە رۆژی دەنگداندا بەکاردەهێندرێت دەتوانێت دەستنیشانی بکات و رەتیدەکاتەوە.  گوتەبێژی کۆمیسیۆن دەشڵێت، "کارتی دەنگدانی ئەمجارە زۆر جیاوازە لەو کارتانەی لە هەڵبژاردنەکانی پێشوو بەکارهێندران لە رووی بارکۆد و کۆدی ئەمنی باڵاوە، تەنانەت لە جۆری ئەو هەویرەی کە کارتەکەی پێ چاپکراوە. بەگشتی ٨٣ کارتی دەنگدانی جیاواز هەن کە بەسەر ٨٣ بازنەی هەڵبژاردندا دابەشدەکرێن، لە هەر بازنەیەکی هەڵبژاردنیشدا کارتەکان وێنە و ژمارە و ناوی بەربژێرەکانی ئەو بازنەیەی تێدا دەبێت".  جومانە غەلای جەختدەکاتەوە کە کۆد و تایبەتمەندییەکانی کاخەزی دەنگدان تەنیا بە تیشکی ژێر وەنەوشەیی دەخوێندرێتەوە و دەڵێت: "هەر کاخەزێکی دەنگدان دەخرێتە نێو کامێرایەکی تایبەت بە ئامێری دڵنیابوونەوە و بە کۆدی تایبەتی دەنگدەرەکەوە دەبەسترێتەوە".