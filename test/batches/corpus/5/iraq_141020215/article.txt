موعین کازمی، بەربژێری سەرکەوتوو لە ھاوپەیمانیی فەتح دەڵێت، "بڕوامان وایە کە دەستوەردانی بیانی لە ئەنجامەکان ھەیە؛ لەگەڵ دەستی نێوخۆیی کە توانیویەتی کاری کۆمیسیۆن کۆنترۆڵ بکات و کۆمپانیا بیانییەکان پرۆسەکەیان رێکخستووە، رەنگە ئەوان کارئاسانییان کردبێت لە گۆڕینی ئەنجامەکان. لە حکومەتێکدا بەشدار نابین کە ئەنجامەکە بەم شێوەیە بمێنێتەوە کە دروست نییە".  لە کۆی زیاتر لە ٢٤ ملیۆن کەس کە مافی دەنگدانیان ھەبووە، بەپێی ئاماری کۆمیسیۆن نۆ ملیۆن کەس دەنگیان داوە.  عەبدولکەریم یەحیا، مامۆستا دەڵێت، "ئەمان زیاتر لە سزادان شایەنی ئەمەن. بەڵێ ئێمە دڵخۆشین سەید موقتەدا ھەوڵەکانی ھەمووی موژدەبەخشن، ئێمەش دەمانەوێت سەرمان بەرزبێتەوە".  ناسر زھێری، فەرمانبەر ئاماژە بەوە دەکات، "ئەمە حاڵەتێکی روونە لە عێراق. حیزبەکانی زۆرینە شیعە ھیچ پێشکێش بە خەڵک ناکەن. بۆیە لەم حاڵەتەدا گەل بە ئەنقەست سزای دان، چونکە خزمەتەکانیان کەم بوو". فەرمانبەرێکی دیکە بەناوی موھەنەد مەحموود باس لەوە دەکات، "لە راستیدا ئەم ئەنجامە چاوەڕوان نەکراو بوو؛ پێچەوانەی بیرۆکەی سیاسییەکان بوو، من دەبینم گەل سزای دەسەڵاتدارانی دا، بەڵگەش ئەوەیە کە ئەو کورسییانەیان بەدەستنەھێنا کە چاوەڕوانی بوون".  ئەنجامە بەراییەکانی ھەڵبژاردنی پێشوەختەی پەرلەمانی عێراق شۆکهێنەر بوون بۆ ھەندێک لایەنی سیاسی، بەتایبەت ھاوپەیمانیی فەتح، نەسر، حیکمە و ھەندێک لایەنی دیکەی نێو ماڵی شیعە کە کورسییەکانیان زیاتر لە نیوە لەدەستداوە، ئەوەی چاوەڕواننەکراو بوو لەم ھەڵبژاردنەدا، سەربەخۆکان بوون کە توانییان ١٧ کورسی بەدەستبهێنن.  خەڵک لە تاقیکردنەوەی هەڵبژاردندا، هەندێک لایەنی دەرنەچوواند کە ئێستا لە دەسەڵاتن. شۆکی ئەنجامەکان و بەرز و نزمیی چاوەڕوان نەکراوی ژمارەی کورسییەکان هەرچۆنێک بێت، لە دواییدا هەژموون و بەرژەوەندیی حیزبەکان یەکلایی دەکاتەوە، کێ و کێ حکومەتی داهاتوو پێکدەهێنن.