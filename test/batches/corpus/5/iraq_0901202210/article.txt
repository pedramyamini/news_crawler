بەپێی نووسراوێک کە هێشتا رۆژەکەی دیارینەکراوە، ئەسعەد عیدانی، بەربژێری هەڵبژێردراو و پارێزگاری بەسرا وازهێنانی خۆی لە ئەندامێتی ئەنجوومەنی نوێنەرانی عێراق پێشکەشکردووە. لە نامەی وازهێنانەکەیدا هاتووە: "بەرەچاوکردنی ئارەزووی جەماوەری پارێزگای بەسرا و بەمەبەستی بەردەوامبوونمان لە بەڕێوەبردنی پارێزگای بەسرا و بۆ جێبەجێکردنی سەقامگیری و گەرەنتیکردنی مافە کارگێڕی و پەرلەمانییەکان و دوای  پەسندکردنی ئەنجامەکانی هەڵبژاردن لەلایەن دادگەی باڵای فیدڕالییەوە، من دەستلەکارکێشانەوەی خۆم لە ئەندامێتی ئەنجوومەنی نوێنەرانی عێراق پێشکەشدەکەم".  ئەسعەد عیدانی هەر لە نووسراوەکەدا دەڵێت: "لاریم نییە بەوەی ئەو کەسەی زۆرترین دەنگی هێناوە و سەرنەکەوتووە لە هەڵبژاردنەکان لە بازنەی یەکەمی بەسرا، بخرێتە شوێنەکەم".  وا بڕیارە ئەمڕۆ یەکشەممە ٩ - ١ - ٢٠٢٢، یەکەم دانیشتنی خوولی پێنجەمی ئەنجوومەنی نوێنەرانی عێراق لەبەغدا بەڕێوەدەچێت، کە بەپێی کارنامەکە بڕیارە تێیدا پەرلەمانتاران سوێندی یاسایی بخۆن و سەرۆک و هەردوو جێگرانی یەکەم و دووەمی ئەنجوومەنی نوێنەران هەڵبژێردرێن.  کۆمسیۆنی باڵای سەربەخۆیی هەڵبژاردن رۆژی یەکشەممە ٩ - ١ - ٢٠٢٢ پێش دانیشتنی یەکەمی خوولی پێنجەمی ئەنجوومەنی نوێنەرانی عێراق، لە نامەیەکدا بۆ ئەمیندارێتی گشتیی پەرلەمانی عێراق، بڕیاری دا، عەلی فەرحان حەمید بەربژێری سەرکەوتوو بۆ پەرلەمانی عێراق بگۆڕدرێت و لە شوێنی ئەو ئەحمەد حەمید شەرقی فرحان ئەلحلوانی دابنرێت.  عەلی فەرحان حەمید بەهۆی ئەوەی ئێستا پارێزگاری ئەنبارە، لە پۆستەکەی بەردەوام دەبێت، بۆیە لە شوێنی ئەو ئەحمەد حەمید شەرقی فەرحان دادەنرێت، کە بەربژێری یەدەگە بۆ پەرلەمانی عێراق، بەم بڕیارەش، ئەحمەد حەمید بەشداری لە یەکەم دانیشتنی پەرلەمانی عێراق دەکات.