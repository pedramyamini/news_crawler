ئەو سەرکردەیەی دەوڵەتی یاسا کە نەیویست ناوی بڵاوبکرێتەوە بە (تۆڕی میدیایی رووداو)ی راگەیاند: "ئەمشەو لایەنەکانی نێو چوارچێوەی هاوئاهەنگی کۆبوونەوەیەکی گرنگ دەکەن لەبارەی هەوڵەکانی پێکهینانی حکومەتی نوێی عێراق و  کێشەکانی نێو ماڵی شیعە، بەتایبەت دوای ئەوەی ئەمڕۆ دادگەی باڵای فیدڕاڵی بڕیاردانی لەبارەی یاساییبوون یان نەبوونی یەکەمین دانیشتنی خوولی نوێی ئەنجوومەنی نوێنەرانی عێراقی دواخست".  سەبارەت بە بەشداریکردنی مستەفا کازمی لە کۆبوونەوەکە سەرچاوەکە گوتی کازمی بەشداریی کۆبوونەوەکە ناکات.  چوارچێوەی هاوئاهەنگی، گردبوونەوەی شەش لایەنی شیعەیە، کە لە ئەنجامی هەڵبژاردنی ١٠ی ئۆکتۆبەری ٢٠٢١ ناڕازی بوون. ئەم هاوپەیمانێتییە خاوەنی نزیکەی ٧٠ کورسییە  و دەوڵەتی یاسا بە سەرۆکایەتی نوری مالیکی کە ٣٣ کورسیی هەیە و هاوپەیمانیی فەتح بە سەرۆکایەتی هادی عامری، کە ١٧ کورسیی هەیە دوو گەورەترین پێکهێنەری چوارچێوەکەن، هەروەها لایەنەکانی دیکە لەوانە هاوپەیمانیی عەقدی نیشتیمانی ٤ کورسیی هەیە، لەگەڵ حیزبی فەزیلە و هاوپەیمانیی قیوە دەولە بە سەرۆکایەتی حەیدەر عەبادی کە چوار کورسیی هەیە، لەگەڵ جۆڵانەوەی عەتا، کە خاوەنی یەک کورسییە.  ناکۆکیی قوڵ کەوتووەتە نێو ماڵی شیعە و بەسەر دوو بەرەدا دابەش بووە،  رەوتی سەدر و چوارچێوەی هاوئاهەنگی، دیارترین ناکۆکییان بریتییە لە، یەکەم: ڤیتۆی موقتەدا سەدر لەسەر بەشداریکردنی نووری مالیکی لە دەسەڵات؛ دووەم: شێوازی حکومەتی داهاتوو ئایا زۆرینە پێکیبهێنێت وەکو سەدر داوا دەکات یان بە سازان بێت و هەموو لایەنەکان تێیدا بەشداربن وەکو چوارچێوەی هاوئاهەنگی داوای دەکات.  رۆژی دووشەممە ١٧/١/٢٠٢٢، هادی عامری سەرۆکی هاوپەیمانی فەتح سەردانی هەرێمی کوردستانی کرد و لەگەڵ سەرۆک مەسعود بارزانی و سەرۆکی هەرێمی کوردستان و سەرۆکی حکومەتی هەرێمی کوردستان کۆبووەوە.   رۆژی پێنجشەممە ١٣ - ٠١ - ٢٠٢٢ دادگەی باڵای فیدراڵیی عێراق راگەیێندراوێکی لەبارەی بڕیاری راگرتنی کارەکانی دەستەی سەرۆکایەتیی ئەنجوومەنی نوێنەرانی عێراق بڵاوکردەوە و تێیدا هاتبوو: "فەرمانی کاتی دەرچوو لە رۆژی ١٣ - ٠١ - ٢٠٢٢ کە لە چوارچێوەی ئەو سکاڵایە هاتووە تانە لە دروستیی رێوشوێنەکانی دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق، تایبەت بە هەڵبژاردنی سەرۆکی ئەنجوومەنی نوێنەرانی عێراق و دوو جێگرەکەی دراوە، کاریگەریی لەسەر وادە دەستوورییەکانی تایبەت بە تەواوکردنی رێوشوێنەکانی دیکەی رێکارە دەستوورییەکان نابێت کە خۆی لە دوایین وادە بۆ هەڵبژاردنی سەرۆککۆمار و رێوشوێنەکانی وەکو راسپاردنی بەربژێری گەورەترین فراکسیۆنی پەرلەمانی لەڕووی ژمارەی ئەندامانەوە دەبینێتەوە".  رۆژی چوارشەممە ١٩ - ٠١ - ٢٠٢٢ دادگای باڵا لەبارەی ئەو تانەیە کۆبووەوە کە لەلایەن دوو پەرلەمانتارەوە پێشکەشکرابوو، بەڵام دانیشتنەکە بۆ ٢٥ی ئەم مانگە دواخرا.