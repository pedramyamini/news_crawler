بەشێک لە بەربژێرەکان سکاڵایان لە دژی ئەم هەڵمەتە دژبەرانە تۆمارنەکردووە.  ئەحمەد حەداد، بەربژێر بە تۆڕی میدیایی رووداوی راگەیاند "بەشێک لەو کەسانەی وێنە و پۆستەرەکان دەدڕێنن، بەهۆی بەربژێرەکانەوە نییە، بەڵکو لە دژی پرۆسەی سیاسیی ئەم کارە دەکەن. لەبارەی حیزبەکانیش، رەنگە چەند لایەنێک هەبن لە دژی رکابەرەکانیان دەست بۆ ئەم کارە دەبەن. "  دکتۆرە حەلا جابری، بەربژێر دەڵێت "گلەیی لە هاووڵاتییان ناکەم، ئەوان بێ ئومێدبوونە لە شکستە کەڵەکەبووەکانی ١٨ ساڵی رابردوو کە هۆکار بووە بۆ ئەم جۆرە رق و کینە و بەرپەرچدانەوە جەماوەرییانە. "   چاوی رووداو کاتی دڕاندنی وێنەی چەند بەربژێرێکی تۆمارکرد، بەڵام کۆمیسیۆنی هەڵبژاردنەکان، رەتیدەکاتەوە پێشێلکاری کرابێت.   ویسام موسەوی، بەڕێوەبەری لیژنەی لێکۆڵینەوەی کۆمیسیۆن لە نەجەف دەڵێت "تاوەکو ئێستا لە نەجەف هیچ جۆرە پێشێلکارییەک لە بانگەشەی هەڵبژاردن دەستنیشان نەکراوە. هەروەها هیچ کەس سکاڵای تۆمار نەکردووە".    کۆمیسیۆنی باڵای سەربەخۆی هەڵبژاردنەکانیش داوای لە سەرجەم بەربژێرەکان کردووە واژۆ لەسەر یاداشتنامەی ئیتیکی هەڵبژاردن بکەن.  ئەو یاداشتنامەیەی کۆمیسیۆنی باڵای هەڵبژاردنەکان و نێردەی یۆنامی بە هاوبەشی ئامادەیان کردووە، بەربژێرەکان پابەند دەکات بە رێزگرتن لە مەرجەکانی پرۆسەی هەڵبژاردنەکان. ئەوەی مایەی سەرنجە، زۆربەی بەربژێرەکان ئامادەی دانیشتنی واژۆکردنی یاداشتنامەکە نەبوون.