قاسم سولەیمانی، فەرماندەی پێشووی فەیلەقی قودسی سوپای پاسدارانی ئێران و ئەبومەهدی موهەندیس، جێگری سەرۆکی دەستەی حەشدی شەعبی عێراق لە ٣ی مانگی یەکی ساڵی ٢٠٢٠ دا لە هێرشی فڕۆکەی بێفڕۆکەوانی ئەمریکا لە نزیک فڕۆکەخانەی نێودەوڵەتیی بەغدا کوژران.  فالح فەیاز، سەرۆکی دەستەی حەشدی شەعبی دەڵێت "کشانەوەی یەکجارەکی هەموو هێزە بیانییەکان و هێزەکانی ئەمریکا؛ بەپێی ئەوەی رێککەوتنی لەبارەوە کراوە، بۆیە ئێمە لەم شوێنەوە داوا لە حکومەتی عێراق دەکەین ئەرکی خۆی بەتەواوەتی بەجێبگەیەنێت بۆ جێبەجێکردنی کشانەوەکە و نەمانی هێزە بیانییەکان لە عێراق".  لە خۆپێشاندانەکەدا هەریەک لە فالح فەییاز، سەرۆکی دەستەی حەشدی شەعبی، هادی عامری، سەرۆکی هاوپەیمانیی فەتح، کە باڵی سیاسیی گرووپەکانی حەشدی شەعبییە لە عێراق، لەگەڵ چەند سەرکردەیەکی دیکەی گرووپەکانی حەشد رایانگەیاند کە بە ئاشتی بێت یان بە جەنگ، دەبێ هەموو هێزەکانی ئەمریکا لە خاکی عێراق دەربچن.  هادی عامری، سەرۆکی هاوپەیمانیی فەتح گوتی "لە بەخاکسپاردنی هەردوو شەهیدەکەدا گوتمان؛ باجی خوێنی پیرۆزی هەردوو شەهیدەکە دەرچوونی هێزە داگیرکەرەکان دەبێت لە عێراق، ئەمڕۆش ئەو بەڵێنە بەدیهات، بە دەرچوونی هەموو هێزە داگیرکەرەکان نەبێ رازی نابین".  بەپێی ئەنجامی گفتوگۆی ستراتیژی و رێککەوتنی نێوان عێراق و ئەمریکا، دوێنێ هەینی بە فەرمی ئەرکی هێزەکانی هاوپەیمانیی نێودەوڵەتی و هێزەکانی ئەمریکا لە عێراق کە ژمارەیان دەگاتە ٣٥٠٠ راوێژکار و راهێنەری سەربازی؛ بە تەواوەتی گۆڕدرا، بۆیە چیدیکە هێزەکانی هاوپەیمانان و ئەمریکا بەشداری شەڕی دژی تیرۆر لە خاکی عێراق ناکەن، بەڵام تەنیا زانیاری هەواڵگری و راوێژ پێشکێشی سوپا و هێزە ئەمنییەکانی عێراق و هێزەکانی پێشمەرگە دەکەن، هەروەها مەشقی سەربازییان پێدەکەن.