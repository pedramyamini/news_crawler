رۆژی شەممە ٢٢ ـی کانوونی دووەمی ٢٠٢٢، جاسم حەجامی، بەڕێوەبەری گشتیی لە وەزارەتی تەندروستیی عێراق بە میدیای فەرمی عێراقی رایگەیاند، پێشتر رایانگەیاندبوو ئەو کەسانەی لە سەرووی ١٢ ساڵەوەن دەتوانن ڤاکسین وەربگرن، بەڵام ئێستا  ئەو کەسانەی تەمەنیان سەرووی شەش ساڵە دەتوانن ڤاکسین وەربگرن و دەڵێت.  لەبارەی کارەکانی تیمی گەڕۆک بۆ پێدانی ڤاکسین، جاسم حەجامی، ئاماژەی بەوە کردووە، ئەوان شکستیانهێناوە لە کارەکانیان، چونکە زۆربەی خێزانەکان خۆیان بە دوور دەگرن لە وەرگرتنی ڤاکسین، ئەوە جگە لەوەی کە بەشێک لە تیمە گەرۆکەکان لە لایەن هاووڵاتییانەوە سووکایەتییان پێکراوە.  لەبارەی ئەو کەسانەی دوو قورچک ڤاکسینیان وەرگرتووە و دەیانەوێت قورچکی سێیەم وەربگرن رایگەیاند، "هەر کەسێک دەیەوێت قورچکی سێیەم وەربگرێت دەتوانێت دوای شەش مانگ لە وەرگرتنی قورچکی دووەم، سێیەمیش وەربگرێت. "   جاسم حەجامی دەڵێت، "ئۆمیکرۆن ئێستا لە هەموو پارێزگاکان بڵاوبووەتەوە، ئەگەر ژمارەی توشبووان زیاد بکات بە دڵنیاییەوە لیژنەی باڵای تەندروستی رێنمایی نوێ دەردەکات، پیشتریش لە دوایین کۆبوونەوەمان رامانگەیاندووە کە هیچ فەرمانبەرێک ناتوانێت بچێتە فەرمانگەکان تاوەکو کارتی ڤاکسین یاخود پشکنینی پی سی ئاڕی پێنەبێت. "   ئەو بەرپرسەی تەندروستیی عێراق ئاماژەی بەوەش کرد، "ئەگەر ژمارەی توشبووان بەمشێوەی ئێستا بەردەوام بێت لە بەرزبوونەوە، دەکرێت دەوامی قوتابخانەکان کەمبکرێتەوە بەڵام بە تەواوی داناخرێت. خەڵكیکی زۆر تووش بووە ئەوەش مەترسی لەسەر قوتابیان درووستکردووە. "  بە گوێرەی دوایین ئاماری وەزارەتی تەندروستیی عێراق لە ماوەی ٢٤ کاژێری رابردوو، حەوت هەزار و ١٥٥ توشبووی نوێی کۆرۆنا تۆمارکراون و پێنج توشبووش گیانیان لەدەستداوە و هەزار و ٩٩٥ توشبووش چاکبوونەتەوە.   تاوەکو ئێستا لە عێراق دوو ملیۆن و ١٤٤ هەزار و ٤٢٢ توشبوون بە ڤایرۆسی کۆرۆنا لەلایەن وەزارەتی تەندروستییەوە تۆمارکراون، دوو ملیۆن ٧٤ هەزار و ٧١٨ کەس چاکبوونەتەوە و ٢٤ هەزار و ٢٧٧ کەس گیانیانلەدەستداوە.