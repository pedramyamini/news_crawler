دوای ئەوەی ئەمڕۆ دووشەممە ٢٧ - ١٢ - ٢٠٢١، دادگەی باڵای فیدڕاڵی عێراق ئەنجامەکانی کۆتایی هەڵبژاردنی ١٠ی ئۆکتۆبەری ٢٠٢١ی پەسندکرد، موقتەدا سەدر لەو بارەیەوە تویتێکی کردووە.  لە سەرەتای تویتەکەیدا سوپاسی خودا دەکات بۆ ئەوە سەرکەوتنەی بەدەستیانهێناوە و دەڵێت "سوپاس بۆ هەموو ئەو کەسانەی کە رۆڵیان لەم زەماوەندە دیموکراسییە نیشتیمانییەدا هەبوو، بەتایبەت ئەنجوومەنی باڵای دادوەری و بەدیاریکراوی فایەق زێدانی برا و دادگەی باڵای فیدڕاڵی و کۆمیسیۆنی هەڵبژاردن و جینین بلاسخارت نوێنەری تایبەتی ئەمینداری گشتی نەتەوەیەکگرتووەکان، هەروەها سوپاری هەموو هاوبەشەکانمان، بەڵکو سوپاس بۆ گەلی عێراق کە ئارامیی گرت و سوپاس بۆ مەرجەعیەتی چاودێر و داواکار بۆ ئەم کەڕنەڤاڵەی هەڵبژاردن کە شایستەی ئەوەیە ئاهەنگی بۆ بگێڕین".  هەروەها داوا دەکات ئاشتی و ئاشتەوایی بپارێزرێت و دەڵێت"نیشتیمان سپاردەیەکە لەگەردنمان و دەبێت خێرا بکەین لە پێکهێنانی حکومەتێکی زۆرینەی نیشتیمانی، کە نە رۆژهەڵاتی نە رۆژئاوایی بێت و رووناکیی خاکی نیشتیمان رووناک بکاتەوە و خزمەتکردن و ئاسایش بۆ گەل دابینبکات".  ئەمڕۆ دووشەممە ٢٧ - ١٢ - ٢٠٢١، دانیشتنێکی تایبەتی دادگای فیدراڵی بۆ تەماشاکردنی ئەو تانانەی لەلایەن هادی عامری، سەرۆکی هاوپەیمانی فەتحەوە بۆ هەڵوەشاندنەوەی ئەنجامەکانی هەڵبژاردنەکەی ١٠ی ئۆکتۆبەری ٢٠٢١ پێشکێشی دادگاکە کرابوون، بەڕێوەچوو.   لە دانیشتنەکەدا دادگەی باڵای فیدڕاڵی عێراق تانەکانی هادی عامری رەتکردەوە کە داوای دووبارەکردنەوەی هەڵبژاردنی دەکرد، دواتر دادگا ئەنجامی کۆتاییی هەڵبژاردنی ١٠ی ئۆکتۆبەری خوولی پێنجەمی ئەنجوومەنی نوێنەرانی عێراقی پەسەندکرد.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی و دەوڵەتی یاسا ٣٣ کورسی و هاوپەیمانیی فەتح ١٧ کورسی و یەکێتی نیشتیمانی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.