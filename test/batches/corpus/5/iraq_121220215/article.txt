موتڵەگ عەبدولحەسەن، دانیشتووی شعێبە دەڵێت، "نەک یەک خێزان، بگرە دەیان خێزان لێرە خواردنیان نییە، ھیچ سەرچاوەیەکی داھاتیان نییە، خۆراک نییە بیخۆن. پێت دەڵێم کە ٤٥٠ بۆ ٥٠٠ خێزان لێرە حاڵیان وایە و دۆخیان زۆر خراپە".  چیرۆکی ئێش و ئازارەکانی خەڵک لەو ناوچەیەی بەسرە زۆرن، تەنانەت بۆ خوێندنیش دەبێت قوربانی بە گیانی خۆیان بدەن. عەلی قوتابییە و ناچارە رۆژانە زیاتر لە کاژێرێک بە پیادە ببڕێت تاوەکو بە قوتابخانە دەگات، رێگەیەکی سەخت کە ھەر ئەمساڵ برایەکی تەمەن حەوت ساڵانی و کچی مامێکی کە تەمەنی ١٠ ساڵان بووە لە رێگەی قوتابخانە ئۆتۆمبێل لێی داون و گیانیان لەدەستداوە.  عەلی حوسێن، قوتابی دەڵێت، "بەڵکو ئۆتۆمبێلێک ھەبێت بمانبات و بمانهێنێتەوە لە قوتابخانە، ئەگەریش لێرە قوتابخانەیەکمان بۆ بکەنەوە، ئەوە باشترە. بەخوا رۆژانە بە پیادە دەڕۆین و دەگەڕێینەوە، کاژێرێک رۆشتن و کاژێرێک گەڕانەوەیە".  خەڵک لەنێو پاشماوەی جەنگ و سەربازەکاندا ژیانێکی پڕ دڵەڕاوکێ بەڕێدەکەن. شوێنێک کە پێشتر سەربازگە بووە و ئێستا بووەتە شوێنی یاریی منداڵانی گەڕەک، هێشتا پڕە لە پاشماوەی جەنگ کە مەترسیی لەسەر ژیانیان دروستکردووە.  کەڕاڕ محەممەد، بێکار باس لەوە دەکات، "ئێرە ناوچەی شعێبەیە، ناوەندی راھێنانی سەربازی بووە، سەیرکە ئەمە ھێشتا نەتەقیوە، ھەر کەسێک بەس ئەو سیمەی راکێشێت دەتەقێتەوە".  بەسرە رۆژانە زیاتر لە سێ ملیۆن بەرمیل نەوت ھەناردە دەکات، واتە تەنیا داھاتی نەوتی رۆژانە ٢١٦ ملیۆن دۆلارە.