مستەفا کازمی، سەرۆکوەزیرانی عێراق لە سەرەتای ئەم مانگەدا لە کۆبوونەوەی نێوان لایەنە سیاسییەکان بە ئامادەبوونی کۆمیسیۆنی هەڵبژاردنەکان لە بەغدا، رایگەیاند "لایەنەکان و حکومەت پێداگرن لە بەڕێوەچوونی هەڵبژاردنی پێشوەختی پەرلەمان لە ١٠ی ئۆکتۆبەری ئەمساڵ؛ بۆیە پێشنیاز دەکەم لیژنەیەک لە لایەنە نیشتمانییەکان پێکبهێندرێت بۆ گفتوگۆ کردن لەگەڵ ئەو لایەنانەی هەڵبژاردنیان بایکۆت کردووە بۆئەوەی رازییان بکەن بە پاشگەزبوونەوە لە بڕیارەکەیان".  ئەندامێکی رەوتی سەدریش دەڵێت، لە جیهانی سیاسەتدا دەکرێت هەموو شتێك رووبدات.  عیسام حوسێن، ئەندامی رەوتی سەدر ئاماژەی بەوە کرد، "هەموو ئەگەرێک لە جیهانی سیاسەتدا هەیە، بەتایبەت سەید موقتەدا سەدر هەندێک ئاماژەی لایە کە چەند لایەنێک هەن هەوڵی گەیشتن بە دەسەڵات دەدەن دوای ساڵی ٢٠٢١؛ بۆیە ئەگەر سەدر ببینێ ئەو بژاردەیە بەردەستە، بە دڵنیاییەوە بۆچوونی جیاوازی دەبێت بەراورد بە بۆچوونی ئەمڕۆی".  بەپێی ناوەندی نیشتمانی بۆ دیالۆگ لە عێراق، زیاتر لە ٢٥ بەربژێر و هاوپەیمانی و پارتی سیاسی لە هەڵبژاردنی پێشوەختی پەرلەمانی عێراق کشاونەتەوە؛ دیارترینیان رەوتی سەدرە بە رێبەرایەتیی موقتەدا سەدر، مینبەری عێراقی سەر بە ئەیاد عەللاوی، بەرەی دیالۆگی نیشتمانی و حیزبی شیوعی عێراقی. ئەوان دەڵێن؛ ئەو هەڵبژاردنە نابێتە هۆی "چاکسازیی راستەقینە" لە عێراق.  ئەسیل نوجەیفی، سەرکردەی بەرەی رزگاری و گەشەپێدان جەخت لەوە دەکاتەوە کە "هەڵبژاردن لە کاتی خۆیدا دەکرێت، بەڵام بە هەڵسەنگاندنی من کێشەکە دوای هەڵبژاردن روودەدات، نەک لە پرۆسەی هەڵبژاردن؛ دوای هەڵبژاردن ئەستەمە بتوانرێت عێراقییەکان بە هەر حکومەتێک رازی بکرێن کە پێکدەهێندرێت، چونکە لایەنی زۆر هەن بایکۆتیان کردووە".  کۆمیسیۆنی هەڵبژاردنەکانیش پێداگرە لەسەر ئەوەی کشانەوەکان رێگر نابن لە بەڕێوەچوونی هەڵبژاردن لە کاتی خۆیدا.  جومانە غەلای، گوتەبێژی کۆمیسیۆنی هەڵبژاردنەکانی عێراق رایگەیاند "سەبارەت بە بابەتی کشانەوەکان، ئەوا (٣٢٤٩) بەربژێر هەن؛ هیچ کامیان بە فەرمی و بە نووسراو داواکارییان پێشکێشی کۆمیسیۆن نەکردووە بۆ کشانەوە؛ بۆیە ئەو باس و راگەیاندنانە سەبارەت بە کشانەوەکان کار ناکەنە سەر کاری کۆمیسیۆن و بەڕێوەچوونی هەڵبژاردن لە کاتی دیاریکراوی خۆیدا".  نا دڵنیایی و گومانی لایەنە سیاسییەکان سەبارەت بە بەڕێوەچوونی هەڵبژاردنی پێشوەختی پەرلەمانی عێراق لە وادەی خۆیدا، هێندە زۆرە، تەنانەت زۆربەی ئەو لایەنانە تاوەکو ئێستا بە کردار دەستیان بە بانگەشەی هەڵبژاردن نەکردووە.