بەپێی زانیارییەکانی رووداو، لایەنەکان لە قایلکردنی رەوتی سەدری بۆ گەڕانەوە بۆ هەڵبژاردن و رازیبوون بە مەرجەکانی بۆ گەڕانەوە شکستیان هێناوە، بەڵام دواجار لەسەر بڕیاری دواخستنی هەڵبژاردن رێککەوتوون.  سەرۆکی فراکیسیۆنێکی پەرلەمانی عێراق دەڵێت، لە کۆبوونەوەی شەوی سێشەممە، کە سەرۆکایەتییەکانی عێراق و ژمارەیەک لە سەرکردەکان بەشدارییان تێدا کردووە، لەگەڵ نوێنەرانی نەتەوە یەکگرتووەکان و هاوپەیمانان رێککەوتوون هەڵبژاردن بۆ ٢٢ی نیسانی ساڵی ئایندە دوابخرێت و پەرلەمانیش لە ٢٢ی شوباتی ٢٠٢٢ هەڵبوەشێتەوە.  محەممەد خالیدی، سەرۆکی فراکسیۆنی بیارق ئەلخیر لە ئەنجوومەنی نوێنەرانی عێراق دەڵێت، "بە دڵنیاییەوە هەڵبژاردن بۆ مانگی نیسانی ساڵی داهاتوو دوادەخرێت، هۆکارەکەشی پەیوەندیی بە بایکۆتکردن و کشانەوەی لایەنەکانەوەیە، ئێستا زیاتر لە نیوەی بەشداربووانی هەڵبژاردنەکەی ساڵی ٢٠١٨ کشاونەتەوە لەبەر هۆکارگەلێک کە پەیوەندییان بە بێگەردیی هەڵبژاردن و ئاسایشی هەڵبژاردن و پارەی سیاسی و هۆکاری دیکەوەیە، کە پێویستە حکومەت چارەسەریان بکات".  بەپێی سەنتەری نیشتمانی بۆ دیالۆگ، تاوەکو ئێستا ٢٧ هاوپەیمانی و لایەنی سیاسی لە هەڵبژاردنی ئەنجوومەنی نوێنەرانی عێراق کشاونەتەوە، لەوانەش رەوتی سەدرە. بەدر سائیغ ئەلزەیادی، پەرلەمانتاری هاوپەیمانیی سائیروون دەڵێت، بەشدارینەکردنی رەوتی سەدر لە هەڵبژاردن وا دەکات حکومەتی داهاتوو لاواز بێت.  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق چەند جارێک بە تۆڕی میدیایی رووداوی راگەیاند، پابەندن بە بەڕێوەچوونی هەڵبژاردن لە ١٠ی ئۆکتۆبەری ٢٠٢١، هیچ داواکارییەکیش بۆ دواخستنی هەڵبژاردن پێشکێش نەکراوە.  رەحیم عەبودی، ئەندامی مەکتەبی سیاسیی رەوتی حیکمە دەڵێت "هەوڵ هەیە بۆ دواخستنی هەڵبژاردنەکان، هەندێک لایەنی سیاسی دەیانەوێت هەڵبژاردن لە وادەی خۆی نەکرێت، بەڵام هێزی گەورەش هەن دەیانەوێت هەڵبژاردن دوانەخرێت. ئەگەر هەڵبژاردن دوابخرێت هەڵوێستی گەورەمان دەبێت، چونکە لە بەرژەوەندیی گەلی عێراق و پرۆسەی سیاسی نابێت و رەنگە ببێتە هۆی پشێوی".  هەرچەندە زیاتر لە ٤٠ رۆژە بانگەشەی هەڵبژاردن دەستیپێکردووە، بەڵام لایەنەکان هێشتا دڵنیا نین کە هەڵبژاردن لە وادەی خۆیدا دەکرێت یاخود نا، بۆیە هێشتا بانگەشەی هەڵبژاردن گەرموگوڕیی تێنەکەوتووە.