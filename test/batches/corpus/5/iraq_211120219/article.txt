محەممەد حەنوون، گوتەبێژی وەزارەتی بازرگانیی عێراق بە میدیای فەرمیی وڵاتەکەی راگەیاند، نرخی ئارد بەرەو دابەزین دەڕوات؛ پێشتر فەردەیەک ئارد گەیشتبووە ٣٣ هەزار دینار، ئێستا لە خوار ٢٥ هەزار دینار جێگیر بووە.  ئەمەش لە کاتێکدایە، لە بەدواداچوونێکی تۆڕی میدیایی رووداودا لە کۆتایی هەفتەی رابردوودا، هەندێک لە خاوەن سەمونخانەکان لە شاری بەغدا باسیان لەوە کرد، نرخی فەردەیەک ئارد بۆ زیاتر لە ٤٠ هەزار دینار بەرزبووەتەوە.  گوتەبێژی وەزارەتی بازرگانیی عێراق ئاماژەی بەوە کرد، وەزارەتەکەی چاودێری و بەدواداچوون بۆ بازاڕ دەکات و بە هاوئاهەنگیش لەگەڵ ئاسایشی نیشتمانی و بەڕێوەبەرایەتیی نەهێشتنی تاوانی رێکخراو، ئەنجامی گەورەیان بەدەستهێناوە لە دەستگیرکردنی سەرپێچیکاران و ژمارەیەک بازرگان کە نرخیان زیادکردووە. ئەو گوتەبێژە پێشبینی دەکات نرخی فەردەیەک ئارد بۆ خوار ٢٠ هەزار دینار دابەزێت.  رۆژی دووشەممە ١٥ - ١١ - ٢٠٢١ بەڕێوەبەرایەتیی تاوانی رێکخراو لە راگەیێندراوێکدا بڵاویکردەوە، "هێزەکانی بەڕێوەبەرایەتیی تاوانی رێکخراو، هەڵمەتێکی فراوانیان لە بازاڕەکانی کەرکووکدا ئەنجامدا، ئەوەش دوای ئەوەی سکاڵایان بەدەست گەیشت لەبارەی زیادبوونی نرخی ئارد و خۆراک لەلایەن هەندێک دەروون لاوازەوە".  لەو هەڵمەتەدا شەش کۆفرۆشی ئارد و ماددە خۆراکییەکان لە بازاڕەکانی کەرکووک دەستگیرکران و بەپێی ماددەی ٢٤٠ لە یاسای سزادانی عێراقی رەوانەی دادگە کران؛ بردنە دەرەوەی ئاردیش لە کەرکووکەوە بۆ شارەکانی هەرێمی کوردستان و نێوەڕاست و باشووری عێراق قەدەخە کرا.  نەبەز عەبدولحەمید، قایمقامی قەزای ناوەندی هەولێر بە تۆڕی میدیایی رووداوی راگەیاند، "هیچ بڕە ئاردێک لە کەرکووکەوە نایەتە هەولێر تاوەکو ئەوان رێگری لێبکەن؛ بۆیە ئەو بڕیارە هیچ کاریگەرییەکی لەسەر بازاڕەکان نابێت. ئەو ئاردەی هاوردەی هەرێمی کوردستان دەکرێت لە تورکیاوە دێت، کە هەموو بازرگانێک ئازادە بیهێنێت، بەمەرجێک لە پشکنینەکانی کوالێتیی کۆنترۆڵ دەربچێت. ئەوەی دیکە ئاردی بریکارەکانی خۆراکە کە لەلایەن حکومەتی عێراقەوە گەنم دەنێردرێت و لە کارگەکانی ئارد لە هەرێمی کوردستان دەکرێتە ئارد و لە رێگەی بریکارەکانی خۆراک دابەش دەکرێت".  قایمقامی قەزای ناوەندی هەولێر گوتیشی، "هیچ جموجۆڵێکی بازرگانیی ئارد لەنێوان ئێمە و ئەوان (کەرکووک) نییە تاوەکو راگیرابێت؛ بۆیە هیچ کاریگەرییەکی نابێت، جگە لەوەش خەڵکانێک هەن بریکارەکانیان لە ناوچە کوردستانییەکانی دەرەوەی ئیدارەی هەرێمی کوردستانە و بەشە ئاردی خۆیان وەردەگرن، کە ماڵیان لە هەرێمی کوردستانە و دەیهێننەوە".