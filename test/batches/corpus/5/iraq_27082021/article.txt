لە لووتکەکەدا کە رۆژی شەممە ٢٨ - ٨ - ٢٠٢١ بەڕێوەدەچێت، بەشێک لە سەرۆک و وەزیرانی دەرەوەی وڵاتانی ناوچەکە ئامادە دەبن و ژمارەیەک تەوەری گرنگی دیپلۆماسی، سیاسی و ئابووریی باسدەکرێن.  د. حەسەن نازم، گوتەبێژی ئەنجوومەنی وەزیرانی عێراق: "كۆنگرەکە چەند تەوەرەیەک لە خۆدەگرێت، تەوەرە سەرەکییەکانی پەیوەستن بە دیپلۆماسییەتی عێراقی کە سەقامگیری عێراق فەراهەم بکات، هەروەها گرنگی دیپلۆماسی و سیاسی و ئابووری خۆی هەیە. هەروەها گفتوگۆ دەکرێت لەسەر ئەو بابەتانەی سنوورەکان تێدەپەڕێنن، وەک گۆڕانی کەشوهەوا، بۆیە ئەو کۆنگرەیە فراوانترە لەوەی لە گۆشەیەکی دیاریکراو قەتیس بکرێت".  عێراق لە دوای ٢٠٠٣ ـەوە یەکەمجارە کە لووتکەیەکی ئاوا فراوان بەڕێوەببات. ژمارەیەک لە وڵاتانی بەشدار جگە لە چالاکییەکانی لووتکەکە کۆبوونەوەی دوو لایەنەشیان لەگەڵ یەکدی دەبێت. تورکیا، سعودیە و ئێران لە ئاستی وەزارەتی دەرەوە بەشداریی لە لووتکەی وڵاتانی دراوسێی عێراق دەکەن.   حکومەتی عێراق لە دوای ساڵی ٢٠٠٣ وە پەیوەندییەکی تاڕاددەیەک باشی لەگەڵ دراوسێکانی هەیە. جگە لە سووریا نەبێت، مستەفا کازمی، سەرۆکوەزیرانی عێراق سەردانی هەر پێنج وڵاتە دراوسێییەکەی عێراقی کردووە. راوێژکاری سەرۆکوەزیرانی عێراق دەڵێت؛ دیانەوێت جارێکی دیکە سەرەنجی جیهان بۆ پێشەنگایەتی عێراق لە رۆژهەڵاتی نێوەڕاست رابکێشن.    د. حوسێن عەللاوی، راوێژکاریی سەرۆکوەزیرانی عێراق گوتی: "ئەو چالاکییە گەورەیە، ساڵانێکی دوورودرێژە لە ناوچەکەدا نەکراوە، ئێستا بۆ یەکەمینجار لە عێراق دەکرێت، ئەمە دەرفەتێکە بۆ پشتوانیکردنی عێراق و گەلەکەی و ئابووری عێراق و رەخساندنی هەلیکار. سەرۆک و سەرکردە بانگهێشتکراوەکان دیداری بە کۆمەڵ و دوو قۆڵی و زیاتریان دەبێت، دیداریان لەگەڵ بەرپرسانی عێراقی دەبێت، حکومەتی عێراق کەشێکی گونجاو دەڕەخسێنێت بۆ سەرکەوتنی ئەو لووتکەیە، چونکە ئامانجی سەرەکی و گرنگی حکومەتی عێراق ئەوەیە چۆن جارێکی دیکە سەرنجی جیهان رابکێشین بۆ پێشەنگایەتی عێراق لە ناوچەکەدا".  کێشەکانی عێراق لەگەڵ تورکیا و ئێران  هەرچەندە قەبارەی بازرگانی نێوان عێراق و تورکیا نزیکەی ٢٠ ملیار دۆلارە، بەڵام عێراق کێشەی لەگەڵ ئەو وڵاتە هەیە، وەکو بەزاندنی سنوور، بوونی هێزەکانی تورکیا لە عێراق و کێشەی بەردانەوەی ئاو.  لەلایەکی دیکەوە ئێران هەژموونێکی زۆری لە عێراق هەیە، بەتایبەتی لەنێو گرووپە چەکدارەکاندا، ئەمە وێڕای هاوسۆزی ئاینزاییان، هاوکات چەندین رێککەوتنی هاوبەش و لێکتێگەیشتنی لە بوارە جیاجیاکان هەیە، بەڵام بەمدواییانە پێدانی وزەی بە عێراق کەمکردووەتەوە و وەکو پێویستیش ئاوی بۆ بەرناداتەوە.