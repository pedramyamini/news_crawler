جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ چوارشەممە ٢٢ - ٩ - ٢٠٢١ بە تۆڕی میدیایی رووداوی راگەیاند: "ئەنجوومەنی کۆمیسیارانی کۆمیسیۆنی هەڵبژاردنەکان، بە پشتبەستن بە ماددەی (٢٢)ی یاسای هەڵبژاردنەکانی پەرلەمانی عێراق ژمارە (٩)ی ساڵی ٢٠٢٠، بڕیاریدا رێگە بەو بەربژێرە پەسەندکراوانە بدات کە لە هەڵبژاردنی پەرلەمانی عێراق ٢٠٢١ بەشدارن تاوەکو کاژێر ٦ی بەرەبەیانی رۆژی شەممە (٩/١٠/٢٠٢١) بانگەشەی ئازاد بۆ خۆیان بکەن".  لە دەقی ماددەی (٢٢)ی یاسای هەڵبژاردنی پەرلەمانی عێراق ژمارە (٩)ی ساڵی ٢٠٢٠ دا هاتووە؛ دەبێ بانگەشەی هەڵبژاردن پێش ٢٤ کاژێر لە دەستپێکردنی پرۆسەی دەنگدان بوەستێت.  کۆمیسیۆنی هەڵبژاردنەکانی عێراق لە (٨/٧/٢٠٢١) ەوە رێگەی بە دەستپێکردنی بانگەشەی هەڵبژاردنی بەربژێرەکان دا؛ ئەوکات کۆمیسیۆن دەنگدانی تایبەتی کردبووە بنەما بۆ جێبەجێکردنی دەقی یاسای هەڵبژاردن، بۆیە کۆمیسیۆن پێشتر رایگەیاندبوو کە بانگەشەی هەڵبژاردنی بەربژێرەکان تاوەکو کاژێر ٦ی بەرەبەیانی رۆژی پێنجشەممە (٧/١٠/٢٠٢١) بەردەوام دەبێت، چونکە پرۆسەی دەنگدانی تایبەت لە بەرواری ٨/١٠/٢٠٢١ بەڕێوەدەچێت؛ بەڵام کۆمیسیۆن لە بڕیارە نوێکەی ئەمڕۆیدا دەستپێکردنی پرۆسەی دەنگدانی گشتی لە ١٠/١٠/٢٠٢١ کردووەتە بنەما بۆ جێبەجێکردنی یاساکە.  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.  لەو هەڵبژاردنەدا ٣٢٤٤ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسی پەرلەمان.  پێشتر ژمارەی بەربژێرە بەشدارەکان لەم هەڵبژاردنەی پەرلەمانی عێراق ٣٢٤٩ بەربژێر بوون، بەڵام کۆمیسیۆنی هەڵبژاردنەکان ٥ لەو بەربژێرانەی بە تۆمەتی جیاجیا دوورخستەوە، تۆمەتەکانیش بریتین لە سەرپێچی رێساکانی بانگەشەکردن، پێشکەشکردنی بڕوانامەی ساختە، کڕینی کارتی دەنگدان.