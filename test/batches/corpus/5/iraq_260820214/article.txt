حامد موتەلەگ، سەرۆکی پارتی دیالۆگ و گۆڕانکاری دەڵێت "بە داخەوە دەڵێن، هێز و کوتلە سیاسییەکان تاوەکو ئەمڕۆ بە تەواوی رێکنەکەوتوون لەسەر وادەیەکی دیاریکراو بۆ بەڕێوەچوونی هەڵبژاردن. ١٠ی تشرین دیاریکراوە، حکومەت و کۆمیسیۆن بڕیاریان لەسەر داوە، بەڵام تاوەکو ئێستا هەندێک کێشە و هەڵوێست هەن، لەلایەن هەندێک کوتلەی سیاسی بەوەی ١٠ی تشرینی یەکەم وادەی هەڵبژاردن نییە، ئەمەش وایکردووە گەلی عێراقی لە دۆخێکی هەڵبەزین و دابەزین بێت، ئەمەش کاریگەری دەکاتە سەر توانا و سووربوونی هاووڵاتییانی عێراقی بۆئەوەی بچنە سەر سندووقەکانی دەنگدان، ئێمە دەمانەوێت هاووڵاتییانی عێراقی سووربن لەسەر چوونە سەر سندووقەکانی دەنگدان و متمانەیان هەبێت و رژدبن لەوەی هەڵبژاردن لە بەرژەوەندیی ئەواندا دەبێت".  لەگەڵ بەردەوامیی دیدار و کۆبوونەوەکان , بەڵام تاوەکو ئێستا لایەنەکان نەگەیشتوونەتە رێککەوتن. بڕیارە رۆژی یەکشەممە لایەنە سیاسییە باڵاکان کۆببنەوە، د. ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، کۆبوونەوەکە بە ئامادەبوونی سەرۆککۆمار، سەرۆکوەزیران و سەرۆکی پەرلەمان دەبێت، تێیدا بڕیاری یەکلاییکەرەوە لەبارەی بەڕێوەچوون یاخود دواخستنی هەڵبژاردن دەدرێت.  بەسام ئەلشێخ، شرۆڤەکاری سیاسی دەڵێت، "زۆر لە هێزە سیاسییەکان، بەشێوەیەک لە شێوەکان دەیانەوێت هەڵبژاردن بۆ مانگی نیسانی داهاتوو دوابخرێت، ئەوەش بە مەبەستی رێکخستنی کارەکانیان و جۆشدانی جەماوەری. بایکۆتکردنی بەشێک لە هێزە سیاسییەکان کاریگەریی ئەرێنی دەکاتە سەر دەنگدان لە چوونە سەر سندووقەکانی دەنگدان. هێزە سیاسییەکان دەیانەوێت هەڵبژاردن بکرێت، بۆئەوەی رەوایەتیی راستەقینە لە شەقامی عێراقی وەربگرن، بەڵام دەشزانن تاوەکو ئێستا متمانە نییە لەنێوان ئەو و دەنگدەری عێراقی".  لە هەڵبژاردنی پەرلەمانیی عێراق زیاتر لە سێ هەزار کەس خۆیان بەربژێر کردووە، کێبڕکێ لەسەر ٣٢٩ کورسیی پەرلەمان دەکەن، تاوەکو ئێستاش حکومەت و کۆمیسیۆن سوورن لەسەر بەڕێوەچوونی هەڵبژاردن لە وادەی خۆی.