حەسەن سەلمان، بەڕێوەبەری فەرمانگەی راگەیاندن و پەیوەندیی جەماوەری لە کۆمیسیۆنی هەڵبژاردن ئاشکرایکرد، ژمارەی تانەکان لەسەر ئەنجامی بەرایی هەڵبژاردن کە پاش ٢٤ کاژێر لە بەڕێوەچوونی هەڵبژاردن راگەیێنرا، گەیشتووەتە ١٣٦٠ تانە، هەموو تانەکانیش بەرزکراونەتەوە بۆ دەستەی دادوەری و ئەوان لای خۆیانەوە وەڵامی هەموو تانەکانیان داوەتەوە.  بەڕێوەبەری فەرمانگەی راگەیاندن و پەیوەندیی جەماوەری لە کۆمیسیۆنی هەڵبژاردن دەشڵێت، کۆمیسیۆن ئەمڕۆ سێشەممە ١٩ - ١٠ - ٢٠٢١ کۆتایی بە وەرگرتنی تانەکان لەبارەی ئەنجامە بەراییەکانی هەڵبژاردن دەهێنێت، دوای ئەوەی بۆ ماوەی سێ رۆژ دەرگای تانەی بەڕووی هەموو لایەنەکان و بەربژێرەکاندا کردەوە.  ئەندامەکەی کۆمیسیۆن روونیکردووەتەوە، ئەو تانانە لە ماوەی ١٠ رۆژدا بەرزدەکرێنەوە بۆ دەستەی دادوەریی تایبەت بە هەڵبژاردن کە سەر بە ئەنجوومەنی دادوەریی باڵایە و لە سێ دادوەر پێکهاتووە، تاوەکو بەشێوەی کۆتایی پێداچوونەوەی بۆ بکەن و بڕیاری ئەو دادگایە، پابەندییە و دەبێت کۆمیسیۆن جێبەجێیان بکات.  هەروەها حەسەن سەلمان باسی لەوەش کردووە، ئەگەر پێداچوونەوەی دەستەی دادوەریی بە تانەکان کۆتایی بێت، ئەوکات دەمێنێتەوە ئەوەی کۆمیسیۆن پێویستە لەسەری ئەنجامی کۆتایی هەڵبژاردن رابگەیێنێت و ناو و کورسیی هەموو لایەنەکان و کۆتای ئافرەتان رابگەیێنێت، تاوەکو ئەنجامەکان بەرزبکرێنەوە بۆ دادگەی فیدراڵی لەپێناو پەسندکردنیاندا.  رۆژی ٨ و ١٠ی تشرینی یەکەمی ٢٠٢١ هەڵبژاردنی پێشوەختە لە عێراق بەڕێوەچوو، دوای راگەیاندنی ئەنجامی بەرایی هەندێک لە لایەنەکانی شیعە بەدڵیان نەبوو و خۆپێشاندانیان لە دژی دەستپێکردووە.