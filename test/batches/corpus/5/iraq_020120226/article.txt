ئێوارەی رۆژی پێنجشەممەی ٣١ - ١٢ - ٢٠٢١ لە ناوچەیەکی کشتوکاڵی نزیک شارۆچكەی جەبلە لە گوندی رەشاید لە بابل، شەڕ و پێكدادان لە نێوان هێزە ئەمنییەكان و دوو کەس روویدا، لە رووداوەکەدا ٢٠ کەس کوژران کە ١٢ یان منداڵ بوون، دوای سێ رۆژ، هێشتا رووداوەکە بە تەمومژاوی ماوەتەوە.   خوشکێکی باوکی خێزانە کوژراوەکە بەدەم گریانەوە داوا لە مستەفا کازمی، سەرۆکوەزیرانی عێراق دەکات بچێتە شوێنی رووداوەکە.  دایکی حوسێن، خوشکی باوکی خێزانە کوژراوەکەی ناوچەی جبلەیە لە بابل گوتی، "چوار خێزان، چوار خێزان بەیەک شەو بکوژن، من لە گەورەمان سیستانی و مستەفا کازمی، دەپرسم بۆچی؟ هەموو لۆمەکە لەسەر کازمییە، هەموو لۆمەکە لەسەر کازمییە، بۆچی نایەت؟ بۆچی؟ ئایا ئەو سەرۆکوەزیران نییە؟ بۆچی مافمان فەوتا، بۆچی؟ براکەی من چیکردبوو؟. "  دەزگای ئاسایشی نیشتمانیی عێراق راگەیێندراوێکی لە بارەی رووداوەکەی بابل بڵاوکردەوە، دەڵێت، ئەو قسانەی لە بارەی رووداوەکەوە دەکرێن رەتدەکەنەوە. هۆشداری دەداتە دەزگاکانی راگەیاندن و داوایان لێدەکات لە سەرچاوەی باوەڕپێکراوەوە زانیاری وەربگرن. هاوکات هۆزی غورێرە رەتی دەکەنەوە تەرمی ئەو کەسانە وەربگرنەوە دەڵێن، دەبێت مستەفا کازمی بچێتە ئەو ناوچەیە.  دانیشتوویێکی ناوچەی جبلە بە رووداوی گوت، "بەشێکیان بە گوللە مردوون و بەشێکیان بەهۆی ئەو گازەی کە تێیان گرتوون خنکاون، لەسەر چ بنەمایەک دەستڕێژییان لێکردن؟ پیاوێکی هەژار بوو، نانی نیوەڕۆی هەبوو، هی ئێوارەی نەبوو، بۆ وای لێدەکەن؟ وەزیری ناوخۆ کە هاتە ئێرە نیو کاژێر مایەوە و رۆیشت، چ رێکارێکی گرتەبەر؟ ئەو هێزەی کە لە بەغداوە هات فڕێیدانە بەندیخانە؟ ئێمە رازی نابین تەرمەکان وەربگرینەوە تاوەکو ئەنجامدەرانی رووداوەکە دەستگیر دەکرێن. "  بەهۆی رووداوەکەوە خەڵکی ناوچەی جبلە لە بابل کە سوننە مەزهەبن، تووڕەن و دەڵێن تەرمی قوربانییەکانیان بەخاکناسپێرن تاوەکو ئەنجامدەرانی ئەو رووداوە دەستگیردەکرێن و سزا دەدرێن.  دانیشتوویەکی دیکەی ناوچەی جبلەیە و ئاماژە بەوە دەکات، "بابەتەکە ناکۆکی خێزانییە لە نێوان کارمەندێکی دەزگایەکی ئەمنی و خەزووری، پێش هەفتەیەک مشتومڕ و شەڕ لە نێوانیان روویدا و گوتی دێم و بەو دەسەڵاتەی کە هەمە دەتوانم بیبەمەوە، ئەویش گوتی مەگەر لەسەر تەرمەکەم بیبەیتەوە، ئیتر ئەوە روویدا. "  بەهۆی کوژرانی ئەو ٢٠ کەسە لە بابل، تاوەکو ئێستا بەڕێوەبەری پۆلیسی بابل لە کار لادراوە، لە کاتێکدا سێ لیژنە پێکهێندراون بۆ لێکۆڵینەوە لە رووداوەکە، بەڵام تاوەکو ئێستا حکومەت هۆکارەکانی رووداوەکەی ئاشکرا نەکردووە.