لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق، ئەمڕۆ یەکشەممە، بە تەلەڤزیۆنی فەرمیی عێراقی راگەیاند: "لەگەڵ ئەمریکییەکان لە هۆکاری کارنەکردنی سیستمی (سیرام)ی دژەمووشەیک لە ناوچەی سەوز لە بەغدا لە کاتی هێرشکردنەسەر ماڵی مستەفا کازمی، سەرۆکوەزیران دەکۆڵینەوە".  سەبارەت بە وردەکاری هێرشەکەی سەر ماڵی کازمی، سەعد مەعن، سەرۆکی شانەی راگەیاندنی ئەمنیی عێراق، ئەمڕۆ راگەیاند: "هەوڵی کوشتنەکە بە سێ فڕۆکەی بێفڕۆکەوان ئەنجامدرا، دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج، بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران، ئێستاش لێکۆڵینەوەیەکی فراوان دەستیپێکردووە".  هێرشەکەی سەر ماڵی کازمی لە ناوچەی سەوز لە بەغدا بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، چونکە وەکو لە راگەیاندنەکانی عێراق بڵاوبووەتەوە بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند: تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینی رابردوو لە بەغدا روویدا بێ سزادان تێناپەڕێت.  خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق لە دوای راگەیاندنی ئەنجامە بەراییەکانی هەڵبژاردن لە ناوەڕاستی مانگی ئۆکتۆبەری رابردووەوە لە بەردەم ناوچەی سەوز لە بەغدا کە چەقی دەسەڵات و دامودەزگاکانی حکومەتە لە عێراق مانگیان گرتووە و داوای بە دەست ژماردنی دەنگەکانی هەڵبژاردن یان دووبارەکردنەوەی پرۆسەی هەڵبژاردنی پەرلەمان دەکەن، گرژییەکانی هەینی رابردووش داوای بێهیوابوونی ئەو خۆپێشاندەرانە هات لە گۆڕینی ئەنجامەکان لە رێگەی ئەو تانانەی کە لە ئەنجامەکانی هەڵبژاردن دراون.  سەبارەت بە ژمارەی قوربانییەکانی پێکدادانی نێوان خۆپێشاندەران و هێزە ئەمنییەکان، وەزارەتی تەندروستیی عێراق، هەینی رابردوو رایگەیاند: "دەزگاکانی وەزارەتی تەندروستیی ئەمڕۆ پێشوازییان لە ١٢٥ بریندار کرد کە ٩٨ یان لە هێزە ئەمنییەکانن و ٢٧ یان لە خۆپێشاندەرانن"، بەڵام لایەنگرانی هاوپەیمانیی فەتح دەڵێن چوار خۆپێشاندەر لە گرژییەکانی نزیک ناوچەی سەوز کوژران.  هەوڵی کوشتنی سەرۆکوەزیران کاردانەوەی نێچیرڤان بارزانی، سەرۆکی هەرێمی کوردستان و بەرهەم ساڵح، سەرۆککۆماری عێراق و موقتەدا سەدر، رابەری رەوتی سەدر و چەندین سەرکردەی دیکەی عێراق و وڵاتانی عەرەبی لێکەوتەوە.  هاوکات وەزارەتی دەرەوەی ئەمریکا هەوڵی کوشتنی سەرۆکوەزیرانی عێراقی سەرکۆنە کرد و رایگەیاند ئەوە کردەوەیەکی تیرۆریستیی ئاشکرایە و بە ئامانجکردنی دڵی عێراقە.  هەرچەندە تاوەکو ئێستا هیچ لایەنێک بەرپرسارێتی خۆی لە ئەنجامدانی ئەو هێرشە رانەگەیاندووە، بەڵام هێرشەکە هاوشێوەی ئەو هێرشانەیە کە پێشتر کراونەتە سەر باڵیۆزخانەی ئەمریکا لە عێراق، هێزەکانی هاوپەیمانان و شاری هەولێر، زۆربەی جاریش گرووپەکانی سەر بە حەشدی شەعبی بەرپرسیارێتی خۆیان لە ئەنجامدانیان راگەیاندووە.