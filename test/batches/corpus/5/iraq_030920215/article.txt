موقتەدا سەدر، رێبەری رەوتی سەدر لە سەروبەندی گەرمەی بانگەشەی هەڵبژاردنی پێشوەختی پەرلەمانی عێراق کە بڕیارە لە ١٠ی مانگی ئۆکتۆبەری ساڵی ٢٠٢١ بەڕێوەبچێت، ئەمڕۆ هەینی ٣ - ٩ - ٢٠٢١ لە هەژماری خۆیدا لە تۆڕی کۆمەڵایەتیی تویتەر رایگەیاند: "بەپێی ئەوەی من ئاگاداربم، پارێزگای نەجەفی پیرۆز پێویستی بە هەڵمەتێکی فراوانی پاککردنەوەیە، بە هاوئاهەنگی لەگەڵ شارەوانیی نەجەف؛ بۆیە داوا لە کارمەندانی سەرایای سەلام دەکەم؛ لەگەڵ ئەوانەی سەر بە بونیانی مەرسووسن لەو پارێزگا خۆشەویستە، هەر کەسە و لە ناوچەی خۆی کار بکات بۆ لابردنی زبڵ و خۆڵ و داروپەردوو بۆئەوەی پارێزگاکە جوانتر بێت".  رێبەری رەوتی سەدر دەشڵێت: "مەرجە بەو هەڵمەتە کەس بێزار نەکرێت و بە ناڕەوا دەست بۆ سامانی کەسی نەبەن، بەتایبەت کە پارێزگای نەجەف بەرەو سەردانیی چلەی ماتەمینی دەڕوات، چونکە نەجەف رێگەی گەیشتنە بە کەربەلای پیرۆز؛ بۆیە پشت بە خودای مەزن ببەستن و لە دوو سبەی یەکشەممەوە دەستپێبکەن، بەڵام بێ بەرزکردنەوەی هیچ درووشمێک یان ئاڵایەک یان پۆشینی جلی سەربازی و هەر هەڵسوکەوتێکی لەو جۆرە".  سەرایای سەلام گرووپێکی چەکدارییە کە موقتەدا سەدر لە ساڵی ٢٠١٤ و لە گەرمەی کۆنترۆڵکردنی چەند پارێزگایەکی عێراق لە لایەن چەکدارانی داعشەوە پێکیهێنا. ئەوکاتیش سەدر رایگەیاند؛ پێکهێنانی سەرایای سەلام بۆ بەرەنگاربوونەوەی داعش و پاراستنی خاکی عێراقە.  هاوکات بونیانی مەرسووس پرۆژەیەکی رەوتی سەدرە کە لە مانگی شوباتی ساڵی ٢٠٢١ راگەیەندرا بۆ دروستکردنی رێکخراوێک بەو ناوە بۆ هۆشیارکردنەوە و هاوکاریکردنی لایەنگرانی رەوتی سەدر لە عێراق.