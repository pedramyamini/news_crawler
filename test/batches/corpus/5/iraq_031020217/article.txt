دانیشتووانی ئەو گەڕەکە شیعە مەزهەبن، ئەگەرچی زۆرینەیان گوێڕایەڵیی فەتوای سەرکردە شیعەکانن، بەڵام لە نێویاندا بۆ یەکەم جار بەربژێری سەربەخۆ هەڵدەکەوێت و دەیانەوێت کار بۆ گۆڕینی سیستەمی حوکمڕانی بکەن.  حەیدەر زامل بەربژێری سەربەخۆ بە تۆڕی میدیایی رووداوی راگەیاند، "حاڵەتی پەشیمانی و رازی نەبوون هەیە لە ئەزموونی رابردوو لە هەموو حیزب و سیاسییەکان، ئێستا کرانەوەیەکی راستگۆیانەی خەڵک هەیە بۆ هەڵبژاردنی ئەو حیزبانە لەم هەڵبژاردنە و روو لە سەربەخۆکان و رووخسارە نوێیەکان دەکەن".  دەوڵەتی یاسا بە سەرۆکایەتیی نووری مالیکی، کە لە هەڵبژاردنەکانی رابردوودا زۆرینەی کورسییەکانی ئەو پارێزگایەی دەبرد، ئێستا لە ناسریە رێگە بە بەربژێرەکانی نادرێت بانگەشەی هەڵبژاردن بکەن و بەپێی پێشبینییەکان بێت ژمارەی کورسییەکانی لە هەشت کورسییەوە بۆ دوو کورسی کەم دەبێتەوە.  مەحموود سەلامی، بەربژێری دەوڵەتی یاسا دەڵێت، "پێموایە ئەو هۆکارەی دەرکەوتنی لە بانگەشەی هەڵبژاردن دواخست، ترسی بەربژێرەکان بوو، رەنگە کەسانێک بن کە رەتکراوەی کۆمەڵگە بن یان سەر بە لایەنێک بن کە خەڵک پێیوایە کاریان نەکرد و ئاسەواری خراپیان ماوە، بۆیە خەڵک بە شێوە ئەو ئاسەوارەی جێیانهێشتووە مامەڵیان لەگەڵدا دەکەن".  رەوتی سەدر و هاوپەیمانێتیی فەتح، کە لە هەڵبژاردنی رابردوودا پێکەوە ١١ کورسییان بەدەستهێنابوو، ئێستا لە کێبڕکێیەکی توونددان و چاویان لە بەدەستهێنانی زۆرترین کورسیی پارێزگاکەیە.  تووندترین بانگەشەی هەڵبژاردنی رەوتی سەدر لە ناسریەیە، بەر لە بەڕێوەچوونی رۆژی دەنگدان، ١٠ کورسییان بۆ خۆیان داناوە.  غایب عمێری، بەربژێری رەوتی سەدر ئاماژە بەوە دەکات، "بە بەراوردێکی بچووک لەنێوان ئەوانەی پێشکێشیان نەکردووە و ئەوانەی خزمەتیان پێشکێش کردووە لە ماوەکانی رابردوودا، ئێمە هەوڵمان بۆ ئەوەیە کوتلەی گەورەی داهاتوو لە کوتلەی سەدر بێت و حکومەتیش حکومەتێکی عێراقیی سەدری بێت، بەربژێرەکانی سەدر ١٠ کەسن و ئەوانەشی ماون نۆ کەس، بەربژێرەکانی ئێمە لەم ساتەوە ئەندامی پەرلەمانن".  وێرای خراپیی دۆخی خەڵک و پارێزگاکە، لیست و لایەنە شیعەکان، پشت ئەستوور بە چەکدارانی حەشدی شەعبی لە پارێزگاکە، رکابەریی نێوانیان تووندتر دەکەن و دەیانەوێت لانیکەم ١٧ کورسی لە زیقار بەدەستبهێنن.