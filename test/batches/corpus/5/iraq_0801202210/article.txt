محەممەد نووری، پەرلەمانتاری لایەنی ناڕازیی عەزم دەڵێت، "ئێمەش لە عەزم خواستمان ھەیە، وەک چۆن برایانمان لە تەقەدووم ھەیانە، ھەوڵدەدەین بگەینە رێککەوتن. رەنگە پۆستی سەرۆکی پەرلەمان پرسی پۆستەکانی دیکەش بێنێتە ئاراوە بۆ ئەوەی ئەم بابەتە چارەسەربکرێت، بەڵام بە گشتی عەزمیش چاوی لەو پۆستەیە، بۆیە بەڕای خۆم رەنگە سبەی تەنیا سوێندخواردنی پەرلەمانتارانی سەرکەوتووبێت و دواتر دانیشتنەکە بەکراوەیی بھێڵدرێتەوە تاوەکو ئەوکاتەی لایەنە سیاسییەکان رێکدەکەون لەسەر رۆژێکی دیاریکراو لە داھاتوو. "  بەپێی رێککەوتنە سیاسییەکان بێ، محەممەد حەلبووسی بۆ جاری دووەم دەبێتەوە سەرۆکی پەرلەمانی عێراق، بەڵام پەرتەوازیی نێوخۆی سوننە و گۆڕانکاری و پێشهاتە خێراکان، ئەگەرەکانی زیاتر بەم ئاراستەیەدا بردووە کە رۆژی یەکشەممە سەرۆکی پەرلەمان هەڵنەبژێردرێت.  کامل غرێری، پەرلەمانتاری پێشوو و سیاسەتڤانی سوننە دەڵێت، "بڕواناکەم پێکهاتەی سوننی بگەنە رێککەوتن، دەزانی کە بەسەر دووبەرە دابەشبوون، ئەوانیش تەقەدووم و عەزمن، ئەمڕۆ عەزم سوورە لەسەر وەرگرتنی سەرۆکایەتیی پەرلەمان، ھەروەھا زۆربەی پەرلەمانتارانی تەقەدوومیش لەگەڵ دانانەوەی حەلبووسیدان. "   بەپێی ماددەی ٥٥ ـی دەستووری عێراق، لە یەکەمین دانیشتنی پەرلەماندا، دوای ئەوەی پەرلەمانتاران سوێندی یاسایی دەخۆن، دەبێت سەرۆکی پەرلەمان کە پشکی سوننەیە و دوو جێگرەکەی کە پشکی کورد و شیعەن هەڵبژێردرێن، بەڵام لە ئەگەری رێکنەکەوتنی لایەنەکان، هاوشێوەی خولی پێشوو، ئەو پاساوە یاساییە لەبەردەستە کە دانیشتنەکە بەکراوەیی بهێڵدرێتەوە و دانیشتنی دووەم وەکو تەواوکەری دانیشتنی یەکەم هەژمار بکرێت.  چرکەکانی کۆتایی بۆ وادەی دانیشتنی پەرلەمان، گفتوگۆی نێوخۆیی و دوو قۆڵی و سێ قۆڵی کورد، سوننە و شیعە زیاتر و چڕتر کردووەتەوە. هەرچەند هاوکێشە سیاسییەکان بە چرکە دەگۆڕدرێن و ئەوەش وایکردووە تاوەکو ئێستا بە فەرمی هیچ ناوێک بۆ بەربژێرانی سەرۆکایەتیی کۆمار و حکومەت نەخرابێتنەڕوو، بەڵام بەپێی پەیام و سەردانەکانی هەولێر و بەغدابێ، ئەگەری زۆرە بازی سەرۆکایەتیی پەرلەمان لەسەر شانی حەلبووسی بنیشێتەوە.