ئەمڕۆ پێنجشەممە، ٢٣ - ١٢ - ٢٠٢١، پۆلیسی کۆمەڵگەیی بەغدا لە راگەیێندراوێکدا بڵاویکردەوە، تیمێکی پۆلیسی کۆمەڵگەیی لە وەزارەتی نێوخۆی عێراق بە سەرۆکایەتیی عەمید غالی عەتییە توانیان هەوڵی بەزۆر بەشوودانی ئەو کچە هەڵبوەشێننەوە کە باوکی لەژیاندا نەماوە و مامەکانی ویستوویانە بەزۆر بەشووی بدەن؛ تیمەکە داواشیان لە بنکەی پۆلیسی ئەو ناوچەیە کرد کە ئەو کچەی تێدا نیشتەجێیە بۆ ئەوەی هەموو رێوشوێنە یاساییەکان بەرامبەر سەرپێچیکاران بگرنەبەر و رادەستی دادگەیان بکەن.  بەپێی راگەیێندراوەکەی پۆلیسی کۆمەڵگەیی بەغدا، ئەوان هەموو کارێکیان کردووە بۆ ئەوەی پاڵپشتیی پێشکێشی ئەو کچە بکەن و داوایان لێکردووە خوێندنەکەی تەواوبکات و گرنگی بە خوێندنەکەی بدات و پێیان راگەیاندووە کە ئەوان بەدوای دۆسییەکەیدا دەچن.  رۆژی چوارشەممە ٢٢ - ١٢ - ٢٠٢١، نووسینگەی عەلی سیستانی، مەرجەعی باڵای شیعەکان رایگەیاند، ئەوان دژی بەزۆر بەشوودانن، بەتایبەت ئەوانەی خوار تەمەنی ١٥ ساڵانن و بەپێویستی زانی حکومەتی عێراق بەدواداچوون بۆ ئەو کەسانە بکات کە بە بەرگی پیاوانی ئاینییەوە دەردەکەون و هەڵدەستن بەو کارانە و کچانی کەم تەمەن بەزۆر بەشوو دەدەن.  رێکخراوی یونسێفی سەر بە نەتەوەیەکگرتووەکان دەڵیت، هاوژینی کچانی خوار تەمەن ١٨ ساڵان رێگەپێنەدراوە و ئاماژە بۆ ئەوە دەکات کە ئەو دیاردەیە لە زۆر وڵاتی جیهاندا هەیە و زیاتر لە ١٢ ملیۆن کچ لە جیهاندا ژیانی هاوژینییان پێکهێناوە کە تەمەنیان لەخوار ١٨ ساڵییەوەیە.