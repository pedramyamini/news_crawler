بەپێی نووسراوێکی فەرمی وەزارەتی دارایی عێراق کە بە ژمارە ٦٠٩٠٧ لە رۆژی ١٣ی ئەیلوولی ٢٠٢١ دەرچووە و کۆپییەکی دەست تۆڕی میدیایی رووداو کەوتووە و ئاراستەی دەستەی حەشدی شەعبی کراوە، رەزامەندی دەربڕیوە لەسەر گواستنەوەی ٤٢ ملیار و ٤٨٩ ملیۆن دیناری عێراقی، کە بۆ کڕینی سووتەمەنی دیاریکرابوو، بۆ ئەوەی خەرجبکرێت بۆ مووچە و دەرماڵەکانی منداڵ و خێزان و بڕوانامە و خۆراک و گواستنەوە و مەترسی و خانەنشینی.  گەڕاندنەوەی ئەو چەکدارانەی حەشدی شەعبی لەکاتێکدایە کەمتر لە مانگێکی ماوە بۆ هەڵبژاردنی ئەنجوومەنی نوێنەرانی عێراق کە بڕیارە ١٠ی ئۆکتۆبەری ٢٠٢١ بەڕیوەبچێت، پێشتر سەرۆکی دەستەی حەشدی شەعبیش رایگەیاند ئەو چەکدارانە کە ماوەیەک خۆپیشاندانییان کردبوو دەگەڕێننەوە سەر کارەکانیان.  فالح فەیاز، سەرۆکی دەستەی حەشدی شەعبی لە کۆنگرەیەکی رۆژنامەڤانییدا رایگەیاند: "ئەمڕۆ گەیشتینە ئەم خاڵە کە رەزامەندییە لەسەر وەرگرتنی ٣٠ هەزار چەکدار لەوانەی گرێبەستەکانییان هەڵوەشابووەەوە".  بەو ٣٠ هەزار کەسە، ژمارەی ئەندامانی حەشدی شەعبی زیاتر دەبێت و ئەمەش بودجەیەکی زیاتری لە بودجەی گشتی حکومەت پێویست دەبێت.  لە نووسراوەکەشدا ئەوە هاتووە ئەو بڕە پارەیە بۆ گەڕاندنەوەی ئەو ئەندامانەی حەشدی شەعبییە کە گرێبەستەکانییان هەڵوەشابووەوە و بە "المفسوخە عقودهم" دەناسرێن، ئەمانە ئەو چەکدارانەی حەشدی شەعبیین کە پێشتر لە شەڕەکاندا هەڵاتوون یان دەوامییان نەکردووە یان هۆکاری دیکە و ژمارەیان ٣٠ هەزار کەس دەبێت.  حەشدی شەعبی  لە ساڵی ٢٠١٤ و بە فەتوایەکی  عەلی سیستانی، گەورە مەرجەعی شیعەکان دوای گرتنی مووسڵ لەلاین چەکدارانی داعش لە حوزەیرانی ٢٠١٤ دامەرزا. حەشد ژمارەیەک گرووپی چەکدارن و بەفەرمی سەر بە سەرۆکایەتیی ئەنجوومەنی وەزیرانی عێراقن، بەڵام بەشێکیان پابەندی بڕیارەکانی ئەنجوومەنەکە و سەرۆکوەزیرانیش نابن و لە وڵات و شوێنی دیکەوە فەرمان وەردەگرن، زۆرجار بە هۆکاری پشێوی نانەوە تۆمەتباردەکرێن وەکو ئەوەی بەشێک لەو گرووپانە ناوە ناوە هێرش دەکەنە سەر هێزە  بیانییەکان بە تایبەتی لە هەولێر، بەغدا و ئەنبار.  لەساڵی ٢٠١٦ حەشدی شەعبی لەلایەن ئەنجوومەنی نوێنەرانی عێراقەوە وەکو هێزێکی چەکدار ناسێنرا و لە پاڵ سوپای عێراق بووەتە هێزێکی فەرمی، زۆر جار بەوە تۆمەتبار دەکرێن، کە ژمارەی راستەقینەی هێزەکانیان دەشارنەوە.