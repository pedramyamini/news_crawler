ئەحمەد سەحاف، گوتەبێژی وەزارەتی دەرەوەی عێراق لە راگەیێندراوێکدا بڵاویکردەوە، ئەمڕۆ شەممە (٢١/٨/٢٠٢١) تۆشیمیتسۆ مۆتیجی، وەزیری دەرەوەی ژاپۆن بە سەردانێکی فەرمی گەیشتە بەغدای پایتەختی عێراق.  لە ٢٨ی كانوونی دووەم پەرلەمانی ژاپۆن رەزامەندیی نیشاندا لەسەر هاوكاریكردنی عێراق بە بڕی ٥٠ ملیۆن دۆلاری ئەمریكی، بە مەبەستی پارەداركردنی ١١ پرۆژەی سەرەكی لە عێراق كە نەتەوەیەكگرتووەكان و رێكخراوە نێودەوڵەتییەكان جێبەجێیان دەكەن.   ئامانج لە پارەداركردنی ئەو پرۆژانە هاوكاریكردنی کەرتی تەندروستیی عێراقە بۆ كۆنترۆڵكردنی كۆرۆنا و پرسی ئاوارەكان لە عێراق.   جایکا ئاژانسێکی هاوکاریی نێودەوڵەتیی ژاپۆنییە، هاوکاری زیاتر لە ١٥٠ وڵات و هەرێمی جیهان دەکات و لە ساڵی ٢٠٠٨ ـەوە لقێکیان لە هەرێمی کوردستان دامەزراندووە.  لە ساڵی ٢٠٠٣ ـوە حكومەتی ژاپۆن زیاتر لە ٩٠ پرۆژەی لە عێراق لە بوارە جیاجیاكاندا جێبەجێكردووە، بەتایبەتی لە بوارەكانی چاودێریی تەندروستی، فێركردن و رووبەڕووبونەوەی هەژاری.  ژاپۆن ئامادەیی دووپاتكردووەتەوە بۆ بەشدارییکردن لە دووبارە بنیاتنانەوەی ژێرخانی عێراق بەتایبەت ئەو شارانەی كە بەهۆی شەڕەوە زیانیان پێگەشتووە و دواتر ئازادكراون.