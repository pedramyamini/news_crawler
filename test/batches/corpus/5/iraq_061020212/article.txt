زەکی یەحیا، بەڕێوەبەری راگەیاندنی نووسینگەی کۆمیسیۆنی هەڵبژاردنەکان لە نەجەف، ئەمڕۆ چوارشەممە، بە تۆڕی میدیایی رووداوی راگەیاند: " ٩٥ هەزار و ١٩٥ کارتی بایۆمەتری دەنگدان لە نووسینگەکەمان ماونەتەوە و خاوەنەکانیان نەهاتن بۆ وەرگرتنەوەیان، ئەو کارتانەش تایبەتن بەو هاووڵاتییانەی کە مافی دەنگدانیان هەبوو لە رۆژی دەنگدانی گشتییدا".  سەبارەت بە دەنگدانی تایبەتیش، زەکی یەحیا گوتی: "هاوکات ٥ هەزار و ٥٩١ کارتی بایۆمەتریی دەنگدان کە تایبەتن بەو کارمەندانەی هێزە ئەمنییەکان کە مافیان هەبوو لە رۆژی دەنگدانی تایبەتدا لە نەجەف دەنگبدەن وەرنەگیراونەتەوە، هەروەها ١٣٦ کارتی بایۆمەتری دەنگدانی تایبەت بە ئاوارەکان لە نەجەف لە لایەن خاوەنەکانیان وەرنەگیراونەتەوە".  هەرچەندە بڕیاربوو پرۆسەی دابەشکردنی کارتە بایۆمەترییەکانی دەنگدان تاوەکو کاژێر ٥ی ئێوارەی دوێنێ سێشەممە ٥/١٠/٢٠٢١ بەردەوام بێت، بەڵام کۆمیسیۆنی هەڵبژاردنەکان لە دوا کاژێری وادەکە بڕیاریدا وادەی دابەشکردنی ئەو کارتانە تاوەکو کاژێر ١٠ی شەوی سێشەممە درێژبکاتەوە.  سەبارەت بە دابەشکردنی کارتەکان، عیماد جەمیل موحسین، ئەندامی فەرمانگەی راگەیاندن لە کۆمیسیۆنی هەڵبژاردنەکانی عێراق، ئێوارەی سێشەممە بە تۆڕی میدیایی رووداوی راگەیاند: "تاوەکو ئەمڕۆ زیاتر لە ٨٧ % ی کارتە بایۆمەترییەکانی دەنگدانمان دابەش کردووە، واتا لە کۆی ١٧ ملیۆن کارت نزیکەی ١٥ ملیۆن کارتی دەنگدانمان دابەشکردووە، ئەوەش رێژەیەکی زۆر باشە، چاومان لەوەبوو سەرجەم کارتەکان بگەنە دەست خاوەنەکانیان، بەڵام وەک دیارە بەشێک لە خاوەنی ئەو کارتانە رەنگە لە دەرەوە بن و بەشێکی دیکەیان کۆچی دواییان کردبێت، یان شوێنی نیشتەجێبوونی لە پارێزگایەکەوە گواسبێتەوە بۆ پارێزگایەکی دیکە".  ئەندامەکەی فەرمانگەی راگەیاندن لە کۆمیسیۆنی هەڵبژاردنەکان ئاشکراشی کرد: "لە پارێزگاکانی دیالە و واست بە رێژەیەکی زۆر کارتەکانی دەنگدان وەرگیراونەتەوە، لە نەینەواش رێژەکە زۆرە، هەروەها نزیکەی لە ٩٠ % ی پارێزگاکان رێژەی دابەشکردنی کارتەکانی دەنگدان گەیشتووەتە زیاتر لە ٧٠ %؛ بۆیە ئێمە گەشبینین بەوەی رێژەی بەشداریی لە هەڵبژاردنی داهاتوو بەرز بێت، هاوکات رێژەی وەرگرتنی کارتی دەنگدان لە هەرێمی کوردستان زۆر بوو، چونکە هەرێمی کوردستان سەقامگیرە و ئاوەدانە".  کۆمیسیۆن دەڵێ دەنگدانی تایبەت تەنیا بە کارتی بایۆمەتری دەبێت و دەستپێکردنی دەنگدانی تایبەت ٤٨ کاژێر پێش دەستپێکردنی دەنگدانی گشتیی دەبێت، واتا دەنگدانی تایبەت لە رۆژی هەینی و لە بەرواری ٨ی ئۆکتۆبەری ٢٠٢١ بەڕێوەدەچێت.  بەپێی کۆمیسیۆنی هەڵبژاردنەکانی عێراق ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.