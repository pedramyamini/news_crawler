نووسینگەی راگەیاندنی سەرۆکوەزیرانی عێراق، ئەمڕۆ هەینی ٢٤ - ٩ - ٢٠٢١ لە راگەیێندراوێکدا بڵاویکردەوە: مستەفا کازمی پێشوازی لە عەلی جبووری کرد کە پێشتر بە "ناڕەوایی" بە کوشتنی هاوژینەکەی تۆمەتبارکرا بوو، کەچی دەرکەوت هاوژینەکەی هێشتا لە ژیاندایە و زیندووە.  هاوکات لێکۆڵەرانی کەیسەکەی عەلی جبووری لەگەڵیدا لای سەرۆکوەزیرانی عێراق ئامادەبوون، نووسینگەی سەرۆکایەتیی وەزیران دەڵێت، کازمی بڕیاریداوە ئەو کارمەندانەی کە عەلی جبوورییان "ئەشکەنجەداوە و ناچاریان کردووە دان بە تاوانێکدا بنێت کە نەیکردووە، سڕ بکرێن و لێکۆڵینەوەیان لەگەڵدا بکرێت و رابگیرێن تاوەکو دەسەڵاتی دادوەری بڕیار لە تاوانەکانیان دەدات".  لە راگەیێندراوەکەدا ئەوەش هاتووە، "سەرۆکوەزیرانی عێراق داوا لە عەلی جبووری دەکات سکاڵا تۆمار بکات و داوای قەرەبوو و گەڕاندنەوەی مافەکانی بکات؛ سەرۆکوەزیران هەروەها فەرمانیداوە لیژنەیەک پێکبهێندرێت بۆ چاودێریکردنی دەستەبەرکردنی پێوەرەکانی مافەکانی مرۆڤ و کاری لێكۆڵەرەکان".  رۆژی پێنجشەممە ٢٣ - ٠٩ - ٢٠٢١ وەزارەتی ناوخۆی عێراق لە راگەیێندراوێکدا بڵاویکردەوە، "عوسمان غانمی، وەزیری ناوخۆی عێراق فەرمانیدا لیژنەیەک پێکبهێندرێت بە سەرۆکایەتیی بەڕێوەبەری گشتیی بەرەنگاربوونەوەی تیرۆر بۆ لێکۆڵینەوە لە کەیسی هاووڵاتیی عەلی جبووری، کە بە ناڕەوایی بە کوشتنی هاوژینەکەی تۆمەتبارکرا، کەچی ئاشکرا بوو هێشتا لە ژیاندایە و لە پارێزگای بابلە".  هەروەها سەبارەت بە وردەکارییەکانی کەیسی تۆمەتبارکردنی ئەو هاووڵاتییە، وەزارەتی ناوخۆی عێراق، رۆژی چوارشەممە ٢٢/٩/٢٠٢١ لە راگەیێندراوێکدا رایگەیاند: "وردەکاریی دیارنەمانی هاوژینی ئەو هاووڵاتییە لە کاتی سەردانی هاووڵاتییەکە بۆ مەزارگەیەکی ئایینی دەستیپێکرد، دواتر هەر خۆی پۆلیسی ئاگادارکردەوە لە دیارنەمانی هاوژینەکەی، بەڵام گرتنەبەری رێکارەکان لە لایەن یەکێك لە ئەفسەرەکانی لێکۆڵینەوە ناپیشەیی بوو و ئەو رێکارانەش رێکاری دادوەرییان بەدوای خۆیاندا هێنا، بۆیە کەیسەکە بە ئاراستەیەکی نەخوازراودا چوو".