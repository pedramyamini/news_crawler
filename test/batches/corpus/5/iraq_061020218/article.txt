ئەمڕۆ چوارشەممە ٦ - ١٠ - ٢٠٢١ حکومەتەکانی ئەمریکا، ئوسترالیا، کەنەدا، دانیمارک، فنلەندا، ئەڵمانیا، ئیتاڵیا، هۆڵەندا، نیوزلەندا، نەرویج، سوێد و بەریتانیا راگەیێندراوێکی هاوبەشیان لەبارەی هەڵبژاردنە پەرلەمانییەکەی رۆژی ١٠ی ئەم مانگەی عێراق بڵاوکردەوە و تێیدا هاتووە: "وەزیرانی دەرەوەی ئوسترالیا، کەنەدا، دانیمارک، فنلەندا، ئەڵمانیا، ئیتاڵیا، هۆڵەندا، نیوزلەندا، نەرویج، سوێد، بەریتانیا و ئەمریکا پێشوازی لە ئامادەکارییەکانی کۆمیسیۆنی باڵای سەربەخۆی هەڵبژاردنەکانی عێراق بۆ هەڵبژاردنی رۆژی ١٠ی ئۆکتۆبەر دەکەن. ئەم هەڵبژاردنە پێشوەختە دەرفەتێکە بۆ دەنگدەرانی عێراق تاوەکو بەشێوەیەکی دیموکراسی بڕیار لە داهاتووی خۆیان بدەن".   لە بەشێکی دیکەی راگەیێندراوەکەدا هاتووە: "ئێمە لە گرنگیی ئەم چرکەساتە لە مێژووی عێراقدا تێدەگەین. لە وەڵامی داواکارییەکانی گەلی عێراقیش"، بڕێکی زۆر پێداویستی بۆ پاڵپشتیکردن لە بەڕێوەچوونی هەڵبژاردنێکی ئازاد و خاوێن لەو وڵاتە دابینکرا.   راگەیێندراوە هاوبەشەکە ئاماژە بەوە دەکات کە لە ئایاری ٢٠٢٠ دا ئەنجوومەنی ئاسایشی نەتەوەیەکگرتووەکان ئەرکی یونامی بۆ پاڵپشتیکردنی لە هەڵبژاردنی عێراق کاراتر کرد و وەک ئەنجامی ئەوەش، ئەو ئەرکەی یونامی گەورەترینی لەو جۆرەیە لە جیهاندا و پێنج بەرامبەری ئەرکەکەی یونامییە بۆ هەڵبژاردنی ساڵی ٢٠١٨.   حکومەتەکانی ئەو وڵاتانە لە بەشێکی دیکەی راگەیێندراوەکەدا دەڵێن، لە کۆتایی ساڵی ٢٠٢٠ دا عێراقییەکان پاڵپشتییان لەو بیرۆکەیە کرد، کە چاودێریی نێودەوڵەتی بۆ رەوایەتیی هەڵبژاردنەکەی عێراق پێویستە. لەسەر ئەو بنچینەیە، حکومەتی عێراق داواکارییەکی پێشکێشی ئەنجوومەنی ئاسایشی نێودەوڵەتی کرد. رۆژی ٢٧ی ئایاری ٢٠٢١، ئەنجوومەنی ئاسایش بە کۆی دەنگ پڕۆژە بڕیاری ٢٥٧٦ی پەسندکرد و بەو جۆرەش ئەرکی چاودێری بە تیمێکی چاودێریی هەڵبژاردنی سەر بە یونامی بەخشی. رۆژی ٢١ی حوزەیرانی ٢٠٢١، یەکێتیی ئەوروپا رایگەیاند، کە تیمێکی تایبەت لە چاودێرانی لە عێراق دەبن بۆ چاودێریکردنی پڕۆسەکە و ئەوانیش پسپۆڕن لە وڵاتانی جیاوازی ئەندام لە یەکێتیی ئەوروپاوە دەچن. ئێستاش چاودێری هەردوو لایەنی ئاماژەپێکراو لە عێراقن و ئەم هەوڵانەش ئاماژەن بە ویستی پاکی کۆمەڵگەی نێودەوڵەتی بۆ جێبەجێکردنی داواکاریی عێراقییەکان و بەهێزکردنی بێگەردی هەڵبژاردنەکە.   لە کۆتایی راگەیێندراوەکەدا هاتووە، "ئێستا گەلی عێراق دەرفەتی ئەوەی لە بەردەمدایە کە مافی بنچینەیی خۆی بۆ دەنگدان پراکتیزە بکات. ئێمە پاڵپشتی لە هەوڵەکانی حکومەتی عێراق دەکەین بۆ ئەوەی ژینگەیەکی سەلامەت، ئازاد و خاوێن بۆ هەموو عێراقییەکان بڕەخسێندرێت، لەوانەش بۆ گەنج و ژنانی وڵات کە ماوەیەکی زۆرە داوای چاکسازی دەکەن و لەو رێگەیەشدا رووبەڕووی تووندوتیژی و چاوسوورکردنەوە بوونەتەوە. ئێمە هەروەها پاڵپشتی لە هەوڵەکانی حکومەتی عێراق دەکەین بۆ دڵنیابوونەوە لەوەی خەڵکی ئاوارە دەتوانن لە کەشێکی ئارامدا بەشداری لە پڕۆسەکەدا بکەن. داوا لە هەموو لایەنەکان دەکەین کە رێز لە سەروەریی یاسا و بێگەردیی پڕۆسەی هەڵبژاردنەکە بگرن".