لە ساڵانی پێش ٢٠٠٣ لە ھەر چرکەیەکدا ٦٠٠ مەتر سێجا ئاو لە رێگەی رووباری دیجلە و فوراتەوە دەڕژایە نێو خاکی عێراق، کەچی ئێستا ئەو دوو رووبارە لە چرکەیەکدا تەنیا ٣٢٠ مەتر سێجا ئاو دەڕژێننە نێو خاکی عێراق.  رووباری دیجلە دابەزینی زیاتری بەخۆوە بینیوە لەبەرئەوەی عێراق بە تەنیا کێشەی ئاوی لەگەڵ تورکیا نییە، بەڵکو ئێرانیش ئاوی زێی بچووکی بۆ پڕکردنەوەی بەنداوی سەردەشت گلداوەتەوە، کە یەکێکە لە سەرچاوەکانی رووباری دیجلە.  وڵاتەکانی ئێران و تورکیا بۆ دابینکردنی پێداویستییە ناوخۆییەکانیان دەستیان بە دروستکردنی بەنداو کردووە.  عەلی سەفار، خاوەن بەلەم بە رووداوی گوت، "ئەمساڵ لەچاو ساڵانی دیکە، [رووباری دیجلە] نزیکەی نیو مەتر کەمیکردووە، بەپێی شوێنەکانی لە کەنارەکانی دەگۆڕێت، لە ناوچەکەی ئێمە بە رێژەیەکی بەرچاو دابەزیوە و کەنارەکان نزیکە سێ مەتر جیاوازیی دروستکردووە و بوونەتە زەوییەکی وشک. ماوەی زیاتر لە ٥٠ ساڵە لێرە کار دەکەم، هیچکات بەم شێوەیە ئاستی ئاوی دیجلە دانەبەزیوە".  عەلی رازی، گوتەبێژی سەرچاوەکانی ئاو بە رووداوی راگەیاند، "بەشێوەیەکی گشتی ئاستی ئاو کەمیکردووە، بەڵام ئێمە لەم بەنداوانەی هەیە لە مانگی نیسان تاوەکو حوزەیران، هەروەها لە وەرزی پاییزیش ئاوەکان دەگرینەوە بۆئەوەی نەچێتەوە شەتولعەرەب".  لەبارەی گرتنەوەی ئاوی دیجلە و فورات لەلایەن تورکیا، گوتەبێژی سەرچاوەکانی ئاو گوتی، لەگەڵ تورکیا لە دانووستاندندان بۆ چارەسەرکردنی کێشەی ئاو.