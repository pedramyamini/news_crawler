کۆمیسیۆنی هەڵبژاردنەکانی عێراق لە نووسراوێکی فەرمیدا کە لە ماڵپەڕی خۆی بڵاویکردووەتەوە رایگەیاند: "دوای ئەوەی ئەنجوومەنی کۆمیسیاران بە فەرمانەکانی دەستگیرکردنی بەربژێر، حوسێن عەلی عەبدولڕەزا حەبیب رەماحی، چووەوە، بۆی ئاشکرابوو کە نوێترینی ئەو فەرمانانە کە ژمارەکەی (١٦٧٢٨)ە لە ٢٤/٦/٢٠٢١ دەرچووە؛ تەنانەت ناوبراو بەپێی مادەی (٤٥٣)ی یاسای سزاکان و بڕیاری (١/١٦٠)ی ساڵی ١٩٨٣ هەموو سامانی گواستراو و نەگواستراوی سڕکراوە و گەشتکردنی بۆ دەرەوەی عێراق لێ قەدەخەکراوە، بۆیە کۆمیسیۆنی هەڵبژاردنەکان داوای لەو بەربژێرە کرد لە کۆمیسیۆن ئامادەبێت بۆ وەرگرتنی گوتەکانی سەبارەت بەو فەرمانانە، بەڵام ناوبراو ئامادە نەبوو".  حیزبی قادیموون لە هەڵبژاردنی پێشوەختی پەرلەمانی عێراق کە بڕیارە یەکشەممەی داهاتوو ١٠/١٠/٢٠٢١ بەڕێوەبچێت ١٨٢ بەربژێری لە هەموو پارێزگاکانی عێراق و پارێزگاکانی هەولێر و سلێمانی هەیە، تاکە پارێزگاش کە قادیموون بەربژێری تێدا نییە پارێزگای دهۆکە. ئەو حیزبە بەگشتی لە هەرێمی کوردستان ١٠ بەربژێری هەیە کە پێنجیان لە هەولێر و پێنجی دیکەیان لە سلێمانین.  کۆمیسیۆنی هەڵبژاردنەکانی عێراق لە نووسراوەکەیدا دەشڵێت: "بۆیە ئەنجوومەنی کۆمیسیاران لە ٥/١٠/٢٠٢١ بڕیاریدا، حوسێن عەلی عەبدولڕەزا حەبیب رەماحی، کە بە ژمارە (٥٣) لە بازنەی سێی هەڵبژاردن لە پارێزگای بابل بەربژێرە، لە بەشداریکردن لە هەڵبژاردنی پێشوەختی پەرلەمانی عێراق دووربخاتەوە، هەروەها هەر دەنگێک ئەو بەربژێرە لە هەڵبژاردن پەرلەمانی عێراق لە ساڵی ٢٠٢١ بەدەستیدێنێت بۆی هەژمار ناکرێت".  حوسێن عەلی رەماحی سەرۆکی حیزبی قادیموونە لە عێراق کە حیزبێکی نوێیە و یەکەمجارە لە هەڵبژاردنی پەرلەمانی عێراق بەشدار دەبێت.  تاوەکو ئێستا کۆمیسیۆنی هەڵبژاردنەکانی عێراق زیاتر لە ٦٥ بەربژێری لە هەڵبژاردنی پێشوەختی پەرلەمانی عێراق بە پێبژاردن سزاداوە، کە ١٠ یان بەربژێری لایەنە کوردستانییەکانن.  ئەمە لە کاتێکدایە کۆمیسیۆنی هەڵبژاردنەکانی عێراق تاوەکو ئێستا بەهۆی سەرپێچییەوە جگە لە حوسێن رەماحی، ٧ بەربژێری دیکەی لەو هەڵبژاردنە دوورخستووەتەوە.  کۆمیسیۆنی هەڵبژاردنەکانی عێراق دەڵێ ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، لە کاتێکدا زیاتر لە ٣ هەزار و ٢٤٠ کەس لەو هەڵبژاردنە خۆیان بەربژێر کردووە بۆ بردنەوەی ٣٢٩ کورسییەکەی پەرلەمانی عێراق.