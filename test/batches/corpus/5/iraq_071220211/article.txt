شێروان دووبەردانی، ئەندامی پێشووی ئەنجوومەنی نوێنەرانی عێراق لە بازنەی نەینەوا، ئەمڕۆ سێشەممە ٧ - ١٢ - ٢٠٢١، بە تۆڕی میدیایی رووداوی گوت: " بڕیارە رۆژی پێنجشەممە ٩ - ١٢ - ٢٠٢١، کاروانی سێیەمی کەسوکاری چەکدارە عێراقییەکانی داعش ئەوانەی لە کەمپی هۆلن لە رۆژئاوای کوردستان دەگەرێندرێنەوە بۆ مووسڵ و لە کەمپی جەدعە یەک لە ناحیەی گەیارەی پارێزگای نەینەوا نیشتەجێ بکرێن".  بە گوتەی شێروانی کاروانی سێیەم لە  ١٥٠ خێزان پێکدێن و ژمارەیان زیاتر لە ٥٠٠ کەس دەبێت.  ئێستا شاندێکی وەزارەتی کۆچ و کۆچبەرانی عێراق لەگەڵ رێکخراوەکانی نەتەوەیەکگرتووەکان لە سووریان، بەمەبەستی تۆمارکردنی ناوی ئەو کەسانە و لێکۆڵینەوە لەگەڵیان بۆ ئەوەی دڵنیاببنەوە کە لە رووی ئەمنییەوە هیچ کێشەیەکیان نییە.  شیروان دووبەردانی ئەو هەنگاوەی حکومەتی عێراقی تایبەت بەگەڕانەوەی کەسوکاری چەکدارانی داعش بۆ عێراق بە "خراپ" زانی و گوتی ئەوانەی دەهێنرێنەوە "بۆمبی تەوقیتکراو"ن و مەترسیی گەورەیان لەسەر ئاسایشی عێراق لە ئایندەدا دەبێت.  هەروەها رەفعەت سمۆ، یاریدەدەری پارێزگاری نەینەوا، ئەمڕۆ سێشەممە ٧ - ١٢ - ٢٠٢١، بە تۆڕی میدیایی رووداوی گوت"ئێمە لە پارێزگای نەینەوا لەگەڵ ئەو بریارە نەبووین و نین و نامانەوێت بگەڕێنەوە، بەڵام لەکۆتاییدا هێنانەوەیان بڕیاڕێکی حکومەتی ناوەندییە و لەسەروو خۆمانەوەیە".  سەرچاوەیەک لەوەزارەتی کۆچ و کۆچبەرانی عێراق بۆ رووداوی پشتڕاستکردەوە کە شاندێکی وەزارەتەکە چەند رۆژێکە لە رۆژئاوای کوردستانە و کار لەسەر گەڕانەوەی ژمارەیەک لە کەسوکاری چەکدارانی داعش دەکەن.  زیاتر ٣٠ هەزار کەس لە کەسوکاری چەکدارە عێراقییەکانی داعش لە کەمپی هۆلن، کەمپەکە لە پارێزگای حەسەکەی رۆژئاوای کوردستانە و لەلایەن ئیدارەی خۆسەر بەڕێوەدەبرێت.  ئەمساڵ دوو کاروانی کەسوکاری چەکدارانی داعش لەکەمپی هۆل لە رۆژئاوای کوردستانەوە هێنراونەتەوە بۆ عێراق و لەکەمپی جەدعە لە پارێزگای نەینەوا نیشتەجێکراون.