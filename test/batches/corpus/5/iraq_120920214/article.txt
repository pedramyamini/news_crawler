رۆژی یەکشەممە ١٢ی ئەیلوولی ٢٠٢١، عامر جابری، گوتەبێژی دەستەی کەشناسیی گشتیی عێراق و بوومەلەرزەزانی بە تۆڕی میدیایی رووداوی راگەیاند، "ماوەی چەند رۆژێکە و بەتایبەت لەم هەفتەیەوە پلەی گەرما بەگشتی لە هەموو ناوچە و پارێزگاکانی هەرێمی کوردستانیش کەمترە لە رۆژانی رابردوو. ئەمڕۆ پلەی گەرما لە بەغدا ٣٩ پلە بوو و چاوەڕوان دەکرێت لەگەڵ نزیکبوونەوە لە وەرزی پاییز پلەی گەرما زیاتر دابەزێت".  گوتەبێژی دەستەی کەشناسی و بوومەلەرزەزانیی عێراق سەبارەت بەو هەواڵانەی باس لەوە دەکەن زستانی ساڵی ٢٠٢١ بارانێکی زۆر دەبارێت و پێچەوانەی ساڵی ٢٠٢٠ دەبێت، ئەوەی خستەڕوو، "ئەو هەواڵانە ناڕاستن، توێژینەوەیەک یان پێشبینییەکمان لەبەردەستدا نییە پشتڕاستی بکاتەوە ساڵی ٢٠٢١ بارانێکی زۆر دەبارێت".  عامر جابری گوتیشی، "لیژنەیەکی پێنج قۆڵی لە پێنج وەزارەت و دەستەی ئێمە پێکهاتووە بۆئەوەی توێژینەوە و پێشبینیی بارانباراینی ئەمساڵ بکەن. لیژنەکە لە نوێنەرانی وەزارەتەکانی خوێندنی باڵا، کشتوکاڵ، سەرچاوەکانی ئاو، پلاندانان لەگەڵ دەستەی ئێمە پێکدێت و بەمنزیکانە راپۆرتی خۆی پێشکێش دەکات".  ساڵی ٢٠٢١ بۆ عێراق بە یەکێک لە گەرمترین ساڵەکان دادەنرێت و بەپێی دوایین راپۆرتی ئەمریکی، لە ئاییندەدا عێراق رووبەڕووی وشکەساڵی و چەندین کێشەی دیکەی پەیوەست بە ئاو و گەرما دەبێتەوە.