کازم حەیدەری، سەرکردەی هاوپەیمانیی دەوڵەتی یاسا، بە تۆڕی میدیایی رووداوی راگەیاند: "لە هەر بارودۆخێکدا نە چوارچێوەی هەماهەنگی و نە فراکسیۆنی سەدر ناتوانن بە تەنیا حکومەتی زۆرینە پێکبهێنن، بۆیە لایەنە کوردستانییەکان و سوننە رۆڵی یەکلاکەرەوە دەگێڕن لە هاوکێشەی پێکهێنانی گەورەترین فراکسیۆن، کە دواتر حکومەت پێکدەهێنێت".  ئەو سەرکردەیەی دەوڵەتی یاسا گوتی: "ناکرێ حکومەت لە عێراق بەبێ هیچ پێکهاتەیەک پێکبهێندرێت، دواجار فراکسیۆنی سەدر دەبێ بڕیار بدات ئەگەرنا ئێمە لەگەڵ هاوبەشەکانمان حکومەت پێکدەهێنین، بەڵام نامانەوێ فراکسیۆنێکی گەورەی وەکو فراکسیۆنی سەدر لە حکومەتی داهاتوو بەشدار نەبێت، ئەگەرنا دەرفەت هەیە بۆ دروستکردنی ئۆپۆزیسیۆنێکی بەهێز لە پەرلەمانی عێراق".  سەرکردەکەی دەوڵەتی یاسا گوتیشی: "چوارچێوەی هەماهەنگی چەند کەسایەتییەکی هەیە کە بەربژێرن بۆ پۆستی سەرۆکایەتی وەزیران؛ وەکو نووری مالیکی، محەممەد شیاع سوودانی و ئەسعەد عیدانی".  چوارچێوەی هەماهەنگی وەکو سەرکردەکانی دەڵێن؛ خاوەنی "نزیکەی ١٠٠ کورسی پەرلەمانی عێراقە"، چوارچێوەکە پێکهاتووە لە هاوپەیمانی دەوڵەتی یاسا بە سەرۆکایەتی نووری مالیکی، هاوپەیمانیی فەتح باڵی سیاسی گرووپەکانی حەشدی شەعبی، هاوپەیمانی قیوا ئەلدەولە کە لە رەوتی حیکمە بە سەرۆکایەتی عەمار حەکیم و هاوپەیمانی نەسر بە سەرۆکایەتی حەیدەر عەبادی پێکهاتووە؛ لەگەڵ چەند لایەنێکی دیکە کە هەموویان ئەنجامەکانی هەڵبژاردنی پەرلەمان رەتدەکەنەوە.  هاوکات، گاتع رکابی، سەرکردەی هاوپەیمانیی دەوڵەتی یاسا، بە تۆڕی میدیایی رووداوی راگەیاند: "چوارچێوەی هەماهەنگی لە دوا کۆبوونەوەیدا کە لە زیقار بەڕێوەچوو بڕیاریدا شاند بنێرێتە لای هەموو هاوبەشەکان لە هەرێمی کوردستان، لەگەڵ هاوبەشە سوننەکان، تەنانەت بۆ لای ئەو لایەنە شیعانەی کە لە دەرەوەی چوارچێوەی هەماهەنگین، بۆیە لە چەند رۆژی داهاتوودا شاندێکی چوارچێوەی هەماهەنگی سەردانی هەولێر و سلێمانی دەکات".  بەپێی ئەنجامە کۆتاییەکانی هەڵبژاردنی پەرلەمانی عێراق، کە هێشتا دادگەی فیدراڵی پەسەندی نەکردوون؛ رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣١ کورسی، یەکێتی نیشتمانیی کوردستان ١٨ کورسی و هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٧ کورسی بردووەتەوە، بۆیە ئەنجامەکانی هەڵبژاردن رەتدەکاتەوە.