دانیشتووانی گەڕەکی سەرچنار لە کەرتی رەحیماوا لە کەرکووک هەراسانن بەدەست ئەو دۆخەوە، توڕە و نیگەرانن لە بەرپرسانی شارەکە و دەڵێن، تەنیا کوردبوون هۆکارە بۆ ئەو پەراوێزخستنەیان.  جەلال محەممەد، خانەنشینی شارەوانییە و دەڵێت، "کورد خاوەنی نییە، ئەگەر چوار کورد لەگەڵیان بووەستێ، ئەم پرۆژانەی ناوچە کوردییەکان تەواوبکەن، وانابێت، لێرە تادەگەیتە بارووتخانە ملیۆنێک تاسەی تێدایە. "  سابیر رەحمانیش دووکاندارە، دەڵێت، تیمەکانی شارەوانی "خۆیانیش نازانن چیدەکەن، ئاوەڕۆکان هەمووی پڕبوون، ١٠ مانگ زیاترە بە ئێرەدا نەهاتوونە. "  لە گەڕەکە کوردییەکانی دیکە هەمان دۆخ بەدی دەکرێت، لە بارووتخانە پرۆژەیەک کە ماوەیەکی زۆربوو راگیرابوو، ئێستا کارکردن تێیدا دەستیپێکردووەتەوە.  نەهاتنی بودجە هۆکاری راگرتنی بەشێک لە پرۆژەکانە، ئێستا ٣٠ % ـی پارەی بەڵێندەران دراوە و داواکراوە بڕێکی زیاترییان پێبگات تا بەتەواوی دەست پێبکەنەوە.  فەرەیدوون زەنگەنە، بەڕێوەبەری شارەوانیی کەرکووک دەڵێت، "لە بەغداوە بەڵێنی ئەوە دراوە بڕە پارەیەکی دیکە بێت، چونکە ٣٠ % ـی کەمە، بۆ نموونە پرۆژەمان هەیە نزیکەی حەوت ملیاری لای حکومەتە، بە ٣٠ % هیچی پێناکرێ و قەرزەکانی ناداتەوە. لە رێگەی پارێزگاوە بۆ وەزارەتی پلاندان و دارایی کە ئەو بڕە پارانەی دیکە بنێردرێن. "  بەرپرسانی ئیدارەی کەرکووک رازی نین لە بودجەی پارێزگاکە بۆ ساڵی ٢٠٢١، بەڵام دەڵێن "ئەوەی لەڕووی خزمەتگوزارییەوە بۆ کەرکووک کراوە دەستکەوتێکی گەورەیە. "  راکان جبووری، پارێزگاری بەوەکالەتی کەرکووک بە رووداوی گوت، "پرۆژەکانی کەرکووک لە بودجەی ٢٠٢١ دەتوانم بڵێم کارێکی باش دەکات، جگە لە کارەبا کە پرسێکی فیدراڵییە، بەڵام لە خزمەتگوزارییەکانمان لە شارەوانی و رێگەی گوندەکان و قوتابخانە و تەندروستی، دەتوانم بڵێم بودجەیەکە هەرچەندە بەس نییە، چونکە ئێمە پێویستمان بە بودجەیەکی تایبەتە بە گوندە وێرانبووەکان کە بەدەستمان نەهێنا. "  بودجەی پارێزگای کەرکووک بۆ ساڵی ٢٠٢١ بریتییە لە ٢٨٤ ملیار دینار، ٥٠ % ـی بودجەکە بۆ پرۆژەکانی ساڵانی رابردوو تەرخانکراوەتەوە، ئەوەی دیکە بەسەر شەش کەرتی شارەوانی تەرخانکراوە.