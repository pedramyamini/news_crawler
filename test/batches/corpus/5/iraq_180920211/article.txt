جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئەمڕۆ شەممە ١٨ - ٩ - ٢٠٢١ بە تۆڕی میدیایی رووداوی راگەیاند: "بەهۆی ئەوەی بڕوانامەکەیان ساختە بووە، کۆمیسیۆن بڕیاری دوورخستنەوەی هەردوو بەربژێر عەلی کازم زغەییر و ئەنعام حاشوش عەددای دەرکرد و رێکاری یاسایی دژیان گیرایەبەر".   جومانە غەلای گوتیشی، لایەنە پەیوەندیدارەکان لێکۆڵینەوەی تەواویان لەبارەی بڕوانامەی ئەو دوو کەسە کرد و دواتریش بابەتەکەیان رادەستی کۆمیسیۆن کرد و "کۆمیسیۆنیش رێکاری یاسایی گرتەبەر و بڕیاری هەڵوەشاندنەوەی بەربژێربوونیانی دەرکرد. دەکرێ بڕیارەکەی کۆمیسیۆن لە ماوەی سێ رۆژدا تانەی لێبدرێت، بەپێچەوانەوە دەچێتە واری جێبەجێکردنەوە".   گوتەبێژی کۆمیسیۆن گوتی، ئەوان بەبێ بەڵگەی متمانەپێکرا هیچ بڕیارێک نادەن و بڕیاری کۆتایی خۆیشیان لە چوارچێوەی یاساکان دەدەن.   پێشتر کۆمیسیۆنی باڵای سەربەخۆی هەڵبژاردنەکان، ئەشواق عوبەیدی، بەربژێری هاوپەیمانی عەزمی لە پرۆسەی هەڵبژاردن دوورخستبووەوە، بەهۆی "هەوڵی کڕینی دەنگی دەنگدەران".   بڕیارە رۆژی ١٠ی مانگی داهاتوو، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی دوایین ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.