ئەمڕۆ هەینی ٠١ - ١٠ - ٢٠٢١ مستەفا کازمی، سەرۆکوەزیرانی عێراق لە تویتێکدا لەبارەی دووەم ساڵڕۆژی خۆپێشاندانەکانی تشرینی ٢٠١٩ نووسی، خۆپێشاندانەکان داوای دەوڵەت و چاکسازییان کردووە و دژی گەندەڵی بوون.  لە ٠١ - ١٠ - ٢٠١٩ لە زۆربەی پارێزگاکانی عێراق خۆپێشاندان دەستیپێکرد، دواتر بە زەبری هێز بڵاوە بە خۆپێشاندەران کرا، لە ٢٥ی هەمان مانگ جارێکی دیکە خۆپێشاندانی فراوان و بەردەوام دەستیپێکردەوە و جارێکی دیکە بە زەبری هێزە ئەمنییەکان کۆتایی بە خۆپێشاندانەکان هێنرا.  گۆڕانکارییەکانی حکومەت هێشتا نەیتوانی ناڕەزایەتیی شەقام کپ بکاتەوە، بۆیە ئەمڕۆ وەکو یادکردنەوەیەک بۆ خۆپێشاندانەکانی ١ی تشرینی ٢٠١٩، لە ١٤ پارێزگای عێراق خۆپێشاندان بەڕێوەچوو.  لە تشرینی ٢٠١٩ لە پارێزگای زیقار سەرهەڵدانی خۆپێشاندەران هەبوو کە دەرئەنجامەکەی بە کوژرانی نزیکەی ٢٨٠ خۆپێشاندەر و برینداربوونی سێ هەزار خۆپێشاندەری دیکە کۆتاییهات تاوەکو گەیشتە ئەو راددەیەی حکومەتی عێراق بڕیاری ئەنجامدانی هەڵبژاردنی پێشوەخت بدات.