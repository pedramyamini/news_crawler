چاوەڕێدەکرێت لە ئایندەیەکی نزیکدا دادگەی دەستووری ئەنجامی کۆتایی هەڵبژاردن رابگەیێنێت. بەمەش ململانێی لایەنە و فراکسیۆنە جیاوازەکانی عێراق پێدەنێتە قۆناخێکی هەستیار و نوێ.   عێراقییەکان بە گرنگییەوە چاوەڕوانی پێشهاتە سیاسییەکان دەکەن کە رۆژانی داهاتوو بەخۆیانەوە دەبینن لەبارەی پێکهێنانی حکومەتی نوێ، ئەمەش دوای پەردەلادان لەسەر هەڵبژاردنی پەرلەمانیی پێشوەخت، کە دڵەڕاوکێ باڵی بەسەر دیمەنی سیاسیدا کێشاوە پاش ئەوەی هەندێک لایەنی سیاسی ئەو ئەنجامانەیان رەتکردنەوە کە کۆمسیۆنی هەڵبژاردنەکان رایگەیاند. بەمەش هێشتا سیمای حکومەتی داهاتوو روون نییە تاوەکو دادگەی فیدراڵیی ئەنجامەکان پەسند دەکات.  فەرهاد عەلائەدین، سەرۆکی ئەنجوومەنی راوێژکاریی عێراقی دەڵێت، سیمای حکومەت دەرناکەوێت تاوەکو دوای پەسندکردنی ئەنجامەکانی هەڵبژاردن لەلایەن دادگەی فیداڵییەوە، دوای ئەوە دەستپێکردنی دانوستاندنەکان لەنێو لایەنە سیاسییەکان، ئەوەی ئێستا روودەدات لە جووڵەی لاوەکی تەنیا بۆ تاقیکردنەوەی هەڵوێستە هیچی دیکە.   رێککەوتنی هەندێک لایەنی سیاسی لەسەر گۆڕینی هەر سێ سەرۆکایەتییەکە و دانانی کەسی نوێ، رەنگە جەنگێک هەڵبگیرسێنێت، ئەگەر ناکۆکیی نێوان لایەنە سیاسییە دژبەیەکەکان، کە جموجۆڵی سیاسی خێرایان هەیە بۆ وێنەکێشانی شێوەی حکومەتی داهاتوو،  رانەگیرێت.  ئەحمەد جبووری، سەرکردە لە هاوپەیمانی عەزم دەڵێت، روانینێکمان هەیە کە سێ سەرۆکایەتییەکە نوێ بن، ئەمەش بۆچوونی هەموو نوێنەرەکانە کە بەشێوەیەکی فەرمی رادەستی شێخ خەمیس خەنجەر دەکرێت بۆ ئەوەی بیباتە لای هێزە سیاسییەکانی دیکە.  چاودێرانی کاروباری سیاسی و هەندێک سەرکردە وای دەبینن ئەو هەڵبژاردنەی بەڕێوەچوو دوایین دەرفەتە بۆ حیزب و لایەنە سیاسییەکان، ئەگەریش بە ئاڕاستەی پێکهێنانی حکومەتێک نەڕۆن کە وەڵامدەرەوەی خواستی شەقامی عێراقی بێت، ئەوا رەوشەکە بەرەو ئاڕاستەیەک دەڕوات کە کۆتاییەکەی دیار نییە.  ئەحمەد جبووری دەشڵێت، "گۆڕانکاریمان ویست و گەلی عێراقیش داوای لێکردین کێشەکان سفر بکەینەوە و دوایین دەرفەتی پێداین بۆ بونیادنانی وڵات، ئەگەر نەمانەوێت بگەڕێینەوە بۆ پێگەیشتوویی و وڵاتەکە بونیاد بنێین ئەوا ئێمە بەرەو هەڵدێر دەچین، هەڵدێرەکەش گەلی عێراق دەکوژێت و سیاسەتڤان ناکوژێت".  چاوەکان لەسەر دەرهاویشتەکانی پەسندکردنی ئەنجامەکانی هەڵبژاردنی پەرلەمانییە لەلایەن دادگەی فیدراڵییەوە، بۆ ئەوەی دەرفەت لە بەردەم هێزە سیاسییەکان بکاتەوە تاوەکو کارتەکانیان ئاشکرا بکەن.