محەممەد عەننووز، بەربژێرێکی سەربەخۆیە لە پارێزگای نەجەف، بە رووداوی گوت "پشتبەستن بە تۆڕە کۆمەڵایەتییەکان خەرجییەکەی زۆر کەمترە لە چاپکردن و هەڵواسینی وێنە و پۆستەر. هەروەها دەرفەتی زیاترمان پێ دەدرێت بۆئەوەی راستەوخۆ پەیامەکانمان بە دەنگدەرانمان بگەیێنین. بەشێکی زۆری بەربژێرە سەربەخۆکان هەمان ئەو ئامرازە بەکاردەهێنن".  بەشێک لە پەیجەکان لە تۆڕە کۆمەڵایەتییەکان هاووڵاتییان هاندەدەن بۆئەوەی لە هەڵبژاردنەکاندا بەشدارنەبن و بەشێکی دیکەشیان کار دەکەن بۆ شێواندن و ناوزڕاندنی بەشێک لە بەربژێرەکان و بڵاوکردنەوەی هەواڵی بێ بنەما.  تەڵاڵ ئەبوسیبەع، چالاکڤان لە نەجەف، بە رووداو - ی گوت "بە دڵنیاییەوە، پرۆسەی ناوزڕاندنی بەربژێرەکان لە تۆڕە کۆمەڵایەتییەکاندا، لەلایەن پارت و لایەنە سیاسییە گەورەکانەوە ئەنجام دەدرێت. هۆکار دەبن بۆ سەرلێشێواندنی زیاتری دەنگدەران کە لە بنەڕەتدا نیازی بەشداریکردنیان نییە لە هەڵبژاردنەکان و کاریگەریی دەبێت بەسەر بۆچوونەکانیان. بەربژێرە سەربەخۆکان ئەو توانا و وزەیان نییە ئەم کارە بکەن، بەهۆی ئەوەی پێویستی بە ژمارەیەکی زۆر بەکارهێنەر دەبێت و پێویست بە ئاراستەکردنیشیان دەکرێت".  لە لایەکی دیکەوە، بەڕێوەبەرایەتیی پۆلیسی نەجەف ئاشکرایکرد، چەند رێوشوێنێکی گرتووەتەبەر بۆ بەرگرتن لە پرۆسەی ناوزڕاندنی بەربژێرەکان.  میقداد موسەوی، بەڕێوەبەری فەرماندەیی پۆلیسی نەجەف بە تۆڕی میدیایی رووداو راگەیاند "رێنوێنیی تایبەتمان هەیە بە گرتنەبەری رێوشوێنی تووند دژی پرۆسەی ناوزڕاندن و لەکەدارکردنی بەربژێران و لابردنی وێنە و پۆستەرەکان و کارکردن بۆ ساردکردنەوەی دەنگدەران بۆ بەشدارینەکردنیان لە هەڵبژاردنەکان و بڵاوکردنەوەی هەواڵی بێ بنەما و پێشێلکردنی یاسای هەڵبژاردن و سزادانیان".  بەڕێوەبەری فەرماندەیی پۆلیسی نەجەف ئاماژەی بەوەش کرد، "لایەنی بەرپرسیار و پەیوەندیدار، بە شێوەیەکی بەردەوام کار دەکات بۆ دۆزینەوەی ئەم جۆرە پێشێلکارییانە. جگە لەمەش، بەڕێوەبەرایەتییەکەمان بەدواداچوون بۆ هەموو جۆرە سکاڵایەک دەکات، بەتایبەتی بۆ ئەو بەربژێرانەی کە بەهۆی ئەم کارانەوە زیانیان پێگەیشتووە".  شەڕێکی سارد لەنێوان بەربژێرە سەربەخۆکان و بەربژێرە حیزبییەکان بەدیدەکرێت؛ ئەوەش رەنگدانەوەیەکی نەرێنیی بەسەر بڕیاری دەنگدەران دەبێت، لە کاتێکدا بەپێی لێکۆڵینەوەکان، ژمارەیەکی زۆری دەنگدەران تاوەکو ئێستا بڕیاری یەکلاکەرەوەیان نەداوە بەشداری لە هەڵبژاردنەکان بکەن یاخود بایکۆتی بکەن.  بڕیارە رۆژی ١٠ی مانگی داهاتوو، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی دوایین ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.