هێرشەکەی داعش لە دوای ئەوە دێت کە لە دوو رۆژی رابردوو چوار کەسیان لە دەریاچەی حەمرین رفاندبوو کە سێیان خەڵکی بەغدا بوون و یەکێکیان خەڵکی ئەو ناوچەیە بوو.  ئەمڕۆ سوپای عێراق بۆ گەڕان بە دوای رفێنراوەکان و چەکدارانی داعش لە چیای حەمرین بوون و تەرمی یەکێک لە رفێنراوەکانیان دۆزیوەتەوە، دواتر لە رێگەی چەکی نیشانشکێن هێرش کرایە سەر سوپای عێراق.  لە ماوەکانی رابردوودا هێرشەکانی داعش زیادیان کرد بە تایبەتی بۆ سەنگەرەکانی پێشمەرگە، بە جۆرێک کە لە ١٠ رۆژدا ٢٢ پێشمەرگە و سێ هاونیشتمانی شەهید بوون.   دوای ئەوە لە رۆژی ٠٨ - ١٢ - ٢٠٢١ ئۆپەراسیۆنی هاوبەشی پێشمەرگە و سوپای عێراق لە هەردوو میحوەری یەکی گەرمەسێر و دووی قەرەتەپە بۆ کێوماڵکردنی داعش بەڕێوەچوو. لە ئۆپەراسیۆنەکەدا، وەکو لە راگەیێندراوی وەزارەتی پێشمەرگە هاتووە، ١٤ شوێن و پەناگەی داعش لەناوبران و ئۆتۆمبێلێکی بۆمبڕێژکراو کراوەتە ئامانج و چەندین مینی چێنراویش هەڵگیرانەوە.