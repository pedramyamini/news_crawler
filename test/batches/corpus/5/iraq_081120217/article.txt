بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ دووشەممە مەولود چاوشئۆغلۆ وەزیری دەرەوەی تورکیا بە تەلەفۆن پەیوەندی بە مستەفا کازمی، سەرۆکوەزیرانی عێراق کرد، کە تێیدا  "سەرکۆنەی ئەو پەلامارە تیرۆریستییەی کرد، کە رووبەڕووی سەرۆکوەزیرانی عێراق بووەتەوە".  وەک لە راگەیێندراوەکەدا هاتووە، وەزیری دەرەوەی تورکیا پشتیوانی وڵاتەکەی دووپاتکردەوە بۆ عێراق بە حکومەت و گەلەوە بۆ فەراهەمکردنی ئاسایش و سەقامگیری.  شەوی یەکشەممە ٧ - ١١ - ٢٠٢١ بە سێ فرۆکەی بێفڕۆکەوان هێرش کرایە سەر ماڵی مستەفا کازمی، سەرۆکوەزیرانی عێراق لە ناوچەی سەوزی بەغدا. دوو لە فڕۆکەکان لە ئاسمان تەقێندرانەوە و یەکێکیشیان ئامانجەکەی پێکا.   هەرچەندە لێژنەی لێکۆڵینەوە لە رووداوەکە پێکهێندراوە، بەڵام هێشتا هێرشکارەکان نەدۆزراونەتەوە و دەستگیرنەکراون، لە کاتێکدا کازمی دەڵێت هێرشکارەکان دەناسێت.  چەند بەرپرسێكی ئەمنیی عێراقی نزیک لە گرووپە چەکدارەکان کە نەیانویستووە ناویان بهێندرێت بە ئاژانسی رۆیتەرزی بەریتانییان راگەیاندووە، هێرشی فڕۆکەی بێفڕۆکەوانی سەر ماڵی کازمی لانیکەم لەلایەن یەکێک لە گرووپە پاڵپشتیلێکراوەکان لەلایەن ئێرانەوە کراوە.  ئەو سەرچاوە ئەمنیانەی عێراق ئاشکرایان کردووە، کە: "تەنانەت خودی درۆنەکان و بۆمبەکانیشی ئێرانی بوون و لە ئێران دروستکراون".  بەگوتەی ئاژانسی رۆیتەرز، ئەو سەرچاوانەی کە زانیارییان لەبارەی ئەنجامدەرانی هێرشەکە داوە، بریتین لە دوو بەرپرسی ئەمنی عێراقی و سێ سەرچاوەی دیکەی نزیک لە گرووپە چەکدارەکانی پاڵپشتیکراوی ئێران، هەر پێنج سەرچاوەکە ئاشکرایانکردووە هێرشەکە لەلایەن دوو گرووپی نزیک لە ئێرانەوە کراون.  دوو بەرپرسە ئەمنیی عێراق دەڵێن: "هێرشەکە لەلایەن کەتائیبی حیزبوڵڵا و عەسائیبی ئەهلی حەق، لە هەمانکاتدا کراون". لەکاتێكدا یەکێک لە سێ سەرچاوەکانی نزیک لە گرووپە چەکدارەکان ئاشکرایکردووە، کەتائیبی حیزبوڵڵا تێکەڵ بە کارەکە بووە و بەڵام بەگوتەی رۆیتەرز، ئەو سەرچاوەیە تێکەڵبوونی عەسائیبی پشتڕاستنەکردووەتەوە. هیچ کام لەو گرووپانە ئامادە نەبووە لێدوان لەسەر ئەو بابەتە بدەن.  تۆمەتبارکردنی کەتائیبی حیزبوڵڵا و عەسائیبی ئەهلی حەق بە هێرشکردنە سەر ماڵی کازمی لە کاتێکدایە هەردوو گرووپەکە لەگەڵ گرووپێکی دیکەی حەشدی شەعبی، لە مانگی هەشتی ئەمساڵدا لەلایەن وەزارەتی دەرەوەی ئەمریکاوە بە تۆمەتی گواستنەوەی چەک لە نێوان عێراق، سووریا و کۆریای باکوور سزادران.  لە دوای هێرشەکەی سەر ماڵی کازمی، قەیس خەزعەلی، ئەمینداری گشتیی عەسائیبی ئەهلی حەق، کە گرووپێکی سەر بە حەشدی شەعبییە و بە نزیک لە ئێران دادەنرێت رایگەیاند گومانی لە هێرشەکە هەیە، بەهۆی ئەوەی قوربانی لێنەکەوتووەتەوە. لە کاتێکدا ژمارەیەک لە پاسەوانەکانی کازمی لە هێرشەکەدا بریندار بوون.  رۆیتەرز دەڵێت دوای هێرشەکە ئاژانسەکەیان هەوڵیداوە پەیوەندی بە چەند گرووپێکی چەکداری عێراقی نزیک لە ئێران بکات، بەڵام هیچیان ئامادەی قسەکردن نەبوون. هەروەها حکومەتی ئێرانیش وەڵامی پرسیارەکانی سەبارەت بە هێرشەکان نەداوەتەوە.  هێرشەکەی سەر ماڵی کازمی، لەلایەن وەزارەتی دەرەوەی ئەمریکا بە "هێرش بۆ سەر دڵی عێراق" لێکدرایەوە. نێچیرڤان بارزانی، سەرۆکی هەرێمی کوردستانیش لە تویتێکدا نووسی هێرشەکەی "پێشهاتێکی مەترسیدار"ە و سەرکۆنەی کرد.  هێرشەکەی سەر ماڵی کازمی دوای خۆپێشاندانی لایەنگرانی حەشدی شەعبی هات، لە دژی ئەنجامەکانی هەڵبژاردن، کە هەینیی رابردوو رژانە سەر شەقامەکانی بەغدا و ویستیان بچنە ناوچەی سەوز، بەڵام هێزە ئەمنییەکان رێگریان لێکردن، بەو هۆیەوە رووبەڕووبوونەوە لە نێوان هێزە ئەمنییەکان و خۆپێشاندەران روویدا و ژمارەیەک خۆپێشاندەر کوژران و بریندار بوون.  هەرچەندە تاوەکو ئێستا هیچ لایەنێک ئەو هێرشەی نەگرووەتە ئەستۆ، بەڵام هێرشەکە هاوشێوەی ئەو هێرشانەیە کە پێشتر کراونەتە سەر باڵیۆزخانەی ئەمریکا لە عێراق، هێزەکانی هاوپەیمانان و فڕۆکەخانەی نێودەوڵەتیی هەولێر، زۆربەی جاریش گرووپەکانی سەر بە حەشدی شەعبی بەرپرسیارییەتەکەیان لە ئەستۆ گرتووە.