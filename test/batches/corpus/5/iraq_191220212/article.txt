لیوا یەحیا رەسوول، ئەمڕۆ یەکشەممە ١٩/١٢/٢٠٢١، لە هەژماری خۆیدا لە تویتەر رایگەیاند: "لە کاتی پشکنیندا، ئاژانسی هەواڵگریی و لێکۆڵینەوە فیدراڵییەکان لە پارێزگای بابل توانیی هەوڵێکی بەئامانجکردنی کاروانێکی گەیاندنی پاڵپشتیی لۆجیستی لە رێگەی دوو بۆمبی چێندراوەوە پووچەڵ بکات، یەکێک لەو دوو بۆمبە دژە زرێپۆش بوو، ئامادەکرابوو بۆ تەقاندنەوەی لەسەر رێگەی خێرا (لە پارێزگای بابل)، بۆمبەکەی دیکەش لە کەرتی شۆملی دانرابوو، بەڵام یەکێک لە بۆمبەکان تەقێندرایەوە، ئەوەی دیکەش پووچەڵکرا".  ئەم تویتەی لیوا یەحیا رەسوول دوای چەند کاژێرێک هات لە بۆردوومانکردنی ناوچەی سەوز لە بەغدا، کە ناوچەی چەقی دەسەڵاتی حکومەتی عێراقە، بە دوو مووشەکی جۆری کاتیۆشا.  شانەی راگەیاندنی ئەمنیی عێراق، ئەمڕۆ، لە راگەیێندراوێکدا سەبارەت بەو بۆردوومانە، رایگەیاند "هێرشەکە بە دوو مووشەکی جۆری کاتیۆشا ئەنجامدرا، مووشەکێکیان لەلایەن سیستەمی سیرامی دژەمووشەک لە ئاسمان تەقێندرایەوە، مووشەکی دووەمیش لە نزیک ناوچەی ئاهەنگەکان لە بەغدا کەوتەخوارەوە و زیانی بە دوو ئۆتۆمبێل گەیاند".  هەوڵی بەئامانجکردنی کاروانی گەیاندنی پاڵپشتیی لۆجیستی بە هێزەکانی هاوپەیمانی نێودەوڵەتی دژی داعش، دوای چەند کاژێرێک هات لە بڵاوبوونەوەی راگەیێندراوێکی گرووپێکی چەکدار بە ناوی (لیوای فاتیح خەیبەر)، کە رایگەیاند "بەهۆی ئەوەی ئەمریکا رێککەوتنی کشانەوەی هێزەکانی لە خاکی عێراق جێبەجێ نەکرد، بڕیارماندا هێرش بکەینە سەری تاوەکو لە عێراق دەکشێتەوە".  بەپێی ئەنجامی گفتوگۆی ستراتیژی و رێککەوتنی نێوان عێراق و ئەمریکا، بڕیارە لە ٣١ی ئەم مانگەوە بە فەرمی ئەرکی هێزەکانی هاوپەیمانی نێودەوڵەتی و هێزەکانی ئەمریکا لە عێراق، کە ژمارەیان بە تێکڕا دەگاتە سێ هەزار و ٥٠٠ سەرباز و راوێژکار و راهێنەری سەربازی، بە تەواوەتی بگۆڕێت.