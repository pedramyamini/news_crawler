سەعد مەعن، سەرۆکی شانەی راگەیاندنی ئەمنیی عێراق رایگەیاند، "ئەوەی لە جبەلە روویدا تاوانە؛ سەرچاوەی پێدانی زانیاری لەسەر خاوەن ماڵەکە زاواکەیان و خاڵی منداڵەکانە؛ ئەوان زانیارییان بە دەزگای هەواڵگری داوە کە دوو تیرۆریستی داعش لە ماڵی خێزانە کوژراوەکە خۆیان حەشارداوە؛ ئێستاش ١٤ کەس بەهۆی رووداوەکە و بەپێی ماددەی ٤٠٦ی یاسای سزاکانی عێراق دەستگیرکراون، کە سزاکەی لەسێدارەدانە".  رووداوەکەی بابل ئێوارەی رۆژی پێنجشەممەی ٣٠ - ١٢ - ٢٠٢١ی رابردوو روویدا، کاتێک هێزێکی ئەمنی چووە سەر ماڵی کەسێک لە ناوچەی جبەلە و دوای ماوەیەک شەڕە تەقە، ٢٠ ئەندامی یەک بنەماڵە لە ماڵەکەدا کوژران، کە ١٢ یان منداڵ بوون.  عەلی بەیاتی، ئەندامی کۆمیسیۆنی باڵای مافەکانی مرۆڤ لە عێراق رایگەیاند، "هێزێکی زۆر رۆیشت و پشتی بە زانیارییەکی نادروست بەست؛ سەبارەت بە بوونی تۆمەتباران و داواکراوان لەلایەن دادگەوە لە ماڵی کوژراوەکە، ئەوەی سەیرە ئەوەیە کە پرسەکە و رووبەڕووبوونەوەکە و تاوانەکە نزیکەی چوار کاژێر بەردەوام بوو.. هەرچەندە گفتوگۆ لەنێوان هێزە ئەمنییەکە و کوژراوەکە بە ئامادەبوونی موختار روویدا، کەچی هێزە ئەمنییەکە ئەوەی لەبەرچاو نەگرت کە مامەڵە لەگەڵ ماڵێک دەکات پڕە لە دانیشتووان و خێزانێکی تێدایە کە ژمارەی ئەندامەکانی ٢٠ کەسە".  سەندیکای پارێزەرانی عێراق دەڵێت، لیژنەیەکی پێکهێناوە بۆ بەدواداچوونی سکاڵاکانی تایبەت بە تاوانەکەی ناوچەی جبەلە لە بابل؛ ئاماژە بەوەش دەکات کە ئەو رووداوە هێزێکی ئەمنی ئەنجامیدا "بەڵگەی ئاستی زۆر لاوازی توانای چەند بەشێکی هێزە ئەمنییەکانە".