عەقیل ئەلردینی، سەرکردەی حیزبی نەسر لە عێراق، ئەمڕۆ دووشەممە ١١ - ١٠ - ٢٠٢١ بە تۆڕی میدیایی رووداوی راگەیاند، "بەپێی زانیارییەکانمان کە چاودێرەکانمان لە ناوەندەکانی دەنگدان کۆیانکردووەتەوە، هاوپەیمانیی (قیوا ئەلدەولە ئەلوەتەنییە) کە لە نەسر و رەوتی حیکمە و چەند لایەنێکی دیکە پێکهاتووە، ٢٠ کورسیی پەرلەمانی بەدەستهێناوە، بەڵام دەبێت چاوەڕوانی راگەیاندنی ئەنجامە فەرمییەکان بین لەلایەن کۆمیسیۆنی باڵای سەربەخۆی هەڵبژاردنەکانەوە".  ئەمە لە کاتێکدایە لە خولی پێشووی پەرلەمانی عێراق نەسر لەگەڵ چەند لایەنێکی دیکەی نێو هاوپەیمانیی نەسر خاوەنی ٤٢ کورسی بوو، رەوتی حیکمەش بە سەرۆکایەتیی عەمار حەکیم خاوەنی ١٩ کورسیی پەرلەمان بوو؛ بۆیە ئەگەر هاوپەیمانییەکەی نەسر و حیکمە لەم هەڵبژاردنەدا ٢٠ کورسی بەدەستبهێنێت، ئەوا دەبێتە پاشەکشەیەکی گەورە بۆ ئەو دوو لایەنە.  هاوکات ئەبو میساق مساری، سەرکردەی هاوپەیمانیی فەتح، ئەمڕۆ دووشەممە ١١ - ١٠ - ٢٠٢١ بە تۆڕی میدیایی رووداوی راگەیاند، "هاوپەیمانیی فەتح لەم هەڵبژاردنەدا ٤١ کورسیی پەرلەمانی مسۆگەر کردووە و پێشبینیی بردنەوەی ٤٣ کورسیش دەکەین، بەوەش هاوپەیمانیی فەتح بووە دووەم گەورەترین براوەی ئەم هەڵبژاردنە دەبێت دوای رەوتی سەدر".  هەروەها ئیبراهیم جابری، بەڕێوەبەری نووسینگەی رێبەری رەوتی سەدر لە ناوچەی سەدری بەغدا بە تۆڕی میدیایی رووداوی راگەیاند، "رەوتی سەدر لەم هەڵبژاردنەدا ٨٠ کورسی بەدەستدەهێنێت، تەنانەت پێشبینیی زیاتریش دەکەین؛ بۆیە ئێمە بووینەتە خاوەنی گەورەترین فراکسیۆن لە خولی نوێی پەرلەمانی عێراق".  کۆمیسیۆنی باڵای سەربەخۆی هەڵبژاردنەکانی عێراق رایگەیاند، رێژەی بەشداری لە پرۆسەی دەنگدانی تایبەت و گشتی لە هەڵبژاردنی خولی پێنجەمی پەرلەمانی عێراق بە پشتبەستن بە ٩٤ % ی ئەو بنکانەی دەنگدان کە ئەنجامەکانیان وەرگیراون، گەیشتووەتە ٤١ % ".  پرۆسەی دەنگدانی تایبەت لە ٨ی مانگی ئۆکتۆبەر و پرۆسەی دەنگدانی گشتی لە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ بەڕێوەچوون، بڕیاریشە ئەمڕۆ دووشەممە ١١/١٠/٢٠٢١ کۆمیسیۆنی باڵای سەربەخۆی هەڵبژاردنەکانی عێراق ئەنجامی بەرایی براوەکانی ٣٢٩ کورسییەکەی خولی پێنجەمی پەرلەمانی عێراق رابگەیێنێت.