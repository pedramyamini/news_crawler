وەزارەتی ناوخۆی عێراق، ئەمڕۆ هەینی ٣١ - ١٢ - ٢٠٢١ لە راگەیێندراوێکدا بڵاوی کردەوە، بە بڕیاری عوسمان غانمی، وەزیری ناوخۆی عێراق، بەهۆی ئەو رووداوەی کە دوێنێ پێنجشەممە ٣٠ - ١٢ - ٢٠٢١ لە بابل روویدا و ژمارەیەک قوربانی لێکەوتەوە، بەڕێوەبەری پۆلیسی پارێزگای بابلی لە کارەکەی دوور خستووەتەوە.  وەزارەتی ناوخۆی عێراق راشیگەیاند، "وەزیری ناوخۆ فەرمانی داوە لیژنەیەکی پسپۆر پێکبهێندرێت بۆ لێکۆڵینەوە لەگەڵ ئەو هێزەی کە ئەرکەکەی لەو رووداوەدا بەجێگەیاندووە، ئەو لیژنەش پاڵپشتی لێکۆڵینەوەی دادوەری دەبێت".  ئێوارەی دوێنێ پێنجشەممە، رووداوێکی تەمومژاوی لە ناوچەی جبێلە لە پارێزگای بابل لە ناوەڕاستی عێراق روویدا، سەرەتا تیمێکی هەواڵگری و هێزێکی زۆری ئەمنی ماڵێکیان گەمارۆدا، دواتر شەڕە تەقە روویدا، لە ئەنجامی ئەو شەڕەدا ٢٠ کەسی یەک خێزان لە ماڵە گەمارۆدراوەکەدا کوژران کە ژمارەیەکی زۆریان منداڵن.