هادی عامری، سەرۆکی هاوپەیمانیی فەتح لە راگەیێندراوێکدا دەڵێت، "داوا لە هەمووان دەکەین گرژی و ئاڵۆزیی میدیایی هێوربکەنەوە، بابەتەکە بۆ دادگە و لیژنەی تەکنیکی پێکهێنرا و بەجێبهێڵن بۆ یەکلاییکردنەوەی ئەو رووداوانەی بەم دواییانە روویانداوە لە هێرشکردنەسەر خۆپێشاندەرانی ئاشتیخواز و بەئامانجکردنی ماڵی سەرۆکوەزیرانی عێراق".  سەرۆکی هاوپەیمانیی فەتح، لە راگەیێندراوەکەدا کە ئەمڕۆ سێشەممە ٩ - ١١ - ٢٠٢١ بڵاویکردەوە، جەخت لەوەدەکاتەوە، "ئێمە هەموومان متمانەمان بە دادگە و دادپەروەریی و ئازایەتییەکەی هەیە. هیوادارین هەموومان پابەندی هێورکردنەوە بین، چونکە دۆخی عێراق بەرگەی ئاڵۆزترکردنی زیاتر ناگرێت. پاراستنی ئاسایش و سەقامگیریش بەرپرسیارێتیی هەمووانە".   بەرەبەیانی رۆژی یەکشەممە ٧ی تشرینی دووەمی ٢٠٢١، لە رێگەی سێ فڕۆکەی بێفڕۆکەوانەوە هێرشکرایە سەر ماڵی مستەفا کازمی، سەرۆکوەزیرانی عێراق لە ناوچەی سەوزی بەغدا. دوو لە فڕۆکەکان لەلایەن پاسەوانەکانی کازمییەوە لە ئاسماندا خرانەخوارەوە و یەکێکیشیان ئامانجەکەی پێکا، کە بەهۆیەوە چەند پاسەوانێکی ماڵەکەی کازمی برینداربوون.  شەوی رابردوو هێز و لایەنەکانی نێو "چوارچێوەی هاوئاهەنگی" بە سەرۆکایەتیی نووری مالیکی، سەرۆکی دەوڵەتی یاسا لە ماڵی حەیدەر عەبادی، سەرۆکی هاوپەیمانیی نەسر لە بەغدا بە بەشداری مستەفا کازمی، بەرهەم ساڵح، سەرۆککۆماری عێراق و فایەق زێدان، سەرۆکی ئەنجوومەنی باڵای دادوەریی کۆبوونەوە و لەسەر پێنج خاڵ رێککەوتن.  پەیامنێری تۆڕی میدیایی رووداو لە بەغدا لە سەرچاوەیەکی بەرپرسەوە کە نەیویست ناوی ئاشکرا بکرێت رایگەیاند: "کۆبوونەوەکە بە بەشداری قەیس خەزعەلی، سەرۆکی گرووپی عەسائیبی ئەهلی حەق و ئەبو حوسێن حەمیداوی، ئەمینداری گشتیی یەکینەکانی حیزبوڵڵای عێراق ئەنجامدراوە بۆ تاوتوێکردنی دۆخی ئەمنی و رێککەوتنی هەموو لایەنەکان لەسەر هێورکردنەوە".  "چوارچێوەی هاوئاهەنگی" لە راگەیێندراوێکدا سەبارەت بەو خاڵانە رایگەیاند: "لە کۆبوونەوەکەدا سێ پرسی سەرەکی تاوتوێکران، ئەو پرسانەش بە ئامانجکردنی خۆپێشاندەرە ئاشتیخوازەکانە، لەگەڵ بەئامانجکردنی ماڵی سەرۆکوەزیران و ناڕەزایەتییەکان لەسەر ئەنجامەکانی هەڵبژاردن".  بەڵام کۆبوونەوەکە بەبێ بەشداریی رەوتی سەدر بەڕێوەچوو، چونکە دەستەی سیاسیی رەوتەکە درەنگانی شەوی رابردوو لە هەژماری فەرمیی خۆیدا لە فەیسبووک رایگەیاند: "هیچ نوێنەرێک و لیژنەیەکی دانوستاندنکارمان لە کۆبوونەوەی چوارچێوەی هاوئاهەنگی ئامادە نەبوون".