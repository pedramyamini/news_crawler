ئەم قسانەی خەزعەلی لە توویتێکدا هاتووە و پەیامێکی روونی بۆ هێزە ئەمنییەکان و خۆپێشاندەران تێدایە.  قەیس خەزعەلی دەڵێت: '' هەر کەسێک هەستدەکات مافی خوراوە با بچێت خۆپێشاندان بکات و بە ئاشتییانە داوای مافی خۆی بکات و هێزە ئەمنییە پاڵەوانەکان بیانپارێزن، ئەگەر بۆچوونی جیاوازیشیان هەیە، بە مەرجێک دەستدرێژی نەکەنە سەر دامەزراوەی تایبەت و گشتیی ''.  قەیس خەزعەلی داوا لە هێزە ئەمنییەکان دەکات خۆپێشاندەران بپارێزن، هەروەها داوادەکات هیچ جۆرە گرژییەک لەنێوانیاندا روونەدات، چونکە ئەو هێزانە پاسەوان و ئێشکگری پاراستنی ئەم وڵاتەن.  لە کۆتاییدا خەزعەلی دەڵێت: '' رێگەنادەین هیچ لایەنێک دەستدرێژی بکاتە سەر لایەنێکی دیکە، ئەگەرنا هەڵوێستێکی دیکەمان لەبەرامبەر هەموو ئەوانە دەبێت کە دەیانەوێت زیان بە گەل و عێراق بگەیێنێت".  عەسائیبی ئەهلی حەق، لە چوارچێوەی هاوپەیمانیی فەتح بەشداری لە هەڵبژاردنی پەرلەمانی عێراقدا کردبوو، بەڵام هاوپەیمانییەکە ژمارەی کورسییەکانی بە رێژەیەکی بەرچاو کەمیکرد و لە ٤٢ کورسییەوە بووە ١٥ کورسی.  عەسائیبی ئەهلی حەق لە هەڵبژاردنی ٢٠١٨ بە لیستی سادیقیون بەشداری لە هەڵبژاردندا کرد و توانی ١٠ کورسی بەدەستبێنێت، بەڵام لە هەڵبژاردنی ٢٠٢١ دا کە لە چوارچێوەی هاوپەیمانی فەتح بەشداری کردبوو، تەنیا ٦ کورسی بەدەستهێناوە.