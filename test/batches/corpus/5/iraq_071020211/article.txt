عەبدولئەمیر شمەری، سەرۆکی لیژنەی باڵای ئەمنیی هەڵبژاردنەکانی عێراق رایگەیاند " هەموو ئامادەکارییەکانمان بۆ پاراستنی هەڵبژاردنی ساڵی ٢٠٢١ تەواوکردووە، هەموو پلانەکانمان تەواو بوون و یەکنەکانمان بۆ پاراستنی دەنگدان ئامادەن. بەڕێز فەرماندەی هێزە چەکدارەکان خۆی لەگەڵمان ئامادە دەبێت و خۆی سەرپەرشتی دەکات. "  هەر بنکەیەکی دەنگدان، بە سێ بازنەی ئەمنی دەور دەدرێت، هەروەها کۆگاکانی سندووقەکانی دەنگدانیش لەڕووی ئەمنییەوە کارەکانی تەواوبوون و هێز لەوێشدا بڵاوکراونەتەوە.  لە رۆژی دەنگداندا، عێراق چەند رێکارێکی ئەمنی دەگرێتەبەر، لەوانە داخستنی دەروازە سنوورییەکان و فڕۆکەخانەکان، لەگەڵ راگرتنی هاتووچۆ  لەنێوان پارێزگاکان لە رۆژی دەنگداندا. هەروەها داخستنی بازاڕ و شوێنە  گشتییەکان.  لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق بە تۆڕی میدیایی رووداوی راگەیاند "بە دڵنیاییەوە ئێمە هەموو شتێکمان بە وردی لێکداوەتەوە، بەڵگەی ئەوەش رێنمایی بەڕێز فەرماندەی گشتیی هێزە چەکدارەکانە لەڕێگەی فەرماندەیی ئۆپەراسیۆنە هاوبەشەکانەوە، چەند جارێک مەشقمان کردووە چۆن ناوەندەکانی دەنگدان بپارێزین، هەروەها بۆ پاراستنی دەنگدەران، هەموو رێکارە پێویستەکانمان گرتووەتەبەر بۆ پاراستنی هەموو ناوچەکان؛ بە تایبەت ئەو ناوچانەی کە پێشبینی دەکەین ژمارەیەک لە پاشماوەکانی چەتەکانی داعشی تیرۆریست تێیاندا مابن، کە رەنگە هەوڵی  کاری تیرۆریستی بدەن".  لە هەرێمی کوردستان، پلانی ئەمنی جیاواز دەبێت و رێکارەکان وەکو  پارێزگاکانی عێراق تووند نابن، بەهۆی ئەوەی رەوشی ئەمنی کوردستان  سەقامگیرە.  یەکێک لەو گرفتانەی بۆ کورد هەن لەم پلانە ئەمنییەدا، راگرتنی هاتووچۆی نێوان پارێزگاکانە لەو رۆژەدا، بەهۆی ئەوەی هەندێک لە دەنگدەرانی کورد کە لە هەرێمی کوردستان نیشتەجێن، بنکەی دەنگدانەکەیان لە ناوچە کێشەلەسەرەکانە.  بەڵام لیوا عەبدولخالق تەڵعەت، نوێنەری وەزارەتی ناوخۆ و پێشمەرگە لە  ژووری ئۆپەراسیۆنە هاوبەشەکانی عێراق رایگەیاند، بۆ ئەو مەبەستە  هاوئاهەنگییان کردووە و لەو رۆژەدا هەر کەسێک لە هەرێمی کوردستانەوە بچێتە ناوچە ناکۆکی لەسەرەکان، ئەگەر کارتی دەنگدانی پێبێت لە بازگەکاندا رێگەی پێدەدرێت تێپەڕن. ئەو ناوچانە، دیالە، سەڵاحەدین، کەرکووک و نەینەوا دەگرێتەوە.