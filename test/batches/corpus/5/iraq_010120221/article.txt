لە راگەیێندراوێکدا دەستەی حەشدی شەعبی بڵاویکردەوە، هاوکات لەگەڵ کۆتاییهاتنی ساڵی ٢٠٢١، لە هێرشێکی چەکدارانی داعش لە پارێزگای دیالە چەکدارێکی حەشدی شەعبی بە ناوی عەلی مەحموود شەممەری کوژراوە.  هەر شەوی رابردوو لە گوندێکی سنووری قەزای خورماتوو، چەکدارانی داعش هێرشیانکردە سەر سوپای عێراق. کاوە شێخانی، راوێژکاری ئەمنی و سەربازیی پارێزگاری نەینەوا بە تۆڕی میدیایی رووداوی راگەیاند، کاژێر ٨: ٣٠ی شەوی هەینی ٣١.١٢.٢٠٢١ لە گوندی پیر ئەحمەدی سنووری قەزای خورماتووی سەر بە پارێزگای سەڵاحەدین، چەکدارانی داعش هێرشیانکردە سەر فەوجی سێی لیوای ٥٢ی سوپای عێراق، بەڵام هێرشەکەیان تێکشكێندرا.  کاوە شێخانی گوتی: "لە شەڕەکەدا سەربازێکی سوپای عێراقی برینداربووە و ئۆتۆمبێلێکیشیان سووتاوە".