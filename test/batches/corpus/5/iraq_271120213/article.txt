زیاء سەعدی، نەقیبی سەندیکای پارێزەرانی عێراق دەڵێت، "سەندیکای پارێزەران داوایەکی پێشکێشکردووە کە تانەدانە لە بڕیاری هەڵوەشاندنەوەی ئەنجوومەنی نوێنەران لە ٧ی مانگی ١٠ی ٢٠٢١ ".   هەڵوەشاندنەوەی پەرلەمان بۆئەوە بوو هەڵبژاردنی لە ١٠ی ١٠ بەڕێوەبچێت؛ بڕیارەکە پێشتر درابوو و مەرجداریش بوو بۆ بەڕێوەچوونی هەڵبژاردن لە رۆژێکی دیاریکراودا، نەقیبی سەندیکای پارێزەران دەڵێت، "ئەوە سەرپێچییەکی روون و ئاشکرای بڕگەی ٢ی ماددەکانی ٦٤ و ٤٧ی لە دەستووری کۆماری عێراقی ٢٠٠٥، کە رێکارەکانی هەڵوەشانەوەی پەرلەمانیان دیاریکردووە. ئەم داوایە پێش بەڕێوەچوونی هەڵبژاردن بە ماوەیەکی زۆر لەلایەن سەندیکای پارێزەران تۆمارکراوە و لە چەند دانیشتنێکیش ئامادەبووین؛ دانیشتنەکە بۆ رۆژی ١/١٢ی مانگی داهاتوو دواخراوە".  بەپێی دەستووری عێراق، بۆ هەڵوەشاندنەوەی پەرلەمان دوو رێگە هەن. یەکەم، سەرۆککۆمار بە هاوئاهەنگی لەگەڵ سەرۆکوەزیران داوای هەڵوەشاندنەوەی پەرلەمان لە پەرلەمانتاران دەکەن؛ دووەم، یەک لەسەر سێی پەرلەمانتاران داوایەک پێشکێشی سەرۆکایەتیی پەرلەمان دەکەن و دەبێت زۆرینەی رەها دەنگی بۆ بدات؛ دواتریش سەرۆککۆمار داوای هەڵبژاردنی پێشوەخت دەکات.  حاکم شێخ لەتیف، شارەزای یاسا و دەستوور و پەرلەمانتاری پێشووتری عێراق بە تۆڕی میدیایی رووداوی راگەیاند، داواکردنی هەڵوەشاندنەوەی پەرلەمان و شێوازەکەی کێشەی تێدایە، بەڵام بڕیاری هەڵوەشاندنەوەکە بە دەست پەرلەمانە؛ ئەگەر پەنجا کۆ یەکی پەرلەمانتاران دەنگیان بۆ دابێت، ئەوا هەڵوەشاندنەوەکە تەواوە؛ دواجار بڕیاری کۆتاییش لای دادگەی فیدرڵییە.  بەهار مەحموود، ئەندامی لیژنەی یاسایی خولی رابردووی پەرلەمانی عێراقیش بە تۆڕی میدیایی رووداوی گوت، بڕیاری هەڵوەشاندنەوەی پەرلەمان نادەستووریی و نایاسایی بوو. وادەی هەڵبژاردنی پێشوەختیش لەلایەن سەرۆکوەزیران دیاریکرا، لەکاتێکدا ئەو مافەی نییە؛ رێکارەکە بەو جۆرەیە کە دوای هەڵوەشاندنەوەی پەرلەمان بە ٦٠ رۆژ، سەرۆککۆمار کاتی بەڕێوەچوونی هەڵبژاردنی پیشوەخت دیاری دەکات. دوایین بڕیار لای دادگای فیدراڵییە و بڕیار لەو پرسە دەدات.    هەر لەو بارەوە، رەشید عەزاوی، ئەندامی لیژنەی یاسایی لە خولی پێشووی پەرلەمانی عێراق دەڵێ، ئەگەر دادگەی باڵای فیدراڵی لە بەرژەوەندیی تانەکە دەنگبدات، ئەوا هەڵبژاردن پووچەڵ دەبێتەوە.  هەڵبژاردنی پێشوەخت لە ١٠ مانگی ئۆکتۆبەری رابردوو بەڕێوەچوو، بڕیاریشە ئەم هەفتەیە کۆمیسیۆنی باڵای سەربەخۆی هەڵبژاردنەکان بە فەرمی ئەنجامی کۆتایی و ناوی بەربژێرە براوەکان رابگەیێنێت و بەمەبەستی پەسندکردنی کۆتاییش، ئەنجامەکەی رەوانەی دادگەی باڵای فیدراڵی بکات.