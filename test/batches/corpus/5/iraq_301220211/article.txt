وەزارەتی بەرگریی عێراق ئەمڕۆ پێنجشەممە ٣٠ - ١٢ - ٢٠٢١، رایگەیاند بە کردەیەکی جۆری و هەوڵێکی هەواڵگریی تایبەت و بە پشتبەستن بە زانیاریی ورد، تیمەکانی هەواڵگری و ئاسایشی کەرکووک توانیویانە ئەو گرووپە چوار کەسییە دەستگیر بکەن.  لە راگەیێنراوەکەی وەزارەتی بەرگریی عێراقدا هاتووە: "چوار تیرۆریستەکە دانیان بەوەدا ناوە، کە چەندینجار رووماڵیان کردووە و زانیارییان لەبارەی ژمارەی تاوەرەکانی پاسەوانی لە باڵەخانەی گرتووخانەی تەسفیرات کۆکردووەتەوە".  بەپێی راگەیێندراوەکە: "یەکێک لەو چوار تیرۆریستە ناوی ئەو کەسانەی هاوکاریی هێزە ئەمنییەکان دەکەن، بە چەکدارانی داعش  داوە، کەسێکی دیکەشیان بەڵگەنامەی ساختەی بۆ ئەو چەکدارانە بردووە بۆ ئەوەی بتوانن هاتووچۆبکەن و خۆیان لە هێزە ئەمنییەکان بدزنەوە لەناوچەی ریاز. لە رێگەی ئەو بەڵگەنامانەوە بە ئۆتۆمبێلی دزراو چەندین ئۆتۆمبێل خۆراکیان گواستووەتەوە".  وەزارەتی بەرگریی عێراق دوای بەپشتبەستن بە دانپێدانانی ئەندامانی گرووپەکە رایگەیاندووە: "یەکێک لەو چوار کەسەی دەستگیرکراوە دانی بەوەدا ناوە بەشداریی لە کردەوەیەکی تیرۆریستی کردووە، کە هێزە ئەمنییەکان و هێزەکانی پێشمەرگەی کردووەتە ئامانج".  لەکۆتاییەکانی ساڵی ٢٠٢١، چەکدارانی داعش دوای ماوەیەک بێدەنگی چەندین هێرشیان بۆ سەر سەنگەرەکانی هێزەکانی پێشمەرگە و سوپای  عێراق لەچەندین ناوچەی جیاجیا کرد، بەهۆیەوە دەیان کەس بوونە قوربانی، هەروەها لە سنووری ناوچە کوردستانییەکانی دەرەوەی ئیدارەی هەرێمی کوردستان چەند هێرشێکیان بۆ سەر ژمارەیەک گوند برد و بەهۆیەوە چەند هاونیشتیمانییەک شەهید بوون.