دوێنێ سێشەممە، دوو هاووڵاتیی سڤیل لەسەر رووباری زەرگە لە سنووری قەزای ئامرلی، لەکاتی ماسیگرتندا داعش دەستبەسەریان دەکات و دواتر دەیانکوژێت.   کاوە شێخانی، راوێژکاری ئەمنی و سەربازی پارێزگاری سەلاحەددین بە تۆڕی میدیایی رووداوی راگەیاند، ئێوارەی دوێنێ کەسوکاری کوژراوەکان، توانیویانە تەرمێک بدۆزنەوە و پێشنیوەڕۆی ئەمڕۆش لەکاتی گەڕان بەدوای تەرمی دووەمدا، کەوتوونەتە بۆسەیەکی داعشەوە و دوو کەسی دیکەیان کوژراون.  کاوە شێخانی گوتی، "ئێستا هێزێکی ئەمنیی زۆر چووەتە شوێنەکە و شەڕێکی قورس لەنێوان چەکدارانی داعش و هێزە ئەمنییەکان دەستیپێکردووە".  لەبارەی کوژراوەکانیشەوە گوتی، "دانیشتووی قەزای ئامرلی - ن و تورکمانن و پەیڕەوی ئایینزای شیعەن".