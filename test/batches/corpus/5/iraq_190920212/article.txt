عەبدولزەهرە هینداوی، گوتەبێژی وەزارەتی پلاندانانی عێراق بە تۆڕی میدیایی رووداو راگەیاند: "وەزارەتی پلاندانان بودجەی تایبەتی خەرجی و تێچووەکانی سەرژمێری گشتیی پێشکەشی سەرۆکایەتیی ئەنجوومەنی وەزیران کرد و داوای گوژمەی ١٢٠ ملیار دینار کرد. ئەم گوژمەیە لەلایەن سەرۆکوەزیرانەوە پەسندکرا".   هینداوی راشیگەیاند: "بۆ جێبەجێکردنی پرۆسەی سەرژمێری گشتی، وەزارەتی پلاندانان چاوەڕێی پەسندکردنی بودجەی گشتیی ساڵی دارایی نوێ ٢٠٢٢ دەکات، بۆ ئەوەی لە بودجەی گشتیدا جێی بکرێتەوە".   لەبارەی وادەی ئەنجامدانی سەرژمێری گشتییەوە، عەبدولزەهرە هینداوی گوتی "ئەگەر گوژمەی دیاریکراو لە بودجەی گشتیدا بکرێت، دەکرێت بەر لە کۆتایی ساڵی ٢٠٢٢ سەرژمێریی گشتیی بکرێت".   لەبارەی رێکار و میکانیزمی سەرژمێرییەکە، گوتەبێژی وەزارەتی پلاندانانی عێراق گوتی: "بۆ ئەوەی زەمینەسازی بکرێت بۆ ئەنجامدانی سەرژمێرییەکە. پرۆسەکەش بەئەلیکترۆنی بکرێت، پێویستی بە ئامێری تایبەت دەبێت. لانیکەم ١٠٠ هەزار ئامێری بەداتاکردنمان پێویستە. هاوکات پێویستمان بە بنکەی چارەسەرکردنی سەرژمێری و بە داتاکردنیشی دەبێت، ئەمە جگە لە زامنکردنی سەرجەم پێداویستییەکان و تاقیکردنەوەی سەرەتایی لە چەندین شار و شارۆچکە بەر لە ئەنجامدانی پرۆسە گشتییەکە. ئیدی چەند رێکار و میکانیزمی دیکەشی پێویستە کە وەزارەت بەشێوەیەکی تێروتەسەل ئامادەی دەکات".   پێشتر وەزارەتی پلاندانان رایگەیاندبوو، ژمارەی دانیشتووانی عێراق بە رێژەی ٢.٦ % گەشەی کردووە. جەختی لەوەشکردبووەوە لە چەند ساڵی داهاتوودا بە رێژەی ٢ % گەشەکردن کەمدەبێتەوە.    دوایین سەرژمێری لە سەرانسەری عێراق لە ساڵی ١٩٩٧ بەبێ هەرێمی کوردستان کرا. بەگوێرەی دوایین داتای وەزارەتی پلاندانان ژمارەی دانیشتووانی عێراق ٤٠ ملیۆن و ١٥٠ هەزار کەسە. لەم ژمارەیەدا ٢٠ ملیۆن و ٣٣٦ هەزار و ١٨٠ نێر و ١٩ ملیۆن و ٧٨٤ هەزار مێ. ژمارەی گەنجان ئەوانەی تەمەنیان لە نێوان ١٥ - ٢٤ ساڵدایە، ٨ ملیۆن و ١٠٠ هەزار کەسە، کە ٢٠ % ی کۆی کۆمەڵگەی عێراقی پێکدەهێنن.