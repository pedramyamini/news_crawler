ئەمڕۆ یەکشەممە، ٢٣ی کانوونی دووەمی ٢٠٢٢، شانەی راگەیاندنی ئەمنیی عێراق، لە راگەیێندراوێکدا رایگەیاند: "بەیانی ئەمڕۆ هێزەکانی فیرقەی تایبەت، فیرقەی نۆی زرێپۆش، فیرقەی بەرپەرچدانەوەی خێرا، لیوای ئەرکە تایبەتەکان لە پۆلیسی فیدڕاڵی و چەند پێکهاتەیەکی حەشدی شەعبی ئۆپەراسیۆنێکی هاوبەشیان بۆ پاککردنەوەی ناوچەی عوزێم لە مافیاکانی داعشی تیرۆرست دەستیپێکردووە".  هەر بەپێی راگەیێندراوەکە ئامانج لە ئۆپەراسیۆنەکە پاککردنەوەی ناوچە و سنوورەکانی نێوان هەردوو سەرکردایەتی ئۆپەراسیۆنەکانی دیالە و سەڵاحەدین و سامەڕایە لە پاشماوەی چەکدارانی داعش. لەئاسمانەوە فڕۆکەکانی هێزی ئاسمانی عێراق پشتیوانی لە ئۆپەراسیۆنەکە دەکات.  ئەو ئۆپەراسیۆنە لە کاتێکدایە، بەرەبەیانی رۆژی هەینی ٢١ - ٠١ - ٢٠٢٢ چەکدارانی داعش هێرشیان کردە سەر سریەیەکی سوپای عێراق لە ناحیەی عوزێم لە پارێزگای دیالە، بەو هۆیەوە ١٠ سەرباز و ئەفسەرێکی سوپای عێراق کوژران.