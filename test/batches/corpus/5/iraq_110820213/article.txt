رۆژی هەینی ٠٦ - ٠٨ - ٢٠٢١، کەسێک تەقەی لە حازم شەکرچی، خاوەن نووسینگەیەکی فرۆشتنی خانووبەرە لە خانەقین کرد؛ شەکرچی بەوە ناسراوە یەکێک لە پشتیوانەکانی حەشدی شەعبییە.   میدیاکانی حەشدی شەعبی، دیمەن و دانپێدانانی کەسێکیان بڵاوکردەوە، کە تێیدا باس لەوەدەکات پێشمەرگەی مەڵبەندی خانەقینی یەکێتیی نیشتمانیی کوردستان تەقەی لە حازم شەکرچی کردووە.    تاڵب موسەوی، فەرماندەی میحوەری حەشدی شەعبی لە ناوچەی دیالە رایگەیاند، "رۆژی حەوتی مانگ، تاوانبار محەممەد حوسێن عەلی زەهاویمان دەستگیرکرد، کە هەوڵی تیرۆرکردنی هاووڵاتیانی لە خانەقین جێبەجێکردووە. ئۆپەراسیۆنەکەمان خێرابوو و لە رێگەی چاودێری و بەدواداچوون و سوودوەرگرتن لە زانیاریی هەواڵگریی فەرماندەیی ئۆپەراسیۆنەکانی حەشدی شەعبییەوە لە پارێزگای دیالە جێبەجێکرا".  تاڵب موسەوی دەشڵێت، ئۆپەراسیۆنەکە لەلایەن هێزێکی تایبەتی فەرماندەیی ئۆپەراسیۆنەکانی حەشدی شەعبییەوە لە پارێزگای دیالە جێبەجێکراوە و ئاماژە بەوەش دەکات، لەماوەی ٢٤ کاژێردا "تاوانبارەکە دەستگیرکراوە. خەڵکی پارێزگای دیالە دڵنیا دەکەینەوە، کە هەردەم شەونخونی دەکەین و بەرپەرچی هەر تاوانبارێک دەدەینەوە، کە هەوڵی تێکدانی ئاسایشی هاووڵاتیان بدات".   لەو بارەوە عەمید نەبیل محەممەد ساڵح، نوێنەری وەزارەتی پێشمەرگە لە ژووری ناوەندی هاوئاهەنگیی هاوبەشی سوپای عێراق و پێشمەرگە لە خانەقین بە تۆڕی میدیایی رووداوی راگەیاند، "محەممەد حوسێن عەلی زەهاوی کە تەقەی لە حازم شەکرچی کردووە، پاسەوانی مەڵبەندی خانەقینی یەکێتیی نیشتمانیی کوردستانە و لە لایەن هێزێکی هاوبەشی ئاسایش و هەواڵگریی حەشدەوە لەگەڵ نووسینگەی نەهێشتنی تاوانی خانەقین دەستگیرکراوە".  عەمید نەبیل محەممەد ساڵح دەڵێت، "بابەتەکە پەیوەندی بە سیاسەتەوە نییە؛ لێکۆڵینەوە لەگەڵ تۆمەتبارەکە بەردەوامە و براوەتە بەعقوبە. تاوەکو ئێستا روون نەبووەتەوە بۆچی ئەو کارەی کردووە و نازانرێت ئایا هیچ کێشەیەکی لەگەڵ حازم شەکرچی هەیە یان نا. هەندێک دەڵێن تەقەکەرەکە نەخۆشیی دەروونی هەیە، بەڵام چاوەڕێی ئەنجامی لێکۆڵینەوەکان دەکەین بۆ ئەوەی راستی رووداوەکە روون بێتەوە".