جۆن بێرنان، فەرماندەی هێزەکانی هاوپەیمانیی نێودەوڵەتی لە راگەیێندراوێکدا دەڵێت، "ئەگەرچی لەم وەرزی پشووەدا ئێمە لە ئاهەنگە ئاساییەکانمان دوورین، لێرە لە بارەگای هێزی هاوبەش، دڵخۆشیی جەژن هيچی لە دەستنەچووە. ئێمە هەموومان لەم وەرزەی پشووەدا، بە دووربوون لە ئازیزانمان، قوربانی دەدەین. "  هەروەها باس لەوە دەکات کە مانەوەیان لە ئەرکەکەیاندا وای نەکردووە لە دەربڕینی خۆشی و ئاهەنگگێڕان ساردببنەوە.   ئەو فەرماندە ئەمریکییە بە هێزەکانی هاوپەیمانی لە عێراق و هەرێمی کوردستان دەڵێت، "ویستم سوپاستان بکەم بۆ هەموو قوربانیدانەکانتان، پابەندبوونی بەردەوامتان بە سەرکەوتنی هاوپەیمانییەکە و لە نێوبردنی بەردەوامی داعش. "  دەقی راگەیێندراوی فەرماندەی گشتیی هاوپەیمانیی نێودەوڵەتی:  ئەگەرچی لەم وەرزی پشووەدا ئێمە لە ئاهەنگە ئاساییەکانمان دوورین، لێرە لە بارەگای هێزی هاوبەش، دڵخۆشیی جەژن هيچی لەدەستنەچووە. ئێمە هەموومان لەم وەرزەی پشووەدا، بە دووربوون لە ئازیزانمان، قوربانی دەدەین. ویستم خۆم سوپاستان بکەم بۆ هەموو قوربانیدانەکانتان، پابەندبوونی بەردەوامتان لە سەرکەوتنی هاوپەیمانییەکە و لە نێوبردنی بەردەوامی داعش.  رەنگە ئێمە بیری ئەوە بکەین لەم وەرزی پشووەدا لەگەڵ ئازیزانماندا بووینایە، بەڵام ئەوە لە ورەی پشووەکەی کەمنەکردووەتەوە. ئەوە شایەتیدانێکە لەسەر ئەو کەسە سەرسوڕهێنەرانەی لەگەڵ تیمەکەماندان کە بێ ماندووبوون کاریان لە پێناو ئەرکەکەماندا کردووە، بەڵام لەگەڵ ئەوەشدا هەندێ کاتیان قۆستووەتەوە بۆ ئەوەی دڵخۆشی بڵاوبکەنەوە. پێویستە هەموومان بە ئەرکی خۆمان هەستین بۆ ئەوەی ئەم وەرزی پشووە بۆ یەکدی و خێزانەکانیشمان لە ماڵەوە خۆش بێت.   چاڕلس دیکنز لە [رۆمانی] "سروودی کریسمس"دا نووسیویەتی، رۆژانی پشوو "تاکە کاتن هێندەی من بیزانم، لە رۆژژمێری درێژی ساڵدا، کە پیاو و ژنان تێیدا وا دەردەکەون بە رێککەوتنێک دڵە داخراوەکانیان ئازادانە دەکەنەوە. " لە وەرزی پشوودا، هەمیشە و لە سەرانسەری جیهان، خەڵک بە باشترین شێوە دەردەکەون، بەڵام من رۆژانە باشترینی جیهان لە نێو کەسانی نێو هاوپەیمانییەکەماندا دەبینم. ئێمە هەموومان لە رێگەی پابەندبوون بە تیمەکەمان و هاوبەشەکانمانەوە، باشترینی خۆمان پێشاندەدەین.  لەم وەرزەی پشووەدا دەرفەتێکی ناوازەمان هەیە بۆ فێربوون لە ئاڵا، باوەڕ، خواردن و ئاهەنگە جیاجیاکانی هاوپەیمانییەکەمان. هانتان دەدەم کات لەگەڵ هاوکارەکانتان و هاوبەشەکانمان بەسەرببەن و دابونەریتەکانتان بەوان بڵێن و چێژ لە فێربوون لەبارەی دابونەریتەکانی ئەوانیش وەربگرن. دەکرێت دووربوون لە ماڵ زەحمەت بێت بۆ خێزانەکانمان و خۆشمان. لە بیرتان بێت، پێویستە هەموومان چاومان لە هاوکارەکانمان بێت لە کاتێکدا ئێمە لە ئازیزانمان دوورین، بەتایبەتی لەم وەرزی پشووەدا.   هیوادارم هەمووتان دەرفەتی ئەوەتان هەبێت پەیوەندیی بە ئازیزانتان لە ماڵەوە بکەن. هیوای جەژنێکی خۆش و سەری ساڵێکی ناوازەتان بۆ دەخوازم.