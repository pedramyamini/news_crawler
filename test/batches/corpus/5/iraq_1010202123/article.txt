حەسەن نازم، گوتەبێژی حکومەتی عێراق لەبارەی رێژەی بەشداریکردنی خەڵک لە هەموو عێراق لە هەڵبژاردن، رایگەیاند "تاوەکو نیوەڕۆی ئەمڕۆ، رێژەی بەشداری لە زۆربەی پارێزگاکان ٢٧ % ی تێپەڕاند و ژمارەیەکی زۆر کەمیان ١٤ % بوون. ئەو ئامارانەی کە لەلایەن کۆمیسیۆنەوە لە نیوەڕۆی ئەمڕۆدا بڵاوکراونەتەوە، جۆرێک لە گەشبینییان تێدایە، چونکە ئەگەر رێژەی بەشداری تاوەکو نیوەڕۆ بگاتە سەرووی ٢٠ %، ئەوە بابەتێکی باشە.  پشت بە خودا، رێژەی بەشداریکردن بەرز دەبێتەوە. لە ژمارەیەکی کەم لە پارێزگاکان رێژەی بەشداریکردن نزم بوو و رێژەی بەشداری تێیاندا ١٤ % و ١٠ % بوو. ئەمە بابەتێکە پەیوەستە بە سرووشتی حیزب و هێزە سیاسییەکان و ئاراستەکردنی خەڵک لەم پارێزگایانە هەیە. پێموایە نەجەف ١٤ %، بەغدا، رەسافە و کەرخ هێشتا نەگەیشتووەتە ٢٠ %، بەڵام پێشبینی دەکرێت خەڵکێکی زیاتر بچنە سەر سندووقەکانی دەنگدان".  لە وەڵامی ئەو پرسیارەدا کە ئایا حکومەتی عێراق لە ئاستی بەشداریکردنی خەڵک لە هەڵبژاردن رازییە یاخود نا، گوتەبێژی حکومەتی عێراق گوتی، "ئێمە پێش ئەنجامەکان ناکەوین؛ دەبێت تاوەکو کاژێر شەش کە وادەی هەڵبژاردن تەواودەبێت، چاوەڕێ بکەین. دوای ئەوە چاو لە ئامارەکان دەکەین کە کۆمیسیۆن بڵاویدەکاتەوە و ئەوکات دەتوانین قسە لەسەر ئەوە بکەین کە ئایا ئێمە رازیین لە رێژەی بەشداریکردن؟ ئایا رێژەیەکی بەرز هەیە؟ ئایا عێراقییەکان بە رێژەیەکی زیاتر بەشدارییان کرد بۆ پێکهێنانی پەرلەمان و سیستەمی سیاسیی داهاتوو؟ "  حەسەن نازم ئەوەشی خستەڕوو، حکومەتی عێراق ئامادەکاریی باشی کردووە بۆ هەڵبژاردن و بە تەواوی هاوکاریی کۆمیسیۆنی هەڵبژاردنەکانی کردووە، "خەڵک دەزانن لە سەرەتاوە حکومەت هیچ کەمتەرخەمیی نەکردووە بۆ پاڵپشتیکردن لە هەڵبژاردن بە شێوەیەکی گشتی وەکو پاڵپشتیکردنی کۆمیسیۆن و دووبارەشی دەکەینەوە کە کۆمیسیۆن داواکاریی زۆری هەیە و بەڕێز سەرۆکی ئەنجوومەنی وەزیران بەردەوام راسپاردەی هەیە تاوەکو پاڵپشتیی کۆمیسیۆن بکەین و ئەنجوومەنی وەزیران دەنگی لەسەر زۆر بڕیار داوە لەوبارەوە. هەروەها سەرۆکوەزیران میوانداریی کۆمیسیۆنیشی کرد و لەڕووی داراییەوە پاڵپشتیی لە کۆمیسیۆن کرد. لەگەڵ کۆمپانیاکانیش هەر بەو شێوەیە توانیمان رێککەوتن بکەین بۆ ئامادەکاریی هەڵبژاردن وەکو چاپکردنی کاخەز و دابینکردنی پێداویستییەکانی دیکە. لەڕووی ئەمنییەوە، هێزە ئەمنییەکان ئامادەن. لەگەڵ سەرکردەکان و کۆمیسیۆن لە پەیوەندیدا بووین بۆ گرتنەبەری رێکاری ئەمنی بۆ پاراستنی ئەنجامی هەڵبژاردن، بەتایبەت ئەنجامی دەنگدانی ئەلیکترۆنی و کاخەزییش و ئەو میمۆرییەی کە ئەنجامەکانی تێدا هەڵدەگیرێت، بۆیە حکومەت پرۆسەی هەڵبژاردنی پتەوکرد، هەموو پێداویستییەکانی دابینکرد لەڕووی ئاسایش، لۆجستیک و داراییەوە. تەنانەت لەڕووی هوشیاریشەوە کارێکی بەردەوام لەئاردا بوو بۆ هاندانی خەڵک بۆ بەشداریکردن لە هەڵبژاردن".  لەبارەی بەڕێوەچوونی هەڵبژاردن لە ناوچە ناکۆکی لەسەرەکانیش رایگەیاند، "ناوچە ناکۆکی لەسەرەکان جیاواز نین لە ناوچەکانی دیکە، بەڵام داعش لەوێ هەیە. لەگەڵ ئەوەشدا بەهۆی ئەو رێکارانەی گیراونەتەبەر، هیچ شتێک رووینەداوە جگە لە یەک دوو پێشێلکاری لە دیالە کە کاریگەری ناکاتە سەر ناوچەیەکی فراوانی عێراق. رێکاری ئەمنی گیراوەتەبەر، خەڵک چوونەتە بنکەکانی دەنگدان و پرۆسەکە لەو ناوچانە بەردەوامە".  گوتەبێژی حکومەتی عێراق پێشبینی دەکات رێژەی بەشداری لە هەڵبژاردن بەرز ببێتەوە و دەڵێت، "بەگوێرەی ئەو ئەنجامانەی هەن تاوەکو نیوەڕۆ ٢٠ % مان تێپەڕاندووە. جیاوازییش هەیە لە پارێزگایەکەوە بۆ پارێزگایەکی دیکە. زۆرینەی پارێزگاکان گەیشتوونەتە ٢٠ %. هەندێک گەیشتوونەتە ٢٧ % و ٢٥ % و رێژەی بەشداری لە ژمارەیەکی کەم لە پارێزگاکان لە ٢٠ % کەمترە. لە بەغداش بەو شێوەیە. هیوا دەخوازین لەو کاتەی کە ماوە ئەو رێژانە بەرز ببنەوە و بێگومانیش بەرز دەبنەوە".