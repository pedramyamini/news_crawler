ئایات مزەفەر، گوتەبێژی هاوپەیمانیی نەسر بە سەرۆکایەتیی حەیدەر عەبادی بە تۆڕی میدیایی رووداوی راگەیاند، "هیچ ئاماژەیەک بۆ دواخستنی هەڵبژاردن نییە؛ هەموو ئاماژەکان باس لەوە دەکەن کە هەڵبژاردن لە کاتی دیاریکراوی خۆی واتە لە ١٠ی تشرینی یەکەم دەکرێت".  گوتەبێژی هاوپەیمانیی نەسر راشیگەیاند، "عێراق پڕە لە قەیران؛ بۆیە پێویستە هەموو لایەنە سیاسییەکان هاوکاربن بۆ بەڕێوەچوونی هەڵبژاردن و تێپەڕاندنی ئەم کێشانە، نەوەک بەڕێوەنەچوونی هەڵبژاردن".   سەبارەت بە بڕیاری بایکۆتکردنی هەڵبژاردن لەلایەن رەوتی سەدرەوە، ئایات مزەفەر گوتی، "لایەنە سیاسییەکان هەوڵەکانیان دەستپێکردووە بەمەبەستی گفتوگۆکردن بە ئامانجی رازیکردنی سەدر بۆئەوەی لە بڕیاری بایکۆتکردنی پەشیمانی بکەنەوە. بۆیە گەڕانەوەی رەوتی سەدر کاریگەری دەبێت بۆ سەر پرۆسەی سیاسی و هاوسەنگییە سیاسییەکان لە دوای هەڵبژاردن".  بڕیاری کشانەوەی رەوتی سەدر و زیاتر لە ٢٤ لایەنی سیاسیی دیکە لە بەشداریکردن لەو هەڵبژاردنەدا گوشاری زۆری دروستکردووە بۆ دواخستنی پرۆسەکە.