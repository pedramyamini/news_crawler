حەسەن تەمیمی، سەرکردە لە بزووتنەوەی حقوق (کە نزیکە لە کەتائیب حزبوڵڵا) بە (تۆڕی میدیایی رووداو)ی راگەیاند، ئەو مۆڵەتە ٧٢ کاژێرەی کە خۆپێشاندەران و مانگرتووان لەبارەی ئەنجامەکانی هەڵبژاردن داویانەتە کۆمیسیۆن چەند کاژێرێکی ماوە.    حەسەن تەمیمی، کە یەکێکە لەوانەی لە بەغدا خۆی بەربژێرکرد و دەنگی پێویستی بەدەستنەهێناوە گوتی: "ئێمەش وەک کەسایەتییەکان لە چوارچێوەی ناڕەزاییکاران و زیانمەدانی ئەنجامەکانی هەڵبژاردن پێویستە لە گۆڕەپانەکە بین و دۆخەکە هێوربکەینەوە و رێگە نەدەین هیچ بەریەککەوتنێک دروست بێت، کە رەنگە بەهۆی فەرامۆشکردنی داواکاری مانگرتووان لەلایەن حکومەت و کۆمیسیۆنەوە دروست بێت".   تەمیمی گوتیشی: "پرۆسەی جیاکردنەوەی دەنگەکان هیچ سوودێکی نابێت، بەپێی خوێندنەوەمان بۆ دۆخەکە و خوێندنەوەی سێ رۆژی رابردوومان بە دیاریکراوی لە کاژێر حەوتی رۆژی شەممەوە، فۆرمی ئەنجامەکان و ژمارەکان هەموویان گۆڕانکارییان بەسەردا هاتووە لە رێگەی ئامێرەکانی دەنگدانەوە" و دەشڵێت "تاکە چارەسەر دووبارەکردنەوەی هەڵبژاردنە".   رۆژی ١٠ - ١٠ - ٢٠٢١، هەڵبژاردنی خولی پێنجەمی پەرلەمانی عێراق بەڕێوەچوو، تاوەکو ئێستاش کۆمیسیۆنی باڵای سەربەخۆی هەڵبژاردنەکان ئەنجامی کۆتایی رانەگەیاندووە.    بەپێی ئەنجامەکانی هەڵبژاردن، جگە لەرەوتی سەدر کە ٧٣ کورسیی بەدەستهێناوە، لایەنەکانی دیکەی شیعەکان کورسییەکانییان کەمیکردووە لەوانەش هاوپەیمانیی فەتح کە پێشتر ٤٨ کورسی هەبوو،  ١٤ کورسی بەدەستهێناوە. هێزەکانی دیکەش لەوانە قیوە دەولە ٣ کورسی، جوڵانەوەی حقوق ١ کورسی، عەقد وەتەنی ٤ کورسی، ئەمەش وایکرد دوای راگەیاندنی ئەنجامەکان بەشێک لەو گرووپانە داوای خۆپێشاندان لە لایەنگرانیان بکەن، کە چەند رۆژێکە لەبەردەم ناوچەی سەوزی بەغدا گردبوونەتەوە.