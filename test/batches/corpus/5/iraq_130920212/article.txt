پرسی بەشداریی چاودێرانی نێوخۆیی و نێودەوڵەتی و رۆڵ و کاریگەرییان لەسەر کۆی پرۆسەی هەڵبژاردنەکانی پەرلەمانی عێراق لە بوولتەنی هەواڵەکانی کاژێر ١١: ٠٠ کە هەوار جەلالەدین لە تۆڕی میدیایی رووداو پێشکێشی دەکات، تاوتوێکران. گفتوگۆکە بە بەشداریی هەریەک لە هۆگر چەتۆ، رێکخەری تۆڕی شەمس بۆ چاودێری هەڵبژاردن، سەربەست ئامێدی، سەرۆکی رێکخراوی ستێپ بۆ دیموکراسی و هەڵبژاردن و هەڵشۆ عەبدولفەتاح، شارەزایی یاسای هەڵبژاردن بەڕێوەچوو.  بە گوتەی هۆگر چەتۆ، بەپێی یاسا "عێراق رێگە بە رێکخراوە نێودەوڵەتییەکان دەدات بۆ ئەوەی چاودێری پرۆسەی هەڵبژاردن بکەن، لە دوای ساڵی ٢٠٠٣ وە لە ئاستی جیاواز رێکخراوە نێودەوڵەتییەکان چاودێریی پرۆسەکەیان کردووە، بەڵام ئەوەی ئێستا کە نوێ و جیایە لە هەڵبژاردنی ٢٠١٠، لەسەر داوای حکومەتی عێراقی لە نەتەوەیەکگرتووەکان بڕگەیەک لە ئەرک و رۆڵی نەتەوەیەکگرتووەکان زیادکراوە".  رێکخەری تۆڕی شەمس بۆ چاودێریی هەڵبژاردن دەڵێت: "نەتەوەیەکگرتووەکان لە رابردوودا دوو رۆڵی هەبووە، کە یەکێکیان پێدانی راوێژ بووە بە کۆمیسیۆن، دووەمیان هاوکاریی هونەری بووە، ئێستا ئەو رۆڵەی لە ٢٠٢٠ - ٢٠٢١ زیادکراوە، ئەوەیە کە چاودێریی چڕی پرۆسەی هەڵبژاردن دەکەن، بەپێی ئەو بڕیارەی ئەنجوومەنی ئاسایش کە دەرچووە، بۆیە نێردەی نەتەوەیەکگرتووەکان لەم هەڵبژاردنە بەپێی ئەو بڕیارە راپۆرتێک لەسەر کۆی پرۆسەی هەڵبژاردن ئامادە دەکەن و پێشکەشی ئەمینداری گشتیی نەتەوەیەکگرتووەکانی دەکەن. ئەویش لەلایەن خۆیەوە راپۆرتەکە پێشکەشی ئەنجوومەنی ئاسایش و ئەنجوومەنی گشتیی نەتەوەیەکگرتووەکان دەکات".  بە بڕوای هۆگر چەتۆ، هەڵبژاردنی عێراق "بەشێوەیەک لە شێوەکان کەوتووەتە بەردەمی پەسندکردنی شەرعیەتی نێودەوڵەتی، ئەگەر خوانەخواستە ئەو راپۆرتەی کە نێردەی نەتەوەیەکگرتووەکان ئامادەی دەکات، کەموکوڕی زۆر لە هەڵبژاردنەکە دەستنیشان بکرێت، ئەگەری ئەوە هەیە دان بە ئەنجامی هەڵبژاردنەکان نەنرێت. هیوادارین نەگاتە ئەو ئاستە، بەڵام گرنگی چاودێری نێودەوڵەتی لە هەڵبژاردنی ئەمجارە یان نەتەوەیەکگرتووەکان و ئامادەبوونی لە بڕیارەکەی ئەنجوومەنی ئاسایشدایە، ئەگەرنا لە رابردوو بە بەردەوام چاودێریی نێودەوڵەتی لە ناوەندی جیاوازەوە هاتوون".  کۆمیسیۆنی هەڵبژاردنەکانی عێراق لە رێگەی وەزارەتی دەرەوە بانگهێشتنامەی بۆ ٧٦ باڵیۆزخانەی عەرەبی و بیانی و رێکخراوی نێودەوڵەتی ناردووە، زۆر لە باڵیۆزەکان سەردانیی کۆمیسیۆنیان کردووە و رایانگەیاندووە کە دەخوازن چاودێریی پرۆسەی هەڵبژاردن بکەن.   هۆگر چەتۆ پێیوایە، پێوەر لەسەر پاکی و بێگەردی و سەلامەتی پرۆسەی هەڵبژارن وابەستەیە بە سێ ئەگەر، "ئەگەری یەکەم لایەن و پارتە سیاسییەکانن، کە چەندە پابەندی پرەنسیپەکانی کۆمیسیۆن و یاسا و رێساکان دەبن.. دووەم پەیوەندی بە کۆمیسیۆنی باڵای هەڵبژاردن و کارمەندەکانیانەوە هەیە تاوەکو دەگاتە فەرمانبەرانی وێستگەی دەنگدان، ئەمانە چەند بە رێکوپێکی یاسا و رێساکان جێبەجێدەکەن. قۆناخی سێیەم پەیوەستە بە دەنگدەر، بریکاری کیانی سیاسی و پاڵێوراوەکان، رێکخراوە نێودەوڵەتییەکان و چاودێریی نێودەوڵەتی و نێوخۆیی و میدیا. بە هەرسێکمان توانا هەیە ببینین کە پرۆسەکە چەندە بێگەردە".  سەربەست ئامێدی، سەرۆکی رێکخراوی ستێپ بۆ دیموکراسی و هەڵبژاردن، هەبوونی چاودێرانی نێودەوڵەتی بۆ چاودێریکردنی پرۆسەی هەڵبژاردن بە "گرنگ" دەزانێت و پێیوایە "دڵنیایی لەسەر ئەوە بە خەڵک دەدات کە هەڵبژاردنێکی دروستە، بەڵام ژمارەیان کەمە و ناتوانن لە هەموو بنکەکان و وێستگەکانی هەڵبژاردن بن، بۆیە ئەوە ئەرکی چاودێرانی نێوخۆییە بتوانن ئەو ئەرکە تەواو بکەن".  بە بڕوای سەربەست ئامێدی هەبوونی چاودێریانی نێودەوڵەتی بە مانای ئەوە نایێت ئەو هەڵبژاردنە "پاک و بێگەردە، ئێمە نموونەمان هەیە لە عێراق، خراپترین هەڵبژاردن کە لە عێراق بەڕێوەچووە دەنگدان لەسەر دەستووری عێراق بوو، ساختەکارییەکی زۆر کرا، تۆماری دەنگدەران تاوەکو ١٢ی نیوەڕۆ تەواوبوو، ژمارەی دەنگەکان لە هەر وێستگەیەک زیاتربوو لە ژمارەی تۆمارەکانیان".  سەبارەت بە کاریگەریی تۆمارکردنی سکاڵا لەسەر سەرپێچی و پێشێلکارییەکان، سەربەست ئامێدی دەڵێت: "قەوارە سیاسییەکان چونکە مافی تۆمارکردنی سکاڵایان هەیە، بە دەیان جار و بگرە هەندێکجار بە سەتان سکاڵا پێشکەشکراون، بەڵام ٩٠ % ی ئەو سکاڵایانە بێ بنەمان و دژی یەکدین، بۆ نموونە لایەنێک کە دەزانێت لە شوێنێک لاوازە دەچێت هەندێک سکاڵا تۆمار دەکات، بەڵام ئەمە بەو مانایە نایێت کە سکاڵاکان راست و دروست نین، بەڵێ هەندێک لەو سکاڵایانە دروستن و بەڵگە کەوتووەتە دەست کۆمیسیۆن و بووەتە ئەگەری هەڵوەشاندنەوەی ئەنجامی دەیان وێستگە لە سەرانسەری عێراق. هەروەها راپۆرتی چاودێرانی نێوخۆیی و نێودەوڵەتیش بووەتە ئەگەری ئەوەی لێکۆڵینەوە لە هەندێک بنکەی دەنگدان و وێستگە بکرێت، ئەمەش هەر بووەتە هۆی هەڵوەشاندنەوەی هەندێک لە ئەنجامەکان".  هەڵشۆ عەبدولفەتاح، شارەزایی یاسایی، سەبارەت بە یاسای هەڵبژاردن و ئەو دەسەڵاتەی چاودێران هەیانە بۆ ئەوەی رێگری لە ساختەکاری بکەن دەڵێت: "پرسی چاودێریکردنی هەڵبژاردن یەکێکە لە بنەما گرنگەکان بۆ شەرعیەتی پرۆسەی هەڵبژاردن و شەفافیەت و پرۆسەی دیموکراسی. بە تایبەت ئەو هەڵبژاردنەی کە لەبەردەمماندایە، کە هەڵبژاردنێکی تەواو جیاوازە لە مێژووی عێرقدا. ئەو جیاوازییەی کە پێی دەبەخشرێت لە پێش هەموویانەوە هەڵبژاردنێکی پێشوەختەیە".  بە بڕوای هەڵشۆ عەبدولفەتاح خاڵێکی دیکەی جیاکەرەوەی پرۆسەکە، "بابەتی گۆڕینی سیستەم و یاسای هەڵبژاردنەکەیە. خاڵێکی دیکەی جیاکەرەوە لە پرۆسەی هەڵبژاردنەکانی رابردوو ئەوەیە کە ئەنجامدانی ئەو هەڵبژاردنە لەژێر گوشاری خۆپێشاندەرە تشرینییەکان ئەنجامدراوە، هەروەها پرسی چاودێریکرنی هەڵبژاردن لەلایەن رێکخراوە نێودەوڵەتییەکان و باڵیۆزخانە و کۆنسوڵخانەکان دەبێت".  ئەو شارەزایەی یاسای هەڵبژاردن بە پێویستی دەزانێت بۆ رێگریکردن لە ئەنجامدانی ساختەکاری و پێشلێکاری، "پێویستە ئەو دەسەڵاتانەی لەسەر بنەمای یاساکان دراوە بە کۆمیسیۆنی باڵای سەربەخۆی هەڵبژاردن، راستەوخۆ رێکاریان لە بەرامبەر بگیرێتەبەر، واتە دەستبەجێ رێکاریان لە بەرامبەر بگیرێتەبەر و ببێتە هۆی راگرتنی ئەو پێشێلکارییە. رێکارەکان لە بەڕێوەچوونی هەرسێ قۆناخەکەی هەڵبژاردن، پێش هەڵبژاردن، رۆژی هەڵبژاردن و تا رۆژی راگەیاندنی ئەنجامی هەڵبژاردن، گرنگە بڕیارەکان دەستبەجێ بدرێن و جێبەجێ بکرێن".  چاوەڕێدەکرێت زیاتر لە ١٠٠ هەزار چاودێری نێوخۆیی و بیانی چاودێریی پرۆسەی هەڵبژاردنی عێراق بکەن. بەپێی رێنوێنییەکانی کۆمیسیۆن ٥٥ هەزار و ٤٧١ وێستگەی دەنگدان دەکرێنەوە و رێگە دەدرێت ٥ چاودێر لە هەر وێستگەیەک چاودێریی پرۆسەی دەنگدان، جیاکردنەوە و ژماردنی دەنگەکان بکەن.  بۆ ئەم هەڵبژاردنە عێراق داوای لە ٥١ وڵات و ٢٥ رێکخراوی نێودەوڵەتی کردووە کە چاودێر بۆ پرۆسەی هەڵبژاردن بنێرن. نەتەوە یەکگرتووەکان ١٣٠ چاودێر و یەکێتیی ئەوروپاش زیاتر لە ١٠٠ چاودێریان لە عێراق و هەرێمی کوردستان دەبێت بۆ ئەوەی چاودێریی بێگەرد بەڕێوەچوونی هەڵبژاردن بکەن.