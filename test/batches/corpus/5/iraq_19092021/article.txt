مونازل عەبد خەنجەر، بەربژێری هاوپەیمانیی نەسر لە بەسرە لە باشووری عێراق، ئەمڕۆ یەکشەممە، بە تۆڕی میدیایی رووداوی راگەیاند: "چەکی کۆنترۆڵنەکراو کاریگەریی لەسەر بڕیاری دەنگدەران هەیە، ئەگەریش دەنگدەرەکە لە یەکێک لە فەرمانگەکان کار بکات و ئەو فەرمانگە سەر بە لایەنێک بێت ئەو دەنگدەرە لە لایەن بەرپرسانی فەرمانگەکە دووچاری گوشار دەبێتەوە، دواجار ناچار دەبێت دەنگ بە بەربژێری ئەو لایەنە بدات".  بەربژێرەکەی هاوپەیمانیی نەسر گوتی: "لەو هەڵبژاردنە پارە رۆڵێکی گەورە دەگێڕێ، ئەو پارەیەش دەبێتە دوو بەش؛ بەشێکی سیاسییە و لە لایەن پارتەکانەوە دابین دەکرێت، بەشێکی دیکەشی بازرگانییە و لە بەرژەوەندیی بازرگانییەوە سەرچاوەی گرتووە، بە تێکڕاش ئەو پارانە کاریگەریی زۆریان لەسەر رای دەنگدەر هەیە، ئەوەش کاریگەریی لەسەر بەربژێرە سەربەخۆکان هەیە کە هیچ لایەنێک نییە پاڵپشتییان بکات، هەروەها لایەن هەن لە ناوچەی قیبلە لە بازنەی یەکەمی هەڵبژاردن لە بەسرە پۆستەری بەربژێرەکان دەدڕێنن و دەسووتێنن".  مونازل عەبد خەنجەر ئاماژەی بەوەدا: "لەم هەڵبژاردنەدا دەنگەکان زیاتر بۆ سێ لایەن دەچن، کە بریتین لە لایەنی ئایینی و هۆزگەری و رێکخراوە حیزبییەکان، تەنانەت بەربژێر هەن لە رێگەی بریکارەکانیانەوە و لە رێگەی تۆڕە کۆمەڵایەتییەکان بۆ هەر دەنگێک عەبایەک پێشکەشی هەر ئافرەتێک دەکەن بەو مەرجەی ئەو ئافرەتە کارتی دەنگدانی خۆی پێشانی ئەو بریکارە بدات بۆ تۆمارکردنی زانیارییەکانی و بەڵێن بدات لە رۆژی دەنگدان دەنگ بەو بەربژێرە بدات، کە عەباکەی پێشکەش کردووە".  لە هەڵبژاردنی پێشوەختی خولی پێنجەمی پەرلەمانی عێراق کە بڕیارە لە ١٠ی ئۆکتۆبەری ٢٠٢١ لە عێراق و هەرێمی کوردستان بکرێت، پارێزگای بەسرە بەسەر ٦ بازنەی هەڵبژاردندا دابەشکراوە، هەروەها زیاتر لە ١ ملیۆن و ٨٠٠ هەزار هاووڵاتی لە بەسرە مافی دەنگدانیان هەیە.  لەم هەڵبژاردنە ٢٤٣ بەربژێر لە پارێزگای بەسرە هەن، کە ٦٦ یان ئافرەتن و بە تێکڕا ئەو بەربژێرانە رکابەریی بۆ بردنەوەی ٢٥ کورسی پارێزگای بەسرە دەکەن.