سەلام مەهدی، بەڕێوەبەری راگەیاندنی نووسینگەی کۆمیسیۆنی هەڵبژاردنەکان لە دیالە، ئەمڕۆ چوارشەممە، بە تۆڕی میدیایی رووداوی راگەیاند: " ٩٤ % ی کارتی بایۆمەتریی دەنگدانی گشتیی و ٨٧ % ی کارتی بایۆمەتریی دەنگدانی تایبەتمان لە پارێزگاکە بە خاوەنەکانیان داوەتەوە، لە کاتێکدا ژمارەی ئەو کەسانەی کە لە دیالە مافی دەنگدانیان هەیە ١ ملیۆن و ٤٧ هەزار ٦٧٦ کەسن، لە دەنگدانی تایبەتیش ٤٢ هەزار و ٩٣٧ کەس مافی دەنگدانیان هەیە، بەڵام نزیکەی ٢٠٠ ئاوارە لە دیالە مافی دەنگدانیان هەیە لە رۆژی دەنگدانی تایبەت بۆ ئەو دەنگدەرە ئاوارانەش چەند ناوەندێکی دەنگدان لە شارۆچکەکانی بەعقووبە و خاڵس لە پارێزگای دیالە تەرخانکراون".  هەرچەندە بڕیاربوو پرۆسەی دابەشکردنی کارتە بایۆمەترییەکانی دەنگدان تاوەکو کاژێر ٥ی ئێوارەی دوێنێ سێشەممە ٥/١٠/٢٠٢١ بەردەوام بێت، بەڵام کۆمیسیۆنی هەڵبژاردنەکان لە دوا کاژێری وادەکە بڕیاری دا وادەی دابەشکردنی ئەو کارتانە تاوەکو کاژێر ١٠ی شەوی دوێنێ درێژبکاتەوە.  سەبارەت بە دابەشکردنی کارتەکانی تاوەکو کاژێر ٥ی ئێوارەی دوێنێ عیماد جەمیل موحسین، ئەندامی فەرمانگەی راگەیاندن لە کۆمیسیۆنی هەڵبژاردنەکانی عێراق، بە تۆڕی میدیایی رووداوی راگەیاند: "تاوەکو ئەمڕۆ زیاتر لە ٨٧ % ی کارتە بایۆمەترییەکانی دەنگدانمان دابەش کردووە، واتا لە کۆی ١٧ ملیۆن کارت نزیکەی ١٥ ملیۆن کارتی دەنگدانمان دابەشکردووە، ئەوەش رێژەیەکی زۆر باشە".  ئەندامەکەی فەرمانگەی راگەیاندن لە کۆمیسیۆنی هەڵبژاردنەکان ئاشکراشی کرد: "لە پارێزگاکانی دیالە و واست بە رێژەیەکی زۆر کارتەکانی دەنگدان وەرگیراونەتەوە، لە نەینەواش رێژەکە زۆرە، هەروەها نزیکەی لە ٩٠ % ی پارێزگاکان رێژەی دابەشکردنی کارتەکانی دەنگدان گەیشتووەتە زیاتر لە ٧٠ %؛ بۆیە ئێمە گەشبینین بەوەی رێژەی بەشداریی لە هەڵبژاردنی داهاتوو بەرز بێت، هاوکات رێژەی وەرگرتنی کارتی دەنگدان لە هەرێمی کوردستان زۆر بوو، چونکە هەرێمی کوردستان سەقامگیرە و ئاوەدانە".  کۆمیسیۆن دەڵێت، دەنگدانی تایبەت تەنیا بە کارتی بایۆمەتری دەبێت و دەستپێکردنی دەنگدانی تایبەت ٤٨ کاژێر پێش دەستپێکردنی دەنگدانی گشتیی دەبێت، واتا دەنگدانی تایبەت لە رۆژی هەینی و لە بەرواری ٨ی ئۆکتۆبەری ٢٠٢١ بەڕێوەدەچێت.  بەپێی کۆمیسیۆنی هەڵبژاردنەکانی عێراق ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.