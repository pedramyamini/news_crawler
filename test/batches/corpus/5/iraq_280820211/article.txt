هەڵکەوت عەزیز، پەیامنێری رووداو لە بەغدا رایگەیاند، کاژێر ٩: ٣٠ی بەیانی ئەمڕۆ شەممە ٢٨ - ٠٨ - ٢٠٢١، ئیمانوێل ماکرۆن، سەرۆکی فەرەنسا، دەگاتە کۆشکی کۆماری و لەلایەن د. بەرهەم ساڵح، سەرۆککۆماری عێراق پێشوازیی لێدەکرێت و رێوڕەسمێکی تایبەت رێکدەخرێت. دواتر هەردوو سەرۆک کۆنفرانسێکی رۆژنامەڤانی ئەمجام دەدەن.  بڕیارە لووتکەی بەغدا بۆ هاوکاری و هاوبەشی لە کاژێر ١٢: ٠٠ی نیوەڕۆ بە سەرپەرشتیی مستەفا کازمی، سەرۆکوەزیرانی عێراق لە ئەنجوومەنی وەزیران دەستپێبکات و ماوەی ٢ کاژێر بەردەوام دەبێت، سەرۆکی وڵاتان وتاریان دەبێت.  ئەوانەی تاوەکو ئێستا بڕیارە بەشداری لووتکەکە بکەن، بریتین لە هەریەک لە ئیمانوێل ماکرۆن، سەرۆکی فەرەنسا - شا عەبدوڵڵا، پاشای ئوردن - عەبدولفەتاح سیسی، سەرۆکی میسر، شێخ سەباح، سەرۆکوەزیرانی کوێت، حوسێن ئەمیر عەبدوڵڵاییان، وەزیری دەرەوەی ئێران  مەولوود چاوشئۆغلۆ، وەزیری دەرەوەی تورکیا، فەیسەڵ بن فەرحان، وەزیری دەرەوەی سعودیە و نوێنەرانی ئیمارات و قەتەر.  لە دوای ساڵی ٢٠٠٣ وە یەکەمجارە کۆبوونەوە و لووتکەیەکی فراوانی لەو شێوەیە لە بەغدا رێکبخرێت بە بەشداری سەرۆک و وەزیرانی دەرەوەی ٩ وڵات، هەرچەند چاوەڕێی ئەوە دەکرێت لە پەراوێزی لووتکەکە کۆبوونەوەی دووقۆڵی بکرێت.  ئامانجی سەرەکیی بەستنی ئەم لووتکەیە، پەیوەندیی بە پرسی ئابووری، سیاسییەکان و ئەمنی و سەقامگیری عێراق و ناوچەکە هەیە.  بڕیاریشە ئیمانوێل ماکرۆن ئێوارەی ئەمڕۆ سەردانی هەرێمی کوردستان بکات و لە هەرێمی کوردستانیش کۆبوونەوەی گرنگی لەگەڵ بەرپرسانی باڵای هەرێمی کوردستان دەبێت.