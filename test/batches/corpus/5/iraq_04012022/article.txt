لەسەر رووداوی کۆمەڵکوژییەکەی بابل کە ئێوارەی رۆژی پێنجشەممەی رابردوو ٣٠ - ١٢ - ٢٠٢١ روویدا، مستەفا کازمی، سەرۆکوەزیرانی عێراق رایگەیاند، ١٤ کەس دەستگیرکراون و چاو پۆشی لە هیچ تاوانێک ناکرێت، لەو رووداوەدا دوای ماوەیەک شەڕە تەقە ٢٠ ئەندامی یەک خێزان لە ماڵەکەدا کوژران کە ١٢ یان منداڵ بوون. بەوەش خێزانی رەحیم بە تەواوی لە نێوچوون.   یوسف عەباس، کوڕە مامی رەحیم دەڵێت، "ئەگەر ئەو بازرگانی ماددە هۆشبەرەکان بوایە کاری کشتوکاڵی لە بەردەم ماڵەکەی دەکرد؟ خاوەن ئۆتۆمبێلێكی کۆن و داشقە دەبوو؟ ئایا ئەمە راست و دادوەرییە؟ تاوانیان چی بوو؟ چۆن دەکرێت ٥٠ ئۆتۆمبێلی سەربازی لە بەغداوە بەرەو بابل بێن بەبێ ئەوەی لە خاڵە پشکنینەکان بوەستێندرێن یان داوای فەرمانی دەستبەسەرکردنیان لێبکرێت. "  بەر لەخۆر ئاوابوون، کۆتایی بە ژیانی یوسرا شممەری، هاوژینی رەحیم و کچەکانی دیانە و ئیبتیسام هات، دواتر خودی رەحیم و سەلام، کورە گەورەکەی و شەیمای هاوژینی کوژران و پاشان ١٤ منداڵیان لەنێو چوون کە یەکێكیان تەمەنی هەشت رۆژ بوو، هەموو ئەوانە لە ئەنجامی هێرشێكی سەربازی بە چەکی قورس و مامناوەند بۆ سەر ماڵی رەحیم، روویدا.  حاتەم کازم عییادە، برای رەحیم بە تۆڕی میدیایی رووداوی گوت، "کاژێر چوار و نیوی ئێوارە بوو من لە بەغدا بووم، رەحیمی برام پەیوەندی پێوەکردم و گوتی چوار لە ئەندامانی خێزانەکەم کوژران و هێشتا تەقەکردن لەسەر ماڵمان بەردەوامە، هەر کەسێکمان هەوڵبدات قسە لەگەڵ هێزە ئەمنییەکان بکات لە هەر چوار لای ماڵەوە تەقەی لێدەکرێت. "  خێزانی رەحیم لە دوای ئەو کارەساتە کۆتایی هات، جگە لە گۆڕەکانیان کە لە نزیک ماڵەکەیانە، هیچ کەسیان نەمان، نە گەورە و نە بچووک، گۆڕەکانیان شایەتی لەسەر کارەساتێك دەدەن کە پێشتر وێنەی نەبووە.  محەمەد عەباس، باوکی منداڵە کوژراوەکان ئاماژە بەوە دەکات، "منداڵێک تەمەنی هەشت رۆژ بێت، بە بازرگانی ماددەی هۆشبەر دادەنرێت و دەکوژرێت؟ ئایا منداڵ هەیە تیرۆریست بێت؟ هەر کەسێك لە دەرگە و پەنجەرەوە چووبێتە دەرەوە تەقەی لێکراوە و کوژراوە، ئەوان چاوەڕێ بوون ئەم خێزانە لە یەک ماڵدا کۆببنەوە تاوەکو کۆمەڵکوژیان بکەن، یەک ئەندامی ئەم خێزانە نەما، تاوانیان چی بوو؟ ئەڵلاهو ئەکبەر. "  بە گوتەی دەسەڵات، توێکاری بۆ ٢٠ تەرمەکە کراوە و لێکۆڵینەوەکان بەرەو کۆتایی دەڕۆن، بەڵام کەسوکاری قوربانییان چاوەڕێی سزادانی بەرپرسانی ئەو کارەساتەن، دوای رووداوەکە حکومەت چەند بڕیاریکی دا لەوانە: پێکهێنانی لیژنەیەکی ئەمنی لێکۆڵینەوە بە سەرۆکایەتیی سەرۆکی ئەرکانی سوپا، لەسەر کار لابردنی بەرپرسی پۆلیس و هەواڵگریی بابل و بەڕێوەبەری هەواڵگریی جبلە. جگە لەوەش ١٤ کەس دەستگیرکراون و لێکۆڵینەوە لە گەڵیان بەردەوامە.