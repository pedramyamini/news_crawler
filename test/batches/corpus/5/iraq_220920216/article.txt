ژيان محەممەد عەزيز، بەربژێری هاوپەیمانیی کوردستان ئەمڕۆ چوارشەممە ٢٢ - ٩ - ٢٠٢١ بە تۆڕی میدیایی رووداوی راگەیاند: "لە بەشداریکردن لە هەڵبژاردنی پێشوەختی پەرلەمانی عێراق کە بڕیارە لە ١٠ی مانگی داهاتوو بەڕێوەبچێت نەکشاومەتەوە، بەڵام بەربژێرەکەی دیکە کە ناوی (کەریم شکور محەممەدە و ناسراوە بە مەلا کەریم، کە لە هەمان کاتدا بەرپرسی مەڵبەندی حەمرینی یەکێتی نیشتمانیی کوردستانە) داوای لێکردم بانگەشە نەکەم بۆئەوەی چانسی زیاتر بێت و لەم هەڵبژاردنە بیباتەوە، هەرچەندە مەلا کەریم پێشتر بە منی گوت تۆ بەربژێری سەرەکیت لە بازنەی دوو چونکە ئافرەت بە کۆتا سەردەکەوێت و بە دەنگێکی کەم لە هەڵبژاردن دەیبەیتەوە، ئەوەش چانسی کورد بۆ بردنەوەی کورسییەکی پەرلەمان لە خورماتوو زیاتر دەکات".   ژيان محەممەد عەزيز گوتیشی: "راستە من ئێستا بانگەشە ناکەم، بەڵام هەر لە هەڵبژاردن بەشدارم و لە رۆژی دەنگدان ناوم لە لیستی بەربژێران دەبێت لە کاخەزی دەنگدان لە بازنەی دوو لە پارێزگای سەلاحەددین، خەڵکیش دەتوانن دەنگم پێبدەن، تەنانەت خەڵکێکی زۆر پێم دەڵێن ئێمە دەنگ بە تۆ دەدەین؛ بۆیە هیوام هەیە بێ بانگەشەش لەو هەڵبژاردنەدا دەنگی پێویست بەدەستبهێنم و ببمە یەکەم پەرلەمانتاری کوردی خورماتوو لە پەرلەمانی عێراق، چونکە من ئافرەتم و بە دوو تاوەکو سێ هەزار دەنگ دەیبەمەوە".  تۆڕی میدیایی رووداو دوێنێ سێشەممە ٢١ - ٩ - ٢٠٢١ پەیوەندی بە کەریم شکور، بەربژێری هاوپەیمانیی کورستان لە خورماتوو کرد و ناوبراو رایگەیاند: "ژيان محەممەد عەزيز، بەربژێری هاوپەیمانیی کوردستان لە بازنەی دوو لە خورماتوو ئیدی بانگەشە ناکات و هەموو بانگەشەی هاوپەیمانییەکە بۆ ئەو دەبێت بۆئەوەی بتوانن کورسییەک لە پارێزگای سەلاحەددین مسۆگەر بکەن". ئەمە لە کاتێکدایە لە ساڵی ٢٠٠٣ وە بەهۆی کۆتای ئافرەتانەوە زۆرجار بەربژێرە ئافرەتەکان بەراورد بە بەربژێرە پیاوەکان لە هەڵبژاردن چانسیان زیاترە.  لە پارێزگای سەلاحەدین کورد تەنیا لە بازنەی دووی هەڵبژاردن بەربژێری هەیە، ئەو بازنەش ٤ کورسی پەرلەمانی بۆ تەرخانکراوە، کە یەکێکیان بۆ کۆتای ئافرەت دەبێت، بەربژێرەکان بریتین لە دوو بەربژێری هاوپەیمانیی کوردستان کە لە یەکێتی نیشتمانیی کوردستان و بزووتنەوەی گۆڕان پێکهاتووە، سێیەمیش بەربژێری پارتی دیموکراتی کوردستانە.  لە هەڵبژاردنی پێشوەختی پەرلەمانی عێراق کە بڕیارە لە ١٠/١٠/٢٠٢١ بەڕێوەبچێت، لە پارێزگای سەلاحەدین زیاتر لە ٩٥٧ هەزار کەس مافی دەنگدانیان هەیە.