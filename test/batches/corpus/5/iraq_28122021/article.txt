حەسەن عەزاری، سەرۆکی فراکسیۆنی سەدر، ئەمڕۆ سێشەممە ٢٨ - ١٢ - ٢٠٢١، لە کۆنگرەیەکی رۆژنامەوانیدا لە شاری نەجەف رایگەیاند: "فراکسیۆنی سەدر بەڵێن بە گەلی عێراق دەدات بەردەوام بێت لە جێبەجێکردنی پرۆژەی گەورەی چاکسازی، کە سەید موقتەدا سەدر، رابەری رەوتی سەدر لە ئەستۆی گرتووە بۆ رزگارکردنی عێراق لە گەندەڵی و گەندەڵکاران".  دادگەی باڵای فیدراڵیی عێراق، رۆژی دووشەممە، سکاڵاکانی سەر ئەنجامەکانی هەڵبژاردنی پەرلەمانی عێراقی رەتکردەوە و ئەنجامەکانی پەسندکرد، بەپێی ماددەی ٥٤ی دەستووری فیدراڵیی عێراق دەبێ پەرلەمانی نوێ لە ١٥ رۆژ دوای پەسندکردنی ئەنجامەکانی هەڵبژاردن کۆببێتەوە.  بەپێی ئەنجامە پەسندکراوەکانی هەڵبژاردنی پەرلەمانی عێراق، کە لە ١٠ی ١٠ی ٢٠٢١ بەڕێوەچوو؛ رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدوم بەسەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣١ کورسی، یەکێتی نیشتمانیی کوردستان ١٨ کورسی، هاوپەیمانیی دەوڵەتی یاسا ٣٣ کورسی و هاوپەیمانیی عەزمیش بەسەرۆکایەتی خەمیس خەنجەر ١٤ کورسی بەدەستهێناوە.  بەڵام هاوپەیمانی فەتح کە باڵی سیاسی گرووپەکانی حەشدی شەعبییە و لە خولی پێشووی پەرلەمان ٤٧ کورسی هەبوو، لەم هەڵبژاردنە تەنیا ١٧ کورسی بردەوە، بۆیە داوای هەڵوەشاندنەوەی ئەنجامی هەڵبژاردنی دەکرد، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.