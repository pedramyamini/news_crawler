مستەفا کازمی لە هەژماری تایبەتی خۆی لە تۆڕی کۆمەڵایەتیی تویتەر، لەبارەی بڕیارەکەی موقتەدا سەدر، لە تویتێکدا نوسیوویەتی "پێشوازی لە گەڕانەوەی رەوتی سەدر دەکەین بۆ بەشداریکردن لە هەڵبژاردن. زۆر سوپاس بۆ سەرجەم ئەو لایەن و سەرکردە سیاسییانەی هەوڵیاندا بۆ گەڕانەوەی و داوای هەڵوێستی هاوشێوە لەوانەش دەکەین بایکۆتیان کردووە. بەهیوای بەشدارییەکی بەرفراوانی رۆڵەکانی گەلەکەمانین لە هەڵبژاردن بۆ گۆڕانکاری".  ئێوارەی دوێنێ هەینی ٢٧ی ئاب، موقتەدا سەدر لە گوتارێکدا لە بەغدا بە ئامادەبوونی دیارترین سەرکردەکانی رەوتەکەی و پەرلەمانتارانی فراکسیۆنی سائیروونی سەر بە رەوتی سەدر رایگەیاند، "ئەمڕۆ کاخەزێکم بەدەست گەیشت کە لە لایەن چەند سەرکردەیەکی سیاسییەوە واژۆکراوە و دەکرێ وەکو پەیماننامەیەک پشتی پێ ببەسترێت؛ بۆیە بڕیارمدا لە هەڵبژاردنی پێشوەختی داهاتووی پەرلەمانی عێراق بەشداربین".  موقتەدا سەدر گوتیشی، "بەڵێ ئەو کاخەزە لە ئاستی چاوەڕوانییەکانماندایە، بۆیە گەڕانەوە بۆ پرۆژەی هەڵبژاردنی ملیۆنی و چاکسازی بووە پرسێکی قبووڵکراو و رێگەپێدراو، بەڵام کەسانێک گرەویان لەسەر ئەوە کرد گوایە من ناتوانم بگەڕێمەوە بۆ ئەو هەڵبژاردنە، ئەوەش بەهۆی درەنگکەوتن و رازینەبوونی جەماوەرمان بەو گەڕانەوە، بەڵام من یەکەم گرەوم لەسەر رازیبوونی بەردەوام و چاوەڕوانکراوی ئێوەیە لە ناخۆشی و خۆشیدا و بۆ هەر بڕیارێکیش کە دەریدەکەم و هەرچییەک بێت".  پاشگەزبوونەوەی رابەری رەوتی سەدر دوای زیاتر لە مانگێک لە دەرکردنی بڕیاری بایکۆتکردنی هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت متمانەیەکی زۆر دەبەخشێتە بەڕێوەچوونی ئەو هەڵبژاردنە، بەڵام هێشتا لانیکەم ٢٤ لایەنی سیاسی و بەربژێر لە بەشداریکردن لە هەڵبژاردنی پێشوەختی پەرلەمان کشاونەتەوە، کە دیارترینیان پارتی گردبوونەوەی کۆماری، بەرەی دیالۆگی نیشتیمانی، پارتی مینبەری عێراقی، حیزبی شیوعی عێراقی، هاوپەیمانی مەدەنیی دیموکراسی، یەکێتی کار و مافەکان لە عێراق و چەند لایەنێکی سیاسی نوێ کە نزیکن لە خۆپێشاندەرانی تشرین لە عێراق.