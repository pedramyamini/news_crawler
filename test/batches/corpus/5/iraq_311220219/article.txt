رۆژی هەینی ٣١ - ١٢ - ٢٠٢١ شانەی راگەیاندنی ئەمنیی عێراق لە راگەیێندراوێکدا سەبارەت بە رووداوەکەی پارێزگای بابل کە تێیدا ٢٠ کەس کوژران رایگەیاند، "هێزە ئەمنییەکان دوو تۆمەتباریان بە ماددەی تیرۆر لە ناوچەی جبێلە لە باکووری پارێزگای بابل راونا، دوای گەمارۆدانیان بەشێوەیەکی هەڕەمەکی تەقەیان لە هێزە ئەمنییەکان کردووە، ئەوەش بووە هۆی برینداربوونی چەند کارمەندێکی هێزە ئەمنییەکان، دواتر هێزەکان دەستیان بە لێکۆڵینەوە کرد، چونکە تەرمی چەند هاووڵاتییەکیان لە ماڵەکە دۆزییەوە. "  دوای ١٢ کاژێر لە راگەیێندراوی یەکەمیان، لیوا سەعد مەعن، سەرۆکی شانەی راگەیاندنی ئەمنیی عێراق کە هاوکات بەڕێوەبەری پەیوەندییەکان و راگەیاندنی وەزارەتی ناوخۆی عێراقە، ئەمڕۆ هەینی لەشوێنی رووداوەکەی بابل رایگەیاند، "بۆ لێکۆڵینەوە لە راستییەکان، بینینی وردەکارییەکان و زانینی هەموو هۆکارەکان، وەزیری ناوخۆ لەگەڵ بریکاری وەزارەت بۆ هەواڵگریی گەیشتنە شوێنی رووداوەکە، چونکە هیچ پاساوێک نییە لە دونیا بۆ ئەو دۆخە و ئەوە تاوانە بە هەموو واتایەک، بۆیە لێکۆڵینەوە بەردەوامە لە بەرزترین ئاستدا. "  لیوا سەعد مەعن، گوتیشی، "کۆمەڵێک رێکار سەبارەت بەو رووداوە دەگیرێنەبەر، چونکە کۆمەڵێک خەڵک لەرووداوەکەدا گیانیان لەدەستداوە کە منداڵیان تێدایە، لێکۆڵینەوەکە خێرا و دادپەروەرانە و دادگەرانە دەبێت. "  حەسەن مەندیل سریاوی، پارێزگاری بابل ئەمڕو هەینی ٣١ - ١٢ - ٢٠٢١، لە کۆنگرەیەکی رۆژنامەڤانیدا لە شوێنی رووداوەکە کە تۆڕی میدیایی رووداو ئامادەی بوو رایگەیاند، "دوێنێ کاژێر ٥: ٠٠ ـی ئێوارە ئاگاداری تاوانێکی کوشتن بووینەوە لە ناوچەی رەشاید، رووداوەکە بووە هۆی گیانلەدەستدانی ٢٠ کەس لە یەک خانەوادە، کەچی هێشتا کوژراوە سەرەکییەکە لەلایەن دادگەکانی بابلەوە داواکراو نییە. "  پارێزگاری بابل باس لەوە دەکات، هێزە ئەمنییەکانی بابل هەوڵیانداوە بڕیارێکی دادگەی بەغدا جێبەجێبکەن، ئەوەشی کە بڕیاری دەستگیرکردنەکەی بۆ بەڕێوەبەرایەتیی هەواڵگریی بابل بردووە ئەفسەرێکی دەزگایەکی ئەمنییە، دواتر هەواڵگری چووەتە سەر داواکراوەکە و داوای پاڵپشتی لە هێزە ئەمنییەکان کردووە، شەڕە تەقە روویداوە، بەڵام کە هێزە ئەمنییەکان چوونە ژوورەوە بینیوویانە ژمارەیەک قوربانی لەو شوێنەدا هەن.  ئێوارەی دوێنێ پێنجشەممە ٣٠ - ١٢ - ٢٠٢١ رووداوێکی تەمومژاوی لە ناوچەی جبێلە لە پارێزگای بابل لە ناوەڕاستی عێراق روویدا، سەرەتا تیمێکی هەواڵگری و هێزێکی زۆری ئەمنی ماڵێکیان گەمارۆدا، دواتر شەڕە تەقە روویدا، لە ئەنجامی ئەو شەڕەدا ٢٠ کەسی یەک خانەوادە لە ماڵە گەمارۆدراوەکەدا کوژران کە ژمارەیەکی زۆریان منداڵن.