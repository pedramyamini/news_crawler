کەریم عەلی، جێگری پارێزگاری دیالە بە تۆڕی میدیایی رووداوی راگەیاند، درەنگانی شەوی رابردوو، چەند چەکدارێکی داعش بۆمبێکی چێندراویان لەسەر رێگەیەکی ناحیەی عەبارەی سنووری پارێزگای دیالە داناوە و دوای تەقاندنەوەی بۆمبەکەش، بە چەکی نیشانشکێن تەقەیان لە هێزە ئەمنییەکان و خەڵکی سڤیل کردووە.  جێگری پارێزگار دەشڵێت، لە ئەنجامی تەقینەوە و هێرشەکەدا سێ کەس کوژران و سێی دیکەش برینداربوون، کە پۆلیس و خەڵکی مەدەنین.  ناحیەی عەبارە سەر بە قەزای بەعقوبەیە لە سنووری پارێزگای دیالە و زۆربەی دانیشتووانەکەی پەیڕەوی ئایینزای شیعەن.   لەبارەی زۆریی هێرشەکانیش لەو سنوورە، جێگری پارێزگاری دیالە گوتی، بەهۆی ئەوەی رووباری سیروان بەو ناوچەیەدا تێپەڕ دەبێت، قامیش و دارستانێکی زۆر هەن، ئەوانەش بوونەتە حەشارگە بۆ چەکدارانی داعش.