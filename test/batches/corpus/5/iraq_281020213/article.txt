د. عوسمان عەلی، سەرۆکی رێکخراوی تاسک بۆ لێکۆڵینەوەی ستراتیژی بە رادیۆی رووداوی راگەیاند، "بە بۆچوونی زۆربەی ئەوانەی  شارەزاییان لە هەڵبژاردنەکانی رابردووی عێراق و دامەزراندنی حکومەتەکەی هەیە، ئەم حکومەتەش وەکو ئەوانی پێشوو کاریگەریی دەرەکی لەسەری زۆر گرنگ دەبێت. لەبەرئەوەی ئەنجامی هەڵبژاردن هیچ لەوانی دیکە جیا نییە".  سەرۆکی رێکخراوی تاسک ئاماژەی بەوەش کرد، "تەنیا حیزبێک کە زۆرینەی هێناوە، رەوتی سەدرە کە ٧٣ کورسییە و هێشتا نیوەی پەرلەمان نییە و پێویستی بە لایەنەکانی دیکەیە؛ ئەگەر عێراق وڵاتێکی دیموکراسی بووایە، لەم کاتەدا دەکرا رەوتی سەدر و کوردەکان و تەقەدووم بە سەرۆکایەتیی حەلبووسی، حکومەتێکی زۆرینە پێکبهێنن".  بە گوتەی د. عوسمان عەلی، لایەنی دەرەکی، بە تایبەتی ئەمریکا و ئێران، ناهێڵن پرۆسەکە بەو شێوەیە بڕوات کە حکومەتی زۆرینە پێکبهێندرێت. ئێران پەیوەندییەکی بەهێزی لەگەڵ میلیشیاکان کە هادی عامیرییە و، دەوڵەتی یاسای مالیکیدا هەیە. لەبەرئەوە سەدر ناتوانێت بچێت ئەو حکومەتە لەگەڵ کورد و سوننە دابمەزرێنێت.  ئەو لێکۆڵەرە جەختی لەوە کردەوە، ئەم حکومەتە دەبێت حکومەتێک بێت کە بە سازان پێکهێندرابێت، چونکە شیعەکان چەکدارن. دەبێت حەشد لە دامەزراندنی حکومەتدا بەرژەوەندییەکانی بپارێزرێت.  بەرپرسانی حیزبە کوردییەکان باس لەوە دەکەن، ئێستا بۆ گفتوگۆکردن لەگەڵ لایەنەکاندا بۆ پێکهێنانی حکومەتی نوێی عێراق، چاوەڕێی رێککەوتنی نێوان لایەنە شیعەکانن.  د. عوسمان عەلی باسی لەوە کرد، "بە سازانی نێوان شیعەکان، کارتی کورد لاواز نابێت، چونکە دەنگی کورد بڕیارە، ئەوەش بەو ئەگەرەی لەناو خۆیاندا رێکبکەون و هەموویان پێکەوە بچنە بەغدا. هاوکات لە پشتی پەردەوە جۆرێک رێککەوتن لەسەر سێ سەرۆکایەتییەکە دەبێت. ئێستا لە بەغدا لە پشتی پەردەوە دانوستاندنی زۆر هەیە. ئیسماعیل قائانی لە بەغدا بوو و ئەمریکییەکانیش دانیشتنی زۆریان لەگەڵ لایەنەکاندا کردووە. نابێت کورد چاوەڕوانی سازانی شیعەکان بێت؛ دەبێت لە ئێستاوە زۆر چالاک بن".  ئێران وەکو دراوسێیەک کاریگەرییەکی زۆری لەسەر سیاسەتی عێراق و حیزبە عێراقییەکان هەیە و ئەوەیش وادەکات هەوڵی پاراستنی بەرژەوەندییەکانی لە عێراقدا بدات.  ئەو لێکۆڵەرە ئەوەشی خستەڕوو، "کاریگەریی ئێران لەسەر پێکهێنانی حکومەت، زۆر نەرێنی دەبێت، لەبەرئەوەی ئێران تەنیا لە بەرژەوەندیی خۆی بیردەکاتەوە. ئەو کۆمەڵەیەی لەژێر دەستی ئێراندان، هیچ چاکسازییەکیان پێ ناکرێت. ئەمریکییەکان کاریگەرییان لەسەر چاکسازی دەبێت، بەڵام ئەوان بەرژەوەندییان لە سەقامگیریی عێراقدایە و زۆر گرنگیی پێدەدەن".  بە بۆچوونی د. عوسمان عەلی، ئەگەر گرووپە چەکدارەکان لە دامەزراندنی حکومەتدا بەرژەوەندییەکانیان جێبەجێ نەکرێت و دانوستاندنی ڤییەننا نەگاتە ئەنجام، ئەگەر هەیە میلیشیا شیعەکان لە یەک بدەن، بۆیە دەبێت سەرکردایەتیی کورد خۆی بۆ هەموو ئەو ئەگەرانە ئامادە بکات.  رۆژی ١٠ - ١٠ - ٢٠٢١ هەڵبژاردنی خولی پێنجەمی پەرلەمانی عێراق کرا و تاوەکو ئێستاش کۆمیسیۆنی باڵای سەربەخۆی هەڵبژاردنەکان ئەنجامی کۆتایی رانەگەیاندووە.  بەپێی ئەنجامەکانی هەڵبژاردن، جگە لە رەوتی سەدر کە ٧٣ کورسیی بەدەستهێناوە، لایەنەکانی دیکەی شیعە کورسییەکانییان کەمیکردووە، لەوانەش هاوپەیمانیی فەتح کە پێشتر ٤٨ کورسیی هەبوو،  ١٤ کورسیی بەدەستهێناوە. هێزەکانی دیکەش، لەوانە قوە دەولە ٣ کورسی، جووڵانەوەی حقوق ١ کورسی و عەقد وەتەنی ٤ کورسی، ئەمەش وایکرد دوای راگەیاندنی ئەنجامەکان بەشێک لەو گرووپانە داوای خۆپێشاندان لە لایەنگرانیان بکەن کە چەند رۆژێکە لەبەردەم ناوچەی سەوزی بەغدا گردبوونەتەوە.