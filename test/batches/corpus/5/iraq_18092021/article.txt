لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق ئەمڕۆ شەممە ١٨ - ٩ - ٢٠٢١ بە تۆڕی میدیایی رووداوی رایگەیاند، "بە سەرۆکایەتیی فەریق عەبدولئەمیر شەممەری، لیژنەی باڵای ئەمنی هەڵبژاردن پێکهێندراوە. پلانی ئەمنیی تایبەت بە رۆژی هەڵبژاردن دانراوە، ئەوەش بۆ پاراستنی ئاسایشی بنکەکانی دەنگدان و گەیشتنی دەنگدەران بە ناوەندەکانی دەنگدان، پاراستنی سندووقەکانی دەنگدان لەکاتی گواستنەوە و کۆگاکردنیان، بێ ئەوەی هیچ زیانێکیان پێبگات یان بسووتێن".  گوتەبێژی فەرماندەیی ئۆپەراسیۆنە هاوبەشەکانی عێراق دەڵێت، هێزە ئەمنییەکان ئامادەییان هەیە لەکاتی هەر کارێکی نەرێنی یان دەمەقاڵێ و هەر دۆخێکی لەناکاو وەڵامدانەوەی پێویستیان هەبێت؛ گوتیشی، لەو هەڵبژاردندا هاتووچۆ قەدەخە ناکرێت، بە ئامانجی ئەوەی زۆرترین دەنگدەر بتوانن بچنە ناوەندەکانی دەنگدان.   هەر لەوبارەوە عەمید غالب عەتییە، گوتەبێژی لیژنەی باڵای ئەمنی هەڵبژاردن رایگەیاند، کارئاسانی بۆ خاوەن پێداویستییە تایبەتەکان و بەتەمەنەکان دەکرێت بۆ ئەوەی بە ئاسانی بگەیێندرێنە ناوەندەکانی دەنگدان تاوەکو بتوانن دەنگ بدەن.   پێشتر فەریق عەبدولئەمیر رەشید یارەڵڵا، سوپاسالاری عێراق بە تۆڕی میدیایی رووداوی راگەیاندبوو، "سەرجەم هێزەکان ئامادەن ناوەندەکانی دەنگدان بپارێزن. پەیام دەدەینە هەمووان، هاووڵاتییان و بەربژێران کە هەموویان دەپارێزین و رێگە بە هیچ دەستوەردانێکی چەکداری نادەین کە کاریگەری بکاتە سەر دەنگدەران لە سەرجەم پارێزگاکانی عێراق، ئەمە لەلایەک. لە لایەکی دیکەوە، هیچ دوودڵی و نیگەرانییەک لەبارەی ئەگەری هێرشی داعش بۆسەر ناوەندەکانی دەنگدان نییە. ئێمە لە ئۆپەراسیۆنەکانمان بەردەوامین، لێرە و لەوێ هەر جووڵەیەک هەبێت، هێزەکانمان دەتوانن مامەڵەی لەگەڵ بکەن".  کۆمیسیۆنی باڵای سەربەخۆی هەڵبژاردنەکانی عێراق رایگەیاندووە، ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.   کۆمیسیۆن دەڵێت، نەتەوە یەکگرتووەکان بەڵێنیداوە ١٣٠ چاودێر رەوانە بکات بۆ چاودێریکردنی پرۆسەی دەنگدان لە هەڵبژاردنی پێشوەختی پەرلەمانی عێراق، هاوکات یەکێتیی ئەوروپا بەڵێنیداوە ١٠٠ چاودێر رەوانە بکات، هەروەها کۆمیسیۆن بانگهێشتنامەی بۆ ٥١ وڵات و ٢٥ رێکخراو ناردووە بۆ ئەوەی چاودێریی هەڵبژاردن بکەن.