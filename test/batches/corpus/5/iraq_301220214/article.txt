رووداو لێرەدا وادەی پێکهێنانی حکومەت، هەڵبژاردنی سەرۆککۆمار، سەرۆکی پەرلەمان و جێگرەکانی بەپێی ماددە و بڕگەکانی دەستووری عێراق رووندەکاتەوە.  لەیەکەم دانیشتنی ئەنجوومەنی نوێنەرانی عێراقدا، ئەنجوومەن سەرۆک و جێگرەکانی هەڵدەبژێرێت، ئەویش بەپێی ئەم ماددە و بڕگانەی دەستوور:  - بەپێی ماددەی ٥٤ی دەستووری عێراق: "سەرۆککۆمار بانگهێشتی ئەنجوومەنی نوێنەران دەکات بۆ دانیشتن بە فەرمایشێکی کۆماری لە ماوەی ١٥ رۆژ لە رۆژی پەسندکردنی ئەنجامەکانی هەڵبژاردنە گشتییەکاندا، دانیشتنەکە بە سەرۆکایەتی بەتەمەنترین ئەندام بەڕێوەدەبرێت بۆ هەڵبژاردنی سەرۆکی ئەنجوومەن و هەردوو جێگرەکەی، نابێت لە  ماوەی دیاریکراو زیاتر درێژبکرێتەوە".  - بەپێی ماددەی ٥٥ی دەستووری عێراق: "ئەنجوومەنی نوێنەران لە یەکەم دانیشتنی خۆیدا سەرۆک و دواتر جێگری یەکەم و دووەم هەڵدەبژێرێت بە زۆرینەی رەهای دەنگی ئەندامانی ئەنجوومەن لە رێگەی هەڵبژاردنی نهێنییەوە".  دوای دانیشتنی یەکەمی ئەنجوومەنی نوێنەرانی عێراق و سوێندخواردنی پەرلەمانتاران، ئەنجوومەن لە ماوەی ٣٠ رۆژدا سەرۆککۆمار هەڵدەبژێرێت. سەرۆککۆمار دەبێت دوو لەسەر سێی دەنگەکان بەدەستبهێنێت و بەپێی ئەم ماددە و بڕگانەی دەستووری عێراق:  - بەپێی بڕگەی یەکەمی ماددەی ٧٠، ئەنجوومەنی نوێنەران لە نێو بەربژێرەکاندا سەرۆککۆمار هەڵدەبژێرێت بە زۆرینەی دوو لەسەر سێێ دەنگی ئەندامانی.  - بڕگەی دووەم: ئەگەر هیچ کام لە بەربژێرانی سەرۆککۆمار دەنگی زۆرینەی پێویستی نەهێنا، ئەوا کێبڕكێ لەنێوان ئەو بەربژێرەدا دەکرێت، کە زۆرترین دەنگیان بەدەستهێناوە، ئەو کەسەشی زۆرترین دەنگ بەدەستبهێنێت لە دەنگدانی دووەمدا دەبێتە سەرۆککۆمار.  - بەپێی بڕگەی دووەم لە ماددەی ٧٢ی دەستووری عێراق: "سەرۆککۆمار بەردەوام دەبێت لە جێبەجێکردنی ئەرکەکانی تاوەکو دوای هەڵبژاردنی ئەنجوومەنی نوێنەرانی نوێ و ئەنجامدانی دانیشتن، بەو مەرجەی سەرۆککۆماری لە ماوەی ٣٠ رۆژ لەدوای یەکەم دانیشتنی ئەنجوومەن هەڵببژێردرێت".  سەرۆکی ئەنجوومەنی وەزیرانی عێراق ماوەی یەک مانگی لەبەردەستدایە بۆ ئەوەی کابینە وەزارییەکەی پێکبهێنێت و بیخاتە بەردەم پەرلەمان و بەپێی ئەم ماددە دەستوورییانە:  - بەپێی بڕگەی یەکەمی ماددەی ٧٦ی دەستووری عێراق، سەرۆککۆمار بەربژێری گەورەترین فراکسیۆن رادەسپێرێت بۆ پێکهێنانی حکومەت لە ماوەی ١٥ رۆژ لە رۆژی هەڵبژاردنی بە سەرۆککۆمار.  - بەپێی بڕگەی دووەمی ماددەی ٧٦،  سەرۆکوەزیرانی راسپێردراو ناوی وەزیرەکان دیاریدەکات لەماوەیەکی دیاریکراو بە مەرجێک لە رۆژی راسپاردنییەوە. ٣٠ رۆژ تێنەپەڕێنێت.   - بەپێی بڕگەی سێیەمی ماددەی ٧٦ی دەستوور، ئەگەر سەرۆکوەزیرانی راسپێردراو نەیتوانی لەو ماوە دیاریکراوەی لە بڕگەی دووەمی ئەم ماددەیەدا ئاماژەی پێکراوە حکومەت پێکبهێنێت، ئەوا سەرۆککۆمار کەسێکی دیکە رادەسپێرێت بۆ پێکهێنانی حکومەت لە ماوەی ١٥ رۆژدا.  - بەپێی بڕگەی چوارەمی ماددەی ٧٦، سەرۆکی ئەنجوومەنی وەزیرانی راسپێردراو ناوی وەزیرەکان و بەرنامەی حکومەت دەخاتە بەردەم ئەنجوومەنی نوێنەران، پاش ئەوەی ئەنجوومەنی نوێنەران بەزۆرینەی رەها رەزامەندی دەربڕی لەسەر یەک بەیەکی وەزیرەکان و بەرنامەی حکومەت، ئەوە مانای ئەوەیە متمانە دراوەتە ئەنجوومەنی وەزیران.  - بەپێی بڕگەی پێنجەمی ماددەی ٧٦، ئەگەر متمانە بە حکومەت نەدرا، ئەوا لە ماوەی ١٥ رۆژدا سەرۆککۆمار کەسێکی دیکە بۆ پێکهێنانی حکومەت رادەسپێرێت.  سەرۆکی پەرلەمان و دوو جێگرەکەی بەزۆرینەی رەهای دەنگەکان هەڵدەبژێرێن، واتە بە ١٦٥ دەنگ لەکۆی ٣٢٩ دەنگ، بەربژێریش بۆ ئەوەی بێتە سەرۆککۆمار پێویستە دوو لەسەر سێی دەنگەکان واتە ٢٢٠ دەنگ بەدەستبهێنێت، هەرچی وەزیرەکان و بەرنامەی حکومەتە پێویستیان بە ١٦٥ دەنگ لەکۆی ٣٢٩ دەنگ هەیە بۆ ئەوەی متمانە لە پەرلەمان وەربگرن.  محەممەد عەنوز، بەربژێری سەرکەوتووی ئەنجوومەنی نوێنەرانی عێراق، ئەمڕۆ پێنجشەممە ٣٠ - ١٢ - ٢٠٢١ بە تۆڕی میدیایی رووداوی گوت: "دیارنییە کێ سەرۆکایەتی یەکەم دانیشتن دەکات، پێشبینی ناکەم من بم، پێموابێت کەسی لە من بە تەمەنتر هەیە".  لەبارەی پابەندبوونی لایەنەکانیشەوە بە کاتەکانی دیاریکراو بۆ پێکهێنانی کابینەی نوێی حکومەتی عێراق گوتی: "لە ساڵی ٢٠٠٥ ەوە هیچ کاتێک پابەندبوون بە وادە دەستوورییەکانەوە نەبووە، زەحمەتە ئەمجارەش پەیڕەو بکرێت، هێشتا لەبارەی گەورەترین فراکسیۆنەوە ناکۆکی هەیە، هێشتا گفتوگۆی چڕ بۆ پێکهێنانی حکومەت و دانیشتنەکان نییە، لایەنەکان هێشتا کێشەی زۆریان هەیە، بۆیە کاتەکان زیاتری پێدەچێت وەک ئەوەی یاسا و دەستوور دیاریکردوون".  سەبارەت بە پێشبینییەکانیشی بۆ وادەی پێکهێنانی حکومەت گوتی: "پێموابێت بە چەند رۆژ و هەفتەیەک پێکناهێنرێت، ئەوە چەند مانگێکی دەوێت، ئەمەش بەداخەوە نیگەرانییەکی زۆری لەلای شەقامی عێراق دروستکردووە و خەڵک ناڕەحەتن و دەیانەوێت لەو ناسەقامگیرییە رزگارییان ببێت".  - ٢٥ ملیۆن دەنگدەر بۆیان هەبوو دەنگبدەن.  - ٣٢٤٠ بەربژێر هەبوون، ٩٥٠ یان ئافرەت بوون.  -  ١٠ی ئۆکتۆبەری ٢٠٢١، هەڵبژاردن بەڕێوەچوو.  - رێژەی بەشداریکردن لە هەڵبژاردن ٤٤ % بوو.  - ٩ ملیۆن و ٦٢٣ هەزار و ٦٠١ دەنگدەر دەنگیاندا، کە ٧٧٥ هەزار و ٥٧٦ دەنگیان پووچەڵ بوون.  - ٣٠ - ١١ - ٢٠٢١ کۆمیسیۆنی باڵای سەربەخۆی هەڵبژاردنەکان ئەنجامی کۆتایی هەڵبژاردنەکەی راگەیاند.  - ٢٧ - ١٢ - ٢٠٢١ دادگەی باڵای فیدڕاڵی تانەیەکی لەبارەی هەڵوەشاندنەوەی ئەنجامی هەڵبژاردن رەتکردەوە و ئەنجامەکانیشی پەسندکرد.  - رۆژی ٢٨ - ١٢ - ٢٠٢١، کۆمیسیۆنی باڵای سەربەخۆی هەڵبژاردنەکانی عێراق ئەنجامە کۆتایی هەڵبژاردنی بۆ سەرۆکایەتیی کۆماری عێراق نارد.  - رۆژی ٣٠ - ١٢ - ٢٠٢١، بەرهەم ساڵح، سەرۆککۆماری عێراق رۆژی ٩ - ١ - ٢٠٢٢ی دیاریکرد بۆ بەستنی دانیشتنی یەکەمی ئەنجوومەنی نوێنەرانی عێراق.  - ئەنجوومەنی نوێنەرانی عێراق ٣٢٩ کورسی هەیە، کە ٩ کورسییان بۆ پێکهاتەکان تەرخانکراوە.  - هاوپەیمانیی تەقەدوم: ٣٧ کورسی   - هاوپەیمانیی دەوڵەتی یاسا: ٣٣ کورسی   - پارتی دیموکراتی کوردستان: ٣١ کورسی   - هاوپەیمانیی کوردستان: ١٧ کورسی  - هاوپەیمانیی فەتح: ١٧ کورسی  - هاوپەیمانیی عەزم: ١٤ کورسی   - جوڵانەوەی نەوەی نوێ: ٩ کورسی   - ئیشراقەت کانوون: ٦ کورسی   - هاوپەیمانیی تەسمیم: ٥ کورسی   - بزووتنەوەی بابلیون: ٤ کورسی  - هاوپەیمانیی قیوە دەولە: ٤ کورسی  - هاوپەیمانیی عەقدی نیشتیمانی: ٤ کورسی  - هاوپەیمانیی جەماوەر ناسنامەمانە: ٣ کورسی   - جووڵانەوەی حەسمی چاکسازی: ٣ کورسی  - بەرەی تورکمانی: ١ کورسی   - ئەو حیزبانەی یەکی کورسییەکیان بەدەستهێناوە: ١٦ کورسی   - بەربژێرە تاکەکەسە سەرکەوتووەکان: ٤٣ کورسی