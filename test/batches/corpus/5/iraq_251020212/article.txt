مەنار ئەلعوبێدی، گوتەبێژی بزووتنەوەی ئیمتیداد، کە خۆی بە نوێنەری خۆپێشاندەران دەزانێت بە (تۆڕی میدیایی رووداو)ی راگەیاند، لە پێشێنەی کارەکانی بزووتنەوەکەیان لە داهاتوودا لە پەرلەماندا ئاشکراکردنی بکوژانی خۆپێشاندەران و لێپرسینەوەیە لەگەڵیان و سزادانی لایەنی بەرپرسە، کە بەشێوەیەکی راستەوخۆ یاخود ناڕاستەوخۆ لەمەدا بەشدارە.  مەنار ئەلعوبێدی ئاماژەی بەوەدا یەکێک لەو کارانەی کە بزووتنەوەیان لە بەرنامەیاندایە، کەمکردنەوەی ئیمتیازاتی ناپێویستی پەرلەمانتاران و کەمکردنەوەی مووچەکەیانە، کە ئەمەش دەکەوێتە سەر پێوەری پێویستییەکانی هەر پەرلەمانتارێک. هەروەها کاردەکەن بۆ گەڕاندنەوەی ئەو پارانەی براونەتە دەرەوەی وڵات.  بەپێی دوایین ئەنجامی هەڵبژاردن کە لەلایەن کۆمیسیۆنەوە راگەیێندراوە، بزووتنەوەی ئیمتیداد ٩ کورسی پەرلەمانی بەدەستهێناوە.   گوتەبێژی بزووتنەوەی ئیمتیداد دەڵێ داواکارییەکانی شۆڕشی تشرین، تەنیا لە چوونە نێو پەرلەمان قەتیس نەبووەتەوە، بەڵکو داوای گۆڕانکارییەکی گشتگیر دەکەن لە سیستەمی سیاسی و بنیادنراو لەسەر بنەمای پشکپکێنەی حیزبی و تائیفی، کە ئەمەش وایکردووە گەندەڵی لە هەموو جومگەکانی دەوڵەت بڵاوببێتەوە.  مەنار ئەلعوبێدی دەشڵێت: "ئەو ئامانجەی کە لە خۆپێشاندانەکانی تشرین هەوڵمان بۆ داوە، گۆڕانکاریکردنە لە هەموو کاری سیاسیدا، بەڵام لە رێگەی سندوقەکانی دەنگدانەوە، چونکە بڕوامان وایە گۆڕانکاری تەنیا لە رێگەی سندووقەکانی دەنگدانەوە دەکرێت".  ئاماری جیاواز لەبارەی ژمارەی قوربانیانی خۆپێشاندەکان باس دەکرێت، کە لە مانگی تشرینی یەکەمی ساڵی ٢٠١٩ دەستیپێکرد، هەندێک باسی لە کوژرانی نزیکەی ٤٦٠ کەس  دەکەن و  هەندێکی دیکەش دەڵێن زیاتر لە ٦٠٠ کەس  کوژراون و زیاتر لە ٢٥ هەزاری دیکەش برینداربوون.  رۆژی ١٩/١٠/٢٠٢١، مەنار ئەلعوبێدی، گوتەبێژی بزووتنەوەی ئیمتیداد بە (تۆڕی میدیایی رووداو)ی راگەیاند، بزووتنەوە نوێیەکانی بەشدار لە هەڵبژاردن نزیکەی ٢٤ بۆ ٢٥ کورسییان هەیە، هەروەها سەربەخۆکانیش نزیکەی ٤٠ کورسییان هەیە، گفتوگۆ و دانوستاندن و لێکتێگەیشتن هەیە لەنێوان ئەو لایەنانەی کە هەمان بۆچوون و بیرکردنەوەیان هەیە: "ئامانجمان دروستکردنی فراکسیۆنێکە لە ٢٥ بۆ ٣٥ پەرلەمانتار، کە فراکسیۆنی ئۆپۆزیسیۆن بێت، تەنیا لەنێو پەرلەمان نەبێت، بەڵکو چاودێریی کارەکانی حکومەت بکات و لێپرسینەوە لەگەڵ وەزیرەکان بکات".  گوتەبێژی بزووتنەوەی ئیمتیداد ئاماژەی بەوە کرد، تاوەکو ئێستا نەگەیشتوونەتە قۆناخی رێککەوتن، قسەیان لەگەڵ ئیشراقییەی کانوون و بزووتنەوەی نەوەی نوێ کردووە، بەڵام پێویستیان بە دانوستان و لێکتێگەیشتنی زیاترە.  مەنار ئەلعوبێدی، جەختی لەوە کردەوە، لەگەڵ نەوەی نوێ قسەیان کردووە، پێش هەڵبژاردن لێکتێگەیشتنیان لەگەڵ نەوەی نوێ هەبووە، دەشڵێت: "رێککەوتنمان هەیە بۆ ئەوەی فراکسیۆنێکی گەورە دروستبکەین، وێڕای ئەوەش ئیشراقییەی کانوون و سەربەخۆکان دێنە پاڵمانەوە".  گوتەبێژی بزووتنەوەی ئیمتیداد سەبارەت بە پێکهێنانی حکومەت یان بەشداریان لە حکومەت، گوتی: "لە رێگەی ژمارەیەک لە سەربەخۆکان و حیزبەکانەوە دەتوانین فراکسیۆنێکی گەورە دروست بکەین. بەهۆی ئەو ململانێیەی لەنێوان ئەو دوو لایەنە هەیە، دەکرێت، ئەوان نەتوانن حکومەت پێکبهێنن. بۆیە ئەوکات سەرۆکایەتی کۆمار ناچار دەبێت لایەنێکی دیکە بۆ پێکهێنانی حکومەت رابسپێرێت، بۆیە ئێمە ئامادەین حکومەت پێکبهێنین، بە شێوەیەک کە لە چوارچێوەی دیدگای گونجاوی ئێمە بێت، ئەگەر نەمانتوانی، ئەوا بەشێک نابین لە هیچ حکومەتێک و بەشداری لە هیچ هاوپەیمانییەک ناکەین".  ئەلعوبێدی باسی لەوەش کرد، لەگەڵ سەربەخۆکان قسەیان کردووە لە نەجەف، بەسرە، حللە، بەغدا و "ناوی زۆر هەیە، دەرگامان بۆ هەموو بەربژێرەکان کراوەیە، قسەمان لەگەڵ زۆریان کردووە، بەڵام دیدگا و بۆچی جیاواز هەیە لەگەڵ سەربەخۆکان. نابێت ئەوەش لەیاد بکەین، ئەمە سەرەتایە، ماوەیەکی کەمە هەڵبژاردن کۆتایی هاتووە، تاوەکو ئێستا ئەنجامی کۆتایی هەڵبژاردن پەسند نەکراوە، بۆیە ئەو بابەتە پێویستی بە کاتە بۆ ئەوەی بگەینە ئەو فراکسیۆنە. ئێمە نامانەوێت فراکسیۆنێکی خێرا دروستبکەین، بەڵکو دەمانەوێت فراکسیۆنێکی بەهێز دروستبکەین، بتوانێت خۆڕاگربێت لەبەردەم ئاڵنگارییەکانی نێو ئەنجوومەنی نوێنەران. بۆیە ئەو فراکسیۆنە پێویستی بە کاتی زیاترە، تاوەکو بەو قەبارە بێت و خۆڕاگربێت لەبەردەم ئاڵنگارییەکان".