ساڵح محەممەد عێراقی کە ناوی وەزیری موقتەدا سەدری لە خۆی ناوە و بەردەوام بە ناوی رێبەری رەوتی سەدرەوە بڵاوکراوە بڵاودەکاتەوە، ئەمڕۆ هەینی ٢٩ - ١٠ - ٢٠٢١ لە هەژماری خۆیدا لە فەیسبووک نووسراوێکی بڵاوکردەوە کە واژۆی موقتەدا سەدری لەسەرە و تێیدا هاتووە: "بۆ ئەوەی ببێتە وانەیەکی قووڵ لە سیاسەت و بەڕێوەبردنی وڵات، هاوکات بۆ ئەوەی ببێتە دەستپێشخەرییەکی باش و نیازپاکی لە منەوە، هەروەها بۆ رەتکردنەوەی ئەوەی کە کەسانێک بڵاوی دەکەنەوە کە گوایە من وڵات بەڕێوەدەبەم و سیاسەت تێکەڵی خوداپەرستی دەکەم لە رێگەی میلیشیاکانەوە، دەڵێم دوای سڵاوم بۆ برایانم لە سەرایای سەلام، وەکو هەنگاوی یەکەم داخستنی هەموو بارەگاکانی سەرایای سەلام رادەگەیێنم".  لە نووسراوەکەدا ئاماژە بەوەش دراوە ئەندامانی سەرایای سەلام "جارێکی دیکە دەبنەوە ئەندام لە رەوتی سەدر لەگەڵ برایانی دیکەیان، بەڵام بڕیارەکە پارێزگاکانی نەجەفی پیرۆز، کەربەلای پیرۆز، سەڵاحەدین و بەغدای پایتەخت و خۆشەویست ناگرێتەوە؛ دواتر ئەگەر لە ژیاندا بمێنین، بڕیار لەبارەی ئەو پارێزگایانەش دەدەین".  لە نووسراوەکەدا هاتووە، "بۆیە رێگە نادەین هیچ بارەگا و هیچ چەک هەڵگرتنێک لە دەرەوەی ئەو چوار پارێزگایە هەبێت، تەنانەت لە پارێزگا پیرۆزەکانیش رێگەیان پێنادەین بەبێ هاوئاهەنگیکردن لەگەڵ هێزە ئەمنییەکان، ئەم بڕیارەش لە ماوەی ١٥ رۆژی دوای بڵاوکردنەوەی ئەم راگەیێندراوە جێبەجێ دەکرێت".  سەرایای سەلام گرووپێکی چەکدارییە کە موقتەدا سەدر لە ساڵی ٢٠١٤ و لە کاتی کۆنترۆڵکردنی بەشی زۆری ناوچە سووننەنشینەکانی عێراق لەلایەن داعشەوە رایگەیاند؛ ئەوکاتیش سەدر رایگەیاند، پێکهێنانی سەرایای سەلام بۆ بەرەنگاربوونەوەی داعش و پاراستنی خاکی عێراقە.  دوای راگەیاندنی کۆتاییهاتنی جەنگی دژی داعش لە عێراق لە ساڵی ٢٠١٧، گرووپی سەرایای سەلام ئەرکی پاراستنی شاری سامەڕا و هەردوو مەزارگەی دوو ئیمامە عەسکەرییەکانی شیعەی لە شارەکە لە ئەستۆ گرت، لەپاڵ ئەوە، سەرایای سەلام بارەگا و هێزی لە چەندین پارێزگای عێراقدا هەیە، بەتایبەت پارێزگاکانی باشووری عێراق.  بەپێی ئەنجامی بەرایی هەڵبژاردنی پەرلەمانی عێراق کە کۆمیسیۆنی هەڵبژاردنەکان رایگەیاندووە؛ رەوتی سەدر گەورەترین براوەی ئەو هەڵبژاردنەیە و ٧٣ کورسی پەرلەمانی بەدەستهێناوە.