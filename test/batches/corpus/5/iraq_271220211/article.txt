هەڵکەوت عەزیز، پەیامنێری رووداو لە بەغدا رایگەیاند، بڕیارە پێش نیوەڕۆی ئەمڕۆ دووشەممە ٢٧ - ١٢ - ٢٠٢١، دادگەی باڵای فیدراڵی لەبارەی ئەنجامی هەڵبژاردن کۆببێتەوە.  پەیامنێری رووداو دەڵێت، دۆخی بەغدا ئاسایی نییە؛ رێگە سەرەکییەکان داخراون و هێزەکانی پۆلیسی فیدراڵی، سوپا، دژەتیرۆر و هێزە ئەمنییەکانی دیکە بڵاوەیان پێ کراوە. گرووپە چەکدارییەکانی سەرایا سەلام، عەسائیبی ئەهلی حەق و گرووپە جیاوازەکانی دیکەی سەر بە حەشد لە شەقامەکان بڵاوەیان پێ کراوە.  بەپێی زانیارییەکانی پەیامنێری رووداو، خۆپێشاندانی لایەنگرانی حەشدی شەعبی لەبەردەم دەرگاکانی ناوچەی سەوزی بەغدا دەستیپێکردووە.  پەیامنێری رووداو ئاماژە بەوەش دەدات، بەرەبەیانی ئەمڕۆ ژمارەیەک لە گرووپە چەکدارەکانی سەر بە حەشدی شەعبی بە چەکی سووک و قورسەوە چوونەتە نێو بەغدای پایتەخت. لە بەرامبەریشدا سەرایا سەلامی سەر بە موقتەدا سەدر بەرەبەیانی ئەمڕۆ نمایشێکیان بەسەر شەقامەکاندا ئەنجامدا.  هەرچەندە بڕیاربوو رۆژی یەکشەممە ٢٦ - ١٢ - ٢٠٢١، دادگەی باڵای فیدراڵیی عێراق کۆببێتەوە بۆ بڕیاردان لەبارەی سکاڵاکەی هادی عامری، سەرۆکی هاوپەیمانیی فەتح کە داوای هەڵوەشاندنەوەی ئەنجامی هەڵبژاردنی پەرلەمانی عێراق دەکات؛ بەڵام محەممەد ساعدی، پارێزەری سکاڵاکەی عامری و چوارچێوەی هاوئاهەنگی دەڵێت، بەهۆی جەژنی لەدایکبوونی عیسا پێغەمبەر (د. خ) لە عێراق پشووە، بۆیە دادگەی فیدراڵی دووشەممە بڕیاری کۆتایی خۆی سەبارەت بەو سکاڵایە دەدات.