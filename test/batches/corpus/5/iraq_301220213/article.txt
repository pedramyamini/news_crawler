شێروان دووبەردانی، بەربژێری سەرکەوتووی پارتی دیموکراتی کوردستان بۆ پەرلەمانی عێراق ئەمڕۆ پێنجشەممە ٣٠ - ١٢ - ٢٠٢١ بە تۆڕی میدیایی رووداوی راگەیاند، بە بڕیاری وەزارەتی کۆچ و کۆچبەرانی عێراق کەمپی ' جەدعەی پێنج ' کە زیاتر لە هەزار و ٢٠٠ خێزان و کەسوکاری داعشی تێدایە و خەڵکی باشووری موسڵن، بە گوشاری حکومەت دادەخرێت و ئەو خێزانانەی داعش بە ناوەندی موسڵدا بڵاودەکرێنەوە.  شێروان دوبەردانی دەڵێت، "زۆر هەوڵماندا کە ئەو خێزانانە هەر کەسەی خەڵکی چ پارێزگایەکە ببرێتەوە ئەوێ، بەڵام بە داخەوە بە بڕیاری حکومەت ئەوانە هەموو دەهێنرێنەوە باشووری موسڵ. "  بڕیاربوو رۆژی پێنجشەممە ٣٠ - ١٢ - ٢٠٢١ حکومەتی عێراق ١٢٠ خێزانی داعش لە کەمپی هۆلی رۆژئاوای کوردستانەوە بگەڕێنێتەوە و لە کەمپی جەدعە لە نزیک موسڵ جێگیریان بکات، دووبەردانی، گوتی، "ئەو ١٢٠ خێزانەی بڕیار بوو ئەمڕۆ پێنجشەممە بگەڕێندرێنەوە، دواخرا بۆ رۆژی دووشەممەی داهاتوو. "  عێراق یەکێکە لەو وڵاتانەی هاووڵاتییە داعشەکانی لەکەمپی هۆل دەگەڕێنێتەوە کە لە قۆناخی یەکەمدا لە پارێزگای نەینەواوە دەستی پێکردووە، بڕیارە حکومەتی عێراق لە قۆناخی یەکەمدا ٥٠٠ خێزانی داعش لە کەمپی هۆلی رۆژئاوای کوردستانەوە بگەڕێنێتەوە کەمپی جەدعە، ئەو بەرنامەیە زیاتر لە شەش مانگە بەردەوامە.  بە گوتەی دووبەردانی، ئەو کەمپانە مەترسی لەسەر هەرێمی کوردستان دروست دەکەن و زانیاری هەیە کە هەندێک لەو خێزانانە بەرەو هەرێمی کوردستان و کەمپەکانی حەسەن شام و خازر هاتوون.  زیاتر لە ٣٠ هەزار خێزانی عێراقی داعش لە کەمپی هۆلن کە زیاتر لە ١٨ هەزار و ٧٠٠ خێزانیان خەڵکی پارێزگای ئەنبارن، زیاتر لە چوار هەزار و ٥٠٠ یان خەڵکی پارێزگای موسڵن، ئەوانی دیکەیش خەڵکی پارێزگاکانی بەغدا، سەڵاحەدین، بابل، کەرکووک و دیالەن.