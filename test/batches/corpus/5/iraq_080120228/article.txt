موقتەدا سەدر، کە مافی پێکهێنانی حکومەت دەداتە خۆی لەبەرئەوەی خاوەنی ٧٣ کورسییە، بەردەوام جەخت لە پێکهێنانی حکومەتی زۆرینەی نیشتمانی دەکاتەوە، چوارچێوەی هاوئاهەنگیش داوای بەشداریی هەمووان و دوایین جاریش پێکهێنانی فراکسیۆنی گەورە لەگەڵ سەدر دەکات بۆ پێکهێنانی حکومەت، بەڵام هێشتا وەڵامێکی دیار بۆ ئەو داوایە نییە.    ئەندامێکی دەوڵەتی یاساش، کە نووری مالیکی سەرۆکایەتیی دەکات دەڵێت دواجار لەگەڵ سەدر هەر دەگەنە رێککەوتنێک و وەک ئەو دەڵێت ئەو رێککەوتنەش نزیکە.  تادێت ناکۆکییەکانی نێو ماڵی شیعە زەقتر و قووڵتر دەبنەوە. تائێستا قسەی سەرەتا و کۆتایی موقتەدا سەدری رێبەری رەوتی سەدر، هەرپێکهێنانی حکومەتی زۆرینەیە. قسەیەک کە بەدڵی لایەنەکانی نێو چوارچێوەی ھاوئاھەنگی نییە و ئەمە رەتدەکەنەوە و ئامادەکاریی تەواویانکردووە بۆ ئەوەی خۆیان حکومەتی داھاتوو پێکبهبێنن و دەڵێن پێمان خۆشە سەدریش بەشداربێت.  حەیدر لامی، ئەندامی دەوڵەتی یاسا گوتی: "دەمانەوێت ھەمووان بەشداربن، پشت بەخوا دەگەینە رێککەوتن لەسەر خاڵە ناکۆکەکان لەگەڵ سەید موقتەدا. ئێمە نامانەوێت حکومەتێک پێکبھێنین بێ بەشداریی موقتەدا سەدر، چونکە سەید قورسایی سیاسی و ھەڵبژاردنی ھەیە و لەپرۆسەی سیاسیدا کاریگەرە. دەمانەوێت ریزەکان یەک بخەینەوە لەپێناو داھاتوو، چونکە قۆناخێکی قورسە".  لەھەڵبژادنی پێشوەختەی پەرلەمانی عێراق، رەوتی سەدر بە بەدەستھێنانی ٧٣ کورسی براوەی یەکەمی ھەڵبژاردنە و سوورە لەسەر ئەوەی حکومەتی زۆرینە پێکبھێنێت.  زۆربەی خەڵک لەگەڵ حکومەتی زۆرینەیە، بەڵام دەشڵێن رەوشی ئێستای عێراق پێویستی بە حکومەتێکی سازانی نیشتمانییە.  قاسم جابر سودانی، مامۆستای زانکۆ دەڵێت: "پێویستە حکومەتی شەراکەت پێکبھێنرێت بۆچی چونکە ناتوانرێت ھیچ لایەنێکی عێراقی پشتگوێ بخرێن، تەنانەت ئەگەر یەک پێکھاتەش بێت سەرکردەی گەورەیان تێدایە حیزبی گەورە و کاریگەرن بۆیە پێویستە شەراکەت بێت".   ئەحمەد محەممەد فەرمانبەر دەڵێت: "کێشە لەحکومەت و پێکھێنانی حکومەت دروست دەبێت، بۆیە پێویستە ھەموو حیزب و لایەنەکان رێکبکەون و کەسێک ھەڵبژێرن، باشترە تا لەم بازنەی خولانەوەیە نەجاتمانبێت".   سەفا محەممەد، مامۆستا دەڵێت: "شەراکەتی نیشتمانیی راستەقینە، باشترە بۆ پێکھێنانی حکومەت کە لەخزمەت و بەرژەوەندیی وڵاتدابێت باشترە بێگومان".   دوای نزیکەی سێ مانگ لە بەڕێوەچوونی هەڵبژاردنی پێشوەختەی پەرلەمانی عێراق، بڕیارە ٩ی ئەم مانگە خولی پێنجەمی پەرلەمانی عێراق کۆببێتەوە، لەکاتێکدا کە ھێشتا کورد سوننە و شیعە لەسەر پۆستەکانی سەرۆککۆمار، سەرۆکوەزیران و سەرۆکی پەرلەمان لە نێو خۆیاندا رێکنەکەوتوون.