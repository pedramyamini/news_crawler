ھەڵبژاردنی پێشوەختەی عێراق، مژارە گەرمەکەی شەقامە، پەیامنێری رووداویش چووەتە شەقامی موتەنەبی کە شوێنی گفتوگۆ گەرمەکانە، لەوێ راپرسییەکەی داناوە و پەیتا پەیتا خەڵک دەچن و بەشداریی دەکەن.   محەممەد جاسم، دەرچووی زانکۆیە و "دەنگ نادەم"ـی هەڵبژارد، لەبارەی هۆکارەکەیشی دەڵێت، "بەشداری چی بکەم؟ سوێند بەخوا ئێمە دەمێکە قوتدراوین، دەنگ بدەین یاخود دەنگ نەدەین، ئەوان ھەر سەردەکەون. "   ئەحمەد ئەبو سەجادیش دووکاندارە، دەڵێت، "بەشداری دەکەم و دەنگ دەدەم، ئەوە مافێکی شەرعی و نیشتمانییە بۆ ھەموو کۆمەڵگەی عێراقی. "  رەنگە ئەوە بۆچونێکی گشتی نەبێت، بەڵام وا دەردەکەوێت کە زۆرینە دەنگ نەدەن، بێمتمانەییەک دروستبووە لە ئەنجامی ١٨ ساڵ گەندەڵی و پشتگوێخستنی خەڵک لەلایەن دەسەڵاتدارانی دوای ٢٠٠٣ وە.  تارق حەرب، کەم کەس ھەیە ناوی نەبیستبێت، پیاوێکی شارەزا لە یاسا و خاوەن ئەزموون، بۆچونەکانی گوێ لێگیراون، راپرسییەکەم نیشاندا و پێم گوت، بۆچی زۆرینە نایانەوێت دەنگ بدەن؟ شتێکی نوێی درکاند کە بەمشێوەیەیە: سوننەکان بە پلەی یەکەم، کورد بە پلەی دووەم و شیعەکان لە ھەمووان کەمتر بەشداریی ھەڵبژاردن دەکەن و دەنگ دەدەن.   ئەو شارەزایە دەڵێت، پێکھاتەی سوننە پێشتر دەیان گوت "نا، نا، بۆ ھەڵبژاردن، ئێستا لە کەسێکی بەتەمەنیانەوە بگرە تا دەگاتە گەنجێکی ١٨ ساڵ کە یەکەم جارە دەنگ دەدات دەڵێن، ئێمە یەکەم کەس دەبین بەشدار دەبین و دەنگ دەدەین لە ھەڵبژاردن، ئەمە شیعە جیاوازە ١٥ بۆ ٢٠ % ـی رەنگە زیاد بکات، زۆربەی کەس ئێستا دەڵێن، بایکۆتکردنی هەڵبژاردن بێئەنجامە، بایکۆت نەیگەیاندین بە هیچ. "  ٢٤ ملیۆن و ٢٩ هەزار و ٩٢٧ کەس مافی دەنگدانی ھەیە لە ھەڵبژاردنی پێشوەختەی عێراق، ھێشتا دوو ملیۆن و ٨٠٠ هەزار کەس نەچوونە بۆ وەرگرتنەوەی کارتی دەنگدان، بەپێی بەدواداچونی ناوەندەکانی لێکۆڵینەوە بێت لە باشترین حاڵەتدا رێژەی بەشداریی خەڵک لەم ھەڵبژاردنەدا دەگاتە ٣٠ %.