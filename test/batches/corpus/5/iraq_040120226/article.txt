ئەیاد ئەلجبووری، ئەندامی دەستەی سیاسیی ھاوپەیمانیی عەزم رایگەیاند، "بە بڕوای من تەقدووم ھەلی خۆی وەرگرت لە خولی پێشوو، ئێستا ھەلەکە بۆ عەزمە و ھەموو سەرکردەکانی عەزم رێزلێگیراون و کەسایەتیی ناودارن لە ناوەوە و دەرەوە، من وای نابینم جارێکی دیکە سێ سەرۆکایەتییەکە پۆستەکانیان وەربگرنەوە".  تاوەکو ئێستا چوار کۆبوونەوە لەنێوان تەقدووم و عەزم ئەنجامدراون؛ لە دوو کۆبوونەوەیان ھەریەک لە محەممەد حەلبووسی و خەمیس خەنجەر تێیدا بەشداربوون، بەڵام تاوەکو ئێستا نەگەیشتوونەتە رێککەوتن.  مشتومڕی نێو ماڵی سوننە لەسەر پۆستی سەرۆکی پەرلەمان بەردەوامە و تەقەدوومی محەممەد حەلبووسی و عەزمی خەمیس خەنجەر کێبڕکێیانە بۆ بەدەستهێنانی ئەو پۆستە.  یەرموک ناوچەیەکی تەواو سوننە نشینە، زۆربەی دانیشتووانەکەی لەگەڵ دووبارە دانانەوەی محەممەد حەلبووسین و دەڵێن، جێدەستی ئەو لە ئەنبار دیارە.  زیا محەممەد، مامۆستا دەڵێت، "لەڕاستیدا ئەوەی محەممەد حەلبووسی لە پارێزگای ئەنبار و فەلوجە و ناوچەکانی ئەو پارێزگایە ئەنجامی دا لە ئاوەدانکردنەوە و بەرەو خزمەتگوزاری، زۆر گرنگە، لە کاتێکی کەم ئەنجامی داوە".  عەلا خزیر، خانەنشین گوتی، "دەمەوێت محەممەد حەلبووسی لە خولی دووەم ببێتەوە سەرۆکی پەرلەمان، بۆچی؟ چونکە حەلبووسی پێگەیەکی جەماوەریی گەورەی ھەیە کە دەبێتە ھۆی ئەوەی سەرکردایەتیی پەرلەمان بکات".  جەبار کەریم عەلی، ئەندازیاری کشتوکاڵی بڕوای وایە، "ھەرچەندە لە شەستەکان لەدایکبووم، بەڵام دەمەوێت سەرکردایەتیی وڵات و حکومەت ھەمووی گەنجانی وەکو حەلبووسی بن، گەنجان تموحیان ھەیە ئەگەر کەسێک لە تەمەنی من پۆستێک وەربگرێت کورتبین بیردەکاتەوە و تموحی کەمە وەکو تموحی گەنجان نییە، من دەڵێم با حکومەت ھەمووی گەنج بن".  بڕیارە لە ٩ی ئەم مانگە کۆبوونەوەی دەستپێکی خولی نوێی پەرلەمانی عێراق بکرێت و تاوەکو ئێستا بە فەرمی بەربژێری پۆستی سەرۆکی پەرلەمان لەنێو ماڵی سوننەکان بەدیاریکراویش لەنێوان هاوپەیمانیی تەقەدووم بە سەرۆکایەتیی محەممەد حەلبووسی و هاوپەیمانیی عەزم بە سەرۆکایەتیی خەمیس خەنجەر یەکلایی نەبووەتەوە.