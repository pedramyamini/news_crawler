عەزید عەبد باقی، بەڕێوەبەری راگەیاندنی ئۆفیسی کۆمیسیۆنی باڵای سەربەخۆی هەڵبژاردنەکان لە پارێزگای بەسرە بە تۆڕی میدیایی رووداوی راگەیاند، کۆی گشتی ژمارەی دەنگدەران لە پارێزگای بەسرە، زیاترە لە ملیۆنێک و ٨٠٠ هەزار کەسن، ملیۆنێک و ٦١٠ هەزار دەنگدەر کارتی بایۆمەتر و کارتە کۆنەکەیان وەرگرتووەتەوە.   هەروەها رایگەیاند، ژمارەی ئەو کارتانەی وەرنەگیراونەتەوە و گەڕێندراونەتەوە ١٩٠ هەزار کارتی دەنگدانە و بەشێوەیەکی پارێزراو گواستراونەتەوە بۆ ئۆفیسی نیشتمانی لە بەغدا.  بەڕێوەبەری راگەیاندنی ئۆفیسی کۆمیسیۆنی باڵای سەربەخۆی هەڵبژاردنەکان لە پارێزگای بەسرە جەختیکردەوە، بەگشتی رێژەی ئەوانەی کارتی دەنگدانیان وەرگرتووە گەیشتووەتە زیاتر لە ٨٥ %، کە ئەمانە دەتوانن بەشداری هەڵبژاردن بکەن و دەنگبدەن، لەکاتێکدا ئەوانەی کارتەکانیان وەرنەگرتووەتەوە ١٥ % ـەیە کە ژمارەیان ١٩٠ هەزار کەسن.  پارێزگای بەسرە ٢٥ کورسی هەیە، ٦ کورسییەکان کۆتای ژنن، بۆ ٦ بازنەی هەڵبژاردن دابەشکراوە، ملیۆنێک و ٨٨٧ هەزار و ٢٣١ دەنگدەری هەیە.   جومانە غەلای، گوتەبێژی کۆمیسیۆنی هەڵبژاردنەکانی عێراق، رۆژی چوارشەممە بە تۆڕی میدیایی رووداوی راگەیاند: "تاوەکو کۆتایی وادەی دابەشکردنی کارتە بایۆمەترییەکان کە کاژێر ١٠ی شەوی رابردوو کۆتاییهات، کۆمیسیۆن لە رێگەی ناوەندەکانی تۆمارکردن و ناوەندەکانی دەنگدان توانی کارتی زیاتر دابەشبکاتە سەر خاوەنەکانیان؛ بۆیە بە تێکڕا زیاتر لە ١٥ ملیۆن کارتی بایۆمەتریی دەنگدان دراونەتە خاوەنەکانیان و کەمتر لە ٢ ملیۆن کارتیش ماونەتەوە کە نووسینگەکانی پارێزگاکان رەوانەی نووسینگەی سەرەکیی کۆمیسیۆنی هەڵبژاردنەکانیان کرد؛ ئێستاش دیسان ئەو کارتانە دەژمێردرێنەوە و تۆمار دەکرێن دواتر ژمارەیان و رێژەی دابەشکردنی کارتەکان لە هەموو پارێزگاکان بە جیا رادەگەیەندرێت".  بەپێی کۆمیسیۆنی هەڵبژاردنەکانی عێراق ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.