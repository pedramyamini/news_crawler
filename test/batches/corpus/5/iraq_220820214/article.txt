جومانە غەلای، گوتەبێژی کۆمیسیۆنی هەڵبژاردنەکانی عێراق ئەمڕۆ یەکشەممە ٢٢ - ٠٨ - ٢٠٢١ بە تۆڕی میدیایی رووداوی راگەیاند، "ئەنجوومەنی کۆمیسیارانی کۆمیسیۆن جارێکی دیکە پابەندبوونی خۆی بە بەڕێوەچوونی هەڵبژاردنی داهاتوو لە کاتی دیاریکراوی خۆیدا لە ١٠ی ئۆکتۆبەری داهاتوو رادەگەیێنێت. ئەو هەڵبژاردنەش بەوپەڕی بێگەردی و شەفافییەت و بێلایەنی و دادپەروەرییەوە بەڕێوەدەچێت".  گوتەبێژی کۆمیسیۆنی هەڵبژاردنەکانی عێراق ئاماژەی بەوە کرد، "کۆمیسیۆن تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمارکراون. ئەو دەنگدەرانەش لە هەشت هەزار و ٢٧٣ ناوەندی دەنگدان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستاش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون".  سەبارەت بە دەنگدانی تایبەتیش، جومانە غەلای گوتی، "پرۆسەی دەنگدانی تایبەت لە ٨ی ئۆکتۆبەری ٢٠٢١ بەڕێوەدەچێت. بەپێی یاسای هەڵبژاردنیش ژمارە (٩)ی ساڵی ٢٠٢٠، تەنیا دەنگدەری خاوەن کارتی بایۆمەتری لەو رۆژەدا مافی دەنگدانی دەبێت. دەنگدەرانی دەنگدانی تایبەتیش ژمارەیان یەک ملیۆن و ٧٥ هەزار و ٧٢٧ دەنگدەرە و لە ٥٩٥ ناوەندی دەنگدان دەنگ دەدەن، ئەو ناوەندانەش لە دوو هەزار و ٥٨٤ وێستگەی دەنگدان پێکهاتوون".  گوتەبێژی کۆمیسیۆنی هەڵبژاردنەکان ئەوەشی خستەڕوو، "سەبارەت بە ئاوارەکانیش ١٢٠ هەزار و ١٢٦ ئاوارە مافی دەنگدانیان دەبێت؛ کە لە ٨٦ ناوەند و ٣٠٩ وێستگەی دەنگدان دەنگ دەدەن بۆ هەڵبژاردنی سێ هەزار و ٢٤٩ بەربژێر کە کۆمیسیۆن پەسندی کردوون".  هەرچەندە کۆمیسیۆنی هەڵبژاردنەکان لە (٨/٧/٢٠٢١)ـەوە رێگەی بە دەستپێکردنی بانگەشەی هەڵبژاردنی لایەنە سیاسییەکان داوە، بەڵام تاوەکو ئێستا بەهۆی گومان و ئەگەرە زۆرەکانی دواخستنی هەڵبژاردنی پێشوەختی پەرلەمانی عێراق، بەهۆی بایکۆتکردنی هەڵبژاردن لەلایەن رەوتی سەدر و ٢٤ لایەنی سیاسی و بەربژێر، بانگەشەی هەڵبژاردنی لایەنە سیاسییەکان گەرموگوڕ نییە.