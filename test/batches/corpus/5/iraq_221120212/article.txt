جومانە غەلای، گوتەبێژی کۆمیسیۆنی هەڵبژاردنەکانی عێراق، رۆژی دووشەممە ٢٢ - ١١ - ٢٠٢١ بە تۆڕی میدیایی رووداوی راگەیاند، "کۆمیسیۆن لە سبەینێوە بە دەست دەنگی زیاتر لە ٨٠٠ وێستگەی دەنگدان دەژمێرێت و جیادەکاتەوە؛ ئەو وێستگانەش لە پارێزگاکانی (موسەننا، زیقار، بەغدا، نەینەوا و نەجەفن)، دوای کۆتاییهاتنی ئەو پرۆسەیە، ئەنجوومەنی کۆمیسیاران نووسراو بۆ دەستەی دادوەری دەنێرێت، بۆئەوەی هەڵسەنگاندن بۆ هەموو پرۆسەکە بکات؛ بۆیە راگەیاندنی ئەنجامی کۆتایی هەڵبژاردنی پەرلەمان دوادەکەوێت".  گوتەبێژی کۆمیسیۆنی هەڵبژاردنەکانی عێراق گوتیشی، "ئەمڕۆ دوا پێشهاتەکانی پرۆسەی هەڵبژاردن خرانە بەردەم ئەنجوومەنی کۆمیسیاران، دوای ئەوەی هەموو تانەکان کە رەوانەی دەستەی دادوەریی هەڵبژاردن کرابوون، یەکلاکرانەوە؛ کە ژمارەیان ١٤٣٦ تانەیە. دوا بڕیارەکانی دەستەی دادوەریی هەڵبژاردنیش بریتین لە رەتکردنەوەی ١٤١٥ تانەی بەربژێران، لەگەڵ تانەدان لە ٢١ بڕیاری ئەنجوومەنی کۆمیسیاران، ١٥ لەو بڕیارانە بەهۆی رێکارەکان تانەیان لێدرا و بەهۆیانەوە کۆمیسیۆن ناچارکرا جارێکی دیکە بە دەست دەنگی وێستگە تانەلێدراوەکان بژمێرێت و جیایان بکاتەوە، شەش بڕیارەکەی دیکەش بریتیبوون لە قبووڵکردنی تانەکان بە هۆکاری یاسایی و تەکنیکی کە بەهۆیانەوە ئەنجامەکانی چەند ناوەندێکی دەنگدان پووچەڵ کران".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی، هاوپەیمانی تەقەدووم  ٣٧ کورسی، پارتی دیموکراتی کوردستان ٣٣ کورسی، یەکێتیی نیشتمانیی کوردستان ١٦ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خوولی پێشووی پەرلەمان ٤٧ کورسیی هەبوو لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.     هەروەها عیماد جەمیل، ئەندامی فەرمانگەی میدیایی کۆمیسیۆنی باڵای هەڵبژاردنەکانی عێراق لە کاتی بەشداریکردن لە بوولتەنی کاژێر ١٦: ٠٠ ـی تەلەڤزیۆنی رووداو رایگەیاند، ٣٧٠٠ پەنجەمۆر لە هەڵبژاردن دووبارەبوونەتەوە.