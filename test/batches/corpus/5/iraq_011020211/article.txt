بردنەوەی دەنگی ئەو دوو پارێزگایە لای شیعەکان، گرنگییەکی زۆری بۆ هێزە سیاسییەکان هەیە. نەجەف ١٢ کورسی و کەربەلا ١١ کورسیی ئەنجوومەنی نوێنەرانی عێراقیان هەیە.  ئەمینداری رەوتی حیکمە لە پارێزگای کەربەلا بە تۆڕی میدیایی رووداوی راگەیاند، پێشبینی دەکەن هاوپەیمانیی قوە ئەلدەولە کە لە رەوتی حیکمە و نەسر و کۆنگرەی نیشتمانی پێکهاتوون، بەهۆی گوتاری میانڕەوی و بانگەشەکردن بۆ بەهێزکردنی دەوڵەت و بەرگرتن لە چەکی کۆنترۆڵنەکراو، زۆرترین دەنگی ئەو پارێزگایانە بەدەستبهێنن.  د. مونتەزیر، ئەمینداری رەوتی حیکمە لە کەربەلا دەڵێت، "هاوپەیمانییەکەمان دروشمی میانڕەوی، تەبایی، خۆشەویستی، وەلانانی ناکۆکییەکان، بەهێزکردنی دەوڵەت و بەرگرتن لە چەکی کۆنترۆڵکراو و چەندین دروشمی دیکەی خزمەت لەخۆدەگرن. پێمانوایە رۆڵەکانی گەل، بەتایبەتی ئەم دوو پارێزگایە، بەدەم گوتارەکەمانەوە هاتوون و پێشوازیی گەرم دەکەن، کە وڵات لە هەموو جۆرە قەیران و ناکۆکییەک دووردەخاتەوە، چونکە رۆڵەکانی گەل چیدی بەرگەی نەهامەتی و ئازاری نوێ ناگرن. بۆیە کاتی هاتووە لە رێگەی دەنگدانەوە، باشترینەکان لە بەربژێران و کارنامەکاندا هەڵبژێرن. ئیدی بەگوێرەی راپرسییەکان و چالاکییەکانمان پێشبینیی ئەوە دەکەین هاووڵاتییان دەنگ بە زۆرترین بەربژێرەکانمان دەدەن".  ئەو هێزانەی لەو هەڵبژاردنەدا رکابەری دەکەن لەم دوو پارێزگایە، هێزە  کلاسیکییەکانی شیعەن.  هاوپەیمانیی فەتح، رەوتی سەدر و هاوپەیمانیی نەسر لەو دوو پارێزگایە پێگەیان بەهێزە، لە پاش ئەوانەوە رەوتی حیکمە و دەوڵەتی یاسا دێت؛ بەڵام  هیچکام لەو هێزانە زۆرینەی نەجەف و کەربەلایان نییە. هەرە گەورەکەیان چارەگێکی کورسییەکانی دوو پارێزگاکەی هەیە.  ژمارەی کورسییەکانی لایەنە شیعەکان لە هەڵبژاردنی رابردوودا بە مشێوەیە بوو:  - لە نەجەف رەوتی سەدر براوە بوو بە بردنەوەی ٤ کورسی، نەسر و فەتحی هەریەکەیان ٣ کورسییان بەدەستهێنا، دەوڵەتی یاسا و حیکمەش هەریەکەیان کورسییەکیان بردەوە.  - لە کەربەلاش، لە هەڵبژاردنی رابردوو سائیروون و فەتح هەریەکەیان سێ کورسییان هێنا، دوای ئەوانیش دەوڵەتی یاسا و نەسر هەریەکەیان دوو کورسییان هێنا و رەوتی حیکمەش تەنیا یەک کورسیی بەدەستهێنا.  لە نەجەف ٩٤٦ هەزار و ٨٥٣ کەس لە سێ بازنە و لە کەربەلاش ٧٧٠ هەزار و ٨٣٨ کەس لە سێ بازنە مافی دەنگدانیان هەیە و پێکەوە بە ٢٣ کورسیی نوێنەرایەتیی ئەو دوو پارێزگایە لە پەرلەمان دەکەن.  بڕیارە هەڵبژاردنی پێشوەخت لە ١٠ی مانگی داهاتوو بەڕێوەبچێت، کۆمیسیۆنی باڵای هەڵبژاردنەکان رایگەیاندووە، ٢٤ ملیۆن و ٢٩ هەزار و ٩٢٧ کەس لە سەرتاسەری عێراق و هەرێمی کوردستان مافی دەنگدانیان هەیە.