ئەمڕۆ شەممە ٠٨ - ٠١ - ٢٠٢٢ موقتەدا سەدر، رێبەری رەوتی سەدر لە تویتێکدا لەبارەی پێکهێنانی حکومەتی نوێی عێراق رایگەیاند، "ئەمڕۆ شوێن بۆ تائیفەگەریی و رەچەڵەک نییە.. شوێن بۆ گەندەڵی نییە، هەموو پێکهاتەکان سەرخەری چاکسازی دەبن".  لە بەشێکی دیکەی تویتەکەیدا موقتەدا سەدر ئاماژە بەوە دەکات، "ئەمڕۆش شوێن بۆ میلیشیاکان نییە، هەمووان بەرگری لە سوپا و پۆلیس و هێزە ئەمنییەکان دەکەن. یاساش سەروەر دەبێت بە دادگەیەکی عێراقی بێگەرد".  لە تویتەکەدا جارێکی دیکە سەدر ئاماژە بە پێکهێنانی حکومەتێک دەکات کە دوور بێت لە دەستوەردانی دەرەکی و دەڵێت، "نا بۆ پاشکۆیەتی، بڕیارمان عێراقییە، شیعییە و سوننییە و کوردییە و تورکمانییە و مەسیحییە و فەیلییە و شەبەکییە و ئێزدییە و سابیئییە: (مۆزایکێکی عێراقی نیشتمانی، نە رۆژهەڵاتی و نە رۆژئاوایی)".  شەوی رابردووش لە تویتێکدا سەدر ئاماژەی بەوە دا، "ویستی گەلی ئازاد لە سەرووی هەموو گوشارە دەرەکییە رۆژئاوایی و رۆژهەڵاتییەکانەوەیە.. هیچ گوشارێکی دەرەکی لەوە پەشیمانمان ناکاتەوە".  ئەمە لە کاتێکدایە تاوەکو ئێستا هەردوو لایەنی سەرەکی نێو ماڵی شیعە کە بریتین لە رەوتی سەدری خاوەن ٧٣ کورسی لە پەرلەمانی عێراق و چوارچێوەی هاوئاهەنگی کە خۆیان دەڵێن خاوەنی زیاتر لە ٩٠ کورسیی پەرلەمانن و لە گردبوونەوەی چەند لایەنێکی بەهێزی شیعە پێکهاتووە، سەبارەت بە پێکهێنانی حکومەتی نوێی عێراق رێکنەکەوتوون، بەڵام لایەنەکانی چوارچێوەی هاوئاهەنگی کە دیارترینیان هاوپەیمانی دەوڵەتی یاسایە بە سەرۆکایەتی نووری مالیکی پێداگرە لەسەر پێکهێنانی حکومەتی سازانی نیشتمانی بە بەشداری هەموو لایەنە سیاسییەکان کە دەیانەوێ بەشداربن.  بڕیارە یەکشەممەی داهاتوو ٩.١.٢٠٢٢ خولی نوێی پەرلەمانی عێراق یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.