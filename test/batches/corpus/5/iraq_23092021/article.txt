شانەی رایگەیاندنی ئەمنیی عێراق لە راگەیێندراوێکدا ئاشکرایکرد بەڕێوەبەرایەتیی هەواڵگریی سەربازیی لە وەزارەتی بەرگری سێ تۆمەتبارییان لە گوندی خازر لە سنووری پاڕێزگای کەرکووک دەستگیرکردووە، کە زانیارییان لەسەر بۆسە و گەڕان و خاڵەکانی سوپای عێراق لە سنووری بەرپرسیارێتی فیرقەی ١٤ی سووپای عێراق کۆدەکردەوە.  بەپێی راگەیێندراوەکە ئەو کەسانە سیخوڕی داعش بوون و زانیارییەکانیان بەو گرووپە داوە، دوای دەستگیرکردنیان، دۆسیەکەیان رادەستی لایەنی پەیوەندیدار کردووە.  لەلایەکی دیکەوە شانەی راگەیاندنی ئەمنیی عێراق ئاشکرای کردووە رۆژی ٢٢ی ئەیلوول ئاژانسی هەواڵگری و لێکۆڵینەوەکانی فیدڕاڵی لە وەزارەتی ناوخۆی عێراق دوو کەسیان دەستگیرکرد کە ٢١ مۆری ژمارەیەک لە وەزارەت و فەرمانگەکانی حکومەتی عێراقیان ساختەکردووە.  ئاژانسەکە دەستی بەسەر ژمارەیەک مامەڵەی هاتووچۆ و فەرمانگەی دیکەی حکومی و تابلۆی ئۆتۆمبێلی ساختەدا گرتووە، هەروەها لاپتۆپ و پرینتەر و مۆبایل و کەرەستەی دیکەشیان پێگیراوە کە لە کاری ساختەکردن بەکاریانهێناوە.