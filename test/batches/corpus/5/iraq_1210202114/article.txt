شەوی ١١ - ١٠ - ٢٠٢١ لە بەشێک لە گەڕەکە کوردنشینەکانی کەرکووک لایەنگرانی پارتی دەستیان بە ئاهەنگگێڕان کرد، بە گوێرەی زانیارییەکانی هەردی محەممەد، پەیامنێری رووداو لە ئاهەنگەکەدا پێکدادان لە نێوان هێزە ئەمنییەکان و لایەنگرانی پارتی دروستبوو و ١٠ کەسیان دەستگیرکرد و دوای لێکۆڵینەوە بە کەفالەت ئازادکران.  لە بەیانیی رۆژی سێشەممە ١٢ - ١٠ - ٢٠٢١ هێزەکانی لیوای ٦١ هەموو شەقامە سەرەکییەکانی سەر فولکەی ئیخوانیان لە رەحیماوا داخستبوو و، ئێوارەی ئەمڕۆ دوای دروستکردنی گوشار لەسەریان شەقامەکەیان کردەوە، بەڵام بازگەیان دانا و مۆبایلیان لە خەڵک سەندووە و پشکنیویانە.  محەممەد عوسمان، هاونیشتمانییەک لە گەڕەکی رەحیماوای کەرکووک بە تۆڕی میدیایی رووداوی راگەیاند، "شەوی رابردوو بەهۆی سەرکەوتنی پارتی دیموکراتی کوردستان ئاهەنگمان دەگێڕا، دواتر هێزێک هاتن و لێیانداین و مۆبایلیان لێوەرگرتین".  لە کاژێر ٢١: ٠٠ ـی شەوی سێشەممە هێزێکی عێراقی هەڵیانکوتایە سەر گەڕەکی شۆڕیجە و هێزەکانی سوپای عێراقی و پۆلیسی کەرکووکیش دەستیان بە گەڕان و پشکنین کردووە لەو ناوچانە و نزیکەی ٣٥ کەسیان دەستگیرکردووە و تاوەکو ئێستاش لە بنکەی پۆلیسی ئازادین.  بەپێی ئەنجامە بەراییەکانی کۆمیسیۆنی باڵای هەڵبژاردنەکان، لە ١٢ کورسیی پارێزگای کەرکووک، لایەنە کوردستانییەکان شەش کورسییان بە دەستهێناوە، لەو شەش کورسییە سێی بۆ یەکێتی، دووی بۆ پارتی و یەکێکیشی بۆ نەوەی نوێ بووە. شاخەوان عەبدوڵڵا، بەربژێری پارتی دیموکراتی کوردستان زۆرترین دەنگی پارێزگاکەی بەدەستهێنا.  پارێزگای کەرکووک لە سێ بازنە پێکهاتووە، لە سەرجەم بازنەکان ملیۆنێک و ١١ هەزار و ٩٢٨ کەس مافی دەنگدانیان هەیە کە بەپێی ئامارەکانی کۆمیسیۆن رێژەی بەشداریکردن لە هەڵبژاردن ٣٤.٤٨ % بووە.