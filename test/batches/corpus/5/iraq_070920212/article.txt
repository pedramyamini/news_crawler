جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند، "بەپێی یاسای هەڵبژاردن، ژمارە ٩ی ساڵی ٢٠٢٠، دەبێت ئەنجامە بەراییەکان ٢٤ کاژێر دوای تەواوبوونی هەڵبژاردن رابگەیێندرێت. بۆیە کۆمیسیۆن پابەندە بەوەی ئەنجامەکان لە ٢٤ کاژێر دوای هەڵبژاردندا رابگەیێنێت. "  هەمیشە دوای هەڵبژاردنەکان هەندێک لایەن باس لەوە دەکەن کە ساختەکاری کراوە و لایەنی دیکە تاوانبار دەکەن و گومان دەخەنە سەر ئەنجامەکان.  جومانە غەلای گوتی، "ئەم جارە هیچ ئەگەرێک نییە کە ساختەکاری لە هەڵبژاردندا بکرێت. هاوکات کۆمیسیۆن هەموو رێکارە پێویستەکانی بۆ رێگریکردن لە ساختەکاری گرتووەتە بەر. ئەگەر کارتێک خاوەنەکەی وەرینەگرێتەوە دواتر کۆمیسیۆن بڕیاری لێدەدات کە چی لێبکرێت. ئێمە کارتەکانی ساڵانی ٢٠١٣ تاوەکو ٢٠١٦ مان لەناو بردوون. ئینجا ئەو کەسانەیشی بۆ نوێکردنەوەی تۆمارەکانیان سەردانی کۆمیسیۆنیان نەکردووە، مافی دەنگدانیان نابێت. "  غەلای جەختی لەوە کردەوە کە ئامێرەکانی دەنگدان پارێزراون و تاقیکراونەتەوە، بە هیچ شێوەیەک کەس ناتوانێت دەستیان بۆ ببات. هەروەها هەڵبژاردن لە کەشێکی پاک و ئازاددا دەکرێت. هەموو ئەو ئامێرانەیشی کۆمیسۆن بەکاریان دەهێنێت لەلایەن کۆمپانیایەکی ئەڵمانیی پسپۆڕەوە پشکنراون و ئێمەیش لیژنەیەکی ئاسایشی ئەلیکترۆنیمان هەیە کە رێگە نادات هیچ ساختەکارییەک بکرێت.  کۆمیسیۆن بۆ ئەم هەڵبژاردنە هەموو ئامادەکارییەکانی کردووە و هاونیشتمانان بە کارتی بایۆمەتری دەتوانن دەنگ بدەن.  گوتەبێژی کۆمیسیۆنی باڵای سەربەخۆی هەڵبژاردنەکانی عێراق گوتی: "هیچ کەسێک ناتوانێت کارتی کەسێکی دیکە بەکاربهێنێت، هەر هەوڵێکی وا شکست دەهێنێت. هەرکەسێک سەرپێچیی لەسەر تۆمار بکرێت سزا دەدرێت و بۆ دادگاییکردنی رەوانەی دادگای تایبەت دەکرێت. "  کۆمیسیۆنی باڵای سەربەخۆی هەڵبژاردنەکانی عێراق تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمار کراون.  دەنگدەران لە هەشت هەزار و ٢٧٣ ناوەندی دەنگدان دەنگ دەدەن. بە تێکڕایش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستایش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون.  بڕیارە رۆژی ٢٠٢١/١٠/١٠ هەڵبژاردنی پێشوەختەی ئەنجوومەنی نوێنەرانی عێراق بکرێت. زیاتر لە سێ هەزار کەس خۆیان بەربژێر کردووە کە کێبڕکێ لەسەر ٣٢٩ کورسیی پەرلەمان دەکەن.  بەپێی دوایین ئاماری کۆمیسیۆن، ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراق لە ١٠ی ئۆکتۆبەری ٢٠٢١ بەشدارن، دەنگدەران لە ٨٣ بازنەی هەڵبژاردنەوە ٣٢٩ بەربژێری پەرلەمان هەڵدەبژێرن کە نۆ کورسییان بۆ پێكهاتەکانە.