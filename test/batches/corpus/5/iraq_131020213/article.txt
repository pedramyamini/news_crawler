بەگوێرەی راگەیێندراوێکی هاوپەیمانیی نیشتمانی، کە کۆییەکی بۆ رووداو نێردراوە، باس لەوە دەکات "لەو کاتەوەی کوڕانی بەغدا و ناوچەکانی دیکەی باشووری بە مەبەستی چاکسازی رژانە سەر شەقامەکان و هەڵبژاردنێکی پێشوەختەی پاک و بێگەرد داواکاری سەرەکی خۆپێشاندەران بووە، ئێمە وەک هاوپەیمانی نیشتمانی لەو کاتەوە و ئێستاش پشتگیری لە داواکانیان دەکەین".  هاوپەیمانی نیشتمانی دەڵێت بەهۆی ئەو "ساختەکاری"یەی لە هەڵبژاردنی ساڵی ٢٠١٨ کرا ئێستاش ئێمە هەر باجی دەدەین، هاوکات دەشڵێت: "ئەو هەڵبژاردنەش جیاوازی لەگەڵ هەڵبژاردنی ٢٠١٨ دا نییە، بەڵکو لە رووی ساختەکارییەوە خراپترە". بۆیە ئەنجامەکەی قبوڵ ناکەن.  بەگوێرەی هاوپەیمانیی نیشتمانی، ئەنجامە بەراییەکانی هەڵبژاردن "دوورن لە راستییەوە" و هەر ئەمەشە کە وایکردووە بەشێک لە هێزە سیاییەکان قبووڵی نەکەن.   بەپێی ئەنجامە بەراییەکانی هەڵبژاردن لیستەکەی ئەیاد عەللاوی دەنگێکی زۆر کەمی هێناوە، لە کاتێکدا لیستەکەی لە هەڵبژاردنی ٢٠١٠ دا ٩١ کورسی بەدەستهێنابوو.