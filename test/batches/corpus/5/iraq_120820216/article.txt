بەپێی راگەیێندراوی نووسینگەی راگەیاندنی سەرۆککۆماری عێراق، بەرهەم ساڵح، سەرۆککۆماری عێراق رۆژی پێنجشەممە ١٢ی ئابی ٢٠٢١ لە کۆشکی سەلام لە بەغدا پێشوازیی لە رەشید عەزاوی، سکرتێری گشتیی حیزبی ئیسلامیی عێراق کرد.  وەکو لە راگەیێندراوەکەدا هاتووە، لە کۆبوونەوەکەدا سەرۆککۆمار جەختی لە پێویستیی بەهێزکردنی سەقامگیریی عێراق و پاراستنی ئاسایشی هاووڵاتییان و پاکوبێگەردی و دادپەروەریی هەڵبژاردنەکانی داهاتوو کردووەتەوە.  لەو دیدارەدا، گفتوگۆ لەبارەی گۆڕانکارییە سیاسی و ئەمنی و ئابوورییەکانی عێراق کراوە و هەردوولا جەختیان کردووەتەوە لە پێویستیی بەهێزکردنی سەقامگیریی وڵاتەکە و پاراستنی ئاسایشی هاووڵاتییان و دابینکردنی پێداویستییەکان بۆ ئەنجامدانی هەڵبژاردنەکان لە کاتی دیاریکراوی خۆیدا لەسەر بنەمای پاکوبێگەردی و دادپەروەری لە قۆناخە جیاجیاکانی بەڕێوەچوونیدا، ئەمەش بۆ گەڕاندنەوەی متمانەی دەنگدەران بە پرۆسەی هەڵبژاردنەکان.  بەرهەم ساڵح و رەشید عەزاوی دووپاتی دەکەنەوە، "گرنگە هەڵبژاردنەکانی داهاتوو رەنگدانەوەی خواستی ئازادانەی خەڵکی عێراق بێت بۆ هەڵبژاردنی نوێنەرانیان".