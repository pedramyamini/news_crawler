عەلی عەباس جیهانگیر، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، ١٠٠ خێزانی ئاوارە کە لە کەمپی جەدعە لە باشووری پارێزگای نەینەواوە گەڕابوونەوە ناوچەی شەرگات لە پارێزگای سەلاحەدین، بەهۆی کێشەی هۆزایەتییەوە لەگەڵ دانیشتووانی ناوچەی شەرگات نەسازان، بۆیە جارێکی دیکە ئاوارەبوونەوە و گەڕانەوە کەمپی جەدعە.  گوتەبێژی وەزارەتی کۆچ و کۆچبەران ئاماژەی بەوەش کرد، ئەو خێزانانە کەسوکاری چەکدارانی داعشن، ئەوەش کێشەی گەڕانەوەی بۆ زێدی خۆیان دروستکردبوو؛ بۆیە بە مەبەستی پاراستنی ئەو خێزانانە، وەزارەتی کۆچ و کۆچبەران لەسەر داواکاریی خێزانەکان خۆیان جارێکی دیکە گەڕاندنیەوە کامپەکە.  عەلی عەباس جیهانگیر ئەوەی خستەڕوو، وەزارەتەکەیان بە هاوکاریی لیژنەی ئاشتەوایی نیشتمانیی سەر بە ئەمینداریەتی ئەنجوومەنی وەزیرانی عێراق کار دەکات بۆئەوەی خێزانەکان بگەڕێنەوە شوێنی خۆیان و گوتیشی، لیژنەیەک بۆ ئاشتەوایی لە نێوان ئەو خێزانانە پێکهاتووە و ئامانجەکەی ئەوەیە جارێکی دیکە خێزانە ئاوارەبووەکان قبووڵ بکرێنەوە و بێ گرفت بگەڕێنەوە زێدی خۆیان.  حکومەتی عێراق پلانی هەیە سەرجەم کەمپەکان بە کەمپەکانی هەرێمی کوردستانیشەوە دابخات، بەڵام ئەو هەوڵە بێ ئاستەنگ نییە؛ هێشتا ٢٨ کەمپی ئاوارەکان ماون، کە زۆربەیان لە هەرێمی کوردستانن.  کەریم نووری، بریکاری وەزارەتی کۆچ و کۆچبەرانی عێراق دەڵێت، "توانیومانە ٥٠ کەمپ دابخەین؛ ئێستا لە عێراق تەنیا ٣٧ هەزار خێزانی ئاوارە ماون، زۆربەیان لە هەرێمی کوردستانن. نزیکەی ٢٦ کەمپ لە کوردستان ماون لەگەڵ دوو کەمپی دیکە. ئەو دوو کەمپە یەکێکیان لە جەدعەیە لە موسڵ و ئەوی دیکە لە فەللوجەیە. ئێمە بەردەوامین لە گەڕانەوەی ئارەزوومەندانەی ئاوارەکان بۆ زێدی خۆیان".