خەمیس ئەحمەد عەباس، کە باوکی نۆ منداڵە، بەهۆی وشکەساڵییەوە دەستبەرداری کاری جووتیاری بووە لە نەینەوا، بۆیە ئێستا بێکارە، ئەو دەڵێت "چاندنی گەنم و جۆ قومارە".  خەمیس ئەحمەد عەباس کە پێشتر جووتیار بووە، ئاماژەی بەوە کردووە، "دەستبەرداری جووتیاری و کشتوکاڵ بووم بەهۆی کەمی باران و وشکەساڵییەوە، لەگەڵ نەبوونی پاڵپشتی لەلایەن حکومەتەوە، تەنیا من نیم، بەڵکو زۆر لە جووتیاران دەستبەرداری ئەو پیشەیە بوون".  دەشتی نەینەوا، وەکو وەزارەتی کشتوکاڵ باسی دەکات، نزیکەی شەش هەزار کیلۆمەتری بۆ چاندن لەبارە، بەشێکە لە ناوچەیەک کە پێش ١٢ هەزار ساڵ کشتوکاڵ تێیدا سەریهەڵداوە، بەڵام ئێستا بەهۆی بەرزبوونی پلەی گەرما بۆ سەرووی ٥٠ پلەی سیلیزی و کەمیی بارانبارین، ناوچەکە دەناڵێنێت.  مشعەل فارس جەربە، ئەندازیاری کشتوکاڵ دەڵێت، "جیاوازییەکی زۆر هەیە لەنێوان ئەو ساڵانە، لە ساڵی ٢٠١٩ بەرهەم یەکجار زۆر بوو، چونکە بەرهەمی دانەوێڵە لە دۆنمێکدا گەیشتە سەرووی تۆنێک و تۆنێک و سەد لە زەوییە دێمەکاندا، لە ساڵی ٢٠٢٠ یشدا کەمتر بوو، بەڵام هێشتا باش بوو و گەیشتە ٧٠٠ و ٨٠٠ کیلۆ لە دۆنمێکدا، کەچی ساڵی رابردوو وشکەساڵی هۆکاری سەرەکی بوو".  رێکخراوی کۆچی نێودەوڵەتی دەڵێت، داعش پێشتر ٤٤٧ خێزانی لە نەینەوا ناچارکرد زەوییەکانیان جێبهێڵن، بەڵام دوای شکستهێنانی داعش ئەو خێزانانە گەڕانەوە سەر زەوییەکانیان، کەچی بەهۆی وشکەساڵییەوە زۆربەیان لە تەممووز و ئابی ٢٠٢١ دا ناچاربوون جارێکی دیکە زەوییەکانیان جێبهێڵن، چونکە ئەوان تەنانەت ناتوانن خۆراک بۆ ئاژەڵەکانیان دابین بکەن.  عەدنان خەلیل، جووتیار باسی لەوە کرد، "ئەگەر دەوڵەت پاڵپشتیم بکات بەرهەمم لێ وەردەگرێت، لە دەوڵەت نرخی پەین ملیۆنێک و ٢٥٠ هەزارە، باشە من چی بەرهەم دەهێنم؟ "  نەینەوا پێشتر بە سەبەتەی خۆراکی عێراق ناودەبرا، لقی کۆمپانیای گشتیی دانەوێڵە لە نەینەوا دەڵێت، لە ساڵی ٢٠٢٠ دا ٩٢٧ هەزار تۆن گەنمیان لە نەینەوا دووریوەتەوە، کەچی ئەمساڵ بەهۆی وشکەساڵییەوە بەرهەمیان بۆ ٨٩ هەزار تۆن دابەزیوە.