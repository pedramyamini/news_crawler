لە راگەیێندراوێكیدا، نێد پرایس، گوتەبێژی وەزارەتی دەرەوەی ئەمریکا رایگەیاند: "ئێمە چاودێری هەواڵی هێرشی فڕۆکەی بێفڕۆکەوانەکەی سەر ماڵی نیشتەجێبوونی سەرۆکوەزیرانی کازمی دەکەین و هەستمان بە ئارامی کرد کاتێک زانیمان کە ئەو زیانی پێنەگەیشتووە".  پرایس گوتیشی: "ئەم کردە تیرۆریستییە روونە کە ئێمە بە تووندی سەرکۆنەی دەکەین، راستەوخۆ ئاراستەی نێودڵی دەوڵەتی عێراقی کراوە".  لە درێژەی راگەیێندراوەکەیەدا، پرایس گوتی، ویلایەتە یەکگرتووەکانی ئەمریکا لە پەیوەندی نزیک لەگەڵ هێزە ئەمنییە عێراقییەکاندایە، کە ئەرکی پاراستنی سەروەری و سەربەخۆی عێراقیان لە ئەستۆدایە و ئێمە هاوکاریمان پێشکێش بە ئەوان کردووە لە لێکۆڵینەوەکانی تایبەت بەو هێرشە.  نێد پرایس راشیگەیاند، پابەندبوونیان بۆ عێراقییە هاوبەشەکانیان پتەو و جێگیرە و ویلایەتە یەکگرتووەکانی ئەمریکا لەگەڵ حکومەت و گەلی عێراقدایە.  بەرەبەیانی ئەمڕۆ یەکشەممە ٧ی تشرینی دووەمی ٢٠٢١،  لە رێگەی فڕۆکەیەکی بێفڕۆکەوان هێرشکرایە سەر ماڵی مستەفا کازمی سەرۆکوەزیرانی عێراق لە ناوچەی سەوز.  میدیاکانی عێراق رایانگەیاند، سێ لە پاسەوانەکانی ماڵی مستەفا کازمی سەرۆکوەزیرانی عێراق لە کاتی بەئامانجکردنی ماڵەکەی لەلایەن فڕۆکەیەکی بێفڕۆکەوانەوە، برینداربوون.   هەمان ئەم سەرچاوانە جەختیان لەوە کردەوە، پاسەوانەکان لەلایەن هێزی تایبەتی پاسەوانەکانی ماڵی کازمییەوە بەخێرایی نێردراونەتە نەخۆشخانەکان و زانیاری لەبارەی تەندروستییان نەزانراوە.   دوابەدوای هێرشەکە، مستەفا کازمی لە هەژماری فەرمی خۆی لە تویتەر، هەموولایەکی دڵنیاکردەوە کە تەندروستیی باشە و لە تویتێکدا نووسیوویەتی "پێشتر و ئێستاش پرۆژەی گیانفیدایی بووم بۆ عێراق و گەلی عێراق، مووشەكەكانی ستەمكاری ئیمانداران سڵ ناكاتەوە، و موویێكی ھێزە ئەمنییە قارەمانەكانمان نالەرێنێتەوە لە مكوڕی و سووربوونیان بۆ پاراستنی ئاسایشی خەڵك و  بەدیھێنانەوەی ماف و دانانەوەی یاسا بۆ سەر رێچكەی خۆی".  لە تۆڕە کۆمەڵایەتییەکاندا هەواڵی برینداربوونی مستەفا کازمی سەرۆکوەزیرانی عێراق بڵاوکرایەوە و هاوکات چەند گرتەیەکی ڤیدیۆیی بەهەمانشێوە لە تۆڕە کۆمەڵایەتییەکاندا بڵاوکرایەوە کە ساتی هێرشکردنە سەر ماڵی کازمی نیشان دەدات و دەنگی تەقەیەکی زۆر دێت.