فیراس محەممەدی، رۆژنامەڤان دەڵێت، "ئەنجامەکانی هەڵبژاردن دەرکەوتن، هیوادارین هەموو حیزبەکان سەقامگیریی دۆخی عێراق لەبەرچاو بگرن. ئەنجامەکە لەلایەن کۆمیسیۆنەوە راگەیێندراوە، کە کۆمیسیۆنێکی دانپێدانراوە و توانای پێویستی هەیە بۆ سەرخستنی ئەو ئەرکە. پێویستە گیانی نیشتمانیمان هەبێت، هەموو حیزبەکانیش گیانی نیشتمانییان هەبێت و حکومەت پێکبهێنن، رەچاوی سەقامگیریی دۆخەکە بکەن، کە دۆخی عێراق لە ساڵی ٢٠٠٣ وە تاوەکو ئێستا سەقامگیریی بەخۆوە نەبینیوە".  بەپێی ئەنجامە فەرمییەکان، رەوتی سەدر براوەی یەکەمی هەڵبژاردنە بە ٧٣ کورسی، دواتر هاوپەیمانیی تەقەدووم ٣٧ کورسی و دەوڵەتی یاسا ٣٣ کورسی و پارتی دیموکراتی کوردستان ٣١ کورسی، یەکێتی نیشتمانی کوردستان ١٨ کورسی و هاوپەیمانیی فەتح ١٧ کورسییان بەدەستهێناوە.  شامل عەبدولقادر، جێگری سەرنووسەری رۆژنامەی ئەلمەشرق بەغدادی دەڵێت، "بە راشکاوانە، ئەنجامەکانی هەڵبژاردن، هەرچییەک بن، گوزارشتە لە دەنگدەری عێراقی، بەجێگەیاندنی کارێکی دیموکراسییە، پێموایە لە مێژووی سیاسیی نوێی عێراق، بۆ یەکەمین جارە هەڵبژاردن بە شێوەیەکی دروست بەڕێوەدەچێت بە دیاریکراویش لە دوای ساڵی ٢٠٠٣ وە، بەڵێ هەڵەشی تێدایە".  لە کۆی نزیکەی ٢٢ ملیۆن دەنگدەر، نۆ ملیۆن و ٦٢٩ هەزار و ٦٠١ کەس دەنگیان داوە، کە ٧٢١ هەزار و ٩٧٩ دەنگیش پووچەڵ بوونەوە، کە دەکاتە ٨ % ی کۆی ئەوانەی دەنگیان داوە.  ئەیاد عێراقی، راوێژکاری میدیایی ئاماژە بەوە دەکات، "بە راشکاوانەوە، عێراقییەکان ئەو هەڵبژاردنە و ئەو پەرلەمانە و کورسییەکان و ئەنجامەکانیان ئەوەندە بەلاوە گرنگ نییە، وەکو رابردووە، چونکە سیستەمی پەرلەمانی گونجاو نییە لەگەڵ ژینگە و گەلی عێراقی".  دوای راگەیاندنی ئەنجام و ناوی بەربژێرە براوەکان بە فەرمی، گۆڕانکاری لە پێنج کورسی روویداوە، کۆمیسیۆنیش ئەنجامەکە رەوانەی دادگای باڵای فیدراڵی دەکات، بە مەبەستی پەسندکردنی، بۆئەوەی قۆناخێکی نوێی ژیانی سیاسی دەستپێبکات.