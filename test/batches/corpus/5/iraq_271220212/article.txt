دوای ئەوەی دادگەی باڵای فیدراڵیی عێراق، ئەمڕۆ دووشەممە ٢٧ - ١٢ - ٢٠٢١ سکاڵاکەی هادی عامری، سەرۆکی هاوپەیمانیی فەتح، کە باڵی سیاسیی گرووپەکانی حەشدی شەعبییە، تایبەت بە داواکاریی هەڵوەشاندنی ئەنجامەکانی هەڵبژاردنی پەرلەمانی عێراقی رەتکردەوە؛ عەمار حەکیم لە هەژماری خۆی لە فەیسبووک رایگەیاند، "لە روانگەی باوەڕی قووڵمان بە سەروەریی دەستوور و یاسا، رایدەگەیێنین کە پابەند دەبین بە بڕیاری دادگەی فیدراڵیی تایبەت بە ئەنجامەکان، سەرباری ئەوەی تێبینیی جیددیمان لەسەر پرۆسەی هەڵبژاردن هەیە".  سەرۆکی هاوپەیمانیی هێزەکانی دەوڵەت دەشڵێت، "پیرۆزبایی لە براوەکان دەکەین و هانیان دەدەین بەپێی ئەو بەرپرسیارێتییەی کە پێیان سپێردراوە خزمەتی گەل بکەن، پەلەش بکرێت لە پێکهێنانی حکومەتێکی لێهاتوو و گونجاو، هەموو لایەنەکان کە دەیانەوێت تێیدا بەشداربن کۆبکاتەوە، ئەو لایەنانەی ئامادەن بەرپرسیارێتی لە پێشی گەلی عێراق هەڵبگرن، بەڵام جارێکی دیکە دەڵێین ئێمە لە حکومەتی داهاتوودا بەشدار نابین".  بەپێی ئەنجامە کۆتاییەکانی هەڵبژاردنی پەرلەمانی عێراق، کە هێشتا دادگەی فیدراڵی پەسندی نەکردوون، جگە لە هادی عامری، چەند کەسایەتی و لایەنێکی دیکە سکاڵایان دژی تۆمار کردووە؛ رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی بەدەستهێناوە، پارتی دیموکراتی کوردستان ٣١ کورسی و یەکێتی نیشتمانیی کوردستان ١٨ کورسی بەدەستهێناوە، هاوپەیمانیی دەوڵەتی یاسا ٣٣ کورسیی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٧ کورسی بردووەتەوە، بۆیە ناڕازییە و داوای هەڵوەشاندنی هەڵبژاردن دەکات، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.