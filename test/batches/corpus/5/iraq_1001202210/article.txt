ئەمڕۆ دووشەممە ١٠ - ١ - ٢٠٢٢، سیروان سیرینی، ئەمینداری گشتیی ئەنجوومەنی نوێنەرانی عێراق، لەبارەی بڵاوبوونەوەی دەنگۆی پێدانی بڕی ١٥٠ ملیۆن دینار بەهەر ئەندامێکی ئەنجوومەنی نوێنەرانی عێراق، بە تۆڕی میدیایی رووداوی گوت: "ئەوەی کە ئەو دەنگۆیانە بڵاودەکەنەوە مەبەستی دیکەیان هەیە، نەخێر هیچ بڕە پارەیەک بەهیچ ئەندامێکی خولی پێنجەم نەدراوە، هەر پارەیەک بدرێت ئێمە ئاگاداردەبین، بەڵام نەدراوە و نەدەشدرێت".  سیروان سیرینی باسی لەوەکرد، لە خولی سێیەمی ئەنجوومەنی نوێنەرانی عێراقدا بڕیاربوو هەر پەرلەمانتارێک بڕی ٥٠ ملیۆن دیناری بدرێتێ بۆ ئەوەی ئۆتۆمبێلی پێبکرێت، بەڵام دواتر مەسەلەی حەشدی شەعبی هاتە ئاراوە و پارەکە بۆ ئەوان خەرجکرا، لە خولی چوارەمیشدا هیچ بڕە پارەیەک نەدراوە.   سیرینی گوتیشی: "ئەسڵەن ئێمە وەکو ئەنجوومەنی نوێنەرانی عێراق هێشتا بودجەمان نییە و بودجە پەسندنەکراوە ئیدی پارە لەکوێوە بدرێت؟ ".  رۆژی یەکشەممە ئەندامانی خولی نوێی ئەنجوومەنی عێراق، کە ژمارەیان ٣٢٩ ئەندامە، سوێندی یاساییان خوارد، هەر رۆژی یەکشەممە دەستەی سەرۆکایەتیی پەرلەمان هەڵبژێردرا. ئەمڕۆ دووشەممە لە تۆڕە کۆمەڵایەتییەکان بڵاوکرایەوە، کە هەر پەرلەمانتارێک پێشەکیی ١٥٠ ملیۆن دیناری دراوەتێ، بەڵام سیروان سیرینی ئەو دەنگۆیەی رەتکردەوە.