بەپێی راگەیێندراوێکی نووسینگەی سەرۆکوەزیرانی عێراق، رۆژی پێنجشەممە ٢٨ - ١٠ - ٢٠٢١ بە سەرۆکایەتیی مستەفا کازمی، سەرۆکوەزیران و فەرماندەی گشتیی هێزە چەکدارەکان، ئەنجوومەنی ئاسایشی نیشتمانی بە ئامادەبوونی ژمارەیەک فەرماندەی ئەمنی و سەربازی کۆبووەوە.  کۆبوونەوەکە تایبەت بوو بە تاووتوێکردنی دۆخی ئەمنیی پارێزگای دیالە و قسەکردن لەبارەی کاری لیژنەی ئەمنیی پێکهێندراو لەلایەن فەرماندەی گشتیی هێزە چەکدارەکانەوە کە رەوانەی پارێزگاکە کراوە. سەرۆکوەزیران رایگەیاند، هێزەکانی عێراق وەڵامی خێرایان دەبێت و داوای لە سەرجەم لایەنەکانیش کرد ژیانی تاڵی هاووڵاتییان نەقۆزنەوە لەپێناو هەندێک دەستکەوتدا و گوتی، پێویستە لایەنەکان لەپێناو شکستپێهێنانی تیرۆر پێکەوەبن.  هەر لە کۆبوونەوەکەدا کازمی ژمارەیەک راسپاردەی دایە فەرماندە ئەمنی و سەربازییەکانی پارێزگای دیالە، ئەوەش بە مەبەستی بەرقەراربوونی ئاسایش و سەقامگیری و لەنێوبردنی پاشماوەکانی داعش. هەروەها داوایکرد، بواری هەواڵگری چالاکتر بکرێت و گوتیشی، پێویستە رێگە نەدرێت کار بۆ قووڵکردنەوەی جیاوازییە تائیفییەکان بکرێت.  هاوکات ئەمڕۆ پێنجشەممە لەمیانەی سەردانەکەیاندا بۆ پارێزگای دیالە و قەزای شارەبان، وەزیرانی ناوخۆ و کۆچ و کۆچبەران و راوێژکاری کاری ئاسایشی نیشتمانی، سەردانی کەسوکاری قوربانییەکانیان کرد، هەروەها لە نەخۆشخانە سەردانی بریندارەکانیان کرد و لە نزیکەوە لە دۆخی تەندروستییان پرسی.  بەپێی راگەیێندراوێکی وەزارەتی کۆچ و کۆچبەران، ئیڤان فایەق، وەزیری کۆچ و کۆچبەرانی عێراق رایگەیاند، دوێنێ ٢٢٧ خێزان لە دوو گوندی میساق و نەهرل ئیمام لە سنووری شارەبان ئاوارە بوون و ئەوانیش بە هاوئاهەنگی لەگەڵ دەزگا ئەمنییەکان بە شێوەیەکی کاتی دەگوازرێنەوە کامپی خانەقین تاوەکو ئاسایشی گوندەکان سەقامگیر دەبێت.  ئیڤان فایەق راشیگەیاند، سەرۆکوەزیرانی عێراق بڕیاریداوە ١٠ ملیۆن دینار بدرێتە کەسوکاری کوژراوەکان و ملیۆنێک دیناریش بدرێتە هەر خێزانێکی ئاوارە، لەگەڵ پێدانی بڕە پارەیەکی دیکە دوای ئەوەی دەگەڕێنەوە.  فارس عەززاوی، بەرپرسی راگەیاندنی بەڕێوەبەرایەتیی تەندروستیی دیالە بە تۆڕی میدیایی رووداوی راگەیاند، دوایین ئاماری فەرمیی قوربانییانی هێرشەکەی سەر گوندی رەشادی قەزای شارەبان ١٣ کوژرا و و نزیکەی ٢٥ بریندارە و چوار لە بریندارەکانیش تاوەکو ئێستا لە نەخۆشخانە ماون و چارەسەر وەردەگرن.  فارس عەززاوی ئاماژەی بەوەش کرد، ئەمڕۆ پێنجشەممە لە سەردانەکەیاندا بۆ پارێزگای دیالە، وەزیرانی ناوخۆ و کۆچ و کۆچبەران و راوێژکاری ئاسایشی نیشتمانی لە نەخۆشخانە سەردانی بریندارەکانیان کرد و لە نزیکەوە لە تەندروستییان پرسین.  شەوی سێشەممە ٢٦ - ١٠ - ٢٠٢١، ژمارەیەک چەکداری داعش هێرشیان کردە سەر گوندی رەشاد لە قەزای شارەبانی سەر بە پارێزگای دیالە، کە دەکەوێتە باکووری رۆژهەڵاتی شاری بەغدا بە دووریی ٩٠ کیلۆمەتر.  دوای هێرشەکە، موسەننا تەمیمی، پارێزگاری دیالە بە تۆڕی میدیایی رووداوی راگەیاند، لە هێرشەکەدا ١١ کەس کوژران. وەکو پارێزگای دیالە روونیکردەوە، چەکدارانی داعش بۆسەیەکیان بۆ ماڵێک داناوە و کردوونیانەتە ئامانج. خەڵکیش چوونە بە هانای ئەو خێزانەوە و پێکدادان دروستبووە.  هەروەها سەرلەبەیانیی رۆژی چوارشەممە، فارس عەززاوی، بەرپرسی راگەیاندنی تەندروستیی پارێزگای دیالە بە تۆڕی میدیایی رووداوی راگەیاند، ژمارەی قوربانیانی هێرشەکەی گوندی رەشادی سەر بە قەزای شارەبان گەیشتووەتە ١٥ کوژراو و زیاتر لە ١٥ بریندار.  کەریم عەلی، جێگری پارێزگاری دیالە بە تۆڕی میدیایی رووداوی راگەیاند، ئەو گوندەی هێرشیکرایە سەر دانیشتووانەکەی شیعە مەزهەبن، ئەوانیش بۆ تۆڵەکردنەوە، هێرشیانکردووەتە سەر گوندێکی نزیکی خۆیان، کە دانیشتووانەکەی سوننە مەزهەبن و چەند کەسێکی سڤیلیان کوشتووە و بریندارکردووە.  جێگری پارێزگاری دیالە هۆشداریدەدات لەبارەی دۆخی دیالە و دەڵێ: "مەترسییەکی زۆری هەڵگیرسانی شەڕی هۆزەکان و تائیفی هەیە؛ بۆیە دەبێ بە زووترین کات دۆخی ئەمنی ناوچەکە چارەسەر بکرێت".  شەوی رابردوو، داعش لە رێگەی کەناڵەکانی تێلێگرامەوە، لەبارەی هێرشەکەی شارەبانەوە بڵاویکردەوە: دوای ئەوەی شەش کەسی "رافزی"یان لە نزیک زەوییە کشتوکاڵییەکانی گوندی رەشاد لە ناوچەی میقدادیە بە دیل گرتوون، دوای لێکۆڵینەوە لەگەڵیان، هەر شەشیان کوشتوون.  داعش هەروەها دەڵێت، چەکدارەکانیان بۆسەیان بۆ ئەو هێزانە داناوە کە بە هانای ئەو شەش کەسەوە چوون و دوای گەیشتنی دوو ئۆتۆمبێل کە ١٠ کەسی تێدابووە، "موجاهیدان" بە چەک رووبەڕوویان بوونەوە و هەموویان کوشتن و ئۆتۆمبێلەکانیان تێکدان.