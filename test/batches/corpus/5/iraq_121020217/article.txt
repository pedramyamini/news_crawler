هیشام روکابی، گوتەبێژی نووری مالیکی لەبارەی هەڵوێستیان بەرامبەر ئەنجامەکانی هەڵبژاردن بە تۆڕی میدیایی رووداوی راگەیاند، تانەیان لە ئەنجامەکان داوە دوای ئەنجامی تانەکان هەڵوێستی خۆیان ئاشکرا دەکەن، هەروەها دەشڵێت، هاوپەیمانیی دەوڵەتی یاسا چاوەڕوانی ئەنجامی کۆتاییە، بەتایبەت کە ژمارەیەکی زۆر لایەنی سیاسی هەن کە رەخنەیان لە ئەنجامەکان گرتووە.  گوتەبێژی نووری مالیکی دەڵێت، لە کۆبوونەوەیەک لە ماڵی نووری مالیکی ئەنجامەکان تاوتوێکراون و لە هەمان کاتدا هەندێک لایەن رەخنە و بەڵگەیان هەبووە کە ستەمیان لێکراوە، بۆیە لە چوارچێوەی هاوئاهەنگییەکانیان دەتوانن سکاڵاکانیان پێشکێشی کۆمیسیۆن بکەن.  لەبارەی ئەوەی کە لەگەڵ چ لایەنێکی کوردی لێكتێگەیشتنیان هەیە، هیشام روکابی دەڵێت، "لە دوایین سەردانی نووری مالیکی چاوی بە مەسعود بارزانی کەوت، گفتوگۆ لەبارەی قۆناخەکانی داهاتوو کرا و بەشێوەیەکی سرووشتی ئەوە دەبێتە سەرەتایەکی لێكتێگەیشتن کە پاڵپشتییەکە بۆ پێکهێنانی هاوپەیمانی لەگەڵ برایانی کورد، دوای ئەوەی کە ئەنجامەکان یەکلاییدەکرێتەوە".  دەوڵەتی یاسا بەپێی ئەنجامە بەراییەکان ٣٧ کورسی بەدەستهێناوە، هەروەها رەوتی سەدر زۆرترین دەنگی لە هەڵبژاردن بەدەستهێناوە کە بەپێی ئەنجامە بەراییەکان ٧٣ کورسیی پەرلەمانیان مسۆگەر کردووە، گوتەبێژی مالیکی لەو بارەوە دەڵێت، رێز لە ئەنجامەکان دەگرن و هیوادارن زووتر ئەنجامی تانەکان رابگەیێنرێت بۆ ئەوەی بتوانن حکومەت پێکبهێنن.     لەبارەی ئەو لایەنانەی کە بە ئەنجامەکان رازی نین و دەیانەوێت تانە لە ئەنجامەکان بدەن، جەلیل عەدنان، سەرۆکی کۆمیسیۆنی باڵای هەڵبژاردنەکان دەڵێت، تانەکان لە ماوەی ٣ رۆژ وەردەگیرێن و بڕیاریان لەبارەوە دەدرێت.     دوای داخستنی بنکەکانی دەنگدان، کۆمیسیۆن دەستیکرد بە ژماردنەوەی دەنگەکان لە ٨٧٤٥ وێستگەی دەنگدان و بەراوردکردنیان بە ئەنجامە ئەلیکترۆنییەکان. ئەمڕۆ سەرۆکی کۆمیسیۆن لە کۆنگرەیەکی رۆژنامەڤانیدا رایگەیاند کە ئەنجامی ژماردنی دەنگەکان وەک یەکدی بوون.