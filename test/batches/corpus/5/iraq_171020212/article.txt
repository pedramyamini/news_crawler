تاریق حەڕب، پسپۆڕی دیاری یاسایی رایگەیاند "ئەو پەرلەمانتارانەی میدیایان پڕکردبوو بەدەرکەوتن و هاوارکردن بەشەو و بەڕۆژ لەم خوولەی پەرلەمان نەماون و پەرلەمان بە سەرکردایەتی سەدرییەکان و پارتی دیموکراتی کوردستان و تەقەدوم و ئیمتیداد و سەربەخۆکان دەبێت و هاوپەیمانێتیی دیکە هیچ بەهایەکی نابێت".  سەبارەت بە راسپاردنی فراکیسیۆنەکی براوە بۆ پێکهێنانی حکومەت، تارق حەرب گوتی: "سەرۆکی کۆمار پابەند دەبێت بەوەی بەربژێری سەدرییەکان بۆ پێکهێنانی حکومەت راسپێرێت، چونکە ماددەی ٤٥ لە یاسای ژمارە ٩ی هەڵبژاردنی ئەنجوومەنی نوێنەرانی عێراق کە لەدوای بڕیاری پێشووی دادگەی باڵای فیدڕاڵی پەسەندکراوە تانەی لێنەدراوە لەلای دادگە و ئەم ماددەیە رێگە نادات هیچ ئەندام یان لایەنێک یان حیزبێکی تۆمارکراوی براوە لەهەڵبژاردن بچێتە نێو هاوپەیمانێتی یان فراکسیۆنێکی دیکە و ئەم دەقە پێویستی بەهیچ دەق یان شیکردنەوەیەک نییە و واتاکەی روون و دیارە".  رۆژی شەممە ١٦ی ئۆکتۆبەر دوای ٦ رۆژ لە بەڕێوەچوونی هەڵبژاردنی ئەنجوومەنی نوێنەران، کۆمیسیۆنی باڵای سەربەخۆی هەڵبژاردنەکان ئەنجامە بەراییەکانی ١٠٠ % ی وێستگەکانی دەنگدانی راگەیاند.  بەپێی ئەنجامەکان رەوتی سەدر ٧٢ کورسیی بەدەستهێناوە، هاوپەیمانیی تەقەدووم ٣٧ کورسی، پارتی دیموکراتیی کوردستان ٣٣ کورسی و سەربەخۆکان ٣٥ کورسی، هاوپەیمانیی دەوڵەتی یاسا ٣٣ کورسی، هاوپەیمانیی فەتح ١٦ کورسی، هاوپەیمانیی کوردستان ١٦ کورسی، هاوپەیمانی عەزم ١٣ کورسی، نەوەی نوێ ٩ کورسی، بزووتنەوەی ئیمتیداد ٩ کورسی، ئیشراقەی کانوون ٦ کورسی و یەکگرتووی ئیسلامی چوار کورسی.