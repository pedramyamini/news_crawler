سەرچاوەیەکی بەرپرس لە پۆلیسی پارێزگای میسان ئەمڕۆ یەکشەممە ٩ - ١ - ٢٠٢٢، بە تۆڕی میدیایی رووداوی گوت: "بەربەیانی ئەمڕۆ یەکشەممە تەرمی کەسێک بەناوی موسلیم عیدان کەعبی فەرماندە لە سەرایا سەلامی رەوتی سەدر دۆزراوەتەوە".  ئەو کەسە برای حەیدەر ئەبو ریشە، کە یەکێک لە سەرکردە دیارەکانی رەوتی سەدر.  سەرچاوەکەی پۆلیسی پارێزگای میسان ئاماژەی بۆ ئەوەشکرد کە دەستکراوە بە لێکۆڵینەوە لە هۆکارەکانی کوشتنی فەرماندەکەی سەرایا سەلامی رەوتی سەدر و لە ئایندەدا زانیارییەکان ئاشکرا دەکەن. بەپێی زانیارییەکانی پۆلیس موسلیم عیدان کەعبی بە ١٠ گوللە کوژراوە.  کوشتنی ئەو فەرماندەیەی سەرایا سەلامی سەر بە رەوتی سەدر لەکاتێکدایە، ئەمڕۆ یەکشەممە ٩ - ١ - ٢٠٢٢، یەکەم دانیشتنی خوولی پێنجەمی ئەنجوومەنی نوێنەرانی عێراق لەبەغدا بەڕێوەدەچێت، پەرلەمانتارانی رەوتەکەش بە کفنی سپی بەشداری لە دانیشتنەکەدا دەکەن.  کوشتنی کەعبی دوای ئەوە دێت هەفتەی رابردوو لەبەغدا هێرشکرایە سەر ماڵی ئەندامێکی حەشدی شەعبی و پێنج لە ئەندامانی خێزانەکەی لە ناوچەی گەڕەکی راگەیاندن لە بەغدا کوشتن  و خۆشی بە سەختی بریندارکرا.