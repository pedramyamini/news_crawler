بڕیارە کاژێر شەشی ئێوارەی ئەمڕۆ دووشەممە ٢٩ - ١١ - ٢٠٢١، ئەو لێژنەیەی بۆ لێکۆڵینەوە لە رووداوی هێرشە درۆنییەکەی بەرەبەیانی رۆژی ٧ - ١١ - ٢٠٢١ی سەر ماڵی مستەفا کازمی، سەرۆکوەزیرانی عێراق و هەوڵی تیرۆرکردنی، یەکەم راپۆرتی خۆی لەکۆنگرەیەکی رۆژنامەوانی لەبەغدا بخاتەڕوو، ئەو هێرشەی لەرێگەی سێ درۆنەوە بوو وەک ئەوەی وەزارەتی ناوخۆی عێراق لە رۆژی هێرشەکە ئاشکرایکرد.  بەپێی زانیارییەکان و میدیای فەرمی عێراقی، قاسم ئەعرەجی، راوێژکاری ئاسایشی نەتەوەیی عێراق کۆنگرەیەکی رۆژنامەوانی سازدەکات و ئەنجامی لێکۆڵینەوەکان لە رووداوەکە ئاشکرا دەکات، کە دەبێتە یەکەم باسکردنی فەرمی و بە وردەکارییەوەی ئەو رووداوەی کاردانەوەی نێوخۆیی و هەرێمی و نێودەوڵەتی زۆری بەدوای خۆیدا هێنا و، یەکێک بوو لەو هەوڵی تیرۆرکردنانەی لە دوای ساڵی ٢٠٠٣ زۆرترین کاردانەوەی لێکەوتەوە.  وا بڕیارە لە کۆنگرە رۆژنامەوانییەکەدا گرتەی ڤیدیۆیی درۆنە هێرشبەرەکان و خستنەخوارەوەی تەقەمەنییەکان و رووبەڕووبوونەوەی پاسەوانان و هێزە ئەمنییەکان بخرێتەڕوو، هەروەها ساتی تەقاندنەوەی ئەو تەقەمانییانەی کە نەتەقیونەتەوە، ئەوە جگە لە چەندین وێنە لەبارەی وردەکاریی رووداوەکەوە.  ئەو کۆنگرە رۆژنامەوانییە دوای تویتێکی موقتەدا سەدر، رێبەری رەوتی سەدری دێت کە تێیدا هەڕەشەی ئاشکراکردنی هێرشبەران و ئەنجامدەرانی سەر ماڵی مستەفا کازمی کردبوو.   موقتەدا سەدر، رۆژی ٢٥ - ١١ - ٢٠٢١، لە تویتێکدا رایگەیاند: "ئەوەی پێویستە پشتگوێنەخرێت شکۆی دەوڵەتە، ئەو دەستدرێژییەی کرایە سەر سەرۆکی ئەنجوومەنی وەزیران دەستدرێژییەکی روونە بۆ سەر سەروەری و شکۆ، هەروەها وروژاندنی ئاشووب و تێکدانی تێکڕای ئاسایشی عێراقە".  موقتەدا سەدر، کە لەدوای هێرشەکەی سەر ماڵی کازمی لە رۆژی ٧ی ئەم مانگە زوو داوای بە سزاگەیاندنی ئەو کەسانەی کردبوو لە پشتی هێرشەکەوەن، لە تویتەکەی ئەمڕۆدا هەروەها دەڵێت: "لێرەوە پێویستە ئەوانە ئاشکرابکرێن کە ئاشکران، مەبەستم ئاشکراکردنی ئەو لێکۆڵینەوانەی تایبەتن بەم دۆسیەیەوە، هەروەها ئەو تیرۆریستانە دەستگیربکرێن کە ئەم کارە تیرۆریستییە قێزەونەیان کرد و  سزای پێویست بدرێن".  لەکۆتایی تویتەکەیدا موقتەدا سەدر، رێبەری رەوتی سەدر دەڵێت: "لەگەڵ ئاشکرانەکردنی ئەمە، ناچار دەبین لەداهاتوودا ئاشکرای بکەین".  بەرەبەیانی رۆژی یەکشەممە ٠٧ - ١١ - ٢٠٢١ بە سێ فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق، دوو لە فڕۆکەکان لە ئاسمان تەقێندرانەوە و یەکێکیشیان ئامانجەکەی پێکا.  هێرشەکەی سەر ماڵی کازمی، لەلایەن وەزارەتی دەرەوەی ئەمریکا بە "هێرش بۆ سەر دڵی عێراق" لێکدرایەوە،  نێچیرڤان بارزانی، سەرۆکی هەرێمی کوردستانیش لە تویتێکدا نووسی هێرشەکەی "پێشهاتێکی مەترسیدار"ە و سەرکۆنەی کرد.  هێرشەکە، کە کاردانەوەیەکی زۆری نێوخۆی و هەرێمی و نێودەوڵەتیشی بەدواهات و نەتەوەیەکگرتووەکانیش سەرکۆنەی کرد، دوای خۆپێشاندانی لایەنگرانی حەشدی شەعبی هات، لە دژی ئەنجامەکانی هەڵبژاردن، کە دوو رۆژ بەر لە هێرشەکە رژانە سەر شەقامەکانی بەغدا و ویستیان بچنە ناوچەی سەوز، بەڵام هێزە ئەمنییەکان رێگریان لێکردن، بەو هۆیەوە رووبەڕووبوونەوە لە نێوان هێزە ئەمنییەکان و خۆپێشاندەران روویدا و ژمارەیەک خۆپێشاندەر کوژران و بریندار بوون.