مستەفا کازمی کە لە ساڵی ١٩٦٧ لەدایکبووە، لە مانگی ئایاری ساڵی رابردوو دوای ململانێیەکی زۆر لەنێوان بەربژێرانی دیاریکراو بۆ وەرگرتنی پۆستەکە، بووە سەرۆکوەزیرانی عێراق. ئەو هەر لە عێراق یاسای خوێندووە و پاشان لە دەستی رژێمی پێشووی عێراق هەڵاتووە و چووەتە ئەوروپا لەوێ وەکو رۆژنامەڤانێکی ئۆپۆزیسیۆن کاری کردووە.   دوای ئەوەی ساڵی ٢٠٠٣ هێزەکانی هاوپەیمانان بە سەرۆکایەتیی ئەمریکا حکومەتەکەی سەدام حوسێنیان لەنێوبرد، کازمی گەڕایەوە عێراق و هاوکار بوو لە دامەزراندنی تۆڕی میدیایی عێراق و تاوانەکانی رژێمی بەعسی ئەرشیڤ کردووە. هاوکات وەکو چالاکڤان و پاڵپشتیکاری مافی مرۆڤیش کاریکردووە.   ساڵی ٢٠١٦ خاڵی گۆڕانکاری بوو لە کاری مستەفا کازمی، ئەو کاتەی حەیدەر عەبادی، سەرۆکوەزیرانی پێشووتری عێراق لە گەرمەی شەڕی داعشدا وەکو سەرۆکی دەزگای هەواڵگریی نیشتمانیی عێراق دیاریکرد. بەپێی چەند سەرچاوەیەکی نزیک لە کازمی، لەو کاتەدا بووە کە پەیوەندییەکانی لەگەڵ واشنتن و لەندەن و کەسە سەرەکییەکانی دیکەی وڵاتان دروستکردووە.   سەرچاوەیەکی باڵای سیاسی بە ئاژانسی فرانس پرێسی گوتووە، کە مستەفا کازمی "پەیوەندییەکی پراگماتیکیانەی لەگەڵ یاریکەرانی سەرەکی لە گۆڕەپانی عێراق و ئەمریکییەکان هەیە. بەم دواییەش توانیویەتی پەیوەندییەکانی لەگەڵ ئێران بگەڕێنێتەوە. "  کازمی کە پێشتر رۆژنامەڤان بووە، پەیوەندییەکی باشی لەگەڵ محەممەد بن سەلمان، شازادەی جێنشینی سعودیەش هەیە. دوای سەردانی بۆ ریاز، لە ڤیدیۆیەکدا دەردەکەوێت کە محەممەد بن سەلمان بە گەرمی لە باوەشی دەگرێت و بەخێرهاتنی دەکات.   ناوی کازمی لە ساڵی ٢٠١٨ هاتەپێش بۆ وەرگرتنی پۆستی سەرۆکوەزیران، بەڵام ئەوکات عادل عەبدولمەهدی پۆستەکەی وەرگرت، لە کۆتاییەکانی ساڵی ٢٠١٩ ـەش بەهۆی خۆپێشاندانەکانەوە، عادل عەبدولمەهدی دەستی لەکارکێشایەوە و کازمی شوێنی گرتەوە.   پێش هەڵبژاردنی وەکو سەرۆکوەزیران، ناوی کازمی بەوە بڵاوبووەوە کە بەربژێری دڵخوازی بەرهەم ساڵح، سەرۆککۆماری عێراقە، بەڵام راوێژکارێکی سیاسیی ئاگادار لە گفتوگۆکانی پێکهێنانی حکومەت کە نەیویستووە ناوی ئاشکرا بکرێت بە فرانس پرێسی گوتووە "کازمی دوودڵ بووە لە ئەو هەنگاوە، هەتاوەکو شتێکی دڵنیاکەرەوە نەبێت. "   ئەم بیروڕایە لەبارەی هێرشەکەی سەر ماڵی کازمی بخوێنەوە       لە سەرەتای ٢٠٢٠، گرووپە چەکدارەکان کازمییان بەوە تۆمەتباردەکرد کە تێوەگلاوە لە کوشتنی قاسم سولەیمانی و ئەبو مەهدی موهەندیس لە بەغدا، بەڵام کازمی لە رێگەی محەممەد ئەلهاشمی، بەرپرسی ستافەکەی عەبدولمەهدییەوە هەوڵی چاککردنی پەیوەندییەکانی لەگەڵ ئێران و هاوپەیمانەکانی لە عێراق دا. بە بوونی ئەو گرووپە چەکدارانەی نزیک لە ئێرانیش، بە گوتەی راوێژکارە سیاسییەکە، کازمی پەیوەندی و رێککەوتنێکی فراوانی لەگەڵ شیعەکان کرد. ئەوەش وایکرد چانسێکی باشتری هەبێت بۆ هەڵبژاردنی وەک سەرۆکوەزیران لەنێوان زورفی و عەللاویدا.   کازمی لەگەڵ ئەو هەڕەشانەی گرووپە چەکدارەکان بۆ سەری، رووبەڕووی قەیرانی ئابووری و کۆرۆناش بووەوە، لەگەڵ ئەوەدا هەڵبژاردنی پێشوەختەی پەرلەمانی راگەیاند کە بڕیاربوو ٢٠٢٢ بەڕێوەبچێت، هەڵبژاردن لە ١٠ - ١٠ بەڕێوەچوو، بەڵام ئێستا ئەنجامەکانی ئەو هەڵبژاردنە مانایان وایە کە کازمی رووبەڕووی داهاتوویەکی نادیار دەبێتەوە لەکاتێکدا هاوپەیمانێتییەکان کێشمەکێشمیانە و بانگەشەی ئەوە دەکەن ساختەکاری کراوە.   تۆبی دۆج، چاودێری سیاسی و سەرۆکی سەنتەرێکی توێژینەوەی ئابووریی رۆژهەڵاتی نێوەڕاست لە لەندەن ئاماژە بەوە دەکات، کەسێکی وەکو کازمی لەوانەیە پەیوەندییەکی دروستی هەبێت بۆ دەربازکردنی عێراق لە قەیرانەکان، بەڵام "عێراق لە کاتێکی هەستیاردایە و ئاستی مەترسییەکان زۆر بەرزتربوونەتەوە. "  وردەکاریی هێرشەکە کە وەزارەتی ناوخۆی عێراق بڵاویکردووەتەوە