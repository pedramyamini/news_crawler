جومانە غەلای، گوتەبێژی کۆمسیۆنی باڵای سەربەخۆی هەڵبژاردن بە رووداوی راگەیاند: "ئەمڕۆ چوارشەممە ٢٧ - ١٠ - ٢٠٢١ ژماردنەوەی دەستی بۆ ١٠٢ وێستگەی دەنگدان لە پارێزگای نەینەوا کۆتایی هات، کە تانەیان لێدرابوو، ئەنجامەکانیش وەک خۆی هاوتا بوون".  دوای تەواوبوونی پرۆسەی ژماردنەوەی دەنگی وێستگە تانەلێدراوەکانی پارێزگای نەینەوا، کۆمیسۆن راگەیێندراوێکی بڵاوکردەوە و رایگەیاند: "ژماردنەوەی دەنگی ئەو وێستگانەی تانەیان لێدرابوو. بە ئامادەبوونی نوێنەری بەربژێرەکان، چاودێرانی نێودەوڵەتی و رۆژنامەڤانان تەواو بوو، ئەنجامەکەشی دەنێردرێت بۆ ئەنجوومەنی کۆمیسیاران، بۆ ئەوەی بڕیاری پێویستی لەبارەوە بدەن".  کۆمیسیۆنی هەڵبژاردنەکان راگەیێندراوێکی لەبارەی تانەکانی دەنگدان بڵاوکردەوە و رایگەیاندووە، ١٧٤ تانەی لە پرۆسەی دەنگدان رەتکردووەتەوە و حەوت تانەشی پەسندکردووە کە یەکێکیان لە سنووری پارێزگای هەولێرە.  بەپێی راگەیێندراوی کۆمیسیۆنی باڵای سەربەخۆی هەڵبژاردنەکانی عێراق، ئەو تانانەی پەسندکراون سیانیان لە نەینەوا، دووانیان لە بەغدا، تانەیەک لە بەسرە و تانەیەکیش لە هەولێر بوون.  کۆمیسیۆنی هەڵبژاردنی عێراق دەڵێت، لەو شوێنانەی تانەکان پەسندکراون، ژماردنەوە و جیاکردنەوەی دەنگدان بەڕێوەدەچێت و "نوێنەری بەربژێرەکان لە پرۆسەی ژماردنەوە و جیاکردنەوەی دەنگەکان لەو وێستگانەی تانەکانیان پەسندکراون، ئامادە دەبن".  هەروەها ئاماژەی بەوەش کردووە، راپۆرتی رۆژانە لەبارەی ئەنجامی تانەکان بڵاودەکەنەوە.  بەپێی زانیارییەکانی پەیامنێری رووداو، تانەکانی پارێزگای هەولێر، کۆی گشتیی ١٩ تانە بووە و ١٨ یان رەتکراونەتەوە، تەنیا یەک تانە بە سوور هەژمارکراوە کە لە بازنەی یەک بووە و لەلایەن یەکێتیی نیشتمانیی کوردستانەوە پێشکەشکراوە، بەڵام ئەو تانەیەش ئەگەری زۆرە رەتبکرێتەوە، چونکە ئەو وێستگەیە بەدەست هەژمارکراوە و هاوتا بووە.  هەر بەپێی راگەیێندراوەکەی کۆمیسیۆن، سبەی پێنجشەممە، پرۆسەی ژماردنەوەی دەستیی دەنگەکان بۆ ئەو وێستگانەی دەنگدان لە پارێزگای بابل دەستپێدەکات کە لەلایەن بەربژێرە دەرنەچووەکانەوە تانەیان لێدراوە. هەروەها رۆژی هەینیش پرۆسەکە بەردەوام دەبێت. دەنگی وێستگە تانەلێدراوەکانی پارێزگاکانی میسان و دیالە و بەری رەسافە لە بەغدا بە دەست دەژمێردرێنەوە.  رۆژی ٢١ - ١٠ - ٢٠٢١ کۆمیسیۆنی هەڵبژاردنەکان راگەیێندراوێکی لەبارەی تانەکانی دەنگدان بڵاوکردەوە و رایگەیاند، ١٧٤ تانەی لە پرۆسەی دەنگدان رەتکردووەتەوە و حەوت تانەشی پەسندکردووە کە یەکێکیان لە سنووری پارێزگای هەولێرە.  کۆمیسیۆنی هەڵبژاردنی عێراق دەڵێت، لەو شوێنانەی تانەکان پەسندکراون، ژماردنەوە و جیاکردنەوەی دەنگدان بەڕێوەدەچێت و "نوێنەری بەربژێرەکان لە پرۆسەی ژماردنەوە و جیاکردنەوەی دەنگەکان لەو وێستگانەی تانەکانیان پەسندکراون، ئامادە دەبن". هەروەها ئاماژەی بەوەش کردووە، راپۆرتی رۆژانە لەبارەی ئەنجامی تانەکان بڵاودەکەنەوە.