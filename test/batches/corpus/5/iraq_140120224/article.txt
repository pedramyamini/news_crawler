رۆژی پێنجشەممە، ١٣ - ٠١ - ٢٠٢٢ لەسەر سکاڵای پەرلەمانتار باسم خەشان و مەحموود داوود یاسین، دادگەی باڵای فیدراڵی بڕیاری راگرتنی کاتیی دەستەی هەڵبژێردراوی سەرۆکایەتیی ئەنجوومەنی نوێنەرانی دەرکرد.  باسم خەشان، ئەندامی سەربەخۆی پەرلەمانی عێڕاق، لەو بارەیەوە بە رادیۆی رووداوی راگەیاند: "هەموو ئەو رێکارانەی لە یەکەم دانیشتنی پەرلەمانی عێراق بەڕێوەچوون نادەستووری و نایاسایی بوون، بۆیە ئێمە لەدادگەی باڵای فیدراڵی سکاڵامان دژی دانیشتنەکە و ئەو دەستەیەی هەڵبژێردراون تۆمارکردووە".  باسم خەشان پێیوایە لە دانیشتنەکەدا: "پێشێلی ماددەی ٥ی پەیڕەوی ناوخۆی پەرلەمان کراوە"، هەروەها "لە ماددەی ٥٤ی دەستووریش دەڵێت دانیشتنی یەکەم بە سەرۆکایەتی بەتەمەنترین پەرلەمانتار دەبێت و باس لەوە نەکراوە لە دانیشتنی دیکەدا دەگۆڕێت، دەبووایە تاوەکو هەڵبژاردنی دەستەی سەرۆکایەتیی پەرلەمان مەشهەدانی دانیشتنەکەی بەڕێوەبردبا، ئەو کۆبوونەوەکەی بۆ ماوەیەکی کاتی هەڵپەسارد، خۆ ئەو گیانی لەدەستنەداوە، دواتر دەیتوانی بگەڕێتەوە و دانیشتنەکە بەڕێوەببات".  رۆژی ٠٩ - ٠١ - ٢٠٢٢ خولی نوێی ئەنجوومەنی نوێنەرانی عێراق بە سەرۆکایەتیی بە تەمەنترین پەرلەمانتار، کە مەحموود مەشهەدانی بوو، کۆبووەوە، بەڵام لە کاتی دانیشتنەکە مەحموود مەشهەدانی تەندروستی تێکچوو و بە پەلە گەیێندرایە نەخۆشخانە، بۆیە دووەم بە تەمەنترین پەرلەمانتار، کە خالید دەڕاجی بوو سەرۆکایەتی دانیشتنەکەی کرد، لە دانیشتنەکەدا دەستەی سەرۆکایەتیی پەرلەمان هەڵبژێردران و پەرلەمانتارانیش سوێندی یاساییان خوارد.  لەبارەی بڕیاری دادگەی فیدراڵی عێراق و پابەندبوونی لایەنەکان بە بڕیارەکە باسم خەشان گوتی: "بڕیاری دادگەی فیدراڵی وەک فەرمانێکە بەسەر هەموو لایەک، دەبێت هەموو لایەنەکان پابەندی بن، دادگەی فیدراڵی بەگوێرەی ئەو دۆسیانەی پێشکەشدەکرێن بڕیاردەدات، چونکە بەڕێز مەشهەدانیش داوایکردووە دانیشتنەکە خۆی تەواوی بکات، دەبووایە چاوەڕێ بکرێت تاوەکو خۆی دەگەڕێتەوە و دانیشتنەکە بەڕێوەدەبات".  ئەو پەرلەمانتارە پێیوایە دانیشتنەکە "نایاسایی و نادەستووری" بووە و دەڵێت: "ئەگەر دادگەی فیدراڵی بڕیاری نادەستووریبوونی دانیشتنەکەی دا، چەند بژاردەیەکمان دەبێت، یەکەم هەڵوەشانەوەی کۆبوونەوەی یەکەم، دووەم کۆبوونەوەکە لەو شوێنە دەستپێبکاتەوە کە مەشهەدانی هەڵیپەسارد".  سەبارەت بەوەی کەی دادگە لەبارەی تانەکەیان کۆدەبێتەوە و بڕیار دەدات، باسم خەشان گوتی: "دەبێت دادگەی فیدراڵی لە ماوەی داهاتوودا کاتێکی دیاریکراو دابنێت بۆ دانیشتن لەسەر ئەو دۆسیەیە و بڕیاری کۆتایی بدات. رێکارەکانی دادگە لە خراپترین دۆخ هەر مانگێک دەخایێنن".