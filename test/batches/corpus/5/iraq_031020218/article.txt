کاڤین شێخ سەعید، بەربژێری پارتی لە بازنەی ٢ی پارێزگای نەینەوا دەڵێت، ئەو ناوچەی ئەو لێی بەربژێرە ناوچەی نەینەوایە و چەندین کێشەی تێدایە، هەربۆیە هەوڵدەدات خۆی بگەیێنێتە هەندێک شوێن و لەبەر ئاسایشی نیشتمانیش ناتوانێت بگاتە هەندێک شوێنی دیکە، "لە هەندێک شوێنیش ماڵ بە ماڵ سەردان دەکەم و هەندێکیشیان لەڕێگەی تەلەفۆن و سۆشیال میدیاوە" خۆی پێیان دەگەیێنێت.  لایەنە کوردییەکان ٢١ بەربژێریان لە پارێزگای نەینەوا هەیە، ١٣ لەوانە پارتین، حەوتیان هاوپەیمانیی کوردستانن و بەربژێرەکەی دیکەش لە حیزبی شیوعیی کوردستانە. دەنگی ئەو لایەنە کوردییانە زیاتر لە دەشتی نەینەوایە، پارتی چاوی لە نۆ کورسیی پارێزگاکەیە، هاوپەیمانیی کوردستانیش لە هەوڵدایە دەنگەکانی بۆ دوو هێندە زیادبکات.  خەیاس سورچی، گوتەبێژی لیستی هاوپەیمانیی کوردستان لە پارێزگای نەینەوا دەڵێت، چاویان لەوەیە کە زۆرترین دەنگ بەدەستبهێنن یاخود زۆرترین بەربژێر سەربخەن، "هەر لە دروستبوونی دەوڵەتی عێراقی نوێ لە ساڵی ٢٠٠٥ تاوەکو ئێستا، ئێمە وەکو یەکێتی، هەموو خولێک دوو کورسیمان هەبووە، تەنیا یەک جار لەگەڵ پارتی هاوپەیمانیمان هەبوو، یەک کورسیمان بەدەستهێنا، ئەمجارەش پێشبینیی بەدەستهێنانی دوو بۆ سێ کورسی دەکەم".  پارتی لە هەڵبژاردنی پێشوودا لە پارێزگای نەینەوا ١٥٠ هەزار دەنگی بەدەستهێناوە کە شەش کورسی بوون، یەکێتیش ٣١ هەزار دەنگی هێناوە و یەک کورسیی بەدەستهێناوە.