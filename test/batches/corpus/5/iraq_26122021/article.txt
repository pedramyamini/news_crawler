دەزگای ئاسایشی نیشتمانیی عێراق، ئەمڕۆ یەکشەممە ٢٦/١٢/٢٠٢١، لە راگەیێندراوێکدا ئاشکرای کرد: "بە هەوڵی هەواڵگریی و بەدەستهێنانی زانیاریی ورد، هێزەکانی دەزگای ئاسایشی نیشتمانی لە پارێزگای بەسرە، دوای بەدەستهێنانی رەزامەندیی دادگە، بۆسەیەکیان دانا و توانییان یەکێک لە گەورەترین ساختەکارانی بەڵگەنامەی فەرمی لە پارێزگای بەسرە و لە کاتی ئەنجامدانی تاوان دەستگیربکەن".  دەزگای ئاسایشی نیشتمانیی عێراق راشیگەیاند: "لە ماڵی ئەو ساختەکارە دەستمان بەسەر ٣٥٠ مۆری دەزگاکانی دەوڵەت و چەندین تاپۆی ساختە و بەڵگەنامەی ساختەی لەدایکبوون و مردندا گرت.. بۆیە دەستگیرکراوەکەمان رادەستی لایەنی پسپۆڕ کرد بۆ ئەوەی رێکارە پێویستەکان دژی بگیرێنەبەر".  وەکو لە راگەیێندراوەکەدا هاتووە، لە ماڵی تۆمەتبارەکەدا دەستبەسەر چەندین بەڵگەنامەی ساختەدا گیراون، وەکو؛ فەرمانی دەستگیرکردن، بەڵگەنامەی فەرمی، گرێبەستی هاوسەرگیری، چەکی پارە، نووسراوی ئاگادارکردنەوە، بریکارنامەی گشتیی و تایبەت، بەڵگەنامەی چوون و دەرچوون لە نەخۆشخانە.