موسڵمانانی شیعە لە عێراق ماتەمینی دەگێڕن و خواردن و خواردنەوە بە خۆڕایی پێشکێشی ماتەمینکاران دەکەن. لە هەرێمی کوردستانیش، بەتایبەتی کەسانی شیعە مەزهەب لە هەولێر و سلێمانی، یادی عاشورا دەکەنەوە.  بەشیر زاخۆیی، بەرپرسی لقی دەزگای شەهیدی میحراب لە هەولێر بە رووداوی گوت "جگە لەوەی لە کەربەلا و نەجەف یادەکە دەکرێتەوە، لە سەرتاسەری هەموو پارێزگاکان و هەموو ناوچەی عێراق و جیهانیش دەکرێتەوە. یادەکە تایبەتمەند نییە بە نەجەف و کەربەلا، ئیمام حوسەین کە ئیمامی ئینسانیەت و ئیمامی ئەو ئومەتەیە، بۆ هەموویانە، تەنیا هی موسڵمانان و شیعە نییە، بەڵکو هی مەسیحی و یەهودی و سابیئەکانیشە، ئەو کەسانە یادی دەکەنەوە و رێوڕەسمی لە هەموو جیهان بۆ دەکەن".  ئەمساڵ هاوشێوەی ساڵانی رابردوو سەدان هەزار سەردانیکار لە بەغدا و زۆربەی پارێزگاکانی عێراق و لە وڵاتانی ئێران، کوێت، سعودیە، بەحرێن، پاکستان و هیندستان و چەندین وڵاتی دیکە روو لە شاری کەربەلا دەکەن بۆ سەردانی مەزارگەی ئیمام حوسێن لە شارەکە، کە دەگوترێت لە ساڵی ٦١ی کۆچی لە کەربەلا و لەلایەن هێزێکی یەزیدی کوڕی موعاوییە، خەلیفەی ئەوکاتی دەوڵەتی ئیسلامی کوژراوە.  عەلی جەبر، موسڵمانی شیعە دەڵێت "هەموو ئەو کاروانانە لەپێناو حوسێنی باوکی عەبدوڵڵا هاتوون، چونکە ئەو قوربانیی بە خێزان و ماڵ و منداڵەکانی دا، ئەم بۆنە کە یادکردنەوەی عاشوورایە، ساڵانەیە؛ ئەو کاروانانە، سەردانیکردنی حوسێنی باوکی عەبدوڵڵا، خزمەتکارانی حوسێن، ئەوە پەیامی بنەماڵەی پێغەمبەرە".  شیعەیەکی دیکە بەناوی عەلی عەباس دەڵێت "رۆژانی نۆ و دە ماتەمینی دەگێڕین و رووداوەکە بە نواندن دەگێڕینەوە و بە زنجیر لە خۆمان دەدەین، دوای رۆژی دەیەم و لە چلەدا دەچین بۆ کەربەلا بۆ دیسان خزمەتکردنی حوسێن دروودی خودای لەسەربێت و سەردانیکاران".  بەڕێوەچوونی رێورەسمی عاشوورا لە کاتێکدایە، هێشتا مەترسیی پەتای کۆرۆنا ماوە؛ بە تایبەت کە ئێستا کۆرۆنای گۆڕاوی دێلتا بە شێوەیەکی خێرا بڵاودەبێتەوە، بەڵام فەرمانگەی تەندروستیی پارێزگای کەربەلا لە باشووری عێراق دەڵێت، "پلانێکی تایبەتمان بە ئامانجی رێگەگرتن لە زیاتر بڵاوبوونەوەی کۆرۆنا بۆ رۆژی عاشوورا داڕشتووە؛ ھەر کەسێکیش سەرپێچییان بکات بە پێنج ملیۆن دینار سزا دەدەرێت".