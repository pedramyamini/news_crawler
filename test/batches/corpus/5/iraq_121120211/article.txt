حوسێن ئەسەدی، کە سەر بە رەوتی سەدرە، ئەمڕۆ لە گوتاری نوێژی هەینیدا رایگەیاند، "فراکسیۆنی سەدر هەوڵی پێکهێنانی حکومەتێکی زۆرینەی نیشتمانی دەدات؛ دەیەوێت ئەو حکومەتە سەربەخۆ بێت و پاشکۆ نەبێت؛ هەروەها دەیەوێت ئەو حکومەتە بەرپرسیارێتیی پێدانی ماف و دابەشکردنی داهات بە دادوەری بەسەر گەلدا لە ئەستۆ بگرێت، چونکە عێراق ئەمڕۆ هەلێکی زێڕینی بۆ رەخساوە بۆ بەدیهێنانی سەقامگیری و گەشەپێدان؛ بۆیە هیوادارین ئەو هەلە بەهۆی ئەجێنداکان و ئاراستەکان نەفەوتێ؛ ئەو ئەجێندا و ئاراستانە سیاسەت بە رێگەیەک دەبینن بۆ دەستگرتن بەسەر سامانەکان و قۆرخکردنی مافەکان و سەرچاوەکاندا؛ خوازیارین گەل پاڵپشت و هاوکار بێت بۆ ئەو پرۆژە نیشتمانییە".  حوسێن ئەسەدی گوتیشی، "حکومەت بە پێناسەی نوێ بریتییە لە دامەزراوەیەکی سیاسی کە گەشەپێدان و باشترکردنی گوزەرانی خەڵک لە رووی ئابووری و کۆمەڵایەتی و سیاسییەوە لە ئەستۆ دەگرێت، بەڵام بۆ ئەوەی حکومەت بتوانێ ئەرکە سەرەکییەکانی راپەڕێنێت، دەبێ چەند بنەمایەک بەدیبێن؛ یەکەمیان سەروەرییە، واتا دەبێ حکومەت ملکەچی دەسەڵاتێکی باڵاتر لە خۆی نەبێت، نە لە ناوخۆ و نە لە دەرەوە؛ دووەم دەبێ سیستەمی سیاسی کاری خۆی بکات کە بریتییە لە بە دادوەری دابینکردنی مافەکان و دابەشکردنی داهاتەکان بەسەر کۆمەڵگەدا".  بەپێی ئەنجامی بەرایی هەڵبژاردنی پەرلەمانی عێراق، کە رۆژی ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمان، هاوپەیمانیی تەقەدووم بە سەرۆکایەتیی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی و یەکێتیی نیشتمانیی کوردستان ١٦ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسیان لە ٣٢٩ کورسییەکەی پەرلەمان بردووەتەوە.  گوتاربێژی هەینی سەدرییەکان راشیگەیاند، "ئەگەر سەروەریی وڵات لە ژێر کاریگەریی وڵاتانی دیکەدا بێت و دەستوەردان لە کاروباری نێوخۆ بکرێت، ئەوە وڵات دووچاری بێسەروبەری و پشێوی دەکات، ئەوەش دەبێتە هۆی دروستبوونی سەروەرییەکی ناتەواو کە کێشەیەکی گەورە لە کاری سیستەمی سیاسی دروستدەکات، واتا دەبێتە هۆی دروستبوونی سیستەمی پشکپشکێنە، کە سیستمێکی ستەمکارە و پشت بە دزین و گەندەڵی دەبەستێت، بۆیە سەروەریی ناتەواو و سیستمی پشکپشکێنە لەگەڵ سرووشتی دەوڵەت ناگونجێن، بەڵکو لەگەڵ گەندەڵی و پشێوی و کاولکاری و پاشەکشەکردنی شارستانی دەگونجێن".  پرسی پێکهێنانی حکومەتی عێراق چاوەڕوانی راگەیاندنی ئەنجامی کۆتایی هەڵبژاردنی پەرلەمانی عێراقە، لەگەڵ سازانی بەلایکەم بەشێکی لایەنەکان بۆ پێکهێنانی گەورەترین فراکسیۆن لە نێو پەرلەمانی نوێ کە بەپێی دەستوور مافی پێکهێنانی حکومەتی دەبێت، بەڵام ئەمە لە کاتێکدایە نێو ماڵی شیعە بەسەر دوو بەرەدا دابەشبووە، یەکەمیان بەرەی سەدرە، ئەوی دیکەیان گردبوونەوەی چوارچێوەی هاوئاهەنگی کە نووری مالیکی رکابەری سەرسەختی رەوتی سەدر سەرۆکایەتیی دەکات و سەرکردەکانی دەڵێن ٩٢ کورسی پەرلەمانیان لەگەڵدایە.