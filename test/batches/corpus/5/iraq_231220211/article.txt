ئەمڕۆ پێنجشەممە ٢٣ - ١٢ - ٢٠٢١، دكتۆر ئەحمەد خەفاجی پارێزگاری دەستلەکارکێشاوە لە بەیاننامەیەکدا راگەیاند، مستەفا کازمی سەرۆکوەزیران رەزامەندی لەسەر داوای دەستلەکارکێشانەوەکەی داوە.   درەنگانێکی شەوی رابردوو لە راگەیێندراوێکدا کە گوتەبێژی دكتۆر ئەحمەد خەفاجی، پارێزگاری زیقار بڵاویکردەوە رایگەیاند، دكتۆر ئەحمەد خەفاجی دەستلەکارکێشانەوەی لە پۆستەکەی پێشکێشی مستەفا کازمی، سەرۆکوەزیران کردووە: "ئەمەش لە سۆنگەی بەرژەوەندیی گشتی و ئاسایش و سەقامگیری و پاراستنی بەرژەوەندیی هاووڵاتیانی پارێزگاکە".     گوتەبێژەکە راشیگەیاندووە، کە خەفاجی داوای لێبووردن لە خەڵکی زیقار دەکات لە بەرامبەر هەر کەمتەرخەمییەک و هیوای ژیانێکی خۆش و سەقامگیری بۆ دانیشتووانەکەی خواستووە. ئەمڕۆ پێنجشەممەش کۆنگرەیەکی رۆژنامەوانی رێکدەخات، کە تێیدا هۆکار و وردەکارییەکانی بڕیاری دەستلەکارکێشانەوەکەی دەخاتەڕوو.  دكتۆر ئەحمەد خەفاجی مانگی چواری ئەمساڵ لەلایەنە مستەفا کازمییەوە بە پارێزگاری زیقار دەستنیشانکرا، کاتێک رۆژی سێشەممە ٦ - ٤ - ٢٠٢١، سەرۆكوەزیرانی عێراق، سەردانی شاری ناسریەی ناوەندی پارێزگاری زیقاری کرد، دوای کۆبوونەوە لەگەڵ بەرپرسانی شارەکە، دكتۆر ئەحمەد خەفاجی، بە پارێزگاری نوێی زیقار دەستنیشانكرا.   دەستنیشانکردنی دكتۆر ئەحمەد خەفاجی  بە پارێزگاری نوێی زیقار پاش زیاتر لە مانگێک هات لە راسپاردنی عەبدولغەنی ئەسەدی، سەرۆکی دەزگای ئاسایشی نیشتمانیی عێراق بۆ راپەڕاندنی ئەرکەکانی پۆستی پارێزگاری زیقار، دوای ئەوەی نازم وائیلی، پارێزگاری پێشووی زیقار لە ژێر گوشاری خۆپێشاندەرانی پارێزگاکە ناچار بە دەستلەکارکێشانەوە کرا.