ئیحسان عاشوور، ئەو هاووڵاتییە ئەمریکییە بە رەگەز عێراقیەیە، کە ئەمریکا خەڵاتێکی داناوە بۆ دۆزینەوەی رفێنەرانی. عاشوور بەشداری لە خۆپیشاندانەکانی تشرینی یەکەمی ٢٠١٩ کردبوو لە ناوچەی تەحریر لە بەغدا. ئەو کەسە رۆژی ١٣ی تشرینی دووەمی هەمان ساڵ لەلایەن ژمارەیەک چەکداری دەمامکدارەوە لەناو بەغدا رفێندرا.   بەگوێرەی لێدوانی ئیحسان عاشوور، ئەو کەسانەی رفاندییان دوای لێدان و ئەشکەنجەدانێکی زۆر ناردبوویانە ئێران و لەوێ بۆ ماوەیەک زیندانی کرا.   عاشوور، ئاماژەی بە چۆنێتی ئازادکردنی نەداوە، بەڵام بەرنامەی خەڵاتکردن لەپێناو دادپەروەریی کە فەرمانگەیەکی سەر بە وەزارەتی دەرەوەی ئەمریکایە، بەدواداچوونی ورد بۆ ئەم کەیسە دەکات و لە هەژماری تویتەری وەزارەتەکەدا رایگەیاندووە، پێنج ملیۆن دۆلار دەداتە هەر کەسێک زانیاریی لەبارەی رفێنەران یاخود ئەو کەس و لایەنانە بدات، کە لە پشت رفاندنی ئیحسان عاشووردان.   ئیحسان ئاشوور تەنیا باسی چۆنیەتی رفاندنەکەی کردووە و گوتوویەتی: "لە ' خێوەتی کوردەکان ' بووم لە گۆڕەپانی تەحریر بڕیارمدا بچمە هەوارگەی تەندروستی بۆ ئەوەی کەڵەشاخ بکەم. دوای ئەوەی لە هەوارگەکە هاتمە دەرەوە دوو ئۆتۆمبێل پێشیان پێگرتم کە نزیکەی ١٠ - ١٢ چەکداریان تێدابوو، بە زەبری هێز سەریانخستم".  ئاشوور ئاماژەی بەوەداوە چەکدارەکان کە جلی رەشیان پۆشیوە، چاویان بەستووە و ئەشکەنجەیان داوە، تۆمەتی سیخوڕیان داوەتە پاڵ و پاشان بردوویانە بۆ ئێران.   لە خۆپیشاندانەکانی تشرینی یەکەمی ٢٠١٩ دا کە لە شەقامی عێراقیدا بە ' شۆڕشی تشرین ' ناوی دەرکردووە، هەوڵی کوشتنی زیاتر لە ٧٠ چالاکڤان درا و دەیان چالاکڤانی دیکەش رفێندران، بەشێکیان کوژران و بەشێکی دیکەشیان ئازادکران. سەرباری ئەوەی لایەنە فەرمییەکان بەرپرسیارێتییان نەخستووەتە ئەستۆی هیچ لایەنێکی دیکە، بەڵام پەنجەی تۆمەتەکان ئاراستەی ئەو هێزانە دەکرێت، کە لەلایەن ئێرانەوە پشتگیری دەکرێن.