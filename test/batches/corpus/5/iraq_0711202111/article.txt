سەرۆککۆماری میسر، عەبدولفەتاح سیسی، لەبارەی هێرشەکەی ئەمڕۆی سەر ماڵی، مستەفا کازمی، لە ناوچەی سەوزی بەغدا کە لە رێگەی سێ درۆنەوە بووە، رایگەیاند "بە نیگەرانیی زۆرەوە هەواڵەکانی هەوڵی تاوانکارانەی تیرۆرکردنی، مستەفا کازمی، سەرۆکوەزیرانی عێراقم بیست کە رووبەڕووی بووەوە، سەرکۆنەی ئەو هەوڵە تاوانکارانەیە دەکەم، نزا دەکەم خودا بیپارێزێت و سەقامگیری و ئاسایش بۆ عێراق و گەلەکەی بەدیبێت".  بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ لە رێگەی فڕۆکەیەکی بێفڕۆکەوان هێرشکرایە سەر ماڵی، مستەفا کازمی، سەرۆکوەزیرانی عێراق لە ناوچەی سەوزی بەغدا.  عەبدولفەتاح سیسی، هەروەها دەڵێت: "داوا لە هەموو لایەن و هێزە سیاسییەکانی عێراق دەکەم دۆخەکە هێوربکەنەوە و دژی تووندوتیژی بوەستنەوە و یەکڕیزبن لەپێناو پاراستنی سەقامگیری دەوڵەت و بەدیهێنانی ئومێدەکانی گەلی عێراقی دۆست".  میدیاکانی عێراق رایانگەیاند، سێ لە پاسەوانەکانی ماڵی مستەفا کازمی سەرۆکوەزیرانی عێراق لەکاتی بەئامانجکردنی ماڵەکەی لەلایەن فڕۆکەیەکی بێفڕۆکەوانەوە، برینداربوون.   دوای هێرشەکە میشێل عۆن، سەرۆکی لوبنان لە راگەیێنراوێکدا سەرکۆنەی ئەو هێرشەی کرد و رایگەیاند: "سەرکۆنەی ئەو هێرشە دەکەم، کە کرایە سەر ماڵی مستەفا کازمی سەرۆکوەزیرانی عێراق و بە هەوڵێکی دەزانم ئامانج لێی تەنها خودی مستەفا کازمی خۆی نییە، بەڵکو هەروەها مەبەست لێی سەقامگیری و ئاسایشی عێراق و ئەو هەوڵانەشە کە لەپێناو پتەوکردنی یەکێتی نیشتیمانی عێراق دەدرێن".  هەر ئەمڕۆ نەجیب میقاتی، سەرۆکوەزیرانی لوبنان بە تەلەفۆن قسەی لەگەڵ مستەفا کازمی کرد، بە مەبەستی" دڵنیابوون لە تەندروستی" وەك بڵاوکراوەتەوە.  بەپێی راگەیێنراوێکی سەرۆکایەتی ئەنجوومەنی وەزیرانی لوبنان نەجیب میقاتی سەرۆکی ئەنجوومەنی وەزیران، دوای رزگاربوونی لە هەوڵی تیرۆرکردنی، پەیوەندیی بە موستەفا کازمییەوە  کرد و "ئومێدی بەردەوامبوونی ئاسایش و سەقامگیریی بۆ عێراقی دۆست دووپاتکردووەتەوە".  بەپێی زانیارییەکانی رووداو، چەند خولەکێک پێش هێرشەکە بە سەرۆکوەزیرانی عێراق راگەیێندراوە کە هێرش دەکرێتە سەر ماڵەکەی، بۆیە ئاگاداربووە و توانیویەتی رزگاری بێت.  لەلایەکی دیکەوە ئەمینداری گشتیی ئەنجوومەنی هاریکاریی عەرەبی هێرشەکەی بەرەبەیانیی ئەمڕۆی بۆ سەر ماڵی مستەفا کازمی سەرۆکوەزیرانی عێراقی سەرکۆنەکرد و رایگەیاند: "ئاسایشی عێراق ئاسایشی وڵاتانی ئەنجوومەنە".  ئەمڕۆ یەکشەممە، ٧ - ١١ - ٢٠٢١، نایف فەلاح موبارەک حەجرەف، ئەمینداری گشتی ئەنجوومەنی هاریکاریی وڵاتانی کەنداوی عەرەبی رایگەیاند: "سەرکۆنەی ئەو هێرشە قێزەونە دەکەین کە موستەفا کازمی سەرۆکوەزیرانی کۆماری عێراقی دۆستی کردووەتە ئامانج، دوای ئەوەی ئەمڕۆ یەکشەممە ٧ی تشرینی دووەم ماڵەکەی رووبەڕووی هێرشی درۆن بووەتەوە".  ئەمینداری گشتی ئەنجوومەنی هاریکاریی عەرەبی گوتیشی: "بەهەموو شێوەیەک ئەم جۆرە دەستدرێژییە تاوانکارییانە رەتدەکەینەوە کە ئاسایش و سەقامگیریی عێراقی کردووەتە ئامانج کە ئاسایشی وڵاتانی ئەنجوومەنی هاریکارییە"، هەروەها ئامادەیی هاوئاهەنگی لەگەڵ عێراق و گەلەکەی نیشانداوە لەپێناو پاراستنی ئاسایش و سەقامگیری و یەکێتی خاکەکەی".     کۆمکاری عەرەبی: هەوڵێکی نەگریسە و سەرکۆنەی دەکەین     ئەحمەد ئەبو غێت، ئەمینداری گشتیی کۆمکاری وڵاتانی عەرەبی، لەبارەی هێرشەکەی سەر ماڵی مستەفا کازمی، سەرۆکوەزیرانی عێراق کە کاژێر دووی بەرەبەیانی ئەمڕۆ یەکشەممە ٧ - ١١ - ٢٠٢١ لە رێگەی سێ درۆنەوە بەپێی وەزارەتی ناوخۆی عێراق و شانەی راگەیاندنی ئەمنی کراوە و یەکێکیان ئامانجەکەی پێکاوە هەڵوێستی دەربڕی.     ئەمینداری گشتی کۆمکاری وڵاتانی عەرەبی دەڵێت، "بەتووندترین دەستەواژە سەرکۆنەی ئەو هەوڵە نەگریسە دەکەین کە بەرەبەیانی ئەمڕۆ مستەفا کازمی، سەرۆکوەزیرانی عێراقی کردە ئامانج، ئەو هێرشە ئامانج لێی شکۆی دەوڵەتی عێراق و ئاسایش و سەقامگیرییەکەیەتی".     هەروەها سەرچاوەیەکی بەرپرس لە ئەمیندارێتیی کۆمکاری گشتیی وڵاتانی عەرەبی رایگەیاندووە، ئەو دۆخە شڵەژاوەی عێراق بەمدواییانەدا بەخۆوەی دەبینێت کە دواتر بۆ هەوڵی نەگریسی "تیرۆرکردنی" سەرۆکوەزیران سەریکێشا ئەوە دووپاتدەکاتەوە کە پێویستە بەشێوەیەکی یەکلاکەرەوە مامەڵە لەگەڵ چەکی بێمۆڵەت و گرووپە لادەرەکان لە یاسا مامەڵە بکرێت.     قەتەر: دەبێت بکەرانی رووبەڕووی دادگە بکرێنەوە     قەتەر لە راگەیێندراوێکدا سەرکۆنەی تووندی هێرشکردنە سەر مستەفا کازمی، سەرۆکوەزیرانی عێراقی کرد و رایگەیاند، "کردەوەیەکی تیرۆریستییە".     وەزارەتی دەرەوەی قەتەر لە راگەیێندراوێکدا کە ئەمڕۆ یەکشەممە، ٧ی تشرینی دووەمی ٢٠٢١ لەبارەی هێرشەکەی سەر ماڵی مستەفا کازمی، سەرۆکوەزیرانی عێراق لە ناوچەی سەوز لە بەغدا رایگەیاند، "ئەو هەوڵە تیرۆریستییە و ئامانج لێی دەوڵەتی عێراقی دۆستمانە پێویستە بەدوای سەرجەم ئەو کەسانەدا بچن کە لەم پرسە تێوەگلاون و بدرێنە دادگە".     وەزارەتی دەرەوەی قەتەر دەشڵێت، "هەڵوێستی دەوڵەتی قەتەر لە پشتیوانیکردنی یەکێتی و سەقامگیری و سەروەریی عێراق و ئاواتەکانی گەلە دۆستەکەی لە ئاسایش و گەشەپێدان جێگیرە".     کوێت: هەوڵەکە عێراق و دەستکەوتەکانی کردووەتە ئامانج     کوێت سەرکۆنەی هێرشەکەی سەر ماڵی مستەفا کازمی کرد و وەزارەتی دەرەوەی کوێت لە راگەیێنراوێکدا بڵاویکردەوە" دەوڵەتی کوێت بەتوندی سەرکۆنەی ئەو هەوڵە شکستخواردووەی مستەفا کازمی سەرۆکوەزیرانی عێراقی دۆست رووبەڕووی بووەتەوە دەکات".     هەروەها هاتووە، "ئەو هەوڵە تاوانکارییە بەتەنیا مستەفا کازمی نەکردووەتە ئامانج، بەڵکو ئەوەشی بۆ عێراق و گەلە دۆستەکەی لە یەکێتی بەدیهاتووە لەگەڵ دەستکەوتەکان لەسەر هەموو ئاستەکان، بەڵام برایانمان لە عێراق هۆشیارن بۆ تێپەڕاندنی ئەو دەرفەتە لەو کەسانەی کە زیانیان بۆ نیشتیمانەکەیان و یەکێتییەکەیان دەوێت".     هەروەها کوێت هاوسۆزی و راوەستان لەگەڵ عێراقی نیشانداوە، سەرباری پشتیوانیکردنی سەرجەم ئەو رێوشوێنانەی کە دەیانگرێتەبەر لەپێناو پاراستنی ئاسایش و سەقامگیری و سەروەرییەکەی.     سعودیە: ئامادەی رووبەڕووبوونەوەی تیرۆریستانین لەگەڵ عێراق       سعودیە، یەکێکی دیکەیە لەو وڵات و لایەنانەی سەرکۆنەی هێرشەکەی بەرەبەیانی ئەمڕۆ یەکشەممە ٧ - ١١ - ٢٠٢١ی بۆ سەر ماڵی مستەفا کازمی، سەرۆکوەزیرانی عێراقی لە ناوچەی سەوز کرد، لە راگەێیندراوێکی وەزارەتی دەرەوەی ئەو وڵاتە هاتووە، "بەتووندی سەرکۆنەی ئەو کارە تیرۆریستییە ترسنۆکانە دەکەین کە سەرۆکوەزیرانی عێراقی بەئامانج گرت، دووپاتی دەکەینەوە کە یەکڕیز لەگەڵ عێراقی دۆست حکومەت و گەل دەوەستین بۆ رووبەڕووبوونەوەی هەموو ئەو تیرۆریستانەی دەیانەوێت رێگە لە عێراقی دۆست بگرن لەدەستخستنەوەی سەلامەتی و رۆڵی و تۆکمەکردنی ئاسایش و سەقامگیرییەکەی و پتەوکردنی خۆشگوزەرانی و گەشەپێدانی".     ئوردن: بەتووندترین شێوە سەرکۆنەی دەکەین     وەزارەتی دەرەوەی ئوردنیش سەرکۆنەی هێرشەکەی کرد و رایگەیاند، "بەتووندترین شێوە سەرکۆنەی ئەو هەوڵە تیرۆریستییە دەکەین کە رووبەڕووی مستەفا کازمی، سەرۆکوەزیرانی عێراق بووەوە".     وەزارەتی دەرەوەی ئوردن لە راگەیێندراوەکەیدا دەڵێت، پشتیوانیی هەموو هەوڵەکانی حکومەتی عێراق بۆ رووبەڕووبوونەوەی تیرۆر و تۆکمەکردنی رێرەوی دیموکراسی و پارێزگاریکردن لە دەستکەوتە نیشتیمانییەکانی دەبێت.     ئیمارات: بەتووندی سەرکۆنەی ئەو کردەوە تیرۆریستییانە دەکەین     وەزارەتی دەرەوەی ئیمارات لە راگەیێندراوێکدا ئاماژەی بەوە کرد، "دەوڵەتی ئیمارات بەتووندی سەرکۆنەی ئەو کردەوە تیرۆریستییانە دەکات کە مەبەست لێی تێکدانی ئاسایش و سەقامگیریی عێراقی دۆست هەیە و دژی هەموو بەها و پرەنسیپە مرۆیی و رەوشتییەکانە".     وەزارەتی دەرەوەی ئیمارات ئامادەیی وڵاتەکەی لەپاڵ عێراق لە رووبەڕووبونەوەی "تیرۆر" نیشانداوە و دووپاتی کردووەتەوە کە مکوڕە لەسەر بەرقەراربوونی ئاسایش و سەقامگیری تێیدا.