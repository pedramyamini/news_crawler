لە بەرامبەردا هێزە ئەمنییەکان رێگەیان نەدا خۆپێشاندەران بچنە نێو ناوچەی سەوز کە چەقی دەسەڵاتی سیاسییە لە عێراق؛ بۆیە گرژی لە نێوان هەردوولا دروستبوو؛ لە کۆتاییشدا وەکو وەزارەتی تەندروستیی عێراق دەڵێت، ٩٨ کارمەندی هێزە ئەمنییەکان و ٢٧ خۆپێشاندەر برینداربوون.  ئەم پێشهاتە دوای بێهیوابوونی لایەنە ناڕازییەکان هات لەوەی تانە لێدراوەکان لە ئەنجامی بەرایی هەڵبژاردن بتوانن هیچ لەو ئەنجامانە بۆ قازانجی ئەوان بگۆڕن، بۆیە لەگەڵ ئەو گرژییانە سەرکردەکانی بەرەی ناڕازی هەڵوێستیان هەبوو.  نووری مالیکی، سەرۆکی هاوپەیمانیی دەوڵەتی یاسا لە تویتێکدا رایگەیاند، "بانگەوازێک بۆ هەموو خۆپێشاندەرانی ناڕازی لە ئەنجامەکانی هەڵبژاردن کە داوای مافە رەواکانی خۆیان دەکەن، ئێمە لەگەڵ ئێوەین بۆ جێبەجێکردنی داوا رەواکانتان و بەدەستهێنانەوەی مافەکانتان".  قەیس خەزعەلی، سەرۆکی گرووپی چەکداریی عەسائیبی ئەهلی حەقیش ئاماژەی بەوەدا، "بەکارهێنانی چەک لە لایەن هێزە ئەمنییەکانەوە بۆ رووبەڕووبوونەوەی خۆپێشاندەرانی ئاشتیخواز سەرکۆنە دەکەین، دەبێ ئەوانەی تەقەیان کردووە و خۆپێشاندەرانیان کوشتووە و بریندار کردووە لێپرسینەوەیان لەگەڵدا بکرێت".  لەلایەکی دیکەوە هادی عامری، سەرۆکی هاوپەیمانیی فەتح کە باڵی سیاسیی گرووپەکانی حەشدی شەعبییە دەڵێت، "زۆر تووڕەین کە خۆپێشاندەرانی ئاشتیخواز و ناڕازی لە دزینی دەنگەکانیان و ساختەکردنی ئەنجامەکان لە لایەن حکومەتەوە سەرکوتدەکرێن و بە تووندیی سەرکۆنەی دەکەین".  داواکاریی بەرەی ناڕازی لە ئەنجامەکانی هەڵبژاردن بریتین لە بە دەست ژماردنی هەموو دەنگەکانی هەڵبژاردن یان دووبارەکردنەوەی پرۆسەی هەڵبژاردن، بەڵام حکومەت و کۆمیسیۆنی هەڵبژاردنەکان ئەو داوایانە رەتدەکەنەوە.  مستەفا کازمی، سەرۆکوەزیرانی عێراق داوای ئەنجامدانی لێکۆڵینەوەی لە رووداوەکانی ئەمڕۆی بەغدا کرد و رایگەیاند دەبێ لایەنە سیاسییەکان دۆخەکە هێوربکەنەوە.  شانەی راگەیاندنی ئەمنیی عێراق رایگەیاند، "سەرۆکوەزیرانی عێراق داوا لە لایەنە سیاسییەکان دەکات دۆخەکە هێوربکەنەوە و پەنا ببەنە بەر گفتوگۆ. کازمی داوای لە خۆپێشاندەرانیش کردووە بە رێکاری ئاشتییانە و دوورکەوتنەوە لە تووندوتیژی داوای مافە رەواکانیان بکەن. "  موقتەدا سەدر، رێبەری رەوتی سەدر لە تویتێکدا رایگەیاند، "نابێ خۆپێشاندانەکانی ئاشتیخوازانەی تانەکانی هەڵبژاردن ببنە خۆپێشاندانی تووندوتیژی و بچووککردنەوەی دەوڵەت".  بەپێی ئەنجامە بەراییەکانی هەڵبژاردنی پەرلەمانی عێراق، رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانی دەوڵەتی یاسا ٣٣ کورسی بەدەستهێناوە، بەڵام هاوپەیمانی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە زۆر پاشەکشەی کرد و تەنیا ١٥ کورسی بردووەتەوە.