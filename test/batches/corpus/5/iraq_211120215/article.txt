بەبۆنەی دووبارە کردنەوەیەوە، یەکەم نوێژ لە کەنیسەی مارگۆرگیس بە سەرپەرشتیی مەتران مار میخائیل نەجیب میخائیل و ئامادەبوونی زوهێر ئەعرەجی، قایمقامی موسڵ و چەندین بەرپرسی دیکەی حکومی کرا.  پۆڵس سابت حەبیب، مەترانی کەنیسەی مارگۆرگیس دەڵێت، "ئەمڕۆ کەنیسەی دێر مارگۆرگیسمان لە موسڵ کردەوە، کە ئاوەدانکرایەوە، بە دڵنیاییەوە ئەم هەنگاوە و ئەم پیرۆزییە پەیامێکی گرنگە بۆ هەموو کۆمەڵگەی موسڵ، بەتایبەت بۆ کریستیانەکان، کە لەم شارە دەرکران".  کەنیسەی مارگۆرگیس کۆنترین کەنیسەی شاری موسڵە، کەنیسەکە بۆ یەکەمجار لە ساڵی ١٦٨١ نۆژەنکراوەتەوە، دواتر لە ساڵی ١٩٠٦ بە تەواوەتی رووخێندرا و سەرلەنوێ بونیادنرایەوە.  قەشەیەکی کریستیان دەڵێت، "هیوادارین هەموو کەنیسە و دێرەکان وەکو پێشوو بگەڕێنەوە، بە دڵنیاییشەوە کریستیانەکان دەگەڕێنەوە، چونکە خەڵکی موسڵ و ئەو کریستیانانەی کە لە موسڵ بوون، بیری موسڵ دەکەن، بۆیە دڵنیام ئەگەر شوێنەکان ئاوەدانبکرێنەوە و کار دەستپێبکاتەوە، ئەوان دەگەڕێنەوە".  کۆمیسیۆنی باڵای مافەکانی مرۆڤ لە عێراق دەڵێت، "بەهۆی کۆچکردنیان بۆ دەرەوە، تەنیا ٢٥٠ هەزار کریستیان لە عێراق ماون، تەنانەت لە سەردەمی دەسەڵاتی داعش لە ساڵی ٢٠١٤ وە تاوەکو ٢٠١٧، نزیکەی ١٣٠ هەزار کریستیان لە شاری موسڵ هەڵاتن و ئاوارەبوون، تائێستاش زۆربەیان نەگەڕاونەتەوە شارەکە".  زینە عەلام، کریستیانی موسڵ دەڵێت، "ئەم کەنیسەیە یادگاریی ئێمەی تێدایە، یادگاریی منداڵی، ئەمڕۆ زۆر دڵخۆشین کە ژیانی بۆ گەڕایەوە".  خالید نەعیم، کریستیانی دانیشتووی موسڵ ئاماژە بەوە دەکات، "دوای تێپەڕینی حەوت ساڵ بەسەر دەرکردنمان لە شاری موسڵی خۆشەویست، ئەمڕۆ گەڕاینەوە بەبۆنەی کردنەوەی کەنیسە و دێری مارگۆرگیس".  هەرچەندە هێزە سەربازییەکانی عێراق بە هاوکاریی پێشمەرگە و هاوپەیمانیی نێودەوڵەتی لە ساڵی ٢٠١٧ وە شاری موسڵیان لە دەستی چەکدارانی داعش رزگار کردووە، کەچی دوای نزیکەی چوار ساڵ ئینجا توانرا کەنیسەی مارگۆرگیس ئاوەدانبکرێتەوە، ئەوەش ئاماژەیەکە بۆ سستیی پرۆسەی ئاوەدانکردنەوە لە موسڵ.