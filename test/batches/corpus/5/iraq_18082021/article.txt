به‌رهه‌م ساڵح، سه‌رۆككۆماری عێراق رۆژی سێشه‌ممه ١٧ی ئابی ٢٠٢١ له كۆشكی سه‌لام له به‌غدا له كۆبوونه‌وه‌یه‌كی به‌رفراواندا پرۆژه‌یاسایه‌كی تازه‌ی یاسای سزادانی عێراقیی ئاراسته‌ی ئه‌نجوومه‌نی نوێنه‌رانی عێراق كرد.  وەکو سەرۆکایەتیی کۆمار لە راگەیێندراوێکدا بڵاویکردەوە، پرۆژه‌یاساكه له‌لایه‌ن ئه‌نجوومه‌نی باڵای دادوه‌رییه‌وه ئاراسته‌ی سه‌رۆكایه‌تیی كۆمار كراوه له چوارچێوه‌ی هه‌ماهه‌نگیی نێوان سه‌رۆكایه‌تیی كۆمار و ئه‌نجوومه‌نی باڵای دادوەری به ئامانجی هێنانه‌كایەوەی ئه‌و یاسایانه‌ی له‌گه‌ڵ سه‌رده‌م كۆك و ته‌بان، به‌مه‌ش پرۆژه‌یاساكه جێی یاسای سزادانی عێراقیی ساڵی ١٩٦٩ ده‌گرێته‌وه، پرۆژه‌یاساكه له‌ڕووی یاساییه‌وه به شێوه‌یه‌ك گه‌ڵاڵه كراوه كه له‌گه‌ڵ یاسا کارپێکراوەکانی ئێستا و ده‌ستووری عێراقدا كۆك و ته‌با بێت و پێچه‌وانه‌ی به‌ڵگه‌نامه نێوده‌وڵه‌تییه‌كان نه‌بێت و بتوانێت ئاشتی و ئاسایش و هاریكاری و سه‌قامگیری بۆ وڵات ده‌سته‌به‌ر بكات.  له كۆبوونه‌وه‌كه‌دا هه‌ریه‌ك له حه‌سه‌ن كه‌عبی، جێگری یه‌كه‌می ئه‌نجوومه‌نی نوێنه‌ران و لیژنه‌ی یاسای په‌رله‌مان و نه‌قیبی پارێزه‌ران و سه‌رۆكی یه‌كێتیی یاساناسانی عێراق و ژماره‌یه‌ك له شاره‌زا و فه‌قیهه یاساییه‌كان و ئه‌كادیمی و مامۆستایانی یاسایی زانكۆكانی عێراق به‌شدارییان كرد.  به‌رهه‌م ساڵح  له‌و کۆبوونەوەیەدا رایگەیاند، "پرۆژه‌یاسا تازه‌كه هه‌مواركردنه‌وه‌یه‌كی سه‌راپاگیره دوای تێپه‌ڕبوونی ٥٠ ساڵ به‌سه‌ر یاسای سزادانی عێراقیی ساڵی ١٩٦٩ و هه‌مواركردنه‌وه‌كانیدا كه كاتی خۆی له‌لایه‌ن ئه‌نجوومه‌نی باڵای شۆڕشی رژێمی پێشوو و ده‌سه‌ڵاتی هاوپه‌یمانیی كاتییه‌وه هه‌مواركراوه‌ته‌وه. هاوکات ئاماژه‌ی به‌وه‌ش كرد، كه پرۆژه‌یاساكه له‌لایه‌ن ئه‌نجوومه‌نی باڵای دادوه‌رییه‌وه گه‌ڵاڵه كراوه و راوێژیش به ئه‌نجوومه‌نی ده‌وڵه‌ت كراوه و ده‌سته‌ی راوێژكارانی سه‌رۆكایه‌تیی كۆمار پشكدارییان تێدا كردووه، هه‌روه‌ها سوود له ئه‌زموون و لێوه‌شاوه‌یی پسپۆڕانی تایبه‌تمه‌ندی عێراق و فه‌رمانگه فقهییه جۆراوجۆره‌كان وه‌رگیراوه، به‌و ئامانجه‌ی داڕشته‌یه‌كی یاسای لێ به‌رهه‌م بێت كه له‌گه‌ڵ دۆخی ئێستای عێراق كۆك و ته‌با و گونجاو بێت".  سەرۆکۆماری عێراق ئه‌وه‌شی روونكردووەتەوە، "سه‌ره‌ڕای ئه‌و وه‌رچه‌رخانه گه‌ورانه‌ی له ساڵانی پێشوو له وڵاتدا روویانداوه، كه‌چی سیسته‌می یاسایی و یاسای سزادانی عێراقی هیچ گۆڕانكارییه‌كی ئه‌وتۆیان به‌سه‌ردا نه‌هاتووه، تاوه‌كو بتوانن هاوشانی په‌ره‌سه‌ندنه تازه‌كانی كۆمه‌ڵگە و كۆسیسته‌می سیاسیی وڵات رێبكه‌ن".  هەروەها باسی له‌وه‌ش كرد "دیارترین خه‌سڵه‌ته‌كانی پرۆژه‌یاسا گه‌ڵاڵه كراوه‌كه له‌خۆگرتنی چه‌ند ده‌قێكی سزادانی تووند بۆ به‌ره‌نگاربوونه‌وه‌ی تاوانه‌كانی گه‌نده‌ڵیی دارایی و كارگێڕی و رێگریكردن له قوتاربوون و ده‌ربازه‌بوون له سزاكان و ناچاركردنی گه‌نده‌ڵكاران به گێڕانه‌وه‌ی ئه‌و سامان و پارانه‌ی به‌تاڵانیان بردووه، هه‌روه‌ها تووندكردنی سزاكان سه‌باره‌ت به‌و تاوانانه‌ی بەرامبەر ئابووریی نیشتمانی ئه‌نجام ده‌درێن، ئه‌مه‌ش جگه له‌وه‌ی پرۆژه‌یاساكه گرنگییه‌كی زۆر ده‌دات به پاراستنی خێزان و به‌ره‌نگاربوونه‌وه‌ی ئه‌و كار و كرده‌وه و ره‌فتارانه‌ی دژ به خێزان ئه‌نجام ده‌درێن".  هه‌ر له میانه‌ی كۆبوونه‌وه‌كه‌دا به‌رهه‌م ساڵح ئه‌وه‌شی خسته‌ڕوو "پرۆژه‌یاسا تازه‌كه ره‌چاوی سه‌رجه‌م بنه‌ماكانی ئه‌و رێككه‌وتننامه و په‌یماننامه نێوده‌وڵه‌تییانه‌ی كردووه كه عێراق په‌سندی كردوون و بوونه به‌شێكی دانه‌بڕاو له یاسای نیشتمانیی وڵاته‌كه‌مان، هه‌روه‌ها پرس و راوێژیش به نه‌ته‌وه یه‌كگرتووه‌كان و رێكخراوی خاچی سووری نێوده‌وڵه‌تی كراوه، پرۆژه یاساكه لێكه‌وتەی ئەرێنیی زۆری ده‌بێت و عێراق ده‌كاته هاوشانی ئه‌و ده‌وڵه‌تانه‌ی په‌یوه‌ستن به یاسای نێوده‌وڵه‌تی و پێوه‌ره نێوده‌وڵه‌تییه‌كانی په‌یوه‌ست به تاوان و سزا و ئازادییه كه‌سییه‌كان و به‌ره‌نگاربوونه‌وه‌ی ئه‌و سه‌رپێچییانه‌ی له كۆمه‌ڵگەدا رووده‌ده‌ن".  له كۆتایی دا سەرۆککۆماری عێراق جەختی لەوە کردەوە، "پرۆژه‌یاسا تازه‌كه رووداو و په‌ره‌سه‌ندنێكی گرنگ و ده‌ستپێكێكی به‌رهه‌مداره بۆ چاره‌سه‌ركردنی كێشه و گرفته كه‌ڵه‌كه‌بووه جۆراوجۆره‌كانی رابردوو، سه‌رۆك به‌رهه‌م جه‌ختی له‌وه‌ش كرده‌وه كه زۆر پێویسته عێراق هاوشانی كۆسیسته‌مه یاساییه نێوده‌وڵه‌تییه‌كانی سه‌رده‌م رێبكات و خۆی له‌گه‌ڵ چه‌مك و زاراوه‌كانی ئه‌و كۆسیسته‌مه‌دا بگونجێنێت".