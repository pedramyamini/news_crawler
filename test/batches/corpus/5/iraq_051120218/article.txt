نووری مالیکی، کە هاوکات سەرۆکی "چوارچێوەی هاوئاهەنگی"ـیە، کە کۆکراوەی چەندین هاوپەیمانیی براوەی هەڵبژاردنە، ئەمڕۆ هەینی ٥ - ١١ - ٢٠٢١ لە هەژماری خۆیدا لە تویتەر رایگەیاند: "بانگەوازێک بۆ هەموو خۆپێشاندەرانی ناڕازی لە ئەنجامی هەڵبژاردن کە داوای مافە رەواکانی خۆیان دەکەن، داواتان لێ دەکەین گرژی دروستنەکەن و رێڕەوە یاساییەکان بگرنەبەر بۆ خۆپێشاندان و داواکردنی بێگەردیی هەڵبژاردن؛ هاوکات دووربکەونەوە لە پێکدادان لەگەڵ هێزە ئەمنییەکان و توڕەکردنیان؛ ئێمە لەگەڵ ئێوەداین بۆ جێبەجێکردنی داوا رەواکانتان و بەدەستهێنانەوەی مافەکانتان".  نووری مالیکی دەشڵێت: "داوا لە هێزە ئەمنییەکان دەکەین لە ئاستی بەرپرسیارێتییدا بن و خۆپێشاندەران و سامانی گشتی بپارێزن؛ هەروەها خۆیان دووچاری رووبەڕووبوونەوە لەگەڵ برا خۆپێشاندەرەکانیان نەکەن؛ دەستدرێژی و پەنابردن بۆ تووندوتیژی و هێزی زۆر لە لایەن هەر لایەنێکەوە بێت سەرکۆنەی دەکەین؛ هۆشداریش دەدەین لە دەستوەردانی دەستە تێکدەرەکان و لایەنە گوماناوییەکان بۆ نانەوەی پشێوی و تێکەڵکردنی بابەتەکان".  خۆپێشاندەرانی ناڕازی لە ئەنجامی هەڵبژاردنی پەرلەمانی عێراق، کە دەگوترێ زیاتر لایەنگری گرووپەکانی حەشدی شەعبین کە باڵی سیاسییان هەیە و لە چوارچێوەی هاوپەیمانیی فەتح لە هەڵبژاردنی مانگی رابردوودا بەشداربوون، لە دوای راگەیاندنی ئەنجامە بەراییەکانی هەڵبژاردن لە ناوەڕاستی مانگی ئۆکتۆبەری رابردووەوە لەبەردەم ناوچەی سەوز لە بەغدا کە چەقی دەسەڵات و دامودەزگاکانی حکومەتە لە عێراق مانگیان گرتووە و داوای بە دەست ژماردنی دەنگی هەڵبژاردن یان دووبارەکردنەوەی پرۆسەی هەڵبژاردنی پەرلەمان دەکەن.  گرژییەکانی ئەمڕۆ داوای بێهیوابوونی ئەو خۆپێشاندەرانە هات لە گۆڕینی ئەنجام لە رێگەی ئەو تانانەی کە لە ئەنجامی هەڵبژاردن دراون، چونکە کۆمیسیۆنی هەڵبژاردن دوێنێ رایگەیاند: "هەموو تانەکانمان یەکلاییکردەوە و زۆری نەماوە پاشکۆکانی تانەکانیش یەکلایی بکەینەوە و دواجار ئەنجوومەنی کۆمیسیارانی کۆمیسیۆن بڕیار لە ئەنجامەکانی بە دەست ژماردنی دەنگەکانی هەڵبژاردن دەدات".  وەزارەتی تەندروستیی عێراق لە راگەیێندراوێکدا لەبارەی ژمارەی بریندارانی خۆپێشاندانەکە رایگەیاند، ١٢٥ کەس  بریندار بوون و هیچ گیانلەدەستدانێکیش تۆمارنەکراوە، لەو ١٢٥ کەسەش کە بریندار بوون، ٢٧ ـیان خەڵکی مەدەنین و ئەوانی دیکەیان هێزە ئەمنییەکان، زۆرینەی بریندارانیش برینەکەیان سووک و مامناوەندە.  بەپێی ئەنجامە بەراییەکانی هەڵبژاردنی پەرلەمانی عێراق، رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.