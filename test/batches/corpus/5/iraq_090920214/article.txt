تەحسین خەفاجی، گوتەبێژی ئۆپەراسیۆنە هاوبەشەکانی عێراق بە میدیای فەرمیی عێراقی راگەیاندووە، ئەمریکا داوای درێژکردنەوەی مانەوەی لە عێراق نەکردووە و "تاوەکو کۆتایی ئەمساڵ، واتە ٣١ی کانوونی یەکەم، تەواوی هێزە شەڕکەرەکانی ئەمریکا وڵاتەکەمان جێدەهێڵن".  بە گوتەی گوتەبێژی فەرماندەیی ئۆپەراسیۆنە هاوبەشەکانی عێراق، ئەمریکا پابەندە بە ئەنجامەکانی گفتوگۆی ستراتیژی. ئاماژەی بەوەش کرد، "هاوئاهەنگیی ئەمنی و هەواڵگریی نێوان عێراق و ئەمریکا بۆ رووبەڕووبوونەوەی داعش بەردەوامە".  تەحسین خەفاجی ئەوەشی خستووەتەڕوو، رەنگە هێزە ئەمنییەکانی عێراق پێویستیان بە پشتیوانیی ئاسمانیی ئەمریکا هەبێت، دەشڵێت، "ئەمریکا بنکە و سەربازگەی لە عێراقدا نەماوە".  لەبارەی فڕۆکەخانەی هەریر، خەفاجی گوتوویەتی، ئەمریکا بەشێکی بچووکی فڕۆکەخانەی هەریر بەکاردەهێنێت و "بەشی زۆری فڕۆکەخانەی هەریر لە ژێر دەسەڵاتی هێزەکانی پێشمەرگەی کوردستانە".