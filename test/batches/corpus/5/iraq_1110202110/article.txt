جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ دووشەممە لە لێدوانێکی رۆژنامەوانیدا رایگەیاند: "سکاڵاکانی سەر پرۆسەی دەنگدانی تایبەت و پرۆسەی دەنگدانی گشتی ٧٤ سکاڵان، ئەوەی مافی تۆمارکردنی سکاڵای هەیە بریتییە لە دەنگدەر، بەربژێر، بریکاری حیزب و هاوپەیمانی؛ سکاڵاکانیش لە نووسینگەی سەرەکی کۆمیسیۆنی هەڵبژاردنەکان لە بەغدا تۆمار دەکرێن یان لە دەستەی هەڵبژاردن لە هەرێمی کوردستان یان لە نووسینگەکانی هەڵبژاردن و ناوەندەکانی تۆمارکردن و ناوەندەکانی دەنگدان لە پارێزگاکان".  جومانە غەلای گوتیشی: "ماوەی تۆمارکردنی سکاڵای رۆژی دەنگدان تاوەکو کۆتایی دەوامی فەرمیی ئەمڕۆ ١١/١٠/٢٠٢١ دەبێت".  کۆمیسیۆنی باڵای سەربەخۆی هەڵبژاردنەکانی عێراق، بەرەبەیانی ئەمڕۆ، لە راگەیەندراوێکدا رێژەی بەشداریی لە هەڵبژاردن لە ئاستی هەموو پارێزگاکانی عێراق و هەرێمی کوردستان بڵاوکردەوە و رایگەیاند: ژمارەی ئەو کەسانەی کە لە تۆماری دەنگدەراندا ناویان تۆمارکرابوو ٢٢ ملیۆن و ١١٦ هەزار و ٣٦٨ کەس بوو، هاوکات بە پشتبەستن بە ٩٤ % ی ئەو بنکانەی دەنگدان کە ئەنجامەکانیان وەرگیراون لە تێکڕای ئەو ژمارە ٩ ملیۆن و ٧٧ هەزار و ٧٧٩ کەس لە هەڵبژاردن دەنگیان دا.  سەبارەت بە سکاڵاکانیش، پێشتر کۆمیسیۆنی هەڵبژاردنەکانی عێراق ئاشکرای کرد: " ١٦ سکاڵا لە پرۆسەی دەنگدانی تایبەتدا و ٥٨ سکاڵا لە پرۆسەی دەنگدانی گشتیدا تۆمارکراون، ئەو سکاڵانەشی کە لە هەرێمی کوردستان و ناوچە کێشەلەسەرەکان تۆمارکراون بریتین لە؛ (دهۆک ٧ سکاڵا)، (هەولێر ٦ سکاڵا)، (سلێمانی ١١ سکاڵا)، (سەڵاحەدین ٣ سکاڵا)، (دیالە ٤ سکاڵا)، بەڵام هیچ سکاڵایەک لە پارێزگاکانی کەرکووک و نەینەوا تۆمارنەکراوە".  پرۆسەی دەنگدانی تایبەت لە ٨ی مانگی ئۆکتۆبەر و پرۆسەی دەنگدانی گشتیی لە هەڵبژاردنی پێشوەختی پەرلەمانی عێراق لە ١٠ی ئۆکتۆبەری ٢٠٢١ بەڕێوەچوون.