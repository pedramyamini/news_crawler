عیماد جەمیل موحسین، ئەندامی فەرمانگەی راگەیاندنی کۆمیسیۆنی هەڵبژاردنەکانی عێراق ئەمڕۆ سێشەممە ٢ - ١١ - ٢٠٢١ بە تۆڕی میدیایی رووداوی راگەیاند: "دوێنێ، کۆمیسیۆن بەشی زۆری پرۆسەی بە دەست ژماردن و جیاکردنەوەی دەنگەکانی ٦١٢ وێستگەی دەنگدانی تانەلێدراوی لە پارێزگای زیقار تەواوکرد؛ هێشتاش زیاتر لە ١٥٠ وێستگەی دەنگدان ماون، کە ئەمڕۆ کۆمیسیۆن بە دەست دەنگەکانیان دەژمێرێت؛ پرۆسەکە زۆری خایاند، چونکە لە زیقار زۆرترین تانە لە ئەنجامە بەراییەکانی هەڵبژاردنی پەرلەمانی عێراق دراون".  عیماد جەمیل موحسین گوتیشی: "هەر ئەمڕۆ کۆمیسیۆنی هەڵبژاردنەکانی عێراق دەنگەکانی زیاتر لە ٣٣٥ وێستگەی دەنگدانی تانەلێدراو لە پارێزگای سەڵاحەدین بە دەست جیادەکاتەوە و دەیانژمێرێتەوە؛ دوا پارێزگاش کە سبەی چوارشەممە بە دەست دەنگەکانی دەژمێردرێنەوە پارێزگای بەسرەیە کە دەبێ دەنگی زیاتر لە ١٦٢ وێستگەی دەنگدانی تانەلێدراوی بە دەست جیابکرێنەوە و بژمێردرێنەوە؛ دوای ئەوە، پرۆسەی بە دەست ژماردن و جیاکردنەوەی دەنگەکانی وێستگە تانەلێدراوەکان کۆتاییدێت".   عیماد جەمیل رایگەیاند: "تاوەکو ئێستا لە پرۆسەی بە دەست ژماردن و جیاکردنەوەی دەنگەکانی وێستگە تانە لێدراوەکاندا جیاوازی لە دەنگەکانی چەند وێستگەیەکی دەنگدان دەرکەوتووە؛ جیاوازییەکە لە نێوان ژماردنی ئەلیکترۆنی و ژماردنی بە دەست لە هەندێک وێستگە دەگاتە دوو دەنگ و سێ دەنگ؛ لە هەندێک وێستگەی دیکە دەگاتە زیاتر لە سەد دەنگ؛ بۆیە ئەگەر هەیە ئەو جیاوازییە کاریگەری لەسەر ئەنجامی بەرایی هەڵبژاردنی پەرلەمانی عێراق هەبێت، چونکە لە چەند بازنەیەک جیاوازی لە نێوان بەربژێری دەرچوو و دەرنەچوو تەنیا چەند دەنگێکە".  کۆمیسیۆنی هەڵبژاردنەکانی عێراق بەهۆی ئەو تانانەی لە ئەنجامی هەڵبژاردنی خولی پێنجەمی پەرلەمانی عێراق دراون، دەنگەکانی زیاتر لە ٢ هەزار وێستگەی دەنگدانی بە دەست ژمارد و جیاکردنەوە.  بەپێی ئەنجامە بەراییەکانی هەڵبژاردنی پەرلەمانی عێراق کە لە رۆژانی ٨ و ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە؛ بەڵام هاوپەیمانی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ سەربەخۆکانیش زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.