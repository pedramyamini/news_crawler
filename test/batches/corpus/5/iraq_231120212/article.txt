ئەحمەد تالیب موتەشەر شلبییە وەشاح، ئەو گەنجە عێراقییەیەی کە لە ٢٠ی ئەم مانگەوە یەکێکە لەو کەسانەی لەلایەن بەکارهێنەرانی تۆڕە کۆمەڵایەتییەکان زۆر قسەی لەبارەوە دەکرێت، هۆکارەکەشی بڵاوبوونەوەی قسەکانی بوو لە رۆژی ٢٠ - ١١ - ٢٠٢١ کە لە کڵەب هاوسدا کردی، وەشاح هێرش دەکاتە موقتەدا سەدر، رێبەری رەوتی سەدر و دواتر هێرشدەکاتە سەر محەممەد سادق سەدر، مەرجەعی شیعەکان و دەڵێت: "ئەگەر باش بووایە موقتەدای نەدەهێنایە سەر دونیا".  محەممەد سادق سەدر، باوکی موقتەدا سەدر لە شوباتی ١٩٩٩ دوای ئەوەی لەگەڵ دوو لە کوڕەکانی بە ئۆتۆمبێل دەگەڕێتەوە ماڵەکەی خۆی لە ناوچەی حەنانە لە نەجەف، لەلایەن دەزگای هەواڵگریی عێراقەوە دەکوژرێن، ئەو رووداوەش عێراقی خستە بەردەم راپەڕین و یاخیبوونێکی گەورەی خەڵکی بەتایبەت لە باشووری عێراق.  ئەو گەنجە هەر بەوە ناوەستێت، هێرش دەکاتە سەر محەممەد باقر سەدری مامی موقتەدا، کە بەدوژمنێکی سەرسەختی بەعسییەکان و سەدام حوسێن لەعێراق دادەنرا و دەڵێت سەرەتا لەگەڵ بەعسییەکان بووە و بە ملکەچبوونی بەعس تۆمەتباری دەکات و لەدواییشدا دەڵێت دوای ئەوەی لە بڕیارەکانی بەعس دەرچوو ملیان کرد بە پەتی سێدارە.  ئەحمەد وەشاح هەر لەو قسانەیدا، کە دواتر تۆڕە کۆمەڵایەتییەکانی تەنی، حیزبی دەعوەش بەوە تۆمەتبار دەکات کە یەکەم لایەنە ئۆتۆمبیل و پشتێنەی بۆمبڕێژکراوی بەکارهێناوە و "گرووپی تیرۆریستی" هەبووە.  سەرچاوەیەکی نزیک لە ئەحمەد وەشاح بە تۆڕی میدیایی رووداوی گوت: "ئەحمەد هێشتا هیچ دڵنیاییەک لەسەر ژیانی نییە، بۆیە ناتوانین بڵێین ئەو کەسێکی ئازادە".  ئەحمەد وەشاح، دانیشتووی ناحیەی فەزلییەی سەر بە قەزای سوق شیوخە لە پارێزگای زیقاری باشووری عێراق، لەدایکبووی ساڵی ١٩٩١ ە و خوێندکاری کۆلێژی کارگێڕی و ئابوورییە.  دوای ئەو قسانەی، سکاڵابارانکرا، رەوتی سەدریش داوای لە پەرلەمانتارەکانی کرد سکاڵای لەسەر تۆماربکەن، ئەوە بوو لەماوەی کەمتر لە ٢٤ کاژێردا دەیان سکاڵای لەسەر تۆمارکرا.  رەوتی سەدر، ئەحمەد وەشاحی بە: "دەستدرێژیکردن و جنێودان بە هێما ئاینییەکانی ئومەتی ئیسلامی و گەلی عێراق" تۆمەتبارکرد، ئەوە جگە لە تۆمەتی ئەوەشی درایە پاڵ کە هۆکارێکە بۆ "هەڵگیرساندنی ئاشووب لەنێو گەلانی عێراق"، ژمارەیەک لە سەرکردە سیاسییەکان و پەرلەمانتارانی عێراقیش لەسەر ئەم پرسە بۆچوونیان هەبوو و وەشاحیان بە"دەمدرێژی" تۆمەتبارکرد.  بەپێی ئەو گرتە ڤیدیۆیانەی لەتۆڕە کۆمەڵایەتییەکان بڵاوکراونەتەوە و هێرشی تووند کراوەتە سەر ئەحمەد وەشاح، بەڵام زۆری پێنەچوو بڵاوبوونەوەی وێنەیەکی لە حەنانە "شوێنی مانەوەی موقتەدا سەدر رێبەری رەوتی سەدر " لە نەجەف و ئاوی بەو ئاگرەدا کرد و هاوکێشەکەی گۆڕی.   پێش بڵاوبوونەوەی وێنەکەی موقتەدا سەدر و ئەحمەد وەشاح لەسەر زاری دەزگا ئەمنییەکان وابڵاوکرایەوە، کە وەشاح دەستگیرکراوە، بەڵام ئەو هەواڵە لەهیچ شوێنێکی فەرمییەوە پشتڕاست نەکرایەوە.  هەرچەندە وێنەی وەشاح، کە لە بەردەم سەدر بڵاوکرایەوە، بەڵام وەکو لە وێنەکەدا دەردەکەوێت و گومان هەڵدەگرێت دەرکەوتنی ئەحمەد وەشاحە بەو شێوەیە و بەجلێکی نافەرمی و سەر و قژی شێواوەوە، کە بە قسەی کەسە نزیکەکانی ئەحمەد کەمترین جار وا دەردەکەوێت.  کەسێکی نزیک لە ئەحمەد وەشاح، ئەو گەنجەی هێرشی کردبووە سەر موقتەدا سەدر و باوکی و مامەکەی، بە تۆڕی میدیایی رووداوی گوت: "ئەحمەد یەکێکە لە چالاکڤانەکانی خۆپیشاندانەکانی تشرینی ٢٠١٩ی عێراق و رۆڵی زۆری هەبوو و هەوڵ بۆ تیرۆرکردنی دراوە، ئەو قسانەشی کردووە لەژێر گوشاردا بووە و خۆشی دوای ئەوەی موقتەدا سەدری بینیوە، هەستی بە هەڵەکانی کردووە".  رۆژی دووشەممە ٢٢ - ١١ - ٢٠٢١، ئەحمەد وەشاح لە پەیجی خۆی لە تۆڕی کۆمەڵایەتیی فەیسبووک پۆستێکی بڵاوکردەوە و رایگەیاند: "لەساتی تووڕەیی و گوشاری دەروونی سووکایەتییەک لەسەر زاری منەوە بەرامبەر بە شەهید محەممەد سەدر دەرچوو رەحمەتی خوای لێبێت، من داوای لێبووردن لەخۆی لە گۆڕەکەی و سەرجەم پەیڕەوکارانی رێبازەکەی شەهید دەکەم و هیوادارم داوای لێبووردنەکەم لێ قبوڵ بکەن".   سەرچاوە نزیکەکە لە ئەحمەد وەشاح  گوتی: "راستە ئەحمەد داوای لێبووردنی کرد و لەلایەن موقتەدا سەدرەوە قبوڵکرا، بەڵام هێشتا لەسەر ئاستی جەماوەری مەترسی لەسەرە و ناتوانێت بە ئاشکرا دەربکەوێت".  ئەحمەد وەشاح بەو قسانەی کە هێرشی تووندبوون بۆ سەر مەرجەعێکی دیاری ئاینی و رێبەری رەوتێکی دیاری سیاسی و ئاینی خۆی خستە بەردەم رەخنە و دواتریش داوای لێبووردنی کرد، بەڵام هێشتا چارەنووسی بەنادیاری ماوەتەوە.