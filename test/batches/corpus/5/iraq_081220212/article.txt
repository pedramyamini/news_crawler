لە راگەیێندراوێکدا کە ئەمڕۆ چوارشەممە لەلایەن شانەی راگەیاندنی ئەمنیی عێراقەوە بڵاوکراوەتەوە تێیدا هاتووە: "سەرکۆنەی کردنە ئامانجی ئۆتۆمبێلێکی سڤیل دەکەین، کە کارمەندێکی دەستەی حەشدی شەعبی  لێی دەخوڕی لەلایەن فڕۆکەکانی تورکیا لە قەزای شنگال، کە بەهۆیەوە هاووڵاتییەکی بێتاوانی ئێزدی کوژراوە، کە دانیشتووی کۆمەڵگەی خانەسۆرە لە قەزاکەدا".  شانەی راگەیاندنی ئەمنی عێراق جەخت لەوەدەکاتەوە: "لەکاتێکدا پرسە و سەرەخۆشی لە کەسوکاری ئەو شەهیدە دەکەین، هاوکات بەهەموو شێوەیەک پێشێلکردنی سەر خاکی عێراقی رەتدەکەینەوە".   شانەی راگەیاندنی ئەمنی عێراق دەشڵێت تاکە رێگا بۆ چارەسەرکردنی کێشەکان، رێگەی ئاشتییانە و دیپلۆماسی و گفتوگۆیە بەپێی یاسا و  پەیڕەوە نێودەوڵەتییەکان.   رۆژی سێشەممە ٠٧ - ١٢ - ٢٠٢١ فڕۆکەکانی تورکیا، ئۆتۆمبێلێكی بەرپرسێکی یەپەشەیان لە کۆمەڵگەی خانەسۆر لە سنووری قەزای شنگال کردە ئامانج، بەپێی راگەیێندراوی دژە تیرۆری کوردستان بەرپرسەکە ناوی (مەروان بەدەل حاجی)یە، کە ناسراوە بە (دژوار).  میدیای نزیک لە پەکەکە لەو بارەوە دەڵێت: "هاوسەرۆکی بەڕێوەبەری خۆسەری شنگال" لە بۆردوومانێکی فڕۆکەی بێفڕۆکەوانی تورکیا کوژراوە.  مەحما خەلیل، قایمقامی قەزای شنگالیش هەواڵەکەی بۆ رووداو پشتڕاستکردووەتەوە.  ئەوە چوارەم فەرماندەی یەپەشەیە، کە لە شنگال لەلایەن فڕۆکەکانی تورکیا دەکرێتە ئامانج. مەروان بەدەل لەدایکبووی ١٩٨٥ بوو، نزیکەی ساڵێک بوو بەرپرسیاریێتی لە ریزەکانی یەپەشە وەرگرتبوو.