سێ رۆژ بەسەر رووداوی کۆمەڵکوژییەکەی گوندی رەشایدی سەر بە پارێزگای بابل تێدەپەڕێت کە تێیدا ٢٠ کەس کوژران، بەڵام تاوەکو ئێستا هۆکار و شێوازی کوشتنی کەسەکان دیار نییە. ئەمڕۆ یەکشەممە ٠٢ - ٠١ - ٢٠٢٢ کەسوکاری رەحیم کازم، خاوەنی ئەو ماڵەی کە کۆمەڵکوژییەکەی تێدا کرا، لە بەردەم ماڵەکە کۆبوونەتەوە و چاوەڕێی ئەنجامی لێکۆڵینەوەکانن.  دایکی حوسێن، خوشکی رەحیم بە ئەنمار غازی، پەیامنێری رووداوی گوت، کارمەندێکی هێزە ئەمنییەکان بە ناوی شەهاب کە برای یەکێک لە ژنەکانی رەحیمە، ویستوویەتی خوشکەکەی لە رەحیم وەربگرێتەوە و بیباتەوە. بەڵام رەحیم نەیهێشتووە و بەو هۆیەوە کێشە لە نێوانیان دروستبووە.  رۆژی پێنجشەممە ٣٠ - ١٢ - ٢٠٢١ هێزە ئەمنییەکان بە دوای کەسێک بوون بە ناوی رەحیم کازم و، یەکێک لەو تۆمەتانەی درایە پاڵی، بازرگانیکردن بە ماددەی هۆشبەر بوو. خزمێکی رەحیم قسەی بۆ رووداو کرد و گوتی، تۆمەتی ماددە هۆشبەرەکان کێشەیەکی گەورەیە و بە گوتەی ئەو هەموو ئەو ناوچەیە نازانن کە ماددەی هۆشبەر چییە.  ئەو کەسەی قسەی بۆ رووداو کرد لەبارەی هۆکاری شەڕەکەوە دەڵێت، کێشەیەکی کۆمەڵایەتی لە نێوان کارمەندێکی هێزە ئەمنییەکان و رەحیم هەبووە و هەفتەیەک پێش ئێستا ناکۆکییەکە قووڵبووەتەوە، دواتر بووە هۆی روودانی ئەو کۆمەڵکوژییە.  لە رووداوەکەدا ژمارەیەکیش لە هێزە ئەمنییەکان برینداربوون و ٢٠ كەسیش لە منداڵ و ژنی داواكراوەكان كوژران، کە لەنێو كوژراوەكاندا ١٢ منداڵ هەن.  دانیشتوویێکی گوندی رەشادییە بە رووداوی گوت، یەکێک لە منداڵەکان کە کوژراوە تەمەنی حەوت رۆژ بووە، هەروەها داوا لە مستەفا کازمی، سەرۆکوەزیرانی عێراق دەکات کە تاوانباران سزا بدرێن.  لەبارەی رووداوەکەوە سەرەتا شانەی راگەیاندنی ئەمنیی عێراق رایگەیاند: "هێزە ئەمنییەکان دوو تۆمەتبار بە تیرۆریان لە ناوچەی جبەلە لە باکووری پارێزگای بابل راونا، دوای گەمارۆدانیان بەشێوەیەکی هەڕەمەکی تەقەیان لە هێزە ئەمنییەکان کرد، ئەوەش بووە هۆی برینداربوونی چەند کارمەندێکی هێزە ئەمنییەکان؛ دواتر هێزەکان دەستیان بە لێکۆڵینەوە کرد، چونکە تەرمی چەند هاووڵاتییەکیان لە ماڵەکە دۆزییەوە".  بەڵام زۆری پێنەچوو لیوا سەعد مەعن، سەرۆکی شانەی راگەیاندنی ئەمنیی عێراق، کە هاوکات بەڕێوەبەری پەیوەندییەکان و راگەیاندنی وەزارەتی ناوخۆی عێراقە، لە گرتە ڤیدیۆیەکدا راگەیێندراوەکەی شانەی ئەمنی رەتکردەوە و رایگەیاند: "وەزیری ناوخۆ لەگەڵ بریکاری وەزارەت بۆ هەواڵگری گەیشتنە شوێنی رووداوەکە لە ناوچەی جبەلە، بۆ لێکۆڵینەوە لە راستییەکان و بینینی وردەکارییەکان و زانینی هەموو هۆکارەکان، چونکە هیچ پاساوێک نییە لە جیهاندا بۆ ئەو دۆخە، ئەوە تاوانە بە هەموو واتایەک، بۆیە لێکۆڵینەوە بەردەوامە لە بەرزترین ئاستدا".