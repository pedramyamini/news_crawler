کوژراوەکە کوڕی ساحب شاکر حەسەن، هونەرمەندی عێراقییە. رۆژی پێنجشەممە ٣٠ - ١٢ - ٢٠٢١ ساحب شاکر حەسەن لە تۆڕی کۆمەڵایەتیی فەیسبووک لە پۆستێکدا گیانلەدەستدانی کوڕەکەی راگەیاندووە و نووسیویەتی: "فاتیحە لەسەر کوڕەکەم بخوێنن و بەتەنیا جێیهێشتم".   کەرەم ساحب شاکر،  کوڕە تاقانەکەی خێزانەکەی بووە، دەگوترێت گوللەیەک بەر سەری کەوتووە، بەڵام تائێستا هۆکاری کوژرانەکەی دیار نییە.  کوژرانی کەرەم لە تۆڕە کۆمەڵایەتیەکاندا دەنگدانەوەی زۆری هەبوو و خەڵک هاوخەمیی خۆیان بۆ ساحب شاکری باوکی دەربڕیوە.   ساحب شاکر، هونەرمەندێکی عێراقییە. ساڵی ١٩٦٢ لە نەجەف لەدایکبووە، لە ساڵی ١٩٨٥ بڕوانامەی لە پەیمانگەی هونەرەجوانەکانی بەغدا بەدەستهێناوە و ئێستا لە کۆلێژی هێنری فۆرد لە ویلایەتی میشیگن  بەشی راگەیاندن دەخوێنێت.  ساحب شاکر، لە ساڵی ١٩٧٩ چووەتە نێو بواری راگەیاندنەوە، ماوەی شەش ساڵ وەکو پێشکەشکار لە رادیۆی عێراق و سەوتی جەماهیر کاری کردووە. هەروەها بەشداریی لە دەیان زنجیرە فیلمی تەلەڤزیۆنی و سینەماییدا کردووە.