ھێرشی سەر بارەگاکان تەنیا زیانی ماددی ھەبووە، بەڵام تەقدووم و عەزم دەڵێن سکاڵا دژی ھەموو ئەوانە تۆماردەکەن کە ھەڕەشەیان لێکردوون، ھۆشداریش دەدەن کە ئەگەر حکومەت بەدواداچوونی جدی نەبێت ھەڵوێستی تووندیان دەبێت.   سەرمەد بەیاتی، گوتەبێژی عەزم دەڵێت، "پەیامێکی مەترسیدارە ئەو ھێرشانە، بەتایبەتی بۆ گەلی عێراقی بەشێوەیەکی گشتی لە باکوورەوە تا باشوور بۆ ئەوەی بڵێن ئەو دۆخە قبووڵ بکەن کە رۆژانێکی سەخت لە پێشتانە، بۆیە پێوستە ھەموو ھێزەکانی دەوڵەت یەک بخرێن بۆ رێگریکردن لە دووبارکردنەوەی ئەو ھێرشانە، بێگومان ئەوەی روویداوە پەیوەندی بە بڕیارێکی کارگێڕیی دادگەی فیدراڵییەوە ھەیە کە دوێنێ دەرچوو، بڕیارێکی زۆر ئاسایی بووە بڕیارێکی کارگێڕییە کە پێداچوونەوە بەوە دەکەن کە ئایا یەکەم دانیشتنی پەرلەمان و ھەڵبژاردنی بەڕێز حەلبووسی و جێگرەکانی یاسایی و دەستووری بوون، بۆیە پێوست ناکات بچن لەو جۆرە پێشێلکارییە ئەمنییانە ئەنجام بدەن".  جگە لە ھێرشی سەر باڵیۆزخانەی ئەمریکا کە مووشەکی بوو، ھێرشی سەر بارەگاکان سەرجەمیان ھاوشێوە بوونە و لە رێگەی بۆمبەوە ئەنجامدراون لایەنەکان ھێزە ئەمنییەکانیان لە دووبارەبوونەوەی ئەو جۆرە رووداوانە ئاگادارکردووەتەوە، بەڵام بێسوود بووە.   شوان محەممەد تەھا، بەرپرسی لقی پارتی لە بەغدا دەڵێت، بارەگای ئێمەیان پێکا پاشان چەند بارەگایەکی عەزم و تەقدوومیان پێکا، ئەو سێ بارەگایە لە سێ شوێنی ستراتیژیی شاری بەغدا لە کەرادە و ئەعزەمییە و یەرمووکە، ئەمە ئەوەمان پێ دەڵێت دەزگا ئەمنییەکان ناتوانن گیان و کەرامەتی خەڵک بپارێزن ھەر وەک چۆن ناتوانن بارەگاکان ناوەند دیپلۆماسییەکان بپارێزن، بەدوای ئەوەش بینیمان ناوچەی سەوزیان پێکا بە مووشەک ئەوە شتێکی زۆر روونمان پێ دەڵێت ئەوەی لە پشت ئەو کارە تیرۆریستیانەوەیە لایەنی سیاسیی عێراقین. "  لایەنە بە ئامانجکراوەکان گرووپە چەکدارەکانی نزیک لە ئێران تۆمەتبار دەکەن بە ئەنجامدانی ھێرشەکان، بەڵام ئەوان رەتیانکردەوە کە پەیوەندییان پێوە ھەبێت و داوایانکردووە حکومەت لێکۆڵینەوە بکات.