بەپێی سەرچاوەیەکی نزیک لە رێبوار ئەوڕەحمان، ئەندامی ئەنجوومەنی نوێنەرانی عێراق لە فراکسیۆنی جووڵانەوەی نەوەی نوێ، ناوبراو بەربژێری نەوەی نوێ دەبێت بۆ پۆستی سەرۆککۆمار.  رێبوار ئەوڕەحمان لەدایکبووی ساڵی ١٩٧٨ی شاری سلێمانییە و ئەزموونی چەندین ساڵی لە راگەیاندن و رۆژنامەڤانیدا هەیە و پێشتر پێشکێشکار بووە.  بەربژێرکردنی ئەو پەرلەمانتارە واتای ئەوەیە ٢٦ کەس خۆیان بۆ پۆستی سەرۆککۆمار بەربژێر کردووە و ١١ کەس لەوان کوردن.  هەر ئەمڕۆ هەریەکە لە بەرهەم ساڵح و لەتیف رەشید خۆیان بۆ هەمان پۆست بەربژێر کرد و دوێنێ چوارشەممەش، هۆشیار زێباری، ئەندامی مەکتەبی سیاسیی پارتی دیموکراتی کوردستان بە فەرمی ناوی خۆی تۆمارکرد. پێشتریش هەریەک لە حاکم رزگار و خالید شێخ سدیق وەکو کەسایەتیی سەربەخۆ خۆیان بەربژێر کردبوو.  ئەمڕۆ پێنجشەممە ١٣ - ٠١ - ٢٠٢٢، سیروان سیرنی، ئەمینداری گشتیی ئەنجوومەنی نوێنەرانی عێراق لە کاتی بەشداریکردنی لە  بوولتەنی هەواڵەکانی کاژێر ١٣: ٠٠ی تۆڕی میدیایی رووداو، کە دڵدار هەرکی پێشکێشی دەکات، لەبارەی مەرجەکانی ئەو کەسانەی خۆیان بۆ پۆستی سەرۆککۆماری عێراق بەربژێر دەکەن، رایگەیاند، "پێویستە بەربژێر تەمەنی لە ٤٠ ساڵ کەمتر نەبێت، عێراقی بێت، دایک و باوکی عێراقی بن، دەرچووی زانکۆ بێت، رابردووی پاک بێت، لەڕووی یاساییەوە هیچ باکگراوندێکی ناپاکیی نەبێت، کەسێکی خاوەن ئەزموون و نیشتمانپەروەر و راستگۆ بێت".