بەرھەم ساڵح، سەرۆککۆماری عێراق رۆژی یەکشەممە ١٢ی کانوونی یەکەمی ٢٠٢١ لە کۆشکی بەغدا لەگەڵ برێت مەکگۆرک، رێکخەری ئەنجوومەنی ئاسایشی نیشتمانیی ئەمریکا بۆ کاروباری رۆژهەڵاتی نێوەڕاست و باکووری ئەفریقا و شاندی یاوەری کۆبووەوە.  بەگوێرەی راگەیێندراوی سەرۆکایەتیی کۆمار، لە دیدارەکەدا "گفتوگۆ کرا لەبارەی پەیوەندییە دووقۆڵییەکانی نێوان هەردوو وڵات و گرنگیی پەرەپێدانی پەیوەندییەکان لە بوارە جۆراوجۆرەکانی سیاسی، ئابووری، کولتووری و ژینگەیی لە رێگەی دیالۆگی ستراتیژیی نێوان هەردوو وڵات، بەجۆرێک خزمەت بە بەرژەوەندییە هاوبەشەکانی ھەردوولا بکات؛ ھاوکات باس لە کۆتاییهێنان بە رۆڵی شەڕکردنی هاوپەیمانیی نێودەوڵەتی و بەهێزکردنی تواناکانی هێزە ئەمنییەکانی عێراق لە رێگەی راوێژەوە کرا و دووپاتکرایەوە لە گرنگی ریشەکێشکردنی پاشماوەکانی تیرۆر".  هەروەها بە گرنگییەوە باس لە گۆڕانکاری و پێشهاتەکانی ناوچەکە کرا و جەختکرایەوە لە پێویستیی کۆتاییهێنان بە قەیرانەکانی ناوچەکە لە رێگەی دیالۆگ و بەیەکگەیشتن بە ئاراستەی کەمکردنەوەی ناکۆکی و بارگرژییەکان.  لە بەشێکی دیکەی دیدارەکەدا سەرۆککۆماری عێراق جەختیکردەوە لە رۆڵی گرنگ و ناوچەیی عێراق وەکو پێکهاتەیەکی گرنگی سازان و سەقامگیری و پەرەپێدانی ئابووری و بازرگانی و گەشەپێدان لەپێناو بەدیهێنانی ئاسایش و سەقامگیری بۆ وڵات و گەلانی ناوچەکە.  بەپێی رێککەوتنی ستراتیژیی نێوان عێراق و ئەمریکا، تاوەکو کۆتایی ئەمساڵ هێزی شەڕکەری ئەمریکا لە عێراق دەکشێنەوە و ئەوانەی دەمێنێتەوە، رۆڵیان دەبێتە راوێژکار و راهێنەر.