بەشێک لە قوتابییەکان تەمەنیان خوار ١٠ ساڵانە، رۆژانە بە ترسەوە لە پردەکە دەپەڕنەوە. پردەکە لە ساڵی ١٩٩٠ دروستکراوە و رێگەی هاتووچۆی خەڵکی گوندەکانی شبیلیە، رەحمە و عوبید سەخیەی لەسەرە، بەهۆی کۆنبوونیەوە لە ساڵی ٢٠١٧ وە رووخاوە. پردەکە نزیکەی ١٥ مەترە و نزیکەی سێ مەتری رووخاوە.  حەورا کەڕاڕ، قوتابی دەڵێت، "باوکم زۆرجار دەمپەڕێنێتەوە، زۆر دەترسم، داوا لە وەزیر دەکەم ئەمەمان بۆ چارەسەر بکات، ئێستا من دەترسم، تاوانم چییە؟ تاوانی ئەم گوندانە چییە؟ "  بە گوتەی خەڵکی ناوچەکە، چەندین جار منداڵ و قوتابی و تەنانەت گەورەکانیش لەو پردە رووخاوەوە کەوتوونەتە خوارەوە و بریندار بوون.  مامۆستایەک بەناوی حەسەن شوەندی ئاماژە بەوە دەکات، "چەندین حاڵەت لەسەر ئەم پردە روویانداوە، جارێکیان ژنێکی بەتەمەن کەوتە خوارەوە، بریندار بوو، بەڵام دەرمانھێنا، قوتابی بەیانیان دەبێت یان باوکی یانیش دایکی بیپەڕێنێتەوە، کە بۆ دەشتێکی ئاوا زەحمەتە ئافرەت بێتە دەرەوە. ئاستەنگیشمان زۆرە لەسەر ئەم پردە".  ھەر لە سەرەتای کەوتنی ئەو پردەوە، ھەریەک لە پارێزگاری واست و شارەوانیی کوت ئاگادارکراونەتەوە، بەڵام تاوەکو ئێستا چاکنەکراوەتەوە.  کەڕاڕ عەبدولحوسێن، دانیشتووی گوندی بەدرە دەڵێت، "ئەم پردە ئەمە چوار ساڵە بەم شێوەیە، ئۆتۆمبێل ئەوە ھیچ ناتوانێت پێیدا بپەڕێتەوە، بەڵکو ئەوەی بە پیادەش دەپەڕێتەوە مەترسیی لەسەرە، ئەمە چوار ساڵە ھەر لە سەرەتاوە ئێمە لایەنی پەیوەندیدارمان ئاگادارکردەوە کە کاتێک یەک تۆز بوو زۆر داوامانکرد، ھیچ ئەنجامی نەبوو".  دوای  چوار ساڵ، ئێستا دەستەی پرد و رێگەوبانی عێراق بڕیاری نۆژەنکردنەوەی پردە رووخاوەکەی بەدریەی دەرکردووە و چوار رۆژە کاری لێ دەکرێت.