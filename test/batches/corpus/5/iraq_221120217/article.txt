عەلی فەتلاوی، ئەندامی هاوپەیمانیی فەتح بە سەرۆکایەتی هادی عامری بە (تۆڕی میدیایی رووداو)ی راگەیاند، دوای ژماردنەوەی بەشێک لە دەنگەکان بەدەست،  بەهۆی تانەکانی چوارچێوەی هاوئاهەنگی، یاخود پارتە ناڕەزاییەکان، ئێستا چانسی نوێیان هەیە و نزیکن بۆ ئەوەی سەربکەون و کورسی زیاتر بەدەستبهێنن.  فەتلاوی روونیکردەوە، هاوپەیمانیی فەتح چانسی باشتری لە لایەنەکانی دیکە هەیە، ئەگەر دەنگەکان بە دەست بژمێردرێنەوە. چونکە بەهۆی ئەو گۆڕانییەی لە شەش کورسی بەهۆی تانەکانەوە روویداوە، هاوپەیمانیی فەتح سێ کورسی بەدەستهێناوە. بۆیە ئەگەر ژماردن و جیاکردنەوەی دەستی بۆ سەرجەم وێستگەکانی دەنگدان بکرێت، ئەوا چانس و دەرفەتی زیاتر هەیە بۆ ئەوەی هاوکێشەکە پێچەوانە ببێتەوە، زۆر لەوانەی ئێستا براوەن دەدۆڕێن، زۆربەی ئەوانەشی ئێستا دۆڕاون، سەردەکەون، زۆر راستیش بۆ هەمووان ئاشکرا دەبێت، کە بە گوتەی ئەو کۆمیسیۆن شاردوویەتییەوە.  هاوپەیمانیی فەتح کە لە هەڵبژاردنی ٢٠١٨ دا ٤٧ کورسی پەرلەمانی بەدەستهێنابوو، لە هەڵبژاردنی ١٠ی ئۆکتۆبەری ٢٠٢١ دا ژمارەی کورسییەکانی بەشێوەیەکی بەرچاو کەمیکردووە و تەنیا ١٥ کورسی بەدەستهێنا.