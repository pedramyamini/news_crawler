کەنیسەی کلدانەکان لە عێراق و جیهان، لە راگەیێندراوێکدا کە واژووی کاردینال، لویس ساکۆ، پاتریارکی کلدانەکانی لەسەرە دەڵێت: "یەک هەفتە ماوە بۆ بەڕێوەچوونی هەڵبژاردنی پەرلەمانی عێراق، کەنیسەی کلدانەکان دەنگی دەخاتە پاڵ دەنگی مەرجەعی باڵا، سەید عەلی سیستانی، هانی بەشداری هۆشیار و بەرپرسانە لە هەڵبژاردن دەدات، چونکە هەڵبژاردن باشترین رێگایە بۆ دەربازکردنی عێراق بەرەو داهاتوویەکی باشتر لە رابردوو، بۆیە لەو روانگەیەوە داواکارین هاووڵاتییانی عێراق بە فراوانیی لە هەڵبژاردن بەشداربن بۆ هەڵگیرساندنی شۆڕشێکی سپی و چاکسازیی گرنگی لێبکەوێتەوە، چ لە دەسەڵاتی یاسادانان بێت یان سیاسەت، یاخود لە ئاستی کارگێڕیی و لە بواری ئابووریی و کۆمەڵایەتیدا بۆ بونیادنانی دەوڵەتێکی شارستانی کە هەموو هاووڵاتییەک هەست بکات ماڵی خۆیەتی، دەنگدان هەڵوێستێکی ویژدانی و نیشتمانی و رەوشت جوانییە. "  کەنیسەی کلدانەکان دەشڵێت: "لەو کاتەی لەم دۆخەدا هیوامان هەیە دەنگدان بە شێوازێکی دروست ببێتە خاڵێکی وەرچەرخان بۆ عێراق و ببێتە نموونەیەک لە ئاستی ناوچەکەدا، هاوکات داوا لە دەنگدەرانی بەڕێز دەکەین هەڵسەنگاندن بۆ پەرلەمانتارانی پێشوو و بەربژێرانی ئێستا بکەن و بە بەڵێن و دیاری نەخەڵەتێن، هەروەها نیشتمان بەو کەسانە نەفرۆشن کە هەل دەقۆزنەوە و گەندەڵن، هەروەها دەبێ بە هۆشیاری و بەرپرسانە دەنگ بە باشترین بدەن بۆ خزمەتکردنی عێراق و خەڵکی. "  کریستیانەکان لە هەڵبژاردنی پێشوەختی پەرلەمانی عێراق کە بڕیارە لە ١٠ - ١٠ - ٢٠٢١ بەڕێوەبچێت پێنجی کورسی پەرلەمانیان بۆ تەرخانکراوە، ئەو کورسیانەش کۆتای تایبەتن بەوان و لە پارێزگاکانی (دهۆک، هەولێر، کەرکووک، نەینەوا و بەغدا) بۆیان تەرخانکراون، هەموو عێراقیش بە هەرێمی کوردستانەوە بۆ کریستیانەکان یەک بازنەی هەڵبژاردنن، واتا هەر کرستیانێک لە هەر ناوچەیەکی عێراق بێت دەتوانێت دەنگ بە بەربژێرە کرستیانەکان بدات.  کریستیانەکان پێش هێرشەکانی رێکخراوی داعش زیاتر لە پارێزگاکانی هەولێر، دهۆک، دەشتی نەینەوا، کەرکووک و بەغدا دەژیان، بەڵام بەهۆی هەڕەشە ئەمنییەکانی پێش ساڵی ٢٠١٤ و هێرشەکانی داعش لە ساڵی ٢٠١٤ و دواتر ئێستا زۆرینەی کریستیانەکان لە هەرێمی کوردستان نیشتەجێن.  کۆمیسیۆنی باڵای مافەکانی مرۆڤ لە عێراق دەڵێت، ژمارەی کریستانەکان لە عێراق لە ساڵی ٢٠٠٣ ـوە تاوەکو ئێستا لە نزیکی ١ ملیۆن و ٥٠٠ هەزارەوە دابەزیوە بۆ ٢٥٠ هەزار کریستیان، ئەوەش بەهۆی کۆچکردنی کریستیانەکان بۆ دەرەوەی عێراق، چونکە لە ساڵی ٢٠٠٣ وە تاوەکو ٢٠١٤ واتا تاوەکو پێش هاتنی چەکدارانی داعش ١٣١٥ کریستیان لە عێراق کوژراون، دواتر لە سەردەمی دەسەڵاتی داعش لە ساڵی ٢٠١٤ وە تاوەکو ساڵی ٢٠١٧ لە شاری موسڵ ١٣٠ هەزار کریستیان ئاوارەبوون، ١١٥ کریستیانی دیکە کوژران، ١٦١ کریستیان رفێندران، ٩١ کریستیان ئەشکەنجەدران، ٦٨ کریستیان بە کۆیلە کران.