بەرپرسانی حکومەتی عێراق دەڵێن، لەگەڵ هەرێمی کوردستاندا رێککەوتوون کە فۆرمی سەرژمێریی پرسیاری نەتەوەی تێدا نەبێت؛ بەرپرسانی هەرێمی کوردستانیش ئەوە رەتدەکەنەوە.  عەبدولزەهرە هینداوی، گوتەبێژی وەزارەتی پلاندانانی عێراق بە تۆڕی میدیایی رووداوی راگەیاند، لەو سەرژمێرییە گشتییەی بڕیارە ساڵی داهاتوو بۆ دانیشتووانی عێراق بکرێت، پرسیاری نەتەوە لە فۆرمی زانیارییەکان نییە، بەڵام پرسیاری ئایین ماوە.  مەحموود عوسمان، ئەندامی لیژنەی باڵای سەرژمێریی گشتیی عێراق دەڵێت، خاڵی ناکۆکیان زۆرە و فۆڕمەکە کاری تێدا کراوە، بەڵام کارکردن تێیدا تەواو نەبووە.   یەکێک لەو خاڵانەی ناکۆکیی لەسەرە، ناوچە کوردستانییەکانی دەرەوەی ئیدارەی هەرێمی کوردستانە؛ مەحموود عوسمان کە بەڕێوەبەری ئاماری سلێمانیشە بە رووداوی راگەیاند، "نزیکەی نیو ملیۆن کەس بەناوی ئاوارەوە براونەتە ئەو ناوچانە، بەتایبەت کەرکووک. ئێمە داوامان کردووە لەگەڵ تۆمارکردندا ئەو کەسانە بخرێنەوە سەر پارێزگاکانی خۆیان؛ تاوەکو ئێستا رێککەوتن لەسەر ئەو خاڵە نەکراوە".   بەپێی هەڵسەنگاندنەکانی وەزارەتی پلاندانانی عێراق کە سەرەتای ئەمساڵ بڵاوکرایەوە، ژمارەی دانیشتووانی عێراق بە هەرێمی کوردستانیشەوە لە ساڵی ٢٠٢٠ دا گەیشتووەتە ٤٠ ملیۆن و ١٥٠ هەزار کەس. رێژەی ٥٠.٥ % یان نێر و ٤٩.٥ % مێ بوون. هەروەها بەپێی سەرژمێرییەک، دوایین ئاماری ژمارەی دانیشتووانی هەرێمی کوردستان شەش ملیۆن و ٢٧٠ هەزار کەسە.  گەشەکردنی دانیشتووان لە ناوچەکانی عێراق بەراورد بە هەرێمی کوردستان زیاترە؛ سەرۆکی دەستەی ئاماری هەرێمی کوردستان دەڵێت، رێژەی گەشەی دانیشتووان لە عێراق ٢.٥ % ـە، بەڵام لە هەرێمی کوردستان ٢.١ % ـە.  سیروان محەممەد، سەرۆکی دەستەی ئاماری هەرێمی کوردستان ئاماژە بەوە دەکات، جیاوازییەکی گەورە هەیە لەنێوان ئێستا و ٢٠ ساڵ لەمەوپێشدا. ٢٠ ساڵ پێش ئێستا گەشەی دانیشتووانی هەرێمی کوردستان سەرووی ٣ % بوو؛ ئێستا نزیکەی ٢ % ـە.   کۆبوونەوەکانی داهاتووی لیژنەکانی هەرێمی کوردستان و عێراق لەبارەی سەرژمێری و خاڵە ناکۆکەکانی نێوانیان ئەوە روون دەکەنەوە کە سەرژمێری لە عێراق و هەرێمی کوردستان لە ساڵی داهاتوودا ئەنجام دەدرێت یان کێشەکان یەکلایی ناکرێتەوە و دوادەخرێت.