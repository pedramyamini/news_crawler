دڵدار هەرکی، نێردراوی رووداو بۆ بەغدا لە گۆڕەپانی تەحریرەوە رایگەیاند، بڕیارە خۆپێشاندانەکەی بەغدا بەبۆنەی تێپەڕبوونی دوو ساڵ بەسەر خۆپێشاندانەکانی تشرین لە پارێزگاکانی عێراق، لە کاژێر ٠٣: ٠٠ی پاشنیوەڕۆ دەسپێبکات، بەڵام لە پێشنیوەڕۆوە هەزاران خۆپێشاندەر لە گۆڕەپانی فیردەوسەوە بەرەو  گۆڕەپانی تەحریر هاتوون و دەستیان بە خۆپێشاندان کردووە.  خۆپێشاندەران چەندین دروشمی جیا جیایان بەرزکردووەتەوە، یەکێک لەو دروشمانەی کە بەدەستی خۆپێشاندەرانەوەیە نووسراوە "بەهەشتمان ناوێت، بەڵکو نیشتمانمان دەوێت"، هەروەها خۆپێشاندەران داوای سزادانی ئەنجامدەران و بکوژانی خۆپێشاندانەکانی دوو ساڵی رابردوو دەکەن، وەکو لە دروشمەکان بەرزیان کردووەتەوە " ٧٠٠ شەهید و سێ هەزار و ٥٠٠ برینداریان" داوە.  لە کەربەلاش بڕیارە خۆپێشاندان بەڕێوەبچێت. لە ٠١ - ١٠ - ٢٠١٩ لە زۆربەی پارێزگاکانی عێراق خۆپێشاندان دەستیپێکرد، دواتر بە زەبری هێز بڵاوە بە خۆپێشاندەران کرا، لە ٢٥ی هەمان مانگ جارێکی دیکە خۆپێشاندانی فراوان و بەردەوام دەستیپێکردەوە و جارێکی دیکە بە زەبری هێزە ئەمنییەکان کۆتایی بە خۆپێشاندانەکان هێنرا.  گۆڕانکارییەکانی حکومەت هێشتا نەیتوانی ناڕەزایەتیی شەقام کپ بکاتەوە، بۆیە ئەمڕۆ وەکو یادکردنەوەیەک بۆ خۆپێشاندانەکانی ١ی تشرینی ٢٠١٩، چالاکوانان دەیانەوێت خەڵک هۆشیار بکەنەوە لەوەی یان بایکۆتی هەڵبژاردن بکەن یان دەنگ بە رووخسارە کۆنەکان و ئەو حیزب و لایەنە سیاسییانە نەدەن کە لەدوای ساڵی ٢٠٠٣ وە دەسەڵاتیان گرتووەتە دەست.  لە کەربەلا بڕیارە لە کاژێر ٠٥: ٠٠ی ئێوارە خۆپێشاندان لە گۆڕەپانی ئەحرار بەڕێوەبچێت، تیمی رووداو لە گۆڕەپانی ئەحرار لەلایەن هێزە ئەمنییەکانەوە دوورخرایەوە و رێگەنەدرا رووماڵی خۆپێشاندانەکە بکات.  هیوا حوسامەدین، پەیامنێری رووداو لە ناسریە ئەوەی خستەڕوو، لە تشرینی ٢٠١٩ لە پارێزگای زیقار سەرهەڵدانی خۆپێشاندەران هەبوو کە دەرئەنجامەکەی بە کوژرانی نزیکەی ٢٨٠ خۆپێشاندەر و برینداربوونی سێ هەزار خۆپێشاندەری دیکە کۆتاییهات تاوەکو گەیشتە ئەو راددەیەی حکومەتی عێراق بڕیاری ئەنجامدانی هەڵبژاردنی پێشوەخت بدات.  ئەو خۆپێشاندانەی ئەمڕۆ بڕیارە لە چەند پارێزگایەکی عێراق ئەنجامبدرێت، بڕیارە سەر لە ئێوارە لە ناسریەش خۆپێشاندان ئەنجام بدرێت، لە خۆپێشاندانەکەدا داوا دەکرێت ئەنجامدەران و بکوژانی خۆپێشاندانەکانی تشرین لە عێراق دەستگیربکرێن و لێکۆڵینەوەیان لەگەڵدا بکرێت و سزا بدرێن.