نووسینگەی راگەیاندنی سەرۆکوەزیرانی عێراق، ئەمڕۆ چوارشەممە ٠٥ - ٠١ - ٢٠٢١ لە راگەیێندراوێکدا رایگەیاند "مستەفا کازمی، سەرۆکوەزیرانی عێراق گەیشتە شارەدێی جبەلە لە پارێزگای بابل، بۆ بەشداریکردن لە پرسەی شەهیدانی ئەو تاوانەی کە لە شارەدێیەکە روویدا".  مستەفا کازمی دوای بەشداریکردن لە پرسەی بنەماڵەکەی بابل، سەردانی شوێنی رووداوەکەی شارۆچکەی جبەلەی کرد، کە ٢٠ کەسی تێدا بووە قوربانی.  مستەفا کازمی سەرۆکوەزیرانی عێراق، دووشەممەی رابردوو، لە تویتێکدا رایگەیاند: "بەدواداچوونی وردمان كرد بۆ تاوانە خوێناوییەكەی بابل، هەوڵێكیشمان ئاشكراكرد بۆ چەواشەكردنی حكومەت و رای گشتی كە ئەوەش تاوانێكی دیکەیە، سەرجەم تێوەگلاوان لەژێر لێپێچینەوەدان و لیژنەیەكی باڵاشمان دروستكرد بۆ فراوانكردنی لێكۆڵینەوە، چاوپۆشی ناكەین لە هیچ كەموكورتییەک لەناو سیستمی ئەمنی".  رووداوەکەی بابل ئێوارەی پێنجشەممەی رابردوو روویدا، کاتێک هێزێکی ئەمنی چووە سەر ماڵی کەسێک لە ناوچەی جبەلە و دوای ماوەیەک شەڕە تەقە، ٢٠ ئەندامی یەک بنەماڵە لە ماڵەکە کوژران، کە ١٢ یان منداڵن و پێکهاتوون لە ئەندامانی یەک خێزان و منداڵانی دوو کچی خێزانەکە.  سەبارەت بە وردەکاری رووداوەکە سەعد مەعن، سەرۆکی شانەی راگەیاندنی ئەمنیی عێراق رایگەیاند: ئەوەی لە جبەلە روویدا تاوانە، سەرچاوەی پێدانی زانیاری لەسەر خاوەن ماڵەکە زاواکەیەتی لەگەڵ خاڵی منداڵەکانی، ئەوان زانیارییان بە دەزگای هەواڵگری دا، کە دوو تیرۆریستی داعش لە ماڵی خێزانە کوژراوەکە خۆیان حەشارداوە، ئێستاش ١٤ کەس بەهۆی رووداوەکە و بەپێی ماددەی ٤٠٦ی یاسای سزاکانی عێراق دەستگیرکراون.