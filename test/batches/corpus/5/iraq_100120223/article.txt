د. عەلا خەتیب، شرۆڤەکاری سیاسی دەڵێت، "فراکسیۆنەکانی نێو چوارچێوەی هاوئاهەنگی، بەشێکیان بریتین لە منداڵی رەوتی سەدر و ئەوانە لە رەوتی سەدر جیابوونەتەوە، لەبەرئەوە رەوتی سەدر ئەوان وەکو یاخیبوو لە خۆی تەماشا دەکات، لەبەرئەوە پێویستە بگەڕێنەوە بۆ ملکەچبوونی رەوتی سەدر".  بەپێی پێشهاتەکان و ئەوەی لە دانیشتنی یەکەمی ئەنجوومەنی نوێنەران کەوتەوە، پێشبینی دووبارەبوونەوەی سیناریۆکانی پێشوو دەکرێت لە پرۆسەی دەستنیشانکردنی سەرۆکایەتییەکان و میکانیزمی پێکهێنانی حکومەت.  د. هیشام ئەلسەیاب، شرۆڤەکاری سیاسی رایدەگەیێنێت، "نزیکدەبینەوە لە دووبارەبوونەوەی سیناریۆی ٢٠١٨ بە مانای ئەوەی کە حکومەتی سازان دروست ببێت و بەشێک لە پێکهێنەرانی ململانێیەکە، لە دۆخی ئۆپۆزیسیۆنی بێدەنگدا بن و ئەوانی دیکەش یان بەشدار دەبن لە پرۆسەی سیاسیدا یان بەشدار دەبن لە کابینەی حکومەتدا".  چاودێران وای دەبینن کە فراکسیۆنە شیعییەکان، ناتوانن بەبێ جۆرێک لە جۆرەکانی سازان پێکهێنانی حکومەت تێپەڕێنن، تەنانەت ئەگەر هەمووانیش کۆک بن لەسەر پێکهێنانی سێکوچکەی حکومەت.  تەڵاڵ ئەبوسیبع، میدیاکار و چاودێری سیاسی پێی وانییە لایەنە شیعییەکان ئەمجارە بە یەکگرتوویی بێنە ناوەوە، "چونکە دابەشبوونەکانیان زۆرە، هەروەها ناکۆکی و جیابوونەوەی نوێیان هەیە، هەربۆیە پێموایە دونیابینیی ماڵی شیعی گۆڕانی بەسەردا هاتووە، لەبیریشمان بێت کە ئێستا بابەتی تشرینییەکان هەیە، هەروەها ئەوانەی تاوەکو ئێستا ئاشکرایان نەکردووە دەچنە پاڵ کام فراکسیۆن لە داهاتوودا".  لایەنەکانی ناکۆکییەکە هانا بۆ مەرجەعیەتی ئایینیی نەجەف دەبەن، لەپێناو دۆزینەوەی دەرچە بۆ چەقبەستوویی سیاسی.  چاودێرانی سیاسی بەدووری دەزانن سەدر بگاتە بنمیچی ئەوەی خەونی پێوە دەبینێت بۆ پێکهێنانی حکومەتی زۆرینە، چونکە فراکسیۆنە هاوپەیمانەکان بەرەو سازان هەنگاو دەنێن، بەتایبەت کە دەستتێوەردانی دەرەکی بە ئاشکرا دەرکەوتووە لە رێگەی ئەو دانووستاندنانەی لەنێوان نەجەف و بەغدادا هەن.