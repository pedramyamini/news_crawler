یونامی لەبارەی ئەو هێرشە مووشەکییەی کە رۆژی پێنجشەممە کرایە سەر باڵیۆزخانەی ئەمریکا لە ناوچەی سەوز لە ناوەڕاستی بەغدا، لە هەژماری تایبەتی خۆی لە تۆڕی تویتەر بەهەر سێ زمانی ئینگلیزی، عەرەبی و کوردی راگەیێندراوێکی بڵاوکردەوە.  لە راگەیێندراوەکەی نێردەی تایبەتی نەتەوە یەکگرتووەکان لە عێراقدا هاتووە: "هێرشی مووشەکی بۆ سەر باڵیۆزخانەکان، کە بوونە هۆی بریندارکردنی هاووڵاتیانی عێراقی، هەوڵی بێبەزەییانەیە بۆ ناسەقامگیرکردنی وڵاتەکە".  یونامی جەختی لەوە کردووەتەوە، ئاشتی و ئاسایش دوو بنەمای سەرەکین بۆ بەدەمەوەهاتنی بابەتە لەپێشینە ناوەخۆییەکان و دووپاتکردنەوەی سەروەریی عێراق.  ئێوارەی رۆژی پێنجشەممە ١٣ی کانوونی دووەمی ٢٠٢٢، هێرشێکی مووشەکی کرایە سەر باڵیۆزخانەی ئەمریکا لە ناوچەی سەوز لە ناوەڕاستی بەغدای پایتەختی عێراق.  باڵیۆزخانه‌ی ئه‌مریكا لە بەغدا لەبارەی هێرشەکەوە رایگه‌یاند: "ئه‌و هێرشه مووشه‌كیانه‌ی ده‌كرێنه سەر باڵیۆزخانەکەیان تەنیا دەستدرێژیکردنە سه‌ر نێردە دیپڵۆماتییەکان نییە، بەڵکو دەستدرێژییە بۆ سەر سه‌روه‌ریی عێراق".  هاوکات شانەی راگەیاندنی ئەمنیی عێراق لە راگەیێندراوێکدا رایگەیاند: "لە کارێکی تیرۆیستیی ترسنۆکانەدا، دانیشتووانی بێتاوانی ناوچەی سەوز لە بەغدا و بارەگای نێردە دیپلۆماتییەکان کە بەرپرسیاریێتی پاراستنیان لە ئەستۆی هێزە ئەمنییەکانی عێراقدایە، رووبەڕووی هێرشی مووشەکی بووەوە".  لە راگەیێندراوەکەدا ئەوە خرابووەڕوو لە ناوچەی دۆرە لە باشووری بەغداوە سێ مووشەک ئاراستەی ناوچەی سەوز کراون. لە ئەنجامی هێرشەکەدا ژن و منداڵێک بریندار بوون.