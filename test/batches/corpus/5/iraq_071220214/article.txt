عزەت شابەندەر، سیاسەتمەداری سەربەخۆی عێراقی ئەمڕۆ سێشەممە لە تویتێکدا نووسیویەتی:  "ئەو هەوڵانەی لەبەغدا و هەولێر و نەجەف هەیە پشتیوان بەخوا بەرەو باشتر دەڕوات و کاتێک گەورەکان قسە دەکەن بچووکەکان بێدەنگ دەبن".  شابەندەر هەروەها نووسیویەتی: "سەرکردایەتی قەدەرە و هونەرە و پۆست شمشێرە. شمشێریش لەدەستی پاڵەوان نەبێت کارناکات"، لە کۆتاییشدا پەندێکی عەرەبی بەنموونە دەهێنێتەوە و دەڵێت: "ئەگەر بۆ کەسی دیکە بەردەوام بووایە نەدەگەیشتە دەستی تۆ"، وەک ئاماژەیەک بۆ لایەنە شیعەکان.  ڕۆژی یەکشەممە ٥ ـی كانوونی یەكەمی ٢٠٢١ لە سەلاحەددین، سەرۆك مەسعود بارزانی پێشوازی لە عزەت شابەندەر سیاسەتمەداری سەربەخۆی عێراقی كرد.  لە دیدارەكەدا بارودۆخی سیاسیی عێراق و دەرئەنجامەكانی هەڵبژاردنی ئەنجوومەنی نوێنەرانی عێراق لە ئۆكتۆبەری رابردوو تاوتوێ كران. هەروەها رۆشنایی خرایە سەر ڕێگەچارەكان بۆ تێپەڕاندنی قەیران و تەحەددیاتی ناو پڕۆسەی سیاسیی عێراق.  هەوڵەکان بۆ پێکهێنانی حکومەتی عێراق چڕتربوونەوەتەوە بەتایبەت دوای چەند رۆژێک لە راگەیاندنی ئەنجامەکانی کۆتایی هەڵبژاردنی ١٠ - ١٠ - ٢٠٢١ی ئەنجوومەنی نوێنەرانی عێراق.  هەفتەی رابردوو موقتەدا سەدر، رێبەری رەوتی سەدر، لەگەڵ سەرکردەکانی لایەنەکانی نێو چوارچێوەی هاوئاهەنگی، لە ماڵی هادی عامری لە بەغدا کۆبووەوە. دەنگۆیەکیش هەبوو کە ئەمڕۆ سەرکردەکانی چوارچێوەی هاوئاهەنگی لە حەنانە (شوێنی مانەوەی موقتەدا سەدر لە نەجەف) کۆببنەوە، بەڵام دەنگۆیەکە رەتکرایەوە.  هەر ئەمڕۆ سێشەممە لە سەردانێکی رانەگەیێندراودا جێنین پلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق گەیشتە پارێزگای نەجەف و لەگەڵ موقتەدا سەدر، رێبەری رەوتی سەدر کۆبووەوە.   رۆژی سێشەممە ٣٠ - ١١ - ٢٠٢١ جەلیل عەدنان خەلەف، سەرۆکی کۆمسیۆنی باڵای سەربەخۆی هەڵبژاردنەکانی عێراق لە کۆنگرەیەکی رۆژنامەڤانیدا ئەنجامی کۆتایی هەڵبژاردنی پێشوەختەی عێراقی راگەیاند.  بەپێی ئەنجامە فەرمییەکان، رەوتی سەدر براوەی یەکەمی هەڵبژاردنە بە ٧٣ کورسی، دواتر هاوپەیمانیی تەقەدووم ٣٧ کورسی و دەوڵەتی یاسا ٣٣ کورسی و پارتی دیموکراتی کوردستان ٣١ کورسی، یەکێتی نیشتمانی کوردستان ١٨ کورسی و هاوپەیمانیی فەتح ١٧ کورسییان بەدەستهێناوە.