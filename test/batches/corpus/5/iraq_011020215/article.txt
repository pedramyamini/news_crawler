هیوا حوسامەدین، پەیامنێری رووداو لە ناسریە رایگەیاند: لە پارێزگای زیقار سەرهەڵدانی شۆڕشێکی خۆپیشاندەران هەبوو کە دەرئەنجامەکەی بە کوژرانی نزیکەی ٢٨٠ خۆپیشاندەر و برینداربوونی سێ هەزار خۆپیشاندەری دیکە کۆتایی پێهات تاوەکو گەیشتە ئەو راددەیەی حکومەتی عێراق بڕیاری ئەنجامدانی هەڵبژاردنی پێشوەخت بدات.  ئێستا بۆ ئەو هەڵبژاردنە زیاتر لە ١٤٩ بەربژێر کێبڕکێ لەسەر بەدەستهێنانی ١٩ کورسی لە چوار بازنەی ئەو پارێزگایە دەکەن، بەڵام لە تەواوی پارێزگاکە بە هیچ شێوەیەک پۆستەر، وێنە، بانگەشەی لایەنە سیاسییەکان، تەنانەت بەربژێرە سەربەخۆکانیش نابیندرێت، خەڵکی پارێزگای زیقار بە تایبەتی ناوەندەکەی کە شاری ناسریەیە بەشێکی زۆریان هێشتا تووڕەن و لەگەڵ ئەوەدان رێگە بە هیچ بەربژێرێک نەدرێت بانگەشە بکات.  بەپێچەوانەی شارەکانی دیکەی عێراق، پۆستەری هیچ بەربژێرێک لە شەقامەکانی ناسریە نابیندرێن، ئەو بەربژێرانەشی پۆستەریان هەڵواسیوە، پۆستەرەکانیان لێکراوەتەوە یان دڕێندراوە.  بڕیارە ئێوارەی ئەمڕۆ، دانیشتووانی ناسریەش خۆپیشاندان بکەن، لە خۆپیشاندانەکەدا داوا دەکرێت ئەنجامدەران و بکوژانی خۆپیشاندانەکانی تشرین لە عێراق دەستگیر بکرێن و لێکۆڵینەوەیان لەگەڵدا بکرێت و سزا بدرێن.