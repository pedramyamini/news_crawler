دوای راگەیاندنی ئەنجامی هەڵبژاردنی پەرلەمانی عێراق چەند لایەنێک کە دەنگەکانیان کەمی کردبوو ناڕازی بوون و لایەنگرانیان خۆپێشاندانیان کرد کە ئەوەیش بووە هۆی ئەوەی گرژی و تووندوتیژیی لێبکەوێتەوە.   د. بەشیر حەداد، جێگری سەرۆکی خولی چوارەمی پەرلەمانی عێراق بە رادیۆی رووداوی راگەیاند: "پێموایە تا رادەیەک ئەم گرژی و تووندوتیژییە چاوەڕوانکراو بوو. ئەگەر حکومەت لەسەر بنەمای کورسییەکانی هەڵبژاردن پێکبهێنرێت ئەم خۆپێشاندان و تووندوتیژییانە بە شێوەیەک لە شێوەکان بەردەوام دەبن. "  د. بەشیر حەداد ئاماژەی بەوە دا کە ئەوان پێش هەڵبژاردنیش چەند جارێک ئەوەیان دووبارە کردووەتەوە کە پێش یان پاش هەڵبژاردن لەلایەن ئەو لایەنانەوەی بە گوێرەی پێویست دەنگ بە دەست نەهێنن ئەگەری جۆرێک لە تووندوتیژی هەیە.   بەرەبەیانی رۆژی یەکشەممە ٢٠٢١/١١/٠٧ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  کازمی لە هێرشەکەدا سەلامەت بوو، چونکە وەکو لە راگەیاندنەکانی عێراق بڵاوبووەتەوە، بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  جێگری سەرۆکی خولی چوارەمی پەرلەمانی عێراق گوتی: "ئێمە پێمان وایە لەم کارەدا مەبەست مستەفا کازمی نییە، بەڵکو مەبەست لێی گۆڕینی دۆخی عێراقە بە گشتی. "  بە گوتەی د. بەشیر حەداد، ئێستا ئاماژەکان بۆ گرووپە چەکدارەکانی دەرەوەی دەسەڵاتن کە باڵی سەربازیی ئەو لایەنانە ئەم کارەیان کردبێت کە لە هەڵبژاردندا دەنگی پێویستیان نەهێناوە.   ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسیی گرووپەکانی حەشدی شەعبی و قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند، "تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینیی رابردوو لە بەغدا روویدا، بێ سزادان تێناپەڕێت".  د. بەشیر حەداد گوتی: "ئەم هێرشە بۆ ئەوەیە کە بڵێن ئەگەر کورسیی پێویستیشمان نەهێنابێت، بەڵام هێزمان هەیە و دەتوانین هاوکێشە سیاسییەکان بگۆڕین. بۆیە پێش دەرچوونی ئەنجامی کۆتایی هەڵبژاردن و پەسندکرانی لە دادەگەی فیدراڵییەوە ئەم پەیامەیان گەیاند بۆ ئەوەی لە پێکهێنانی حکومەتی داهاتووی عێراقدا هەمان حسابی پێشتریان بۆ بکرێت. "