چوارچێوەی هاوئاهەنگیی دەشڵێت، "دووپاتیدەکەینەوە کۆمیسیۆنی هەڵبژاردن و دەستەی دادوەریی بە جیددی و بەپێی چوارچێوە یاساییە کارپێکراوەکان مامەڵەی لەگەڵ دۆسیەی تانەکاندا نەکردووە. ئەو بەڵگانەی هێزە سیاسییەکان پێشکەشیانکردبوو، کە سەلماندنی بێسەروبەری کاری کۆمیسیۆن بوو، بەس بووە بۆ ئەوەی تەواوی دەنگەکان بەدەست بژمێردرێنەوە، یاخود گۆڕانکاریی روون لە ئەنجامەکان رووبدات، لەوانە دژبەری کۆمیسیۆن لەبارەی رێژەی هاوتابوون هەبوو، هەندێک کات باس لە گۆڕانکایی کردووە و دواتریش گەڕایەوە دووپاتیکردەوە ١٠٠ % دەنگەکان هاوتایە".  چوارچێوەی هاوئاهەنگیی لایەنە شیعەکان لە راگەیێندراوەکەیدا جەختدەکاتەوە کە گومانیان هەیە لەسەر دەنگە پووچەڵەکان، هەڵوەشاندنەوەی دەنگی وێستگەکان و پەنجەمۆری دووبارە.   هەر لە راگەیێندراوەکەدا ئاماژە بەوەکراوە، دیارترین بەڵگەش ئەوەیە "دەستەی دادوەریی لە خۆڕا هەندێک تانەی پەسندکردووە لەگەڵ ئەوەی هەموو تانەکان هاوتابوون لەگەڵ پێوەرەکاندا، کە ئەمەش گومانی دروستکردووە، لەبارەی مەرجەکانەوە دادپەروەریی نەبووە، یاخود ملکەچی گوشاری ناوخۆیی و دەرەکیی بوونە، ئەمە وێڕای ئەوەی بڕیاری پابەندبوونیان دەرکردووە بە سەرکەوتنی بەربژێرێک دواتر پەشیمان بوونەوە".  چوارچێوەی هاوئاهەنگی جەخت لەوە دەکاتەوە کە ئەنجامەکانی هەڵبژاردن رەتدەکاتەوە و دەڵێت: "لە دادگەی باڵای فیدراڵیی سکاڵا دەکەین بۆ هەڵوەشانەوەی هەڵبژاردن. هیواداریشن دادگە دووربێت لە کاریگەریی سیاسی و بە شێوەیەکی بابەتییانە و بێلایەنانە و دادپەروەرانە مامەڵە لەگەڵ جەماوەری عێراق بکات و دەنگە بەفیڕۆچووەکانیان بپارێزێت".