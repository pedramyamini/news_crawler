رۆژی پێنجشەممە ١٣ - ٠١ - ٢٠٢٢ موقتەدا سەدر، رێبەری رەوتی سەدر لە تویتێکدا باسی لە هەنگاوەکانی راگرتنی کارەکانی دەستەی سەرۆکایەتیی ئەنجوومەنی نوێنەرانی عێراق لەلایەن دادگەی باڵای فیدراڵییەوە کرد.  رێبەری رەوتی سەدر لە تویتەکەیدا کە زیاتر مەبەستی لە چوارچێوەی هاوئاهەنگییە، ئەوەی خستووەتەڕوو، "ئەگەر بڕیاری دادگەی باڵای فیدراڵی بە راگرتنی کاتیی کارەکانی دەستەی سەرۆکایەتیی پەرلەمان بێ، گوشاری ئەملاو ئەولا بێت، ئەوە یەکەم هەنگاوەکانی بوونی ئۆپۆزیسیۆنە لە پەرلەمان و پەنانەبردنیەتی بۆ تووندوتیژی لە بەرامبەر پێکهێنانی حکومەتی زۆرینەی نیشتمانی، بەڵام ئومێدمان بە ئۆپۆزیسیۆن ئەوەیە لەپێناو بەرژەوەندیی گشتی کار بکات و رەچاوی ماوە دەستوورییەکان بکات و رەچاوی پێویستیی گەل و ئارەزووی بۆ پەلەکردن لە پێکهێنانی حکومەت بۆئەوەی بە کارە ئەمنی و ئابووری و خزمەتگوزارییەکان و لێپرسینەوە لە گەندەڵکاران هەستێت، نەوەک لەپێناو دەستکەوتی سیاسی کۆسپی بخاتە بەردەم؛ بۆیە بەرژەوەندیی گەل گەورەتر و بە بەهاترە لە هەموو بەرژەوەندییە حیزبی و تایفی و سیاسییەکان".  موقتەدا سەدر دەڵێت، "دەبێت ئۆپۆزیسیۆن و پێکەوەبوون لەپێناو رزگارکردنی عێراق لە خراپەکارییەکانی داگیرکاری، ئاساییکردنەوەی پەیوەندییەکان، رووبەڕووبوونەوەی تیرۆر و گەندەڵی و پاشکۆیی بێت". مەبەستی سەدر لە "ئاساییکردنەوەی پەیوەندییەکان" بریتییە لەوەی دەبێت رێگری بکرێت پەیوەندی لەنێوان ئیسرائیل و عێراق هەبێت.  لە دانیشتنی رۆژی یەکشەممە ٠٩ - ٠١ - ٢٠٢٢ پەرلەمانی عێراق کۆبووەوە و تێیدا محەممەد حەلبووسی وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.  رۆژی دووشەممە ١٠ - ٠١ - ٢٠٢٢، ئەنجوومەنی نوێنەرانی عێراق دەرگای خۆبەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە دانا کە دەیانەوێت خۆیان بۆ ئەو پۆستە بەربژێر بکەن.  بەپێی دەستووری عێراق، دەبێت لە ماوەی مانگێک لە وادەی بەڕێوەچوونی یەکەم دانیشتنی خولی نوێی ئەنجوومەنی نوێنەرانی عێراق، پەرلەمانی وڵاتەکە سەرۆککۆمار هەڵبژێرێت.