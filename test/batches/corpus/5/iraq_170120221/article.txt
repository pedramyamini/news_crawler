ئەمڕۆ دووشەممە، ١٧ - ١ - ٢٠٢٢، ئەحمەد کینانی، سەرکردە لە هاوپەیمانیی فەتح، بەتۆڕی میدیایی رووداوی راگەیاند: "سەردانەکەی بەڕێز هادی عامری بۆ هەولێر و کۆبوونەوەی لەگەڵ سەرۆک مەسعود بارزانی و برایانی کورد بۆ باسکردنی ئەنجامەکانی سەردانەکەیەتی بۆ لای بەڕێز موقتەدا سەدر و کۆبوونەوەکەی دوێنێی چوارچێوەی هاوئاهەنگی و تاوتوێکردنی پرسی سەرۆککۆمار و سەرۆکی ئەنجوومەنی وەزیران کە لەدوای هەڵبژاردنی دەستەی سەرۆکایەتی ئێستا زیاتر ئەوانە پرسی کۆبوونەوەکانن".  کینانی گوتیشی: "سەردانەکە بەگشتی بۆ خێراکردنی کۆتاییهێنانە بەو کێشانەی لەنێو پێکهاتەکاندا لەبارەی پێکهێنانی کابینەی نوێی حکومەتی عێراق دروستبووە، دەمانەوێت هەنگاوەکان خێرابکرێن لەپێناو ئەوەی عێراق بەرەو دۆخی مەترسیدار سەرنەکێشێت و رۆ نەچینە سەر بابەتی ئاڵۆز و عێراق بکەوێتە دۆخێکەوە کەسمان ئارەزووی نەکەین".  ئەحمەد کینانی، سەرکردەی هاوپەیمانیی فەتح، رۆڵی کورد لە پێکهێنانی کابینەی داهاتووی حکومەتی عێراق بە پێویست و گرنگ زانی و گوتی: "بۆچوونی پێکهاتەی کورد و هەولێر گرنگە لەبارەی ئەو پرسانەی ئێستا باسدەکرێن لەوانەش کێشەکانی نێو ماڵی شیعە کە دەبێت هەمووان هەوڵ بدەین زیاتر رۆ نەچێت".  ئەمڕۆ دووشەممە هادی عامری، سەرۆکی هاوپەیمانی فەتح بە سەردانێک گەیشتە هەولێر و لەگەڵ سەرۆک مەسعود بارزانی، نێچیرڤان بارزانی، سەرۆکی هەرێمی کوردستان، مەسروور بارزانی، سەرۆکی حکومەتی هەرێمی کوردساتن کۆبووەوە.  رۆژێک پێش سەردانەکەی عامری بۆ هەولێر، بەنگین رێکانی، وەزیری پێشووی حکومەتی عێراق لە پشکی پارتی لە تویتێکدا نووسیبووی: "هاوپەیمانیی دەسەڵاتدار بریتییە لە سەدر - بارزانی - حەلبووسی، عامری".   سەبارەت بەکۆبوونەوەکەی دوێنێ یەکشەممەی چوارچێوەی هاوئاهەنگی کە دوای رۆژێک لە سەردانەکەی هادی عامری، سەرۆکی هاوپەیمانی فەتح بۆ لای موقتەدا سەدر، رێبەری رەوتی سەدر هات، ئەحمەد کینانی گوتی: "لە کۆبوونەوەکەی دوێنێیدا چوارچێوەی هاوئاهەنگی جگە لە باسکردنی ئەنجامەکانی کۆبوونەوەکەی موقتەدا سەدر و هادی عامری، جەختی لەوەکردەوە ئەگەر بەشێک لە چوارچێوەی هاوئاهەنگیش بەشداری لە کابینەی داهاتووی حکومەتی عێراق بکەن، دەبێت چوارچێوەکە بمێنێتەوە و بپارێزرێت".  سەبارەت بە ئەگەری بەشداریی هاوپەیمانی فاتح بە سەرۆکایەتی هادی عامری، سەرکردەکەی هاوپەیمانی فەتح ئاشکرای کرد" ئەگەری هەیە بەتەنها هاوپەیمانی فەتح نا، ئەگەری هەیە لایەنی دیکەش لە چوارچێوەی هاوئاهەنگی بەشداریی لە پێکهێنانی کابینەی داهاتووی حکومەتی عێراق بکەن، بەڵام بەبێ بەڕێز نوری مالیکی و دەوڵەتی یاسا کە ئەمە یەکێکە لە مەرجەکانی رەوتی سەدر کە هەر لەسەرتاوە پێیڕاگەیاندین دەرگای بۆ بەشداریی هەمووان لەنێویاندا چوارچێوەی هاوئاهەنگی هەیە، بەبێ بەڕێز نوری مالیکی".  رۆژی یەکشەممە، هادی عامری، سەرۆکی هاوپەیمانیی فەتح، کە بەشێکە لە چوارچێوەی هاوئاهەنگی و لە هەڵبژاردنی ١٠ی ئۆکتۆبەری ٢٠٢١ توانی ١٧ کورسی بەدەستبهێنێت، سەردانی رێبەری رەوتی سەدر کە لەهەمان هەڵبژاردندا ٧٣ کورسیی بەدەستهێنا و  ئەگەری زۆرە کابینەی داهاتوو پێکبهێنن، رۆژێک دوای کۆبوونەوەکە چوارچێوەی هاوئاهەنگی کۆبوویەوە و زانیارییەکان ئاماژە بۆ ئەوەدەکەن ئەگەری بەشداریکردنی بەشێکیان لەحکومەت هەیە، جگە لە نوری مالیکی، کە موقتەدا سەدر ڤیتۆی لەسەری هەیە.  چوارچێوەی هاوئاهەنگی، گردبوونەوەی شەش لایەنی شیعەیە، کە لە ئەنجامی هەڵبژاردنی ١٠ی ئۆکتۆبەری ٢٠٢١ رازی نین. ئەم هاوپەیمانێتییە خاوەنی نزیکەی ٧٠ کورسییە  و دەوڵەتی یاسا بە سەرۆکایەتی نوری مالیکی کە ٣٣ کورسیی هەیە و هاوپەیمانیی فەتح بە سەرۆکایەتی هادی عامری، کە ١٧ کورسیی هەیە دوو گەورەترین پێکهێنەری چوارچێوەکەن، هەروەها لایەنەکانی دیکە لەوانە هاوپەیمانیی عەقدی نیشتیمانی ٤ کورسیی هەیە، لەگەڵ حیزبی فەزیلە و هاوپەیمانیی قیوە دەولە بە سەرۆکایەتی حەیدەر عەبادی کە چوار کورسیی هەیە، لەگەڵ جۆڵانەوەی عەتا، کە خاوەنی یەک کورسییە.