وەزارەتی دەرەوەی عێراق لە راگەیێندراوێکدا ئاماژەی بەوەداوە لە پەراوێزی کۆبوونەوەکانی بزووتنەوەی وڵاتانی بێلایەن کە لە بەلگرادی پایتەختی سربیا بەڕێوەدەچێت، ئەمڕۆ سێشەممە ١٢ - ١٠ - ٢٠٢١ فوئاد حوسێن، وەزیری دەرەوەی عێراق لەگەڵ مەولود چاوشئۆغڵو، وەزیری دەرەوەی تورکیا کۆبووەوە.  بەپێی راگەیێندراوەکە لە کۆبوونەوەکەدا پرۆسەی هەڵبژاردنی پێشوەختەی ئەنجوومەنی نوێنەرانی عێراق کە رۆژی ١٠ی تشرینی یەکەمی ئەم مانگە بەڕێوەچوو، خراوەتە بەرباس و چاوشئۆغڵو پیرۆزبایی خۆی ئاراستەی فوئاد حوسێن کردووە بەبۆنەی سەرکەوتنی پرۆسەی هەڵبژاردن.  لە میانی کۆبوونەوەکەدا وەزیری دەرەوەی عێراق جەختی کردووەتەوە لەسەر گرنگیی سەردانیکردنی بەرپرسانی هەردوو وڵات بەمەبەستی تاوتوێکردنی ژمارەیەک پرسی گرنگی هاوبەش، هەروەها پێکهێنانی لیژنەیەکی هاوبەش بە ئامانجی پێشکەشکردنی ئاسانکاری لە گەشتکردنی هاووڵاتییانی هەردوو وڵات.  هەر بەپێی راگەیێندراوەکە چاوشئۆغڵو ستایشی دەستپێشخەریی عێراقی کردووە لە بەستنی کۆنگرەی بەغدا بۆ هاریکاریی و هاوبەشی کە لە ماوەکانی رابردوودا لە بەغدا بەڕێوەچوو، ئامانجی کۆنگرەکە کەمکردنەوەی گرژییە سیاسییەکان و چارەسەرکردنی قەیرانەکان لە ناوچەکە بوو.