هاوپەیمانییەکان بریتین لە هاوپەیمانیی تەقەدووم "پێشکەوتن"ی نیشتمانی / تەقەدووم بە سەرۆکایەتیی محەممەد رێکان حەلبووسی و هاوپەیمانیی عەزم عێراق / عەزم بە سەرۆکایەتیی خەمیس فەرحان عەلی خەنجەر.  هەر لە دەستپێکی بانگەشەی هەڵبژاردنەوە لەسەر نوێنەرایەتیکردنی پێکهاتەی سوننە، هەردوو هاوپەیمانییەکە کەوتوونەتەوە ململانێیەکی سەختی یەکدی، کێبڕکێ دەکەن لەسەر بەدەستهێنانی دەنگی ناوچە سوننەکان، بەتایبەتی لە پارێزگاکانی ئەنبار، نەینەوا، سەلاحەدین و دیالە و بەغدا و کەرکووک.  ئەگەرچی هاوپەیمانییەکەی حەلبووسی خۆیان بە نوێنەری راستەقینەی سوننە دەزانن و هاوپەیمانییەکەی خەمیس جەنجەر بە کێبڕکێکاری خۆیان نازانن، بەڵام لە چەند ناوچەیەک هێرش کراوەتەوە سەر بەربژێرەکانی هاوپەیمانیی عەزم و چەندین پۆستەری بانگەشەی هەڵبژاردن لابراون و دڕێندراون، هەروەها جەمال کەربوولی یەکێک لە سەرکردەکانیان بە تۆمەتی گەندەڵی دەستگیرکراوە.  محەممەد نووری عەبد رەبە، گوتەبێژی هاوپەیمانیی عەزم دەڵێت، "ئێمە وەکو هاوپەیمانیی عەزم، بەردەوامین لە کار و بەرنامەی هەڵبژاردنمان، هەندێک لایەن لەو هاوپەیمانییە دەترسن. ترسیان هەیە ئەو هاوپەیمانییە ئەنجامی ئەرێنیی لەو هەڵبژاردنە بەدەستبهێنێت. بۆچوونێکی سیاسیی رێزلێگیراوە، بەڵام رۆژانی کەمی داهاتوو پشت بە خودا بەدیار دەکەوێت و ئەنجامەکانی هەڵبژاردن دیاریدەکات کێ کێبڕکێکاری بەهێزە یاخود لاوازە، یان کێ لە سەرووی دۆخەکەوە دەبێتە نوێنەری ناوچەکە و خەڵکەکەی، ئێمە ناڵێین ئەوان کێبڕکێکارمان نین، بەڵکو دەڵێین کێبڕکێکارێکی بەهێزی ئێمەن، بەڵام پەند لەوەیە کێ لە سەرووی هەمووان دەبێت و حکومەت پێکدەهێنێت".  لە هەڵبژاردنی ساڵی ٢٠١٨ سوننەکان بە پەرش و بڵاوی بەشداریی هەڵبژاردنیان کرد و زیاتر لە چوارچێوەی هاوپەیمانیی شیعەکان دابەزین و بەشدارییان کرد، نزیکەی ٧٠ کورسیی پەرلەمانیان بەدەستهێنا، لە کاتێکدا لە هەڵبژاردنی ساڵی ٢٠١٠ نزیکەی ٩٠ کورسییان بەدەستهێنا.