ئەمڕۆ چوارشەممە، هادی عامری، سەرۆکی هاوپەیمانیی فەتح پێشوازی لە شاندێکی یەکێتی نیشتیمانی کوردستان بە سەرۆکایەتی خالید شوانی کرد. بەپێی راگەیێندراوی نووسینگەی عامری: "هەردوولا ئەو یاریکردنە گەورەیەی لە ئەنجامی هەڵبژاردنەکان کراون" رەتکردووەتەوە.  هەروەها لە راگەیێنراوەکەدا هاتووە هادی عامری گووتویەتی: "نوێنەری نەتەوەیەکگرتووەکان رۆڵی نەرێنی هەیە و دەستوەردانەکانی لە دەرەوەی چوارچێوەی کارەکانیەتی و کۆمیسیۆنی هەڵبژاردنەکانی کۆنتڕۆڵکردووە".  سەبارەت بە ئەرکەکانی کۆمیسیۆنی باڵای سەربەخۆی هەڵبژاردنەکانیش لە بەڕێوەبردنی هەڵبژاردنی خوولی پێنجەمی ئەنجوومەنی نوێنەرانی عێراق، سەرۆکی هاوپەیمانیی فەتح، کە یەکێکە لەو لایەنانەی  لە ئەنجامەکانی هەڵبژاردن رازی نییە، گوتویەتی: "ئەو شڵەژان و ناڕێکییەی لەکاری کۆمیسیۆن هەبووە هۆکاری سەرەکیی قەیرانی ئێستای سیاسیی وڵاتە".  هادی عامری  ئاماژەی بۆ ئەوەشکردووە، کە کۆمیسیۆن پێش ئەنجامدانی هەڵبژاردن چەند جارێک بەڵێنیدابوو بە ساختەنەکردنی ئەنجامەکان: "بەڵام بە هیچ لە بەڵێنەکانی پابەند نەبوو".  رۆژی چوارشەممە ١٠ - ١١ - ٢٠٢١ شاندێکی یەکێتیی نیشتیمانیی کوردستان سەردانی بەغدای کرد و لەگەڵ چەند لایەنێکی عێراقی کۆبوونەوە، مەبەست لە سەردانەکەش باسکردنی پێکهێنانی کابینەی حکومەتی داهاتووی عێراقە، سەردانەکەش دوا سەردانی هەفتەی رابردووی شاندێکی پارتی دیموکراتی کوردستان بۆ بەغدا بۆ هەمان مەبەست دێت.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسیی پەرلەمان، هاوپەیمانیی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنەدا تەنیا ١٥ کورسیی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.  ژمارەیەک هێزی شیعەی نزیک لە حەشدی شەعبی لە دوای راگەیاندنی ئەنجامی هەڵبژاردنەکانی ئۆکتۆبەر ناڕازیەتییان نیشاندا و دەستیان بەگردبوونەوە و خۆپیشاندان کرد لەبەردەم ناوچەی سەوزی بەغدا، ئەوەش گرژی لێکەوتەوە.