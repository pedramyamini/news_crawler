لە راگەیێندراوی سەرۆکایەتیی هەرێمی کوردستاندا هاتووە، "نێچيرڤان بارزانى وێڕاى ده‌ربڕينى هاوسۆزى و هاوخه‌ميى قووڵى خۆى له‌گه‌ڵ هادی عامری و خانه‌وادەکەی، هيواى خواست خواى مه‌زن گيانى هه‌رسێ خوالێخۆشبوو به به‌زه‌يى و ميهره‌بانيى خۆى شاد بكات و له‌م كۆسته به‌ئازاره‌دا سه‌بوورى و ئارامى و دڵنه‌وايى به دايكوباوك و خێزان و كه‌سوكاريان ببه‌خشێت. "  سێ برازاکەی هادی عامری، ئەمڕۆ شەممە بەهۆی رووداوێکی ئاگرکەوتنەوە لە بەغدا گیانیان لەدەستدا.  هەڵکەوت عەزیز، پەیامنێر رووداو لە بەغدا رایگەیاند، کاژێر ٠٦: ٠٠ ـی بەیانیی ئەمڕۆ شەممە لە شوقەکانی ئەبونەواس لە شەقامی ئەبو نەواس لە ناوچەی جادرییەی شاری بەغدا رووداوێکی ئاگرکەوتنەوە روویدا و بەهۆیەوە سێ برازای هادی عامری گیانیان لەدەستدا و یەکێکی دیکەش برینداربوو.   باوکی منداڵەکان حافز عامر، برای هادی عامرییە، منداڵەکانیش تەمەنیان ٦ ساڵ، ١٠ ساڵ و ١٣ ساڵ بووە، یەکەم و دووەم کوڕ بوون و سێیەمیشیان کچ بووە.   شایەتحاڵێک لە شوێنی رووداوەکە بە تۆڕی میدیایی رووداوی گوت، ئاگرەکە بەهۆی شۆرتی کارەباوە بووە کە لە نهۆمی دووەم کەوتووەتەوە. گوتیشی، منداڵەکان نەسووتاون، بەڵکو بەهۆی دووکەڵی ئاگرەکەوە خنکاون.