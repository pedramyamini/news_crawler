ژنان لەو پارێزگایەدا سێ کورسیی کۆتایان هەیە، واتە کورسییەک لە هەر بازنەیەکە. هەروەها کورد لەو پارێزگایە دوو بەربژێری هەیە و هەردوو بەربژێرەکەش لە بازنەی دووی پارێزگاکەن. بەربژێرێکیان هی یەکێتیی نیشتمانیی کوردستانە لە هاوپەیمانیی کوردستان، ئەوەی دیکەش بەربژێرێکی پارتی دیموکراتی کوردستانە، هەردوو بەربژێرەکەش پیاون.  کورد لەم پارێزگایە بەربژێری سەربەخۆی نییە. بە گوتەی بەرپرسی مەڵبەندی حەمرینی یەکێتی، کورد لە کۆی ٣٢٠ هەزار دەنگدەری بازنەی دووی پارێزگای سەلاحەدین، ٣٧ هەزار دەنگدەری هەیە و  زۆربەی دەنگەکانی کورد کەوتوونەتە سنووری شارۆچکەی خورماتوو.  لە هەڵبژاردنەکانی رابردوودا کورد هیچ کورسییەکی لەو پارێزگایە نەبردووەتەوە، بەڵام بەهۆی بچووکبوونەوەی بازنەکانی هەڵبژاردن، کورد دەیەوێت لەم هەڵبژاردنەدا کورسییەک ببباتەوە، ئەگەر رێژەی بەشداریی کورد لە هەڵبژاردن لەو پارێزگایە زیادبێت. ئەمەش لە کاتێکدایە کورد بە دوو بەربژێرەوە بەشداربووە و ئەمەش رەنگە زیان لە دەنگی کورد لەو بازنەیە بدات. پێشتر بەهۆی هێرشەکانی حەشدی شەعبی بۆسەر سنووری قەزای خوورماتوو، بەشێکی زۆر لە دانیشتووانی قەزای خوورماتوو ئاوارەبوون، ئەمەش وایکردووە کاریگەریی لەسەر دەنگی کورد لەو پارێزگایە هەبێت.  لە سنووری پارێزگای سەلاحەدین، لایەنە شیعە و سوننەکان و تورکمانیش بەربژێریان هەیە. هێزە کاریگەرەکانی سوننە وەکو هاوپەیمانیی تەقەدووم بە سەرۆکایەتیی محەممەد حەلبووسی، هاوپەیمانیی عەزم بە سەرۆکایەتیی خەمیس خەنجەر و پارتی جەماهیری نیشتمانی بە سەرۆکایەتیی ئەحمەد جبووری (ئەبو مازن) رکابەری سەرەکیی ئەو پارێزگایەن.  بەڵام بەربژێرێکی پارێزگاکە پێیوایە، فاکتەری هۆزەکان زۆر گرنگترن لە فاکتەری حیزبی. جاسم عەتییە بەربژێری حیزبی ئیستقرار بە تۆڕی میدیایی رووداو - ی راگەیاند ئەو بەربژێرانەی هۆزەکان پاڵپشتییان دەکەن، دەگەنە پەرلەمان، بۆیە حیزب و هاوپەیمانییە سیاسییەکان ملکەچی هۆزەکان دەبن.  بەربژێرێک بەناوی جاسم عەتییە دەڵێت، "رکابەرییەکان لە پارێزگای سەلاحەدین لەنێوان حیزبە سیاسییەکان نییە، بەڵکو لەنێوان کەسەکانە. هۆکاری ئەمەش بۆ ئەوە دەگەڕێتەوە، هیچکام لە حیزبە سیاسییەکان نەیانتوانیوە رێکخستن و بنکەی جەماوەری بە هێزی حیزبی پێکبهێنن. حیزبەکان تەنیا لە هەڵبژاردنەکاندا چالاکی دەکەن. فاکتەری هۆز و ناوچەگەری زاڵە بەسەر جەماوەری ئەم پارێزگایە. لەو بازنەیەی کورد تێیدا بەربژێریان هەیە، پێویستیان بە پاڵپشتیی هۆزەکانە، کە پێموایە پاڵپشتی دەکرێن، بەهۆی ئەوەی ماوەیەک کارگێڕی هاوبەش هەبووە و خزمەتگوزاریی گەیێندراوەتە چەند ناوچەیەکی دیاریکراو؛ بەڵام رکابەرییە سەرەکییەکە لەنێوان لایەنە سونییەکاندا دەکرێت".  پارێزگای سەلاحەدین لەم هەڵبژاردنەدا بەسەر سێ بازنەدا دابەشکراوە و ١٢ کورسیی لە پەرلەمانی عێراق هەیە. لەو سێ بازنەیەدا ٩٥٧ هەزار و ٢٩١ دەنگدەری هەیە، بۆ ئەو ١٢ کورسییەی پارێزگای سەلاحەدین ١٩٣ کەس خۆیان بەربژێر کردووە. جگە لە کۆتای ژنان، دوو کۆتای دیکەی کریستیان و سابیئەکان هەن.