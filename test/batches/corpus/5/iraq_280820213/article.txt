لیوا سەعد مەعن، بەڕێوەبەری پەیوەندییەکان و راگەیاندنی وەزارەتی ناوخۆ لە تۆڕی کۆمەڵایەتی فەیسبووک رایدەگەیێنێت، "دەستگیرکردنی بکوژەکە بە فەرمانی عوسمان غانمی، وەزیری ناوخۆی عێراق بووە، دوای پێکهێنانی لیژنەیەک بۆ لێکۆڵینەوە لە کوشتنی کچێکی ٢٢ ساڵی بەناوی نورزان شەممەری، بە هەوڵی رژدی و کۆکردنەوەی زانیاری توانیمان بکوژەکە دەستگیر بکەین".  بەڕێوەبەری پەیوەندییەکانی وەزارەتی ناوخۆ دەڵێت، لە ئەنجامی لێکۆڵینەوەکان ئاشکرا بوون کە "بکوژەکە برای کچەکەیە و دانی بە تاوانەکەیدا ناوە، برای نورزان بە هاوکاریی دوو کوڕی مامی تاوانەکەی ئەنجامداوە، بەڵام تاوەکو ئێستا دوو کوڕەکە دەستگیر نەکراون، بەمزووانە ئەوانیش دەستگیر دەکرێن".  دوای بڵاوبوونەوەی هەواڵی کوشتنی ئەو کچە ٢٢ ساڵانە، هاشتاگی "مافی نورزان شەممەری قوربانیی دەستدرێژی لە عێراق" لە تۆڕی کۆمەڵایەتیی تویتەر بڵاوکرایەوە و هەر زوو چالاکڤانانی عێراق باسیان لەوەکرد کە نورزان رووبەڕووی دەستدرێژیی سێکسی بووەتەوە و لە نزیک پردی جادرییە بە چەقۆ کوژراوە، بەڵام دوای پشکنینی تەرمەکەی وەزارەتی ناوخۆی عێراق رایگەیاند کە دەستدرێژیی سێکسی نەکراوەتە سەری.