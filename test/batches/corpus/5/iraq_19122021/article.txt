بەرەبەیانی ئەمڕۆ یەکشەممە ١٩ - ١٢ - ٢٠٢١، ناوچەی سەوزی بەغدا، کە باڵیۆزخانەی ئەمریکای تێدایە بە دوو مووشەکی جۆری کاتیووشا کرایە ئامانج.  شانەی راگەیاندنی ئەمنیی عێراق رایگەیاند: "ناوچەی سەوز بە دوو مووشەکی جۆری کاتیووشا کرایە ئامانج یەکێکیان بە ئاسمانەوە لەڕێگەی سیستەمی بەرگریی ' سیرام ' ەوە خرایە خوارەوە، مووشەکی دووەمیش لە نزیک گۆڕەپانی ئاهەنگەکان کەوتەخوارەوە و بە دوو ئۆتۆمبێلی سڤیلدا تەقیوەتەوە.  شانەی راگەیاندنی ئەمنیی عێراق راشیگەیاند؛ هێزە ئەمنییەکان دەستیان بە لێکۆڵینەوە کردووە تاوەکو شوێنی هاویشتنی مووشەکەکان دیاری بکەن.  سەرچاوەیەکی ئەمنی بە ئاژانسی "فرانس پرێس"ی رایگەیاندووە "مووشەکەکە بە دووری ٥٠٠ مەتر لە نزیک باڵیۆزخانەی ئەمریکا کەوتووەتە خوارەوە".  هێرشە مووشەکییەکە پێش کەمتر لە دوو هەفتە لە وادەی کشانەوەی هێزە شەڕکەرەکانی ئەمریکا لە عێراق دێت، کە بڕیارە لە کۆتایی ئەمساڵدا ئەو وڵاتە جێبهێڵن.  هەرچەندە تاوەکو ئێستا هیچ لایەنێک بەرپرسیاریێتی خۆی لە هێرشەکە رانەگەیاندووە، بەڵام لە چەند مانگی رابردوودا چەندین هێرشی مووشەکی کراونەتە سەر ناوچەی سەوز بە تایبەتی باڵیۆزخانەی ئەمریکا، بەرپرسانی ئەو وڵاتە گرووپە چەکدارەکانی نزیک لە ئێرانیان بە ئەنجامدانی ئەو هێرشانە تۆمەتبار کردووە.  هەفتەی رابردوو، حکومەتی عێراق "کۆتاییهاتنی ئەرکی شەڕکردن"ی هێزی هاوپەیمانان لەو وڵاتەی راگەیاند؛ بەو جۆرەش لە سەرەتای ساڵی ٢٠٢٢ وەوە ئیدی "ئەرکی هاوپەیمانان لە شەڕکەرەوە دەگۆڕێت بۆ راهێنان و پێشکێشکردنی راوێژ.  هاوکات هێزەکانی هاوپەیمانان کۆتاییهاتنی پرۆسەکانی گواستنەوەی ئەرکەکانیان لە "شەڕکەرەوە بۆ راوێژ" بەر لە وادەی خۆی، کە کۆتایی ئەمساڵ بوو، راگەیاند.