ئەمڕۆ  ١٥ ساڵ بەسەر لە سێدارەدانی سەدام حوسێن، سەرۆکی پێشووتری عێراق تێدەپەڕێت. بەم بۆنەیەوە رەغد سەدام حوسێن، کچە گەورەی سەدام پەیامێکی ڤیدیۆیی بڵاوکردەوە. کە سەرەتا بە ئایەتێکی قورئان دەستپێدەکات و ئایەتەکە ئاماژە بۆ سەرکەوتن دەکات.  رەغد سەدام حوسێن، هێمایەکی لە یەخەی خۆی داوە، کە لەسەردەمی بەعسدا بە هێمای شەهیدان دادەنرا. هەروەها وێنەیەکی گەورەی سەدام حوسێن و چەند وێنەیەکی خێزانیی لەسەر مێزەکەیدا هەیە، بە جلێکی رەش و کراسێکی سپی و رەشەوە دەردەکەوێت و ئاڵایەکی سەردەمی بەعسیشی لەسەر سنگی خۆی داوە.  رەغد لەو پەیامەیدا، کە لە تویتەر بڵاویکردووەتەوە رووی دەمی دەکاتە عێراقییەکان و دەڵێت: "لەساڵی ٢٠٠٣ ەوە شەڕتان لەپێناو خاکتان کردووە و  بەرگریتان لێکردووە و دەستتان بەخێراترین بەرگری کرد، کە مێژوو تۆماریکردبێت".  هەروەها لەو ژوورەیدا کە تێیدا دانیشتووە  و لە پشت خۆی ئاڵایەکی سەردەمی بەعس دانراوە، کچە گەورەکەی سەدام بە شان و باڵی باوکیدا هەڵدەڵێت و بە "شەهید" ناودەهێنێت و دەڵێت: "رەتیکردەوە عێراق بەجێبهێڵیت و شەهیدبوونی هەڵبژارد"، ئەوەش بە قسەی ئەو، "خۆشەویستیی لەدڵی خەڵکدا زیاترکرد".  رەغد لە پەیامەکەیدا دەچێتە سەر باسی خۆی و بەڵێنی ئەوە دەدات رێگەی باوکی بگرێتەبەر و دەڵێت: "رەنگە هەندێک باوەڕی پێمان نەبێت بۆ تەواوکردنی ئەو رێگەیە، هەندێکیش لەسەر رێگەمان دەوەستن، ئەمە دواماندەخات، بەڵام لە تەواوکردنی ئەو رێگەیە رامانناگرێت".  رەخنە لە بەشێک لە حوکمڕانانی عێراقیش دەگرێت و خۆپیشاندانەکانی ساڵی ٢٠١٩ بە "شۆڕشی تشرین" ناودەبات و دەڵێت هەندێک لە خەڵک کاتێک پرسیاری چارەنووسی رۆڵەکانییان کردووە پێیانگوتراوە: "ماسی خواردوونی".  رەغد سەدام حوسێن، کچە گەورەی سەدام حوسێنە و لەدایکبووی ١٩٦٨ ە، هاوژینەکەی بەناوی حوسێن کامل لەلایەن رژێمی پێشووی بەعسەوە کوژرا. دوای ئەوەی لەساڵی ١٩٩٥ بەرەو ئوردن هەڵات، دوای ساڵێک لە گەڕانەوەی و لە ساڵی ١٩٩٦ کوژرا.  رەغد ئێستا لەساڵی ٢٠٠٣ ەوە پێش رووخانی رژێمی بەعس لەعێراق بەرەو ئوردن هەڵات و داوای مافی مانەوەی لەو وڵاتە کرد، لە پەیامەکەیدا داوای یەکڕیزی لە عێراقییەکان دەکات و دەڵێت: "تایفییەت رەتبکەنەوە و دژی ئاشوبەکان بوەستنەوە".  هەروەها بەڵێن دەدات کە رۆژێک عێراق بەقسەی ئەو رۆڵی خۆی دەگێڕێتەوە و ئاڵاکەی دەشەکێتەوە.  سەدام حوسێن، بەرەبەیانی ٣٠ی کانوونی یەکەمی ساڵی ٢٠٠٦ لە سێدارەدرا، دوای ئەوەی رۆژی شەشی کانوونی یەکەمی ٢٠٠٣ دەستگیرکرا و لەسەر دۆسیەی دوجێل دادگایی کرا، لەلایەن دادوەرێکی کوردەوە سزای لە سێدارەدانی بۆ دەرکرا.  سەدام حوسێن لە ماوەی حوکمڕانیدا چەندین تاوانی قێزەونی کرد. کورد زەرەرمەندی یەکەمی سیاسەت و رەفتارەکانی بوو، لەوانەش کیمیابارانی هەڵەبجە و ئەنفالی گەلی کوردستان.