زیاتر لە سێ هەفتەیە خۆپێشاندان و مانگرتنی لایەنگرانی حەشدی شەعبی لە بەردەم ناوچەی سەوز و لە نزیک وەزارەتی پلادانانی عێراقی بەردەوامە. شەوی رابردووش مانگرتووانی بەرەی رەتکردنەوەی ئەنجامەکانی هەڵبژاردن لە دەروازەکە نزیکتر بوونەوە، دوای ئەوەی مانگرتووان شوێنەکەیان گواستەوە بۆ بەردەم دەروازەی ناوچەی سەوز، ترسی چوونە نێو ناوچەی سەوزی زیاتر کرد.  ئەبو زەینەب یەکێکە لە مانگرتووەکان، دەڵێت، "ئەم هەڵبژاردنە ساختەیە، گەلی عێراق و خۆیشم کە بەناوی خۆم و برایانی ئێرە قسە دەکەم، متمانەمان بە کۆمیسیۆنی هەڵبژاردن نییە، کۆمیسیۆنی باڵا، گەلی دزی و خیانەتی لە گەلی عێراقی کرد و سەربەخۆ نییە. "   وەک ئامادەکارییەک بۆ هەر پێشهاتێک هێزی ئەمنی زیاتر و سوپا لە ناوچەکەدا بڵاوبوونەوە. ژمارەیەکی زۆر بارهەڵگریش بینران کە بەربەستە کۆنکرێتییەکانیان دەگواستنەوە، بەمەبەستی تووندکردنی رێکارە ئەمنییەکان و پاراستنی ناوچەی سەوز.    مانگرتووان داوای بەدەست جیاکردنەوەی سەرجەم دەنگەکان یاخود دووبارەکردنەوەی هەڵبژاردن دەکەن. وێڕای ئەوانە ئەمجارە داوای دوورخستنەوەی مستەفا کازمی، سەرۆکوەزیران و کۆمیسیۆن و دەرکردنی جێنین پلاسخارت، نوێنەری سکرتێری گشتی نەتەوە یەکگرتووەکان لە عێراق دەکەن.