موقتەدا سەدر، ئەمڕۆ هەینی ٠٨ - ١٠ - ٢٠٢١ دوای کۆتاییهاتنی پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق، کە کاژێر ٧ی بەیانی ئەمڕۆ دەستیپێکرد ٦ی ئێوارە کۆتاییهات، لە گوتارێکدا رایگەیاند: "سەرباری قورسی کارکردنم لە رووی کۆمەڵایەتی و ئایینی و باوەڕداری و سیاسی و کارەکانی دیکە، بە تایبەت ئەوەی پەیوەندی بە رەوتی سەدرەوە هەیە، بەهۆی ئەوەی دژبەران و دووژمنان دەیکەن لە لایەک، لە لایەکی دیکەشەوە بەهۆی ئەو کارە خراپانەی کە لە ناو رەتەکەمان دەکرێت وەک ئاگادارن، بۆیە ئەوەی جیابووەوە جیابووەوە و ئەوەشی دەرکرا دەرکرا، ئەوەشی سزادرا سزادرا، بەڵام من خۆم بە برا گەورەی ئێوە دەبینم، بۆیە ئێوە ئەمڕۆ پێویستە بەشداربن لە پرۆسەی چاکسازیی هەڵبژاردن بۆ قەرەبووکردنەوەی ئەوەی پێشتر کردووتانە".  رابەری رەوتی سەدر لە گوتارەکەیدا گوتیشی: "رەنگە بەشێکتان باوەڕی بەوە نەبێت دەنگبدات بەهۆی ئەو کەموکوڕی و کەمتەرخەمییە روونەی کە بینیویەتی لە هەموو حکومەتەکانی پێشوو، بەڵام من دەمەوێ سەرنجتان بۆ بابەتێکی گرنگ رابکێشم ئەویش ئەوەیە کە رێگەی چاکسازیی رێگەیەکی درێژە، هەروەها چاکسازی پێشتر زۆرینەیەکی باشی لە پەرلەمان بەدەستنەهێنا، لە پرۆسەی سیاسی و لە حکومەتیشدا پێشەنگ نەبوو، بەوەی سەرۆکوەزیرانێکی سەدری هەبێت، بەڵکو ئەوە قۆرخ کرابوو بۆ ژمارەیەک لەوانەی کە سەر بە حیزبەکانن، دواتر کردمانە سەربەخۆ، ئەمڕۆ دەیکەین بە سەدری".  موقتەدا سەدر گوتیشی: "بەهۆی ئەوەی پێکهێنانی زۆرینە و وەرگرتنی پۆستی سەرۆکوەزیران بابەتێکی نوێیە، بەڵام من دەڵێم ئەوە چەکێکی کاریگەرە بۆ چاکسازیی و لەناوبەری گەندەڵییە ئەگەر بەدیبێت، تەنانەت ئەوە چەکێکی بەهێزە دژی پەیوەندی لەگەڵ ئیسرائیل، داگیرکاری، ریسوابوون، پاشکۆیی، ستەم و هەژاری، بەوە دەتوانم بەڵێنتان پێبدەم نیشتمان سەربخەم، لە رێگەی دوورخستنەوەی گەندەڵکاران و گەڕاندنەوەی شکۆی ئەوەی کە فەوتاوە، لەگەڵ بە جددی هەوڵدان بۆ خزمەتکردنی هاووڵاتی و شکۆی و بژێوی و ئاسایشی، بەڵام ئەوە تەنیا بە بەشداریی ملیۆنی لەو فێستیڤاڵە نیشتمانییەی هەڵبژاردن بەدی نایات، بەڵکو دەبێ بەردەوام بن لە هەوڵی جەماوەری لەگەڵم بۆ ئەوەی بتوانم گۆڕانکاری راستەقینە و بە کردار ئەنجام بدەم، بە تایبەت کە دژبەرمان دەبێت و زۆر هەوڵدەدرێت سەرنەکەوین و سەرکەوتوو نەبین".  رابەری رەوتی سەدرە کۆتایی گوتارەکەیدا باسی ئەوەشی کرد: "ئەگەر لەگەڵ بەدیهێنانی زۆرینە و سەرۆکایەتی وەزیرانیش سەرکەوتوو نەبم لە سەپاندنی چاکسازی بە هەموو دیوەکانی لە عێراقی خۆشەویست، ئەوا تێکەڵی ناڕەوا و گەندەڵی نابم".  ئەمڕۆ ٨ی ئۆکتۆبەری ٢٠٢١ پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق بەڕێوەچوو، لە ئاستی هەموو عێراقیش لە دەنگدانی تایبەتدا زیاتر لە یەک ملیۆن و ٧٥ هەزار کارمەندی هێزە ئەمنی و سەربازییەکان مافی دەنگدانیان هەبوو، هەروەها ١٢٠ هەزار و ١٢٦ ئاوارە و ٦٧١ زیندانی مافی دەنگدانیان هەبوو، ئەنجامە فەرمییەکانیش بڕیارە رۆژی دووشەممە ١١ی ئەم مانگە و دوای پرۆسەی دەنگدانی گشتی رابگەیەندرێن.