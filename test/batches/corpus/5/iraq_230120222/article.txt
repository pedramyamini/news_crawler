کەریم حەتاب، بریکاری وەزارەتی نەوتی عێراق رایگەیاند، "بەکارھێنانی کێڵگەی عەرتاوی لە بەسرە بۆ بەرھەمهێنانی بڕێکی دیاریکراوە، لەگەڵ بەرھەمهێنانی وزەی خاوێن کە لەگەڵ کۆمپانیای تۆتاڵ واژۆمان کرد؛ بەگوێرەی گرێبەستەکە، لە کۆتایی ئەم مانگە و سەرەتای مانگی داھاتوودا کۆمپانیای تۆتاڵ دەست بە بەرھەمهێنان دەکات لە کێڵگەکە".  لە ساڵی ٢٠١١ رێکخراوی WHO حکومەتی عێراقی ئاگادارکردەوە کە رێژەی پیسی لە ھەوای عێراق زیاترە لە ٢٥ % و پێویستە گرنگی بە ژینگە بدرێت، کەچی تاوەکو ئێستاش ئەو گازەی لە کێڵگە نەوتییەکانەوە دەردەچێت دەسووتێندرێت و دەبێتە دووکەڵ لە ئاسمانی عێراق؛ بریکاری وەزارەتی ژینگەی عێراقیش ھۆشداری دەدات لە ئەگەری پشتگوێخستنی بەرھەمهێنانی وزەی خاوێن.  جاسم ئەلفەلاحی، بریکاری وەزارەتی ژینگە ئاماژە بەوە دەکات، "وزەی نوێبووەوە چارەسەرە، ئەمەش بابەتێکی کات بەسەربردن نییە کە پێشتر دەگوترا وزەی خۆر و نوێبووەوە لە کۆڕ و کۆبوونەوەکان باس دەکرا و تەواو؛ ئێستا بووەتە پێداویستییەکی گرنگ؛ نابێت بەردەوامبین لە پشتبەستن بە نەوتی خاو وەکو سەرچاوەی سەرەکی بۆ ئابووری، ئەگەر وا بکەین تووشی بوومەلەرزەی گەورە دەبین، واتە ئەگەر بیرۆکەی ئابووری بەو جۆرە مایەوە".  لە ساڵی ٢٠١٦ رێککەوتننامەی پاریس بۆ گۆڕانی کەشوهەوا واژۆ کرا و عێراق لە ساڵی ٢٠١٩ چووە نێو ئەو رێککەوتننامەیە بۆ رووبەڕووبوونەوەی دیاردەی گۆڕانی کەشوهەوای عێراق، بەڵام تاوەکو ئێستا لەلایەن حکومەتی عێراقەوە جێبەجێ نەکراوە.  بۆ پاراستنی ژینگە، زۆربەی وڵاتان روویان لە وەبەرھێنان لە وزەی خاوێن کردووە و عێراقیش دەیەوێت ئەو رێچکەیە بگرێتەبەر، بۆیە وەزارەتی نەوتی عێراق یەکەم کۆڕبەندی بۆ وەبەرھێنانی وزەی خاوێن سازکرد و کاربەدەستانی وەزارەتی نەوت و ژینگەی عێراق دەڵێن، ئەگەر حکومەت جیددی نەبێت لە وەبەرھێنان لە وزەی خاوێن، "ئەو وزەیەی لە بەردەستمانە کەم دەبێتەوە و ژینگەکەشمان زیاتر پیس دەکات".