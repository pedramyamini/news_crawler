شێخ مالیک نەواف حەسان شمەری، کە سەرۆک هۆزێکی شمەرە لە پارێزگای سەڵاحەدین، ئەمڕۆ یەکشەممە، بە تۆڕی میدیایی رووداوی راگەیاند: "سەباح موتەشەر زیاب کە سەر بە حەشدی هۆزەکانە لەگەڵ هێزێکی بەدر هێرشیان کردە سەر نەقیبێکی سوپای عێراق لە ناوەندێکی دەنگدانی ناوچەی تەل گسێبە لە پارێزگای سەڵاحەدینی، چونکە هێزەکانی حەشد دەیانویست ناوەندەکە کۆنترۆڵ بکەن، ئەوان خەڵکیان ناچار دەکرد دەنگ بە مەهدی تەقی بدەن کە ئەندامی خولی پێشووی پەرلەمانە و ئێستا بەربژێرە، کە سەر بە فەتح و حەشدی شەعبییە و خەڵکی ناوچەی ئامرلییە لە پارێزگای سەڵاحەدین".  شێخ مالیک نەواف شمەری گوتیشی: "هێزەکانی حەشد لە بەردەم ناوەندەکە و بە بەرچاوی خەڵکەوە  لە نەقیبەکەی سوپای عێراقیان دا، بابەتەکە بەیانی ئەمڕۆ روویدا کاتێک خێزانەکان دەهاتن بۆ دەنگدان، بە دیاریکراوی نزیکی کاژێر ٩: ٠٠ بوو، ناوەندەکە لە قوتابخانەی رازییە لە ناوەندی تەل گسێبە، بۆیە دەنگدان لەوێ وەستا، دواتر فەرماندەی ئۆپەراسیۆنەکانی سەڵاحەدین ئاگادارکرایەوە و بە هێزێکەوە هات بۆ ناوەندەکە، دواتر ئەوانەی حەشدن لەوێ کشانەوە بۆ بارەگاکەیان کە هەر لە تەل گسێبەیە".  سەرۆک هۆزەکەی شمەر داوا لە مستەفا کازمی، فەرماندەی گشتیی هێزە چەکدارەکانی عێراق دەکات ناوەندەکان و خەڵکی بپارێزێت بۆ سەرخستنی پرۆسەی هەڵبژاردن. گوتیشی: "ئەو چەکدارانەی حەشد کە سەر بە سەباح موتەشەر زیاب و مەهدی تەقین هێشتا هەر لە ناوچەکەن، خەڵکیش لە راستیدا ترساون".  ناوچەی تەل گسێبە نزیکەی ٣٥ کیلۆمەتر لە رۆژهەڵاتی شاری تکریت ناوەندی پارێزگای سەڵاحەدین دوورە.  یاسر نسەیف جاسم، بەڕێوەبەری راگەیاندنی نووسینگەی کۆمیسیۆنی هەڵبژاردنەکانی عێراق لە پارێزگای سەڵاحەدین، ئەمڕۆ، بە تۆڕی میدیایی رووداوی راگەیاند: "بەهیچ شێوەیەک ئاگادار نەکراینەتەوە لە روودانی هیچ رووداوێکی هەڵکوتانی هێزەکانی حەشدی شەعبی بۆ سەر ناوەندی دەنگدان لە ناوچەی تەل گسێبە".  ئەمڕۆ ١٠/١٠/٢٠٢١ لە کاژێر ٧ی بەیانییەوە پرۆسەی دەنگدانی گشتیی لە هەڵبژاردنی پێشوەختی پەرلەمانی عێراق دەستیپێکرد، لەو پرۆسەدا کە تاوەکو کاژێر ٦ی ئێوارەی ئەمڕۆ بەردەوام دەبێت نزیکەی ٢٤ ملیۆن کەس مافی دەنگدانیان هەیە.