باسم خەشان، کە وەک سیاسییەکی سەربەخۆ خۆی دەناسێنێت و بەربژێری براوەی هەڵبژاردنەکەی ١٠ی ئۆکتۆبەری ٢٠٢١ ە بە (تۆڕی میدیایی رووداو)ی راگەیاند، "گفتوگۆ و دانوستاندنەکان لەنێوان سەربەرخۆکان بەردەوامە، لەسەر رێگەی دروستی خۆیان بەردەوامن بۆ پێکهێنانی گەورەترین فراکسیۆنی پەرلەمانی".  لەبارەی پرۆسەی پێکهێنانی حکومەت، باسم خەشان ئاماژەی بەوەکرد: "دۆخەکە بە ئاراستەی پێکهێنانی حکومەتێکی تەوافوقییە، بەڵام هیوادارین حکومەتێکی زۆرینە پێکبهێنریت، لە بەرامبەردا ئۆپۆزیسیۆن هەبێت. بۆیە بژارەی زۆرینە باشترە، بەتایبەتی حکومەتی تەوافوقی دەبێتە حکومەتی دەستکەوت و پشکپشکێنە".  لەبارەی بەربژێرکردنەوەی کازمی بۆ پۆستی سەرۆکوەزیران، باسم خەشان بە دووری دەزانێت جارێکی دیکە مستەفا کازمی ببێتەوە سەرۆکوەزیران و گوتی "کازمی دوورە لە بابەتی پێکهێنانی حکومەت، بەڵام هەوڵدەدات هەندێک سەربەخۆ بۆ لای خۆی کێش بکات، تاوەکو سازشی بۆ بکەن، ئەمەش ئاراستەیەکی خراپە".   بەگوتەی خەشان "کازمی گونجاو نەبوو بۆ سەرۆکایەتیی وەزیران، بەڵام بەهۆی بوونی ناکۆکیییەکان و شکستی لایەنە سیاسییەکان بە رێکەوت بووە سەرۆکی حکومەت".    رۆژی ١٩/١٠/٢٠٢١، مەنار ئەلعوبێدی، گوتەبێژی بزووتنەوەی ئیمتیداد بە (تۆڕی میدیایی رووداو)ی راگەیاند، بزووتنەوە نوێیەکانی بەشدار لە هەڵبژاردن نزیکەی ٢٤ بۆ ٢٥ کورسییان هەیە، هەروەها سەربەخۆکانیش نزیکەی ٤٠ کورسییان هەیە، گفتوگۆ و دانوستاندن و لێکتێگەیشتن هەیە لەنێوان ئەو لایەنانەی کە هەمان بۆچوون و بیرکردنەوەیان هەیە: "ئامانجمان دروستکردنی فراکسیۆنێکە لە ٢٥ بۆ ٣٥ پەرلەمانتار، کە فراکسیۆنی ئۆپۆزیسیۆن بێت، تەنیا لەنێو پەرلەمان نەبێت، بەڵکو چاودێریی کارەکانی حکومەت بکات و لێپرسینەوە لەگەڵ وەزیرەکان بکات".  گوتەبێژی بزووتنەوەی ئیمتیداد ئاماژەی بەوە کرد، تاوەکو ئێستا نەگەیشتوونەتە قۆناخی رێککەوتن، قسەیان لەگەڵ ئیشراقییەی کانوون و بزووتنەوەی نەوەی نوێ کردووە، بەڵام پێویستیان بە دانوستاندن و لێکتێگەیشتنی زیاترە.  مەنار ئەلعوبێدی، جەختی لەوە کردەوە، لەگەڵ نەوەی نوێ قسەیان کردووە، پێش هەڵبژاردن لێکتێگەیشتنیان لەگەڵ نەوەی نوێ هەبووە، دەشڵێت: "رێککەوتنمان هەیە بۆ ئەوەی فراکسیۆنێکی گەورە دروستبکەین، وێڕای ئەوەش ئیشراقییەی کانوون و سەربەخۆکان دێنە پاڵمانەوە".  سەبارەت بە پێکهێنانی حکومەت و بەشداریان لە حکومەتدا گوتەبێژی بزووتنەوەی ئیمتیداد گوتی: "دەتوانین فراکسیۆنێکی گەورە دروست بکەین. بەهۆی ئەو ململانێیەی لەنێوان ئەو دوولایەنە هەیە، دەکرێت، ئەوان نەتوانن حکومەت پێکبهێنن. بۆیە ئەوکات سەرۆککۆمار ناچار دەبێت لایەنێکی دیکە بۆ پێکهێنانی حکومەت رابسپێرێت، بۆیە ئێمە ئامادەین حکومەت پێکبهێنین، بەشێوەیەک کە لە چوارچێوەی دیدگای گونجاوی ئێمە بێت، ئەگەر نەمانتوانی، ئەوا بەشێک نابین لە هیچ حکومەتێک و بەشداری لە هیچ هاوپەیمانییەک ناکەین".