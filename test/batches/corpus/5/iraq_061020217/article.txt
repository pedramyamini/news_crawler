لەبارەی کەشوهەواوە بەرهەم ساڵح، سەرۆککۆماری عێراق ژمارەیەک تویتی کردووە و تێیدا ستایشی ئەنجوومەنی وەزیرانی عێراق دەکات بۆ پەسندکردنی "پرۆژەی بووژانەوەی وڵاتی نێوان دوو رووبار"، کە لەلایەن سەرۆکایەتیی کۆمارەوە پێشکێش کرابوو بۆئەوەی ببێتە چوارچێوەیەکی ستراتیژیی ژینگەیی و رووبەڕووبوونەوەی مەترسییەکانی گۆڕانی کەشوهەوا لە وڵاتدا.  سەرۆککۆماری عێراق دەڵێت، چاوەڕوان دەکرێت لە ساڵی ٢٠٥٠ دا ژمارەی دانیشتووانی عێراق لە ٤٠ ملیۆنەوە بۆ ٨٠ ملیۆن کەس زیادبکات، بەبیابانبوونیش کاریگەری بکاتە سەر ٣٩ % ی رووبەری عێراق؛ ٥٤ % ی خاکی عێراقیش هەڕەشەی بەکەڵکنەهاتنی بۆ کشتوکاڵ لەسەرە، ئەوەش بەهۆی سوێری و بێئاوی و کەمئاوی لە دیجلە و فورات و دەڵێت، "قەیرانی کەشوهەوا هەڕەشەیەکی جیددیی بۆسەر ئاییندەمان دروستکردووە؛ پێویستە هەر لە ئێستاوە دەست بە کار بکرێت و بواری دواکەوتن نییە".  بەرهەم ساڵح جەخت لەوە دەکاتەوە، عێراق لە ئاستی جیهاندا لە پلەی پێنجەمی وڵاتان دێت لەڕووی کەمئاوی، کەم خۆراکی و بەرزبوونەوەی پلەی گەرما و دەشڵێت، چاوەڕوان دەکرێت کەمبوونەوەی ئاو لە ساڵی ٢٠٣٥ دا بگاتە ١٠.٨ ملیار مەتر سێجا، ئەوەش لە کاتێکدایە داهاتی دارایی لە نەوت کەم دەبێتەوە و جیهانیش دەستبەرداری نەوت دەبێت و زیاتر پشت بە وزەی پاک دەبەستێت.  سەرۆککۆماری عێراق گوتیشی، "بووژانەوەی وڵاتی نێوان دوو رووبار، پرۆژەیەکی عێراقە؛ هەموو ناوچەکانمان مەترسیی گۆڕانی کەشوهەوایان لەسەرە. پرۆژەکە پشتدەبەستێت بە ٩ پرۆژەی ستراتیژی کە دارچاندن و نوێکردنەوەی شێوازی بەکارهێنانی ئاوی دیجلە و فورات و بەرهەمهێنانی وزەی پاک و سنووردارکردنی دەرچوونی گازە گەرمکەرەکان و هاندانی وەبەرهێنان لەڕێگەی سندووقی کەشوهەوای سەوزەوە لەخۆدەگرێت".  بەرهەم ساڵح ئاماژەی بەوەش کردووە، "هەستکردن بە قەبارەی ئەو کارەساتە ژینگەییە کە سنوورەکان تێدەپەڕێنێت و دەوری هەموومانی گرتووە، دەستکردنە بە پلانێکی ژینگەیی هەرێمیی تەواو و هەنگاوێکی گەورە دەبێت بۆ رووبەڕووبوونەوەی کاریگەرییەکانی گۆڕانی کەشوهەوا".  رێکخراوی کەشناسیی جیهانی سەر بە نەتەوە یەکگرتووەکان، شەوی رابردوو راپۆرتێکی لەبارەی مەترسییە ژینگەییەکان بڵاوکردەوە و دەڵێت، لافاو و وشکەساڵی روویان لە زیادبوونە و هۆکارەکەشی بەرزبوونەوەی پلەی گەرمایە.  راپۆرتەکە ئاماژە بەوە دەکات کە زیادبوونی دانیشتووان و کەمبوونەوەی سەرچاوەکان لە سەرتاسەری جیهاندا قەیرانی ئاوی لە هەندێک ناوچەدا چەند هێندە کردووە.  راپۆرتەکەی نەتەوە یەکگرتووەکان ٢٠ ئاژانسی جیهانی و دامەزراوەی زانستی ئامادەیان کردووە، تێیدا ئەوەش خراوەتەڕوو، "بەڕێوەبردن، چاودێریکردن، پێشبینیکردن و هۆشدارییە سەرەتاییەکان کەموکوڕییان تێدایە و بەس نین".  لافاوەکانی ژاپۆن، چین، پاکستان و چەند وڵاتێکی ئەوروپی بە بەڵگەی زیادبوونی ئەو قەیرانانە هێنراوەتەوە کە پەیوەندییان بە ئاوەوە هەیە.  بەگوێرەی راپۆرتەکە، لە ساڵی ٢٠٠٠ ەوە ئەو کارەساتانەی کە بەهۆی لافاوەوە روودەدەن، بە رێژەی ١٣٤ % زیادیان کردووە و زۆرترین زیانی گیانی و ماددیش لە ئاسیا هەبووە، هاوکات ئەو کارەساتە سرووشتییانەی کە پەیوەندییان بە وشکەساڵییەوە هەیە بە رێژەی ٢٩ % زیادیانکردووە، زۆرترین زیانی گیانی و ماددیی وشکەساڵییەکەش لە ئەفریقا بووە.