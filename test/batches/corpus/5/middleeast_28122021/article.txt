وەزارەتی بەرگریی ئەمریکا چوار لایەنی لە عێراق دەستنیشانکردووە بۆئەوەی سوود لەو پرۆژەیاسایە وەربگرن کە ئەوانیش بریتین لە وەزارەتی بەرگریی عێراق، وەزارەتی ناوخۆی عێراق، هێزەکانی دژە تیرۆری عێراق و وەزارەتی کاروباری پێشمەرگە، کە پرۆژە یاسا سەربازییەکەی ئەمریکا دەڵێت "هاوبەشێکی گرنگن لە رووبەڕووبوونەوەی داعش لە عێراق".  لە پرۆژەیاسای بودجەی سەربازیی ئەمریکا ئەو بڕە هاوکاریەی کە بۆ عێراق دەستنیشان کراوە بەم شێوەیە دابەش دەکرێت:  ٢٠ ملیۆن دۆلار بۆ مەشق و راهێنان، لەم ٢٠ ملیۆن دۆلارەی مەشق و راهێنانەدا وەزارەتی بەرگریی عێراق ١٢ ملیۆن دۆلاری بەردەکەوێت، وەزارەتی ناوخۆی عێراق ٦٠٠ هەزار دۆلار، هێزەکانی دژەتیرۆری عێراقیش ٢.٣ ملیۆن دۆلاریان بەردەکەوێت و وەزارەتی پێشمەرگە ٥ ملیۆن دۆلاری بۆ تەرخان کراوە، کە بۆ کڕینی پێنج فڕۆکەی بێفڕۆکەوانی پوومایە، هەریەکەیان بە بڕی یەک ملیۆن دۆلار.  هەر لە چوارچێوەی پرۆژەیاسای سەربازیی ئەمریکادا ٣٥ ملیۆن دۆلار بۆ هاوکاریی لۆجیستی بۆ هێزەکانی عێراق تەرخانکراوە، بەڵام لەم ٣٥ ملیۆن دۆلارەدا هیچ بڕێکی دیاریکراو بۆ هێزەکانی پێشمەرگە تەرخان نەکراوە. ٣٠ ملیۆن دۆلاریش بۆ نۆژەنکردنەوە و دروستکردنی باڵەخانەی سەربازی.  بەڵام ٢٤٠ ملیۆن دۆلار بۆ مووچەی هێزەکانی پێشمەرگە دابین کراوە کە لە ١٢ مانگی داهاتوودا ئەمریکا هەموو مانگێک نزیکەی ٢٠ ملیۆن دۆلار بۆ هێزەکانی پێشمەرگە دەنێرێت؛ ئەم بڕە پارەیە لە ساڵی ٢٠٢١ دا راگیرابوو، بەڵام ئەمریکا جارێکی دیکە دەستپێدەکاتەوە.  بۆ بەردەوامیدان بە شەڕی داعش ٢٠ ملیۆن دۆلاری دیکە تەرخان کراوە  لەو ٢٠ ملیۆن دۆلارەی بۆ شەڕی دژی داعش تەرخانکراوە، وەزارەتی بەرگری ٣.٥ ملیۆن دۆلاری بەردەکەوێت، هێزەکانی دژەتیرۆر ٢.٥ ملیۆن دۆلاریان بەردەکەوێت، وەزارەتی ناوخۆی عێراق ٢ ملیۆن دۆلار و هێزەکانی  پێشمەرگە ١٢ ملیۆن دۆلاریان بەردەکەوێت.  ئەمریکا هێزەکانی پێشمەرگە بە هێزێکی گرنگی رووبەڕووبوونەوەی داعش ناودەبات. لە چوارچێوەی بودجەی سەربازیشدا ئەگەر هەموو ئەو هاوکارییانەی کە لە پرۆژەیاسای بودجەی سەربازیی ئەمریکادا هاتووە بۆ هێزەکانی پێشمەرگە کۆبکرێنەوە، دەکاتە نزیکەی ٧٥ % ی ئەو هاوکارییانەی ئەمریکا بۆ عێراق تەرخانی کردووە کە لە ٣٤٥ ملیۆن دۆلار، ٢٥٧ ملیۆن دۆلار بۆ هێزەکانی پێشمەرگە تەرخان کراوە.  ئەمریکا ١٧٧ ملیۆن دۆلار بۆ هەسەدە و هاوبەشەکانی ئەمریکا لە سووریا تەرخان دەکات  بەپێی پرۆژەیاسای بودجەی سەربازیی ئەمریکا ٣٤٥ ملیۆن دۆلار بۆ عێراق و ١٧٧ ملیۆن دۆلاریش بۆ هێزەکانی سوریای دیموکرات - هەسەدە و هاوبەشەکانی دیکەی ئەمریکا لە سووریای تەرخان کراوە.  ١٧٧ ملیۆن دۆلارەکەی سووریا دابەشکراوە بەسەر چەند هێزێکدا کە ئەوانیش بریتین لە هێزەکانی سوریای دیموکرات هەسەدە، هێزەکانی ئەنتی تیرۆر یان هات، هێزەکانی ئاسایشی ناوخۆ، هێزەکانی ئاسایشی هەرێمەکان و هێزەکانی مغاویر السوار لە بنکەی تەنف.  ٣٢ ملیۆن دۆلار بۆ مەشق و راهێنان تەرخانکراوە. لەنێو ئەو ٣٢ ملیۆن دۆلارەش چوار ملیۆن دۆلار بۆ کڕینی چەک تەرخانکراوە، بەمشێوەیە: ٤٠٠٠ کڵاشینکۆڤ، ٤٣٢ بیکەیسی، ١٠٠ دۆشکە لەگەڵ ٤٨٠٠ نارنجۆک.  هەروەها سێ ملیۆن دۆلار بۆ کڕینی تەقەمەنی تەرخانکراوە، لەوانەش: ٢٠٠ گوللە هاوەنی ٨٢ میلیمەتری، ١٢٠٠ گوللە ئاڕ پی جیی حەراری، ٢٥٠ هەزار فیشەکی چەکی بچووک.  هەر لە چوارچێوەی ئەم بەشە بودجەیەدا کۆمەڵێک ئۆتۆمبێلیش بۆ هێزەکانی سووریای دیموکرات و هێزەکانی دیکەش دابین دەکرێت، لەوانە: ١٠٠ ئۆتۆمبێلی پیکاپی گوللەنەبڕ و کۆمەڵێک ئۆتۆمبێلی بارهەڵگر، هەروەها دوو ئامبوڵانس و کۆمەڵێک ئۆتۆمبێلی ئاگرکوژێنەوە. جگە لەوەش لەم بەشە بودجەیەدا کۆمەڵێک پێداویستیی دیکەی ورد بۆ هێزەکانی سووریای دیموکرات - هەسەدە و هێزەکانی دیکە دابین دەکەن، لەوانەش تەنانەت ٢٠ هەزار قەڵەم و ٢٠ هەزار دەفتەر.  هەروەها ٢٠ هەزار نەخشەی سەربازی و ٥٠ ئێر کۆندیشن و تەنانەت ٢٠ هەزار گۆرەوی بۆ هاوبەشە سەربازییەکانیان لە سووریا و لەگەڵ کۆمەڵێک مەغزەنی کڵانشیکۆڤ و دەمانچە و کۆمەڵێک پێداویستیی وردی دیکە لە چوارچێوەی ئەو بەشە بودجەیەدا ئەمریکا بۆ هێزەکانی سووریای دیموکرات و هێزەکانی دیکەی دابین دەکات.  دابینکردنی ٥٧ ملیۆن دۆلار بۆ پێداویستیی لۆجیستی  لە چوارچێوەی پێداویستییەکاندا، پێداویستیی زیندانەکان و پێداویستیی رێگەگرتن و خۆپارێزی لە کۆڤید ١٩ دابین دەکرێت. هەروەها ٧٨ ملیۆن دۆلاریش بۆ مووچە تەرخان دەکات، واتە هێزەکانی سووریای دیموکرات - هەسەدە و هێزەکانی دیکەی سەر بە هەسەدە مانگانە ٦.٥ ملیۆن دۆلار لە ١٢ مانگی داهاتوودا وەردەگرن.  دوو ملیۆن دۆلاریش بۆ نۆژەنکردنەوە و دروستکردنی باڵەخانەی سەربازی تەرخانکراوە. ئەمریکا چوار باڵەخانەی سەربازی نۆژەن دەکاتەوە، هەر یەکێکیان بە بڕی ٥٠٠ هەزار دۆلار.  ٧.٦ ملیۆن دۆلار بۆ پێداویستیی درێژەدان بە شەڕی دژی داعش تەرخانکراوە، لەم بەشە بودجەیەشدا ٨٠٠ هەزار دۆلار بۆ هێزەکانی ئەنتی تیرۆر (یان هات)، ٧٠٠ هەزار دۆلار بۆ هێزەکانی سووریای دیموکرات - هەسەدە، ٢.٣ ملیۆن دۆلار بۆ هێزەکانی ئاسایشی ناوخۆ، ٢.٨ ملیۆن دۆلار بۆ هێزەکانی ئاسایشی هەرێمەکان و یەک ملیۆن دۆلاریش بۆ هێزەکانی مغاویر ئەلسوار.  لەم بەشە بودجەیەدا هێزەکانی سووریای دیموکرات و هێزەکانی دیکەی سەر بە رێڤەبەری خۆسەر نزیکەی لە ٨٧ % ی بوجەکەیان بۆ دەچێت و هێزەکانی مغاویر ئەلسوار لە بنکەی تەنف، تەنیا لە ١٣ % ی ئەو بودجەیە وەردەگرن.