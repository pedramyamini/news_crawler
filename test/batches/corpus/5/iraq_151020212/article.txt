پەیامنێری رووداو لە بەشێکی خەڵکی بەغدا دەپرسێت ئەگەر ھادی عامری، نووری مالیکی و قەیس خەزعەلی کە سێ سەرکردەی خاوەن دەسەڵاتن لەو وڵاتە ببنە ئۆپۆزیسیۆن چی بەسەر وڵات دێت؟ پیاوێکی کاسب دەڵێت: "ئەگەر شتی وا بێیت ئەوا شەڕ و کوشتار دروست دەبێت و خەڵک لەشەقام یەکدی سەردەبڕن".  سەدرییەکان کە براوەی هەڵبژاردنی ١٠ - ١٠ ـەن چاویان لە گرتنە دەستی پۆستی سەرۆکوەزیرانە بۆ خۆیان. دەوڵەتی یاسای نووری مالیکیش رایگەیاندووە، هاوئاهەنگییەکانیان بەردەوامن بۆ پێکهێنانی گەورەترین فراکسیۆنی پەرلەمانی بەمەبەستی پێکهێنانی حکومەتی نوێ و دەڵێن، هەوڵی زۆر هەیە بۆ قایلکردنی رەوتی سەدر بۆ بەشداریکردن لە چوارچێوەی ئەم هاوئاهەنگییە.   هادی عامری، نووری مالیکی و قەیس خەزعەلی سێ سەرکردە دیارەکەی گۆڕەپانی سیاسی و سەربازیی عێراقن کە ئێستا وەک ھاوپەیمانیی فەتح لە حکومەتدا دەسەڵاتدارن، بەهۆی دابەزینی ژمارەی کورسییەکانیان و مەترسیی لاوازبوونیان لە حکومەت، وێڕای رەتکردنەوەی ئەنجامەکان، هەڕەشەی بێدەنگ نەبوون دەکەن.  رووداو ئەم مژارە دەباتە نێو خەڵک و پەیامنێری رووداو لە چەند کەسێک لە بەغدا دەپرسێت ناڕەزایەتی ئەم سێ لایەنە داهاتووی عێراق بەرەو کوێ دەبات؟  عەلای خزەیر، چالاکڤان دەڵێت: "ئەم کوتلە خاون پارەن، خاون چەکن و میلیشیایان ھەیە، رەنگە تووشی دۆخێکی سیاسی بین کە کاریگەریی دەبێت لەسەر خزمەتگوزاری و ئابووری، ھەروەھا کاریگەریی لەسەر بڕیارە نێودەوڵەتییەکانیش دەبێت".   هاووڵاتییەکی دیکە بەناوی محەممەد موسەوی کە پیشەی کاسبە دەڵێت: "ئەگەر ببنە ئۆپۆزیسیۆن شەڕ و کوشتار دروست دەبێت و خەڵک لەشەقام یەکدی سەردەبڕن، ئەمە تەبیعەتی حاڵمانە".   ئەبو مستەفا رکابی کە خانەنشینە هەمان بۆچوونی هەیە و دەڵێت: "ئەگەر ببنە ئۆپۆزیسیۆن واتا ھەمان ھەنگاو دەنێینەوە کاتێک ئۆپۆزیسیۆنی رژێمی پێشوو بوون، ئەوکات شەڕ و کوشتار دروست دەبێت".  عەلا ئەبو حەیدەر، فەرمانبەر دەڵێت: "ئەوە دەمانگەڕێنێتەوە بۆ کوتلەکاری و تووشی شەڕی قەومی و تائیفی دەبینەوە".   رێکخراوی بەدر و سادقوونی عەسایب لە ھاوپەیمانیی فەتح، کە بەنزیک لەتاران ناسراون لەھەڵبژاردنی ساڵی ٢٠١٨ توانیان ٤٨ کورسیی پەرلەمانی عێراق بەدەستبهێنن، کەچی ئێستا بەھەردووکیان ٢٢ کورسییان بەدەستھێناوە. دەوڵەتی یاسای نووری مالیکیش خاوەنی ٢٦ کورسیی پەرلەمان بوو، ئێستا ژمارەی کورسییەکانی بەرزبووەتەوە بۆ ٣٨ کورسی، ئەم سێ لایەنە ناڕازین لە ئەنجامی ھەڵبژاردن.  ئەبو میساق ئەلمەساری، سەرکردە لە ھاوپەیمانیی فەتح بە رووداوی راگەیاند: "ھەمیشە گوتوومانە ئەوەی لە ھەڵبژاردن دەیباتەوە مەرج نییە حکومەت پێکبهێنێت، ئەیاد عەلاوی بردیەوە و کوتلەی سەدری لە ٢٠١٨ یەکەم بوون بەڵام حکومەتی پێکنەھێنا، براوە لێرە حکومەت پێکناھێنێت، بۆیە لەم روانگەیەوە ھەوڵددەین ئێمە بەدیلی براوەبین و حکومەت پێکبھێنین، بەڵام ئەگەر رەوشی ئێمە وای ویست و سەرکردەکانمان بڕیاری ئۆپۆزیسیۆن بوون بدەن، بێگومان دەبین و ئەوکات باشتریش دەبێت".   تاوەکو دێت شەڕی لایەنە سیاسییەکانی نێو ماڵی شیعە بۆ وەرگرتنی پۆستی سەرۆکوەزیران و پێکھێنانی حکومەتی داھاتووی عێراق گەرمتردەبێت، دواجار ھەر لایەنێک بتوانێت زیاتر لە ١٦٧ کورسیی پەرلەمانی لەھاوپەیمانییەتییەک کۆبکاتەوە، ئەویان سەرۆکوەزیران دەستنیشان دەکات و کابینەی داھاتووی حکومەتی عێراق پێکدەھێنێت.