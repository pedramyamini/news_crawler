بەهۆی بەردەوامیی شەپۆلی سەرما و دابەزینی پلەکانی گەرما بەشێوەیەکی بەرچاو، هەریەک لە پارێزگاکانی واست، دیوانییە و بابل رایانگەیاند، سبەی چوارشەممە پشووی فەرمی دەبێت لە سەرجەم قوتابخانەکانی پارێزگاکانیاندا. لە کەرکووک دەوامی قوتابخانە و باخچەی ساوایان بۆ ماوەی دوو رۆژ چوارشەممە و پێنجشەممە کرایە پشوو.  هاوکات نەجم جبووری، پارێزگاری نەینەوا رایگەیاند، لەبەر بەرژەوەندیی گشتی، سبەی چوارشەممە لە نەینەوا پشووی فەرمی دەبێت، جگە لە فەرمانگە خزمەتگوزارییەکان. هەروەها لە راگەیێندراوێکدا، عەلی فەرحان، پارێزگاری ئەنبار بڵاویکردەوە، رۆژانی چوارشەممە و پێنجشەممە ١٩ - ٢٠/١ لە تەواوی قوتابخانەکانی پارێزگای ئەنبار پشووی فەرمی دەبێت.    سەرۆکایەتیی زانکۆی دهۆک لە راگەیێندراوێکدا ئاماژەی بەوە دا کە سبەی تاوەکو کاژێر ٠٢: ٠٠ ـی ئێوارە دەوام دەکرێت و دوای ئەوە بەهۆی بەفربارینەوە دەکرێتە پشوو.  ماوەی چەند رۆژێکە شەپۆلێکی سەرما باشووری کوردستانی گرتووەتەوە، لە بەشێکی زۆری ناوچەکان بەفر باریوە و لە هەندێک ناوچەش ئاستەنگ بۆ هاتووچۆ دروستبووە.