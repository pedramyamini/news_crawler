ئەمڕۆ هەینی، ٥ - ١١ - ٢٠٢١، بەڕێوەبەرایەتیی کاروباری هەواڵگری و لێکۆڵینەوەکانی وەزارەتی ناوخۆی عێراق، لە راگەێینراوێکدا ئاشکرایکرد لە ماوەی نێوان ٢١ - ١٠ - ٢٠٢١ تاوەکو ٤ - ١١ - ٢٠٢١ توانیویانە ٤٠٨ کەس دەستگیر بکەن کە بە تۆمەتی جیاواز فەرمانی دەستگیرکردنیان هەبووە، هەروەها ٦٣ بازرگانی ماددە هۆشبەرەکان و بەکارهێنەریان دەستگیرکردووە لەگەڵ دەستبەسەرداگرتنی ٢٣٨٦ چەک و تەقەمەنی و تێکدانی ٧ مۆڵگەی داعش.  هەروەها لەو راگەیێندراوەکەدا هاتووە، "لە هەمان ماوە ١٠٥ بۆمبی چێنراو و ٢ پشتێنەی بۆمبڕێژکراو لەنێوبراون، لەگەڵ داخستنی ٦١ نۆرینگە و دەرمانخانەی نایاسایی و ٢٣ کەسیشیان بەتۆمەتی بەرزکردنەوەی نرخ دەستگیرکردووە، لەگەڵ دەستبەسەرداگرتنی ٥ پارچەی شوێنەواری و دەستگیرکردنی ١٨ کەس کە ویستوویانە بە نایاسایی بێنە خاکی عێراقەوە".  بەپێی راگەیێندراوەکە، وەزارەتی ناوخۆی عێراق دەستیان بەسەر ٤٦٦ سەر مەڕوماڵات گرتووە کە بە قاچاخ هاوردەی وڵات کرابوون و ٢٩٠ ئۆتۆمبێلیش کە کەرەستەی قاچاخیان هەڵگرتبوو، ٥ ئۆتۆمبێلی دیکەش کە بۆ بازرگانیکردن بە نەوتی قاچاخ بەکارهاتوون.