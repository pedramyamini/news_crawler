ئەمڕۆ دووشەممە ٢٧ - ١٢ - ٢٠٢١، لە دانیشتنێکی تایبەت بە پێداچوونەوەی تانەکانی هەڵبژاردن، دوای سێجار لە دواخستنی پەسندکردنی ئەنجامەکان، دادگە تانەکانی هادی عامری، سەرۆکی هاوپەیمانیی فەتحی رەتکردەوە و ئەنجامی هەڵبژاردنی پەسندکرد، بەوەش پێویستە لە ماوەی ١٥ رۆژدا خولی پێنجەمی ئەنجوومەنی نوێنەرانی عێراق یەکەمین دانیشتنی خۆی بە سەرۆکایەتیی بەتەمەنترین ئەندامی سازبکات و هەڵبژاردنی سەرۆکایەتییەکان دەستپێبکات.  بەپێی راگەیێندراوی دادگەی باڵای فیدڕاڵی، ئەمڕۆ دووشەممە، ٢٧ - ١٢ - ٢٠٢١، دادگە بڕیاری ژمارە ١٧٥ / فیدڕاڵی دەرکرد کە تایبەت بوو بە پەسندکردنی ئەنجامەکانی کۆتایی هەڵبژاردن و ناوی ٣٢٩ پەرلەمانتاریشی تێدا هاوپێچ کرابوو.  پەسندکردنی ئەنجامەکانی هەڵبژاردن لە کاتێکدایە نزیکەی مانگێکە کۆمیسیۆنی باڵای سەربەخۆی هەڵبژاردن ئەنجامی کۆتایی راگەیاندووە و ماوەی زیاتر لە ٥٠ رۆژیشە لایەنگرانی بەشێک لە لایەنە شیعەکان لە بەردەم ناوچەی سەوز لە بەغدا خۆپێشاندان دەکەن و داوای رەتکردنەوەی ئەنجامەکانی هەڵبژاردن دەکەن.  لە رۆژی یەکشەممەوە ٢٦ - ١٢ - ٢٠٢١ بەغدا کەوتووەتە دۆخی ئامادەباشی و چەندین جۆر هێز بڵاوەیان پێکراوە بەتایبەت دوای هەڕەشەکانی هەندێک لە میلیشیا چەکدارەکان.  بەرەبەیانی ئەمڕۆ ژمارەیەک لە گرووپە چەکدارەکانی سەر بە حەشدی شەعبی بە چەکی سووک و قورسەوە چوونە نێو بەغدای پایتەخت. لە بەرامبەریشدا سەرایا سەلامی سەر بە موقتەدا سەدر نمایشێکیان بەسەر شەقامەکاندا ئەنجامدا. دواتریش خۆپێشاندانی لایەنگرانی حەشدی شەعبی لە بەردەم دەرگەکانی ناوچەی سەوزی بەغدا دەستیپێکرد.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە، هاوپەیمانی تەقەدووم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتیی نیشتمانیی کوردستان ١٨ کورسی و هاوپەیمانی عەزم ١٤ کورسییان بەدەستهێنا.