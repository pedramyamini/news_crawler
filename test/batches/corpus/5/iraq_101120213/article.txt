بەپێی ئەو راگەیێندراوەی، کە لە فەرمانگەی پەیوەندییەکانی سەر بە سەرۆکایەتی کۆماری تورکیاوە بڵاوکراوەتەوە، رەجەب تەیب ئەردۆغان نامەیەکی بۆ مستەفا کازمی، سەرۆکوەزیرانی عێراق، ناردووە.  سەرۆککۆماری تورکیا، نامەکەی بە "بەڕێز سەرۆکوەزیران، برای ئازیزم" دەستپێکردووە و تێیدا ھاتووە: "بە خەمەوە ھەواڵی ھێرشە تیرۆریستییەکەی سەر شوێنی حەوانەوەتانم لە بەغدا بیست. بە تووندترین شێوە ئەم ھێرشە ناپاکانه‌یه سەرکۆنە دەکەم. کۆماری تورکیا، سوورە لەسەر درێژەدان بە پێدانی پاڵپشتیی بەھێز بۆ بەرەنگاربوونەوەی بەردەوامتان لە دژی تیرۆر. بۆ ئەم خەباتە رەوایەتان جارێکی دیکە دووبارەی دەکەمەوە کە ھەموو کات لە پاڵ عێراقی دراوسێمان دەبین. لە دڵەوە ھیوای تەندروستیتان بۆ دەخوازم.... ".  بەرەبەیانی رۆژی یەکشەممەی رابردوو، لە رێگەی سێ فڕۆکەی بێفڕۆکەوانەوە ھێرشکرایە سەر ماڵی مستەفا کازمی سەرۆکوەزیرانی عێراق، لە ناوچەی سەوز ناوەڕاستی بەغدا. بەوهۆیەوە ژمارەیەک لە پاسەوانەکانی برینداربوون.  دوای تێپەڕبوونی چوار رۆژ بەسەر رووداوەکە و پێکهێنانی لێژنەی لێکۆڵینەوە، تاوەکو ئێستا هێرشکارەکانی سەر ماڵی کازمی نەدۆزراونەتەوە، بەڵام پەنجەی تۆمەت بۆ ئەو گرووپانەی حەشدی شەعبی درێژ دەکرێت، کە لەلایەن ئێرانەوە پشتگیری دەکرێن.  پێنج سەرچاوەی ئەمنی بە ئاژانسی رۆیتەرزیان راگەیاندووە گرووپەکانی وەکو کەتائیبی حیزبوڵڵا و عەسائیبی ئەهلی حەق لە پشت هێرشەکەی سەر ماڵی کازمین.  هێرشەکەی سەر ماڵی کازمی، لەلایەن وەزارەتی دەرەوەی ئەمریکا بە "هێرش بۆ سەر دڵی عێراق" لێکدرایەوە. نێچیرڤان بارزانی، سەرۆکی هەرێمی کوردستانیش لە تویتێکدا نووسی هێرشەکەی "پێشهاتێکی مەترسیدار"ە و سەرکۆنەی کرد.  هێرشەکەی سەر ماڵی کازمی دوای خۆپێشاندانی لایەنگرانی حەشدی شەعبی هات، لە دژی ئەنجامەکانی هەڵبژاردن، کە هەینیی رابردوو رژانە سەر شەقامەکانی بەغدا و ویستیان بچنە ناوچەی سەوز، بەڵام هێزە ئەمنییەکان رێگریان لێکردن، بەو هۆیەوە رووبەڕووبوونەوە لە نێوان هێزە ئەمنییەکان و خۆپێشاندەران روویدا و ژمارەیەک خۆپێشاندەر کوژران و بریندار بوون.