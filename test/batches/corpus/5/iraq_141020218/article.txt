رۆژی پێنجشەممە ١٤ - ١٠ - ٢٠٢١، حەسەن نازم، گوتەبێژی حکومەتی عێراق رایگەیاند، "دانپێدانانی نێودەوڵەتی بە هەڵبژاردنەکانی ١٠ - ١٠ - ٢٠٢١ی عێراق هەیە" و گوتیشی، هەندێک تێبینی لەبارەی هەڵبژاردنەکە لەلایەن هەندێک لایەنەوە هەیە و ئەوەش کارێکی رەوایە و یاسایەک هەیە ئەوەش یەکلایی دەکاتەوە.  سەبارەت بە نێوەڕۆکی کۆبوونەوەی ئەنجوومەنی وەزیران کە رۆژی پێنجشەممە بەڕێوەچوو، حەسەن نازم رایگەیاند، حکومەت بڕیاریداوە هەوڵی جیددی بدات بە مەبەستی چارەسەرکردنی کێشەی بەبیابانبوون لە باشووری عێراق و زۆریی رێژەی خوێ لە رووباری فورات، روونیشیکردەوە "پرۆژەیەک هەیە بۆ تەواوکردنی پشتێنەی سەوز و رووبەڕووبوونەوەی بەبیابانبوون لە ناوچەکانی باشووری وڵات".  گوتەبێژی حکومەتی عێراق گوتیشی، ئەنجوومەنی وەزیرانی عێراق بڕیاریداوە چەند شارێکی پیشەسازی لە هەندێک ناوچە جێبەجێ بکات و رەزامەندیی دەربڕیوە لەسەر ئەوەی سندووقی ئاوەدانکردنەوەی زیقار پێشێنەی بەکارخستن بدات بە خاوەن گرێبەستەکان.  حەسەن نازم ئەوەشی خستەڕوو، "سەرۆکی ئەنجوومەنی وەزیران فەرمانی دەرکرد بە نوێکردنەوەی دووکان و شەقامەکان و پرۆژە خزمەتگوزارییەکانی بەغدا؛ هەروەها ئەنجوومەنی وەزیران بڕیاریدا رێگەیەکی گرنگ لە پارێزگای واست جێبەجێ بکات و سێ ملیار دیناریشی بۆ هەردوو یانەی زەورا و مینا تەرخانکرد".