ئەمڕۆ چوارشەممە ٢٩ - ١٢ - ٢٠٢١، مستەفا کازمی، سەرۆکوەزیرانی عێراق لە تویتێکدا لە هەژماری خۆی ئاماژەی بە دەرچوونی هێزە شەڕەکەرەکانی هاوپەیمانیی نێودەوڵەتی لە عێراق داوە، لەو بارەیەوە نووسیویەتی: "ئەرکە جەنگییەکانی هاوپەیمانیی نێودەوڵەتی لە عێراق کۆتاییهات و سەرجەم کەرەستەکانیشیان بردە دەرەوەی وڵات".  کازمی، کە تویتەکەی بە زمانەکانی کوردی، عەرەبی و ئینگلیزی کردووە، هەرەوەها نووسیویەتی: "لەمەولا ئەرکی ئەوان دەبێتە راوێژکاریی و پاڵپشتی بەگوێرەی دەرەنجامەکانی دیالۆگی ستراتیژی، سوپاس بۆ هاوبەشەکانمان لەشەڕی دژی داعش و هێزەکانمان ئامادەن بۆ بەرگریکردن لە گەلەکەمان".  ئەو تویتەی کازمی لەکاتێکدایە لایەنە شیعەکان بەتایبەت ئەوانەی گرووپە چەکداریان هەیە بەردەوام داوای چوونە دەرەوەی هێزە بیانییەکان لە عێراق دەکەن.  بەپێی ئەنجامی گفتوگۆی ستراتیژی و رێککەوتنی نێوان عێراق و ئەمریکا، بڕیارە لە ٣١ی ئەم مانگەوە بە فەرمی ئەرکی هێزەکانی هاوپەیمانیی نێودەوڵەتی و هێزەکانی ئەمریکا لە عێراق، کە فەرماندە سەربازییەکانی هاوپەیمانان دەڵێن ژمارەیان بە تێکڕا دەگاتە سێ هەزار و ٥٠٠ سەرباز و راوێژکار و راهێنەری سەربازی، بە تەواوەتی بگۆڕدرێت.  رۆژی پێنجشەممە ٠٩ - ١٢ - ٢٠٢١، قاسم ئەعرەجی، راوێژکاری ئاسایشی نیشتمانیی عێراق لەدوای کۆبوونەوەی لەگەڵ فەرماندەیی هاوپەیمانیی نێودەوڵەتی، لە تویتێکدا رایگەیاند، ئەرکی شەڕکردنی هێزەکانی هاوپەیمانیی نێودەوڵەتی لە عێراق کۆتاییهات، بۆیە چیدیکە هێزەکانی هاوپەیمانان و ئەمریکا بەشداریی شەڕی دژی تیرۆر لە خاکی عێراق ناکەن، بەڵکو ئەو هێزانە تەنیا راوێژ و زانیاریی هەواڵگری پێشکێشی هێزەکانی عێراق دەکەن و مەشقیان پێدەکەن.