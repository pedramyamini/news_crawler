شیما سان گوبتا، نوێنەری یونیسێف لە عێراق، لە راگەیێندراوێکدا ئاشكرایكرد، نەتەوەیەکگرتووەکان لە مانگی کانوونی دووەم تاوەکو ئابی ٢٠٢١، کوژرانی ٣٥ منداڵ و برینداربوونی ٤١ی دیکەی بەهۆی تەقینەوەی مین و پاشماوەی جەنگەوە تۆمار کردووە.  لە راگەیێندراوەکەدا ئەوە خراوەتەڕوو، کە ژمارەکە بەراورد بە ساڵی ٢٠٢٠ رووی لە هەڵکشان کردووە بە جۆرێک لەو ساڵەدا تەنیا کوژرانی شەش منداڵ و برینداربوونی ١٢ی دیکە بەهۆی تەقینەوەی پاشماوەکانی جەنگ لەلایەن نەتەوەیەکگرتووەکانەوە تۆمارکراوە.  یونیسێف نیگەرانی خۆی لە زیادبوونی کوژراو و بریندار بوونی منداڵان بەهۆی تەقینەوەی پاشماوەکانی جەنگ لە عێراق لە ماوەی مانگەکانی دواییدا نیشانداوە.  مین و بۆمبە نەتەقیوەکان یەکێکن لە گەورەترین ئەو ئاستەنگانەی کە رووبەڕووی حکومەتی عێراق بووەتەوە بۆ گەڕانەوەی ئاوارەکان بۆ ناوچە رزگارکراوەکانی ژێر دەستی داعش بەتایبەت لە هەردوو پارێزگای نەینەوا و کەرکووک، لەگەڵ بوونی ژمارەیەکی دیکەی مین لە پارێزگاکانی باشووری وڵاتەکە کە مێژووەکەیان بۆ جەنگی کەنداو و جەنگی نێوان عێراق و ئێران (١٩٨٠ - ١٩٨٨) دەگەڕێتەوە.  بەپێی راپۆرتێکی روانگەی مینی زەمینی (Landmine Monitor)، عێراق یەکێک لەم وڵاتانەیە کە لەسەر ئاستی جیهان زۆرترین رووبەڕی خاکی وڵاته‌كه‌ی بە مین و پاشماوەکانی جەنگ پیس کراوە.