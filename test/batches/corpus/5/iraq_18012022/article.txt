ئەمڕۆ سێشەممە ١٨ی کانوونی دووەمی ٢٠٢٢، ئەحمەد سەحاف، گوتەبێژی وەزارەتی دەرەوەی عێراق گوتی، کۆنسوڵخانەی گشتیی عێراق لە لۆس ئەنجلس بە هاوکاری و هاوبەشی لەگەڵ نووسینگەی نیشتمانیی ئەمریکا بۆ لیکۆڵینەوە، دوو پارچە شوێنەواریی عێراقیان رادەستدەکرێت کە مێژووەکەیان دەگەڕێتەوە بۆ چوار هەزار ساڵ لەمەوبەر.   دوو پارچەکە تابلۆی بزمارین و یەکێکیان لە ناوچەی ئوور و ئەوی دیکەشیان لە ناوچەی بابلی کۆن دروستکراون و بە گوتەی ئەحمەد سەحافیش تەنیا ئەو دوو پارچەیە لەو جۆرە لە جیهاندا هەن.  گوتەبێژی وەزارەتی دەرەوەی عێراق ئاماژەی بەوەکرد، ئەمە دەستکەوتێکی گەورەیە بۆ عێراق و دەسەڵاتدارانی ئەمریکا رایانگەیاندووە هەموو هەوڵێک دەدەن بۆ دۆزینەوەی ئەو پارچە شوێنەوارانەی کە هی عێراقن و بە شێوەیەکی نایاسایی براونەتە دەرەوەی وڵات.  هەروەها لە راگەیێندراوەکەدا هاتووە، رێوڕەسمی وەرگرتنەوەی پارچە شوێنەوارییەکان لە کۆنسوڵخانەی عێراق لە لۆس ئەنجلس لە ٢٠ی کانوونی دووەمی ٢٠٢٢ بەڕێوەدەچێت.  دوای ساڵی ٢٠٠٣ بەشێکی زۆری پارچە شوێنەوارەکانی عێراق بەشێوەی نایاسایی براونەتە دەرەوەی وڵات و ئێستا حکومەت کار دەکات بۆ دۆزینەوە و هێنانەوەیان.   گرنگترین پارچە شوێنەوار کە لە ٧ کانوونی یەکەمی ٢٠٢١ گەڕێندرایەوە عێراق، تابلۆی شوێنەواری گلگامێش بوو کە رادەستی وەزارەتی رۆشنبیری و گەشتوگوزار و شوێنەواری عێراق کرا.   تابلۆی شوێنەواری گلگامێش بریتییە لە تابلۆیەکی لە قوڕ دروستکراو، بە زمانی سۆمەری و بەشێکی ئەفسانەی گلگامێشی لەسەر نوسراوە، کە کۆنترین ئەفسانەی ناسراوە لە مێژووی مرۆڤایەتییدا و باسی هەوڵی گلگامێش دەکات کە یەکێک بوو لە بەهێزترین پاشاکانی وڵاتی نێوان دوو رووبارەکە بۆ بەدەستهێنانی نەمری.  لە سەرەتای ساڵی رابردوودا وەزارەتی دەرەوەی عێراق ١٧ هەزار و ٩١٧ پارچە شوێنەواری عێراقی لە شەش وڵات وەرگرتەوە و هەموویان گەڕێندراونەتەوە عێراق.