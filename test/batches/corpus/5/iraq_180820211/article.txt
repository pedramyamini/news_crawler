جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدیایی رووداو)ی راگەیاند، کۆمیسیۆنی هەڵبژاردنەکان، هەموو رێکارێکی پێویستی گرتووەتەبەر بۆ پاراستنی ئاسایش و سەلامەتیی پرۆسەی هەڵبژاردن، لەوانەش گرتنەبەری هەموو رێکارێکی تایبەتی، ئەگەر هەر سیستەمێک بێتە نێو سیستەمی تایبەت بە هەڵبژاردن.   هەروەها جومانە غەلای ئاماژەی بەوەش دا، لەگەڵ کۆمپانیای میرۆی کۆریای باشوور کاردەکەن، کە ئامێرەکەی دروستکردووە، هەروەها لەگەڵ کۆمپانیایەکی ئەڵمانی، کە تایبەتە بە پشکنینی ئامێرەکان و گواستنەوەی داتا و زانیارییەکان، هەموو ئەو رێکارانە لە چوارچێوەی پرۆسەی پاراستنی ئاسایشی هەڵبژاردنە.  گوتەبێژی کۆمیسیۆنی باڵای سەربەخۆی هەڵبژاردنەکانی عێراق روونیکردەوە، لیژنەیەکی وەزاریی حکومیی پێکهێنراوە لە دەستەی پەیوەندییەکان لە تەکنیککارانی پسپۆر و دەزگای هەواڵگریی، کە سەرجەمیان کاردەکەن بۆ پاراستنی ئاسایش و سەلامەتیی پرۆسەی هەڵبژاردن و شکستپێهێنانی هەر هەوڵێکی هاککردنی پرۆسەی هەڵبژاردن،  هاوکات ئاسایشی بەهێز بۆ ئەو ئامێرانە دابینکراوە و ناتوانرێت دزە بکرێتە نێو سیستەمی کۆمیسیۆنەوە.  بەپێی کۆمیسیۆنی هەڵبژاردنەکانی عێراق، بۆ هەڵبژاردنی ئەنجوومەنی نوێنەرانی داهاتوو کە بڕیارە رۆژی ١٠ - ١٠ - ٢٠٢١ بەڕێوەبچێت، ٣ هەزار و ٢٤٩ بەربژێر رکابەرایەتی لەسەر ٣٢٩ کورسی پەرلەمان دەکەن.   کۆمیسیۆن دەڵێت، ٢٥ ملیۆن و ٦٣ هەزار و ١٣٩ کەس مافی دەنگدانیان هەیە؛ ٢٣ ملیۆن و ٩٨٦ هەزار و ٧٤١ یان دەنگدەری گشتین و ١ ملیۆن و ٧٥ هەزار و ٧٢٧ دەنگدەری تایبەتن.