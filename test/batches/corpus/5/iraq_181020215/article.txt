دەستەی هاوئاهەنگی ' بەرەی مقاوەمەی عێراق ' لە راگەیێندراوێکدا بڵاویکردەوە: "بێگومان خۆپێشاندانی ئاشتییانە مافی خۆتانە بۆ دەربڕینی راتان لەسەر دزینی ئیرادە و دەنگەکەکانتان لەلایەن کۆمیسیۆنەوە. لە داوا رەواکانتان تێدەگەین و بە بەڵگەی عەقڵی و ژمارەی روونەوە بۆ ئەوەی ماف بۆ خاوەن ماف بگەڕێتەوە".   دەستەکە داوا لە خۆپێشاندەران دەکات رێگەنەدەن کەس سوود لە "خۆپێشاندانی ئاشتیانە"یان وەربگرێت و  دەرفەت نەدرێتە "شەمشەمە کوێرەکانی تاریکی لە بەعسییەکان و شوێنکەوتووانی باڵیۆزخانەکان و لەوانەی لەگەڵیاندا" ئەویش لە رێگەی:   یەکەم: دوورخستنەوەی هەموو ئەوانەی زیان بە بەرژەوەندیی گشتی و تایبەتی دەگەیێنن، بەڵکو  پێویستە لەلایەن ئێوەوە بپارێزرێن.  دووەم: رێگەنەدان بە داخستنی رێگاکان و پەکخستنی بەرژەوەندی خەڵک، چونکە ئێوە پرۆژە خزمەت و بەدیهێنانی بەرژەوەندییەکانیانن.  سێیەم: هێزە ئەمنییەکانمان قەڵغانی عێراق و قەڵایەکی پتەون و شکۆ و رێزگرتنیان ئەرکێکی شەرعی و نیشتمانی و ئەخلاقییە.  چوارەم: بۆ هێزە ئەمنییە قارەمانەکان دووپاتیدەکەینەوە، کە ئێوە پشتیوانی ستەملێکراوان بن و بۆ عێراق و گەلەکەی ببنە قەڵایەک وەک ئەوەی بەڵێنتانداوە.   دوێنێ یەکشەممە ١٧ - ١٠ - ٢٠٢١ دەستەی هاوئاهەنگی ' بەرەی مقاوەمەی عێراقی ' پشتیوانی خۆی بۆ خۆپێشاندانەکان راگەیاند و لە راگەیێندراوێکدا باسی لەوەکرد، "دەستوەردانی بیانی لە ئەنجامی هەڵبژاردن و رێگەکانی ساختەکاری بە سەرپەرشتی حکومەت بووەتەهۆی شکستی کاری کۆمیسیۆن؛ نەیتوانیوە رووبەڕووی ویستی دەرەکی ببێتەوە، ئەمەش هۆکارە بۆ ئەوەی وڵات بەرەو لێواری لەنێوچوون بڕوات".   چەند رۆژێکە لە بەشێک لە پارێزگاکانی عێراق، لایەنگرانی ئەو حیزب و هێزانە خۆپێشاندان دەکەن، کە دەنگی پێویستیان نەهێناوە و دەڵێن ساختەکاری کراوە، بە تایبەتی لیستەکانی سەر بە حەشدی شەعبی و حەیدەر عەبادی و عەممار حەکیم کە دەنگەکانیان بە رێژەیەکی بەرچاو کەمیکردووە.