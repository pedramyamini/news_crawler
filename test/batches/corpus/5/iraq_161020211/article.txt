ئەمڕۆ شەممە، ئەیاد عەللاوی، سەرۆکی بەرەی وەتەنییە لەبارەی ئەو دۆخە نائاساییەی دوای هەڵبژاردن دروستبووە، بە مستەفا گۆران، پەیامنێری رووداوی راگەیاند، دەستپێشخەرییەکی بۆ دیالۆگی نێوان لایەنە سیاسییەکان راگەیاندووە، دەڵێت، "لەگەڵ بەرەی نیشتمانی قسەمان کردووە و هەموویان رازی بوون بۆ ئەوەی دەست بەو دیالۆگە بکەین... لەگەڵ کاک مەسعود قسەم کرد و ئەویش گوتی ' ئێمە پشتوانی لە دیالۆگ دەکەین '. "  ئەیاد عەللاوی هۆشداریدا و گوتی، "بەخودا، وڵات زیانی بەردەکەوێت. شتێکتان پێدەڵێم رووداو، هەندێک لایەنی سیاسی ئامادەن ئاسایشی وڵات تێکبدەن، ئەگەر بێتوو حکومەت لە لایەن یەک لایەنەوە پێکبهێندرێت، ئەوانە ئەوەیان بە من گوتووە. "  بە گوتەی عەللاوی، سەرۆک بارزانی پێی گوتووە کە "ئێمە پشتوانی لە دیالۆگ دەکەین، چونکە ئەمە وڵات دەرباز دەکات لە پێکدادانی نێوخۆیی و ئاشتیی کۆمەڵایەتی ناشڵەژێنێت. "  یەکێکی دیکە لەو پرسانەی عەللاوی قسەی لەسەرکرد، پەیوەندییەکانی نێوان هەولێر و بەغدا بوون، ئەو ئاماژەی بەوە دا، "بەغدا هەڵوێستی بەرامبەر کوردستان روون نییە؛ مامەڵەکە بەشێوەیەکی ئەرێنی نییە؛ ئەوەش هی بەرپرسەکانی بەغدایە نەک کوردەکان؛ من بەردەوام ئەو قسەیە دەکەم. ئەو ناڕوونییە پەیوەندییەکانی لەگەڵ کوردستان دووچاری قەیران کردووە. "  ئێستا وەکو ئەیاد عەللاوی باسی کرد، خەڵکی دیکەی سوننە هەن و دەڵێن، "ئێمە بایکۆتمان کردووە و زیانمان بەرکەوتووە و بۆیە هەرێمی سوننەمان دەوێت وەک کوردەکان. بۆیە کاتێک دەسەڵاتی نیشتمانی لە عێراق لاوازبێت، دۆخەکە بەم شێوەیەی لێدێت. ئەگەر کێشەکان لەگەڵ هەرێمی کوردستان و پارێزگاکان هەر بەم هەڵپەسێردراوییە بمێننەوە، ئەوا ئەنجامەکەی بەم شێوەیە دەبێت. لە کۆنگرەیەکی رۆژنامەڤانیدا بەشێک لە برایان کە ژمارەیان زۆربوو لە موسڵ داوای بە هەرێمبوونیان پێشکێشکرد؛ ئێمە لەگەڵ یەکێتی و سەلامەتی عێراقداین، لەگەڵ پێدانی تەواوی مافەکانداین. "  ئەیاد عەللاوی رایگەیاند، "ئێمە دەمانەوێت کوردەکان مافی تەواوی خۆیان وەربگرن لە رووی ماددی و ئابوورییەوە؛ دەمانەوێ یاسای نەوت و گاز پەسندبکرێت و یاسای دابەشکردنی سامانە داراییەکانیش پەسندبکرێت، بەڵام تاوەکو ئێستا ئەمە نەکراوە. "  خەڵکی کوردستان "لەپێناو عێراقێکی دیموکراسی قوربانی زۆریان داوە، " ئەیاد عەللاوی گوتی، "ئاگاداری ئەو بابەتەم. نابێ ئەو قەیرانەی ئێستا بشارینەوە بەڵکو دەبێت چارەسەری بکەین، من بەم دواییانە بەشدارییم کردووە لە چارەسەری بەشێک لەمانە. ئەو کاتەی سەرۆکوەزیرانیش بووم کێشە هەبوو، چارەسەرم کرد. لەوانە پشکی دارایی ١٧ %. بەشێک گلەییان لێکردم بۆچی ١٧ % یان پێدەدەین؟ باشە بۆچی؟ ئایا ئەمانە لەسەر مانگ نیشتەجێن؟ ئەمانە گەلەی خۆمانن، ئەوە بابەتەکەیە. "