نووری مالیکی، سەرۆکی هاوپەیمانی دەوڵەتی یاسا، یەکێک لە پێکهێنەرە سەرەکییەکانی چوارچێوەی هاوئاهەنگی "شیعەکان" لە پۆستێکدا رایگەیاند، بڕیارەکەی دادگەی باڵای فیدرالی چاوەڕوانکراو بوو، بەهۆی دۆخی وڵاتەوە، چونکە ناکرێت ئەنجامەکانی هەڵبژاردن هەڵبوەشێنەوە و هەڵبژاردن دووبارە بکرێتەوە، لەگەڵ ئەوەی کەموکوڕی روون و بەڵگەی بەردەست هەبوون.  سەرۆکی هاوپەیمانیی دەوڵەتی یاسا دەڵێت: "ئێمە هیوای ئەوەمان دەخواست، دادگای باڵای فیدراڵی دادگەر بووایە لەگەڵ زیانمەندان لە کوتلە و لیستەکان و کێشەی پەیوەست بە کۆتای ژنان".   ئەمڕۆ دووشەممە ٢٧ - ١٢ - ٢٠٢١، دانیشتنێکی تایبەتی دادگا بۆ تەماشاکردنی ئەو تانانەی لەلایەن هادی عامری، سەرۆکی هاوپەیمانیی فەتحەوە بۆ هەڵوەشاندنەوەی ئەنجامەکانی هەڵبژاردنەکەی ١٠ی ئۆکتۆبەری ٢٠٢١ پێشکەشکرابوون، بەڕێوەچوو.  دوای سێ جار لە دواخستنی پەسندکردنی ئەنجامەکان، دادگە بڕیاری رەتکردنەوەی تانەکانی عامری دا، کە بەپاساوی یاریکردن بە ئەنجامەکانی هەڵبژاردن پێشکێشی کردبوون. بەوەش پێویستە لە ماوەی ١٥ رۆژدا خولی پێنجەمی ئەنجوومەنی نوێنەرانی عێراق یەکەمین دانیشتنی خۆی بە سەرۆکایەتی بەتەمەنترین ئەندامی سازبکات.  بەپێی راگەیێنراوی دادگەی باڵای فیدڕاڵی، ئەمڕۆ دووشەممە ٢٧ - ١٢ - ٢٠٢١، دادگە بڕیاری ژمارە ١٧٥ / فیدڕاڵی دەرکرد، کە تایبەت بوو بە پەسندکردنی ئەنجامەکانی کۆتایی هەڵبژاردن و ناوی ٣٢٩ پەرلەمانتاریشی تێدا هاوپێچ دەکرێت.  پەسەندکردنی ئەنجامەکانی هەڵبژاردنی ئەنجوومەنی نوێنەرانی عێراق لەلایەن دادگەی فیدراڵییەوە لەکاتێکدایە، نزیکەی مانگێک دەبێت کۆمیسیۆنی باڵای سەربەخۆی هەڵبژاردنەکان، ئەنجامی کۆتایی هەڵبژاردنەکەی پەسندکردووە.  زیاتر لە ٥٠ رۆژە بەشێک لەلایەنگرانی هەندێک لەلایەنە شیعەکان ئەوانەی ئەنجامەکانی هەڵبژاردنییان قبوڵ نەبوو، لەبەردەم ناوچەی سەوز لە بەغدا خۆپیشاندانیان دەکەن و داوای رەتکردنەوەی ئەنجامەکانی هەڵبژاردن دەکەن. لە رۆژی یەکشەممەشەوە بەغدا کەوتووەتە حاڵەتێکی ئامادەباشی و چەندین جۆر هێز بڵاوەیان پێکراوە بەتایبەت دوای هەڕەشەکانی هەندێک لە میلیشیا چەکدارەکان.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە، هاوپەیمانی تەقەدوم بە سەرۆکایەتی محەمەد حەلبووسی ٣٧ کورسی و دەوڵەتی یاسا ٣٣ کورسی و هاوپەیمانی فەتح ١٧ کورسی و یەکێتی نیشتیمانی کوردستان ١٨ کورسی و هاوپەیمانی عەزم ١٤ کورسییان بەدەستهێنا.