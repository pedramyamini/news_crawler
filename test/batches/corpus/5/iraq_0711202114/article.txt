ئەو دوو بۆچوونە جیاوازەی هاوپەیمانیی فەتح و عەسائیب لە کاتێکدایە هەردووکیان لەیەک بەرەدان بەناوی "چوارچێوەی هاوئاهەنگی" و لایەنگرانییان بۆ ناڕەزایەتی دەربڕین لەسەر ئەنجامی هەڵبژاردنەکان لەسەر شەقامن.  هادی عامری، سەرۆکی هاوپەیمانیی فەتح، لە راگەیێنراوێکدا لەبارەی هێرشەکەی بەرەبەیانی ئەمڕۆ یەکشەممە ٧ - ١١ - ٢٠٢١ بۆ سەر ماڵی مستەفا کازمی، سەرۆک وەزیرانی عێراق رایگەیاند: "بە تووندی سەرکۆنەی ئەو هێرشە دەکەین کە شەوی رابردوو کرایە سەر ماڵی بەڕێز سەرۆکوەزیران و داوا لەلایەنە پەیوەندیدارەکان دەکەین لێکۆڵینەوە لەو پرسەدا بکەن و راستییەکان یەکلایی بکەنەوە و ئاشکرای بکەن کێ لە پشت ئەو رووداوەیەیە و لێپرسینەوەی لەگەڵدا بکرێت هەرکێیەک بێت، هۆشداریش دەدەین لەوەی لایەنی سێیەم لە پشت ئەو رووداوەوە بێت و کاخەزەکان تێکەڵ بکات و دووبەرەکی بنێتەوە".  هەر ئەمڕۆ ئەمڕۆ یەکشەممە قەیس خەزعەلی، ئەمینداری عەسائیبی ئەهل حەق راگەیێندراوێکی لەبارەی هێرشەکەی سەر ماڵی مستەفا کازمی بڵاوکردەوە و رایگەیاند: "دوای تەماشاکردنی وێنەکانی ئەو تەقینەوەیەی ئەمڕۆ لە ماڵی سەرۆکوەزیران روویدا و نەبوونی هیچ قوربانییەک، ئێمە دووپاتی دەکەینەوە کە پێویستە لەلایەن تیمێکی هونەریی پسپۆڕیی جێ متمانەوە لێکۆڵینەوەی تێدا بکرێت بۆ دڵنیابوون لە هۆکارەکەی و چۆنێتی روودانەکەی".  قەیس خەزعەلی هەروەها دەڵێت: "ئەگەر تەقینەوەکە لابەلا یان شتی دیکە نەبێت و بەئامانجکردنێکی راستەقینەبێت، ئەوا ئێمە سەرکۆنەی ئەو کارە دەکەین، پێویستیشە بەدوای بکەرانی ئەو کارەدا بگەڕێین و بەپێی یاسا سزا بدرێن، چونکە بەدڵنیاییەوە هەوڵێکە بۆ تێکەڵکردنی کارتەکان بەهۆی ئەوەی دوای رۆژێک دێت لە تاوانی روونی کوشتنی خۆپیشاندەران و دەستدرێکژیکردنە سەریان و سووتانی خێوەتەکانیان".  بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ لە رێگەی فڕۆکەیەکی بێفڕۆکەوان هێرشکرایە سەر ماڵی مستەفا کازمی سەرۆکوەزیرانی عێراق لە ناوچەی سەوز لەبەغدا، بەپێی سەرۆکی شانەی راگەیاندنی ئەمنی هێرشەکە لەرێگەی سێ درۆنەوە بووە هێزە عێراقییەکان دووانیان لێ خستوونەتە خوارەوە و سێیەمیان ماڵەکەی بەئامانج گرتووە.  ئەو هێرشە کە یەکەمجارە دەکرێتە سەر مستەفا کازمی، کازمی و ئەو کەسانەشی لەگەڵیدا کاردەکەن بێ زیان لێی دەرچوون، بەڵام رووداوەکە بە پێشهاتێکی نوێ دادەنرێت و مستەفا کازمی یەکسەر دوای هێرشەکە لە پەیامێکی ڤیدیۆییدا گوتی خۆی و ئەوانەی لەگەڵیدا کاردەکەن سەلامەتن.