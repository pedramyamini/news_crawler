ئەحمەد موسەوی، بەربژێری هاوپەیمانیی فەتح بە تۆڕی میدیایی رووداوی راگەیاند، "دۆخی بازنەکانی هەڵبژاردن ئەمڕۆ گۆڕانکاری بەسەر نەخشەی سیاسیدا هێناوە و بە دڵنیاییەوە گۆڕانکاری لە دەرئەنجامەکان دەبێت و وەکو دەرئەنجامەکانی پێشوو نابێت، بەڵام رەنگە کوتلە شیعەکان پارێزگاری لە کورسییەکانیان بکەن؛ بۆ نموونە، هاوپەیمانیی فەتح لە هەر بازنەیەک کورسییەک بباتەوە و پشت بە خودا چوار یان پێنج کورسی دەبەینەوە".  پارێزگای دیالە بەسەر چوار بازنەی هەڵبژاردندا دابەشکراوە، سوننە مەزهەبەکانی ئەو پارێزگایە بە دوو هاوپەیمانێتیی گەورە و شەش لیست بەشدارن و دەڵێن، بانگەشەکردن لە دیالە چووەتە قۆناخێکی مەترسیدارەوە و بەربژێرە بەهێزەکانیان هەڕەشەیان لێدەکرێت.  ئەسما کەمبش، بەربژێری هاوپەیمانیی تەقدووم دەڵێت، '' هەندێک لایەن ئەو کەسانە دەکەنە ئامانج کە پێگەیەکی بەهێزی جەماوەرییان هەیە یان ئەو کەسانەی راستگۆیانە مامەڵە لەگەڵ خەڵک دەکەن، ئەو لایەنانە هەوڵدەدەن ئەو کەسانەی بەربژێرن بۆ بردنەوە رێگری لە جموجۆڵەکانیان بکرێت تاوەکو نەگاتە ناوچەکان و نەتوانێت زۆرترین دەنگ بەدەستبهێنێت.  لە پارێزگای دیالە ١٦٤ بەربژێر کێبڕکێ لەسەر ١٢ کورسی دەکەن، لە سەنتەری پارێزگاکە سوننەکان بەهێزن و بازنەکانی دەرەوەی شاریش لیستە شیعەکان، لەگەڵ ئەوەشدا دوو هاوپەیمانێتییە سوننەکە سوورن لەسەر ئەوەی زۆرینەی کورسییەکانی دیالە دەبەنەوە.  محەممەد قوتەیبە، بەربژێری هاوپەیمانیی عەزم دەڵێت، "زۆربەی سیاسییەکان، ئەگەر هەموویان نەبن؛ ئومێدی ئەوە دەکەن کۆدەنگییەکی گشتیی نیشتمانییان هەبێت لەسەر لیستێکی یەکگرتوو، بەڵام ئەو ئومێدە نایاتەدی و لەگەڵ ئەوەشدا بە رکابەرەکانمان دەڵێین، ئێمە ئامادەین بۆ قۆناخی داهاتوو و پشت بە خودا دۆخەکە یەکلایی دەکەینەوە و دەبینە خاوەن زۆرترین کورسی لە سەرانسەری دیالە".  لە بانگەشەی هەڵبژاردن لە پارێزگای دیالە، جگە لە دڕاندن و لێکردنەوەی وێنە و پۆستەری یەکدی، کار گەیشتووەتە هەڕەشەکردن لە بەربژێرەکان و هەفتەی رابردووش بەربژێرێک لە رێگەی تەقاندنەوەی ماتۆڕسکیلێکەوە کرابووە ئامانج.