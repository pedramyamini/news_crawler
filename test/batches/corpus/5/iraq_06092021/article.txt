شەوی رابردوو لە شارۆچکەی رەشادی سەر بە قەزای حەویجە لە سنووری پارێزگاری کەرکووک، چەکداری داعش هێرشیان کردە سەر هێزە ئەمنییەکان و بەهۆیەوە ١٣ کەس لە ئەندامانی پۆلیسی فیدراڵی کوژران.  ئەمڕۆ یەکشەممە ٥ - ٩ - ٢٠٢١ بە سەرۆکایەتیی مستەفا کازمی، فەرماندەی گشتیی هێزە چەکدارەکان و سەرۆکوەزیرانی عێراق کۆبوونەوەی نائاسایی ئەنجوومەنی ئاسایشی نیشتمانی بەڕێوەچوو، کە تێیدا گفتوگۆکرا لەبارەی دوایین پێشهاتە ئەمنییەکان و دانانی میکانیزمێکی کاریگەر بۆ رێگریکردن لە دووبارەبوونەوەی پێشێلکارییە ئەمنییەکان لە پارێزگای کەرکووک.  بەپێی راگەیێندراوی نووسینگەی سەرۆکوەزیرانی عێراق، لە کۆبوونەوەکەدا مستەفا کازمی رایگەیاندووە، دووژمن لاوازە، بەڵام خراپبەڕێوەبردن و هەندێک کات کەمتەرخەمی دەبێتە هۆی ئەو جۆرە پێشلکارییە ئەمنیانە، بۆیە پێویستە میکانیزمێکی نوێ دابنرێت بە مەبەستی دووبارەنەبوونەوەی ئەو جۆرە رووداوانە.  سەرۆکوەزیرانی عێراق جەختی لە پێویستیی کاراکردنی رۆڵی دەزگا ئەمنییەکان و دانانی میکانیزمێکی کاریگەر لە نێوان سەرجەم دامودەزگا ئەمنی و سەربازییەکان بۆ رێگریکردن لە هێرشی لەو جۆرە کردەوە، هاوکات بڕیاریدا لیژنەیەکی لێکۆڵینەوە لەبارەی ئەو هێرشە پێکبهندرێت.  هەر لەو کۆبوونەوەیەدا، فەرماندەی گشتی هێزە چەکدارەکان رایگەیاند، "پارێزگای کەرکووک فرەڕەنگە و هەوڵی نانەوەی ئاژاوەی تێدا دەدرێت، ئەوە لە کاتێکدایە هەڵبژاردنێکی چارەنووسساز نزیکە".  ئەمڕۆ یەکشەممە ٠٥ - ٠٩ - ٢٠٢١، راکان سەعید جبووری، پارێزگاری بەوەکالەتی کەرکووک، لە کۆنگرەیەکی رۆژنامەڤانیدا رایگەیاند، "دۆخی ئەمنیی کەرکووک لاوازە، رۆژانە هێزە ئەمنییەکان رووبەڕووی هێرشی چەکداری دەبنەوە، بۆشاییەکی ئەمنیی زۆر هەیە کە لەلایەن تیرۆریستانەوە سوودی لێدەبیندرێت و لێیانەوە هێرش دەکرێتە سەر هێزە ئەمنییەکانمان. "  بە گوتەی راکان سەعید، ئەوان پێشتر هۆشداریان دابوو و گوتی: "بەدیاریکراوی لە مانگی تەممووزدا نووسراوی فەرمیمان بۆ سەرۆکوەزیران نارد و تێیدا سەرجەم خاڵە لاوازەکانمان دەستنیشانکردن و هەموو چارەسەرێکیشمان پێشنیاز کرد؛ لە راستیدا سەرۆکوەزیران ئەو نووسراوەی ئێمەی بەسەر سەرجەم فەرماندە ئەمنییەکان دابەشکرد، بەڵام تاوەکو ئێستا هیچ هەنگاوێکمان بەدی نەکردووە. "  پارێزگاری بەوەکالەتی کەرکووک راشیگەیاند، "هێزە ئەمنییەکانمان بە بەردەوام لە رۆژئاوای شارەکە لە چیای قەرەچووخ، هەروەها لە وادی نەفت، وادی ئەبو خەناجر و زخێتون و باشووری داقووق رووبەڕووی هێرشی چەکداری دەبنەوە، هەربۆیە داوا دەکەین سەرۆکوەزیران خۆی دەستوەردان بکات، داوای بەستنی دانیشتنێکی خێرا و بەپەلەی ئەنجوومەنی ئاسایشی نیشتمانی دەکەین. خوێنی رۆڵەکانمان پێویستی بە هەڵوەستەیەکی جیددی لەلایەن فەرماندەیی گشتی هێزە چەکدارەکانەوە هەیە. "  راکان سەعید ئاماژە بەوە دەدات کە "رفاندن، سەرانەوەرگرتن و هێرشکردنە سەر گوندەکان لەلایەن تیرۆریستانەوە بەردەوامە، لەم دواییانەدا تیرۆریستان هێرشیان کردە سەر گوندی دۆگشمان و تەنانەت مەڕ و ماڵەتەکانیشیان کردنە ئامانج. "