گردبوونەوەکە دوای ئەوە ئەنجامدرا کە رۆژی پێنجشەممە ١٦ - ١٢ - ٢٠٢١ نووسینگەی راگەیاندنی حیزبوڵڵای عێراقی راگەیێندراوێکی بڵاوکردەوە و تێیدا هانی لایەنگرانی دا دژایەتیی چالاکییەکانی شاری یاریی سندیباد لاند بکەن کە دەکەوێتە رۆژهەڵاتی بەغدا.  ئەو هەڵوێستەی حیزبوڵڵای عێراق دوای ئەوە هات کە کارگێڕی شاری یاریی سندیباد لاند، شەوی ١٤ی کانوونی یەکەمی ٢٠٢١ کۆنسێرتێکی بۆ هونەرمەندی میسری محەممەد رەمەزان سازکرد، کە تێیدا بە هەزاران گەنجی پایتەختی عێراق بە کچ و کوڕەوە بەشدارییان تێدا کرد.  حیزبوڵڵای عێراق لە راگەیێندراوەکەدا شاری یاریی سندیباد لاند بە "شوێنی بڵاوکردنەوەی بەدڕەوشتی و تێکدانی شیرازەی خێزان و رەوشتی کۆمەڵگە و سووکایەتیکردن بە بەها کۆمەڵایەتییەکان بە ناوی هونەرەوە" ناودەبات.  هەروەها ئاماژەی بۆ ئەوەش کردووە، ئەوەی کارگێڕانی شاری یاریی سندیباد لاند کردوویانە مامەڵەیەکی سووکە و بێڕێزییەکی لەڕادەبەدەرە بۆ مێژوو و شارستانیەتی گەلی عێراق و داوای لە حکومەتی عێراقیش کرد هەڵوێستی هەبێت و رێگری بکات لە "دیاردەی تێکدانی رەوشت بە ئەنجامدانی ئەم جۆرە ئاهەنگ و کۆنسێرتانە و رێکاری یاسایی دژی ئەم جۆرە چالاکییانە بگرێتەبەر".  لە بەرامبەردا، کارگێڕیی شاری یاریی سندیباد لاند روونکردنەوەیەکی بڵاوکردەوە و رایگەیاند، "ئامانجی سەرەکیمان بڵاوکردنەوەی پەیامی خۆشەویستی، تەبایی، ئاسوودەیی و ئاشتییە بۆ گەلی عێراق کە چەندین ساڵە بەدەست تیرۆر و ناکۆکی و ململانێی نێوخۆییەوە دەناڵێنێت. ئەرکی سەرشانی ئێمەیە پەیامێک بۆ هەموو جیهان بنێرین و پێیان بڵێین کە سەرباری هەموو نەهامەتی و ئاڵنگارییەکانی شەڕ و کێشە و قەیرانە جۆراوجۆرەکان، گەلی عێراق ژیان و ئاشتی و تەبایی خۆش دەوێت".  لە بەشێکی دیکەی راگەیێندراوەکەیدا، کارگێڕیی شاری یاریی سندیباد لاند رایگەیاند، لە چوارچێوەی ئەرکی ئەخلاقی و هەستکردن بە بەرپرسیارێتییەکانیان، هەموو چالاکییەک لە بۆنە و یادە ئایینییەکاندا رادەگرێت.