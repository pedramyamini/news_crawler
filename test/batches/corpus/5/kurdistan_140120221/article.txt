لە ساڵی ٢٠٠٥ ـەوە پۆستی سەرۆککۆماری عێراق بە رێککەوتنی سێ پێکهاتە سەرەکییەکەی وڵات پشکی کوردە؛ لە ساڵی ٢٠٠٥ ـەوە تاوەکو ٢٠١٨ یەکێتیی نیشتمانیی کوردستان لەسەر بنچینەی رێککەوتن و سازان لەگەڵ پارتی دیموکراتی کوردستان پۆستەکەی لابوو؛ بەڵام لە ساڵی ٢٠١٨ ئەو رێککەوتنە نەماوە و هەریەکەیان بە بەربژێری جیاواز چوونە نێو رکابەرییەکان بۆ بوونە سەرۆککۆمار.  تاوەکو ئێستاش پارتی و یەکێتی لەسەر بەربژێرێکی هاوبەش رێکنەکەوتوون و هەریەکەیان بەربژێری خۆی بۆ پۆستەکە هەیە.  ئاسۆ فەرەیدوون، پەرلەمانتاری یەکێتیی نیشتمانیی کوردستان ئاماژە بەوە دەکات، "ئێمە حەزمان دەکرد و هیواداربووین کە هەموومان وەکو کورد بە یەک بەربژێر بچینە ناو هۆڵی پەرلەمانی عێراقەوە، بەڵام ئێستا [کورد] بە دوو بەربژێرەوە چوون".  جگە لە بەرهەم ساڵح وەکو بەربژێری یەکێتی و هۆشیار زێباری وەکو بەربژێری پارتی، هەریەکە لە رێبوار ئەوڕەحمان وەکو بەربژێری نەوەی نوێ، لەتیف رەشید، حاکم رزگار و خالید شێخ سدیق خۆیان بەربژێر کردووە.  بەرپرسانی پارتی دەڵێن، رێککەوتنیان لەگەڵ رەوتی سەدر و سوننەکان یەکلاکەرەوەیە و مسۆگەری بە سەرکەوتنی بەربژێرەکەیان، کە هۆشیار زێبارییە، دەدات بۆئەوەی لەسەر کورسییەکەی سەرۆککۆمار لە کۆشکی سەلام دابنیشێت.  رزگار محەممەد ئەمین، بەربژێر بۆ پۆستی سەرۆککۆماری عێراق لەبارەی پۆستی سەرۆککۆمارەوە دەڵێت، "مافێکی دەستوورییە، هاووڵاتی کە واجباتی لەسەرە، مافیشی هەیە، ئەمە دەچێتە چوارچێوەی واجبات و مافەوە، هەموو عێراقییەکیش مافی هەیە مامەڵە لەگەڵ هەموو پۆستەکاندا بکات، پۆستی سەرۆککۆماریش بەپێی عورفێکی چەند ساڵە لەدوای عێراقی نوێوە دراوەتە کورد، منیش کوردم و خەڵکی کوردستانم، بڕوایشم وایە کە تاوەکو تاقەتم هەبێت خزمەت بکەم".  لە کۆی ٣٢٩ کورسیی ئەنجوومەنی نوێنەرانی عێراق، لایەنە کوردستانییەکان ٦٣ کورسییان هەیە. پارتی دیموکراتی کوردستان لەگەڵ سەدرییەکان و سوننەکان نزیکەی ١٨٠ کورسییان هەیە.  یەکێتی زیاتر لە چوارچێوەی هاوئاهەنگییەوە نزیکە و پێکەوە کەمتر لە ١٠٠ کورسییان هەیە، بەڵام ئەو ماوەیەی بۆ هەڵبژاردنی سەرۆککۆمار ماوە دەرفەتی رێککەوتنی نێوان پارتی و یەکێتی و هاوپەیمانییەکانی دیکەشی بۆ یەکلاکردنەوەی پۆستەکە تێدایە.