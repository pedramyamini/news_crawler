باڵیۆزخانەی ویلایەتە یەکگرتووەکانی ئەمریکا لە عێراق ئەمڕۆ چوارشەممە ٨ - ٩ - ٢٠٢١ تویتێکی بڵاوکردەوە و تێیدا دەڵێت، باڵیۆزخانەکەیان پێشوازی لە دانانی کریستیان ریچێر وەک راوێژکاری تایبەتی نوێ و سەرۆکی یونیتاد دەکات.   لە تویتەکەی باڵیۆزخانەی ئەمریکادا هاتووە، بەردەوام دەبن لە پاڵپشتیکردنی یونیتاد و هەوڵەکانی بەرپرسانی عێراق بۆ سزادانی بەرپرسان و چەکدارانی داعش لە بەرامبەر ئەو تاوانانەی دژی کۆمەڵگە عێراقییەکان ئەنجامیانداوە.   رۆژی سێشەممە ٧ - ٩ - ٢٠٢١ ئەنتۆنیۆ گۆتێرێز، سکرتێری گشتیی نەتەوە یەکگرتووەکان دەستبەکاربوونی کریستیان ریچێری وەکو راوێژکاری تایبەت و سەرۆکی تیمی نەتەوە یەکگرتووەکان بۆ لێکۆڵینەوە لە تاوانەکانی داعش - یونیتاد راگەیاند.   ریچێر شوێنی کەریم ئەسەد خانی بەریتانی دەگرێتەوە کە لە مانگی حوزەیراندا وەک داواکاری گشتیی دادگەی تاوانی نێودەوڵەتی لە لاهای سوێندی یاسایی خوارد.  کەریم ئەسەد ئەحمەد خان یەکەم راوێژکاری تایبەتی یونیتاد بوو کە لە مانگی تەمووزی ساڵی ٢٠١٨ پۆستەکەی وەرگرت و تا مانگی حوزەیرانی ئەمساڵ دەستی لەکارکێشایەوە.   یونیتاد بە بڕیاری ئەنجوومەنی ئاسایشی نێودەوڵەتی لە ساڵی ٢٠١٧ بۆ پشتگیریکردنی هەوڵە نێوخۆییەکان بۆ لێپرسینەوە و بەدواداچوونی تاوانەکانی داعش لە عێراق دامەزراوە، ئەوەش لەڕێگەی کۆکردنەوە، پاراستن و کۆگاکردنی بەڵگەکان لە عێراق کە دەشێت وەک تاوانی جەنگ، تاوانی دژی مرۆڤایەتی و جێنۆساید بناسرێن.   لە مانگی ئایاردا تیمەکە رایانگەیاند، بەڵگەی روون و قایلکەیریان کۆکردووەتەوە کە داعش جینۆسایدی لە دژی کوردانی ئێزدی ئەنجامداوە.   نەتەوەیەکگرتووەکان رایگەیاند، ریچێر پێشتر وەکو داواکاری گشتی فیدراڵی لە ئەڵمانیا خزمەتی کردووە و زیاتر لە ٣٠ ساڵ ئەزموونی لە دادگاییکردن و لێکۆڵینەوەی نێوخۆیی و نێودەوڵەتی هەیە.