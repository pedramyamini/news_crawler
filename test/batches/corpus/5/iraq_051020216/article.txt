خالید عەباس، سەرۆکی نووسینگەی دهۆکی کۆمیسیۆنی باڵای سەربەخۆی هەڵبژاردنەکانی عێراق لەبارەی ئەگەری کردنەوەی بنکەی نوێی دەنگدان یان گۆڕینی بنکە بۆ ئەو پەنابەرانەی نەیانتوانیوە ناوی خۆیان تۆمار بکەن بە رادیۆی رووداوی راگەیاند: "ئێستا کاتی گۆڕینی بنکەی دەنگدان و کردنەوەی بنکەی نوێ نەماوە، ئەوانەی ناوی خۆیان وەک ئاوارە تۆمار نەکردووە، ناتوانن لای ئێمە دەنگ بدەن و دەبێت بگەڕێنەوە ناوچەکانی خۆیان دەنگ بدەن. "  سەرۆکی نووسینگەی دهۆکی کۆمیسیۆن ئاماژەی بەوە دا کە ئەمساڵ بۆ دەنگدانی ئاوارەکان ئامادەکاریی تەواویان کردووە بۆ ئەوەی ئەو کێشانەی دەنگدانی ساڵی ٢٠١٨ دووبارە نەبنەوە.   لە پارێزگای دهۆک ٣١ بنکەی دەنگدان بۆ ئاوارەکان هەیە کە ٢٢ یان لەناو کەمپەکاندا کراونەتەوە و نۆیشیان لە دەرەوەی کەمپەکانن کە لە ١٦٨ وێستگە پێکهاتوون. نزیکەی ٨١ هەزار ئاوارەیش مافی دەنگدانیان هەیە.   لە پارێزگای دهۆک بۆ دەنگدانی تایبەت ٢٨ بنکە دیاری کراون و خالید عەباس گوتی: "پێویستە هێزە ئەمنییەکان بزانن کە کاخەزی دەنگدانی تایبەت لە کاخەزی دەنگدانی گشتی جیایە. "  سەربەست بابیری، بەرپرسی میحوەری رۆژهەڵاتی دیجلەی هێزەکانی پێشمەرگەیش گوتی: "هێزەکانی پێشمەرگە ئاگادار کراونەتەوە کە کارتەکانی دەنگدانیان وەربگرنەوە و هەموو ئامادەکارییەکانیان بۆ کراوە و بەرچاوڕوونییان پێدراوە کە لە چ بازنە و بنکەیەک دەنگ دەدەن. شێوازی دەنگدانیشیان بەو جۆرە دەبێت کە ئەوانەی لە سەنگەردان بەشێکیان دەنێردرێن بۆ دەنگدان و بەشێکیشیان لە سەنگەردا دەمێننەوە تا ئەوانەی دەنگیان داوە دێنەوە و ئەوانی دیکە دەچن. ئەم جارە کەمەکەمە دەیاننێرینە بنکەکانی دەنگدان بۆ ئەوەی قەرەباڵخی دروست نەبێت. "  بەرپرسی میحوەری رۆژهەڵاتی دیجلەی هێزەکانی پێشمەرگە ئاماژەی بەوە دا، ئەو پێشمەرگانەی کارتی ئەمنییان بۆ هاتووەتەوە رۆژی دەنگدانی تایبەت دەنگ دەدەن، بەڵام ئەوانەی کارتی ئاساییان بۆ هاتووەتەوە لە رۆژی دەنگدانی گشتی دەنگ دەدەن.  لەبارەی ئەوەی کە زۆر لە پێشمەرگە کرابێت بۆ ئەوەی دەنگ بە لایەنێکی دیاریکراو بدەن، سەربەست بابیری بە جەختەوە گوتی: "بە هیچ شێوەیەک هێزەکانمان رێگەی بانگەشەیان لە لایەنەکانی دیکە نەگرتووە، بە تایبەتی عەرەبەکان. هیچ پێشمەرگەیەکیش هەڕەشەی لێ نەکراوە کە دەنگ بە کەسێکی دیاریکراو بدات. کێ هەڕەشەی لێ کراوە کە دەنگ بە لایەن و کەسێکی دیاریکراو بدات، با بێت قسە بکات. هەموو کەس ئازادە کە دەنگ بە کێ دەدات. "  لە پارێزگای دهۆک ٨٢٢ هەزار و ٧٠٣ کەس مافی دەنگدانیان هەیە کە لە بەسەر سێ بازنەدا دابەش کراون. ئەو پارێزگایە ١١ کورسی بۆ پەرلەمانی عێراق هەیە کە سیانیان بۆ کۆتای ئافرەتانن.