د. فوئاد حوسێن، وەزیری دەرەوەی عێراق، ئەمڕۆ سێشەممە ٧ - ١٢ - ٢٠٢١ لە کۆنگرەیەکی رۆژنامەوانیی هاوبەشدا لەگەڵ حەسەن نازم، وەزیری رۆشنبیری و گەشتوگوزار و شوێنەواری عێراق لە بەغدا رایگەیاند: "بە هەوڵی وەزارەتی دەرەوە و باڵیۆزخانەکانی عێراق لە واشنتن و لەندەن و چەند وڵاتێکی دیکە، تابلۆی شوێنەواریی گلگامش لە مۆزەخانەی کتێبی پیرۆز لە واشنتن وەرگیرایەوە و لەگەڵ دوو پارچە شوێنەواری دیکەی شارستانیەتی سۆمەری گەڕێندرانەوە عێراق و رادەستی وەزارەتی رۆشنبیری و گەشتوگوزار و شوێنەوار کران".  لە سەرەتای ئەمساڵەوە وەزارەتی دەرەوەی عێراق ١٧ هەزار و ٩١٧ پارچە شوێنەواری عێراقی لە شەش وڵات وەرگرتوەتەوە و هەموویان گەڕێندراونەتەوە عێراق، ئەو وڵاتانەش بریتین لە ئەمریکا، ئیتالیا، بەریتانیا، فەرەنسا، ژاپۆن و هۆڵەندا.  هاوکات ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند: "لەپاڵ ئەو هەموو شوێنەوارانە، وەزارەتی دەرەوە توانی ١٥٠ بەڵگەنووسراوی خێزانی شاهانەی عێراق بەدەستبهێنێتەوە".  تابلۆی شوێنەواریی گلگامش بریتییە لە تابلۆیەک کە لە قوڕ دروستکراوە؛ تابلۆکە بە زمانی سۆمەری بەشێکی ئەفسانەی گلگامشی لەسەر نووسراوە، کە کۆنترین ئەفسانەی ناسراوە لە مێژووی مرۆڤایەتییدا و باسی هەوڵی گلگامش دەکات کە یەکێک بوو لە بەهێزترین پادشاکانی وڵاتی نێوان دوو رووبارەکە بۆ بەدەستهێنانی نەمری.  سەرچاوە ئەمریکییەکان دەڵێن، تابلۆی دێرینی گلگامش، کە تەمەنی زیاتر لە ٣ هەزار و ٥٠٠ ساڵە، لە ساڵی ١٩٩١ لە سەردەمی جەنگی کوێت لە مۆزەخانەیەکی عێراق دزرا، دواتر بازرگانێکی ئەمریکی بەڕەچەڵەک ئوردنی لە ساڵی ٢٠٠٣ تابلۆکەی کڕی و ناردیە ئەمریکا؛ لە ساڵی ٢٠٠٧ یش بازرگانەکە تابلۆکەی بە بەڵگەنامەیەکی ساختە بە بڕی ٥٠ هەزار دۆلار فرۆشت، دواتر لە ساڵی ٢٠١٤ دیسان تابلۆکەی گلگامش فڕۆشرا و ئەمجارەیان بە ١ ملیۆن و ٦٧ هەزار دۆلار، ئەو خێزانەشی کە تابلۆکەی کڕی بڕیاریدا لە مۆزەخانەی کتێبی پیرۆز لە واشنتن پیشانی بدات؛ لەگەڵ ئەوەش تابلۆکە لە ساڵی ٢٠١٧ دۆزرایەوە، چونکە ئەوکات کڕیارەکانی زانییان کە بەڵگەنامەکانی ساختەکراون و دواتر لە لایەن دەزگا فەرمییەکانی ئەمریکاوە دەستی بەسەردا گیرا و بە پرۆسەیەکی دوورودرێژ رادەستی عێراق کرا.