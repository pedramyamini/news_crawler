فارس بدێری، ئەندامی هاوپەیمانیی فەتح رایگەیاند، "ئەمڕۆ داواکارین و بە راستی داوای بە دەست ژماردن و جیاکردنەوەی دەنگەکان دەکەین، بۆئەوەی بە ئاراستەی پێکهێنانی حکومەت بچین، حکومەتێک بێت لەسەر بنەمای راستەقینە پێکبهێندرێت و ئەنجامی روون و بێگەردی هەبێت".  لێکدانەوە و خوێندنەوەی زۆر بۆ ئامانجی خۆپێشاندانەکانی دژی ئەنجامەکانی هەڵبژاردن دەکرێت، لە کاتێکدا خۆپێشاندەران هەینیی رابردوو بۆ جاری دووەم لە بەغدا هەوڵی چوونە نێو ناوچەی سەوزیان دا، کە چەقی ناوەندی دەسەڵاتی سیاسییە لە عێراق.  بەشیر حەداد، جێگری سەرۆکی خولی پێشووی پەرلەمانی عێراق ئاماژە بەوە دەکات، "هەندێک چالاکیی وەکو خۆپێشاندان، هەڕەشەکردن، لێدوان و هەندێک کاری تووندوتیژیش ئەنجامدراوە کە هەندێک لایەن وای نیشاندەدەن ئەمانە بە ئاراستەیەک بێت کە لایەنی ناڕازی بیەوێت پەیامێک بگەیێنێت، بەوەی کە ئەنجامی هەڵبژاردنەکان مەرج نییە لە پێکهێنانی حکومەت، بەڵکو ئەو لایەنانەی کەوا کورسیی کەمیشیان هێناوە، پێویستە بەشی باشیان پێبدرێت لە حکومەتدا؛ ئەمە وادەکات کە پێکهێنانی حکومەت ئەمجارە لە عێراقدا زەحمەت بێت و بە ئاسانی نەڕوات".  پێکهێنانی حکومەتی عێراق چاوەڕوانی راگەیاندنی ئەنجامی کۆتایی هەڵبژاردنی پەرلەمانی عێراقە، کە پێشبینی دەکرێت لە کۆتایی ئەم مانگەدا رابگەیێندرێت، لە کاتێکدا نێو ماڵی شیعە بەسەر دوو بەرەدا دابەش بووە، یەکەمیان بەرەی سەدرە کە خاوەنی ٧٤ کورسییە، بەرەی دووەمیش چوارچێوەی هەماهەنگییە کە نووری مالیکی سەرۆکایەتیی دەکات و سەرکردەکانی دەڵێن، خاوەنی ٩٢ کورسیی پەرلەمانن.  وائیل حازم، شرۆڤەکاری سیاسی دەڵێت، "دۆخەکە بە شێوەیەکی گشتی بە ئاراستەی پێکهێنانی حکومەتێکی زۆرینەی نیشتمانییە، رووخساری فراکسیۆنە گەورەکەی ئەو حکومەتە دەرکەوتووە، کە پێکهاتووە لە بەڕێز سەدر و بەڕێز مەسعود بارزانی و بەڕێز حەلبووسی، واتە دۆخەکە بە ئاراستەی دابەشبوونە لە پەرلەمانی عێراق، بەشی یەکەم پاڵپشتیکاری حکومەتە، بەشی دووەمیش بەرهەڵستکار دەبێت".  خۆپێشاندەرانی ناڕازی ئێستا لەپاڵ داوای بە دەست ژماردنەوەی دەنگەکان، داوای دەستلەکارکێشانەوەی مستەفا کازمی، سەرۆکوەزیران و جێنین پلاسخارت، نوێنەری نەتەوە یەکگرتووەکان لە عێراق دەکەن، لەگەڵ ئاشکراکردنی بکوژانی خۆپێشاندەرانی ناڕازی و بەسزاگەیاندنیان.