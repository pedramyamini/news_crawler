موقتەدا سەدر رێبەری رەوتی سەدر، رۆژی پێنجشەممە ٣٠ - ١٢ - ٢٠٢١، لەبارەی کۆتاییهاتنی ئەرکی شەڕکەری هێزەکانی هاوپەیمانی نێودەوڵەتی لەعێراق تویتێکی کرد و تێیدا ١١ خاڵی دیاریکردووە کە دەبێت جێبەجێبکرێن بۆ ئەوەی جێهێشتنیان و کۆتاییهاتنی"داگیرکاری" بەکردەیی بێت.  لەتویتەکەیدا موقتەدا سەدر داوای ئەم خاڵانەی کردووە:   ١ - داوایەکی یاسایی بۆ ئەنجوومەنی ئاسایش بنێردرێت بۆ ئەوەی رەزامەندی لەسەر بدرێت.  ٢ - دیاریکردنی بارەگاکان و چۆڵکردنی بنکە سەربازییەکان و رادەستکردنەوەیان تەنها بە سوپای عێراق.  ٣ - دیاریکردنی ئەرکەکانیان بە نووسراو کە پێویستە پێوەی پابەندببن و پیشێل نەکرێت.  ٤ - دیاریکردنی ژمارەی ئەو هێزانەی لەعێراق دەمێننەوە و بەپێی پێویستیی بێت بۆ هەر پسپۆڕییەک.  ٥ - جووڵانەوەی ئەو هێزانەی ماون لەناوەوە بۆ دەرەوە بەپێی یاسا دیپلۆماسییە کارپێکراوەکانی عێراق دەبێت.  ٦ - حکومەتی عێراق بەتەنها سەرپەرشتیی پشتیوانیی لۆجستی و ئەمنی دەکات و هیچ لایەنێکی دەرەکی بۆی نییە دەستوەردان بکات.  ٧ - رێزگرتنی ئاسمانی عێراق و رێگەنەدان بە بەکارهێنانی ئاسمانەکەی بەبێ رەزامەندیی حکومەتی عێراق، ئەگەر ئەوە بکرێت بە پێشێلکاری دادەنرێت.  ٨ - عێراق دەوڵەتێکی خاوەن سەروەریی تەواوە و هەر رێککەوتنێک لەوە دەربچێت پووچەڵە.  ٩ - ئەم هەنگاوە سەرەتایەکە بۆ کۆتاییهێنان بەهەموو بوونێکی بیانی لەئایندەدا لەنێویاندا راوێژکارەکان و ئەوانی دیکەش.  ١٠ - رێگە بەهیچ بوونێکی ئەمنی لەنێو باڵیۆزخانەی ئەمریکا نادرێت و هێزە فەرمییەکانی عێراق ئەو کارە لەئەستۆ دەگرن.  ١١ - نوێنەرایەتیی دیپلۆماسیی هاوشێوەی نێوان هەردوو وڵات پێویستە هاوسەنگ بێت و بەپێی رێسا دیپلۆماسییە کارپێکراوەکان بێت لەڕووی نێودەوڵەتییەوە.  ١٢ - پێویستە سەرۆکی ئەنجوومەنی وەزیرانی عێراق ئەوە جێبەجێ بکات بۆ ئەوەی کۆتاییهێنانی کردەیی بێت بەداگیرکاریی.  رۆژی چوارشەممە ٢٩ - ١٢ - ٢٠٢١، مستەفا کازمی، سەرۆکوەزیرانی عێراق لە تویتێکدا لە هەژماری خۆی ئاماژەی بە دەرچوونی هێزە شەڕەکەرەکانی هاوپەیمانیی نێودەوڵەتی لە عێراق دا و، لەو بارەیەوە رایگەیاند: "ئەرکە جەنگییەکانی هاوپەیمانیی نێودەوڵەتی لە عێراق کۆتاییهات و سەرجەم کەرەستەکانیشیان بردە دەرەوەی وڵات".  بەپێی ئەنجامی گفتوگۆی ستراتیژی و رێککەوتنی نێوان عێراق و ئەمریکا، بڕیارە لە ٣١ی ئەم مانگەوە بە فەرمی ئەرکی هێزەکانی هاوپەیمانیی نێودەوڵەتی و هێزەکانی ئەمریکا لە عێراق، کە فەرماندە سەربازییەکانی هاوپەیمانان دەڵێن ژمارەیان بە تێکڕا دەگاتە سێ هەزار و ٥٠٠ سەرباز و راوێژکار و راهێنەری سەربازی، بە تەواوەتی بگۆڕدرێت.  هەروەها رۆژی پێنجشەممە ٠٩ - ١٢ - ٢٠٢١، قاسم ئەعرەجی، راوێژکاری ئاسایشی نیشتمانیی عێراق لەدوای کۆبوونەوەی لەگەڵ فەرماندەیی هاوپەیمانیی نێودەوڵەتی، لە تویتێکدا رایگەیاند، ئەرکی شەڕکردنی هێزەکانی هاوپەیمانیی نێودەوڵەتی لە عێراق کۆتاییهات، بۆیە چیدیکە هێزەکانی هاوپەیمانان و ئەمریکا بەشداریی شەڕی دژی تیرۆر لە خاکی عێراق ناکەن، بەڵکو ئەو هێزانە تەنیا راوێژ و زانیاریی هەواڵگری پێشکێشی هێزەکانی عێراق دەکەن و مەشقیان پێدەکەن.