دلێر سەمەد شوانی، بەرپرسی راگەیاندنی پارێزگای کەرکووک، ئەمڕۆ هەینی ١ - ١٠ - ٢٠٢١ بە تۆڕی میدیایی رووداوی راگەیاند: "بڕیار بوو سبەی شەممە فڕۆکەخانەی کەرکووک بە فەرمی بکرێتەوە و گەشتە ئاسمانییەکان لەو فڕۆکەخانەوە دەستپێبکەن، بەڵام ئەو بابەتە بەهۆی کێشەی تەکنیکییەوە بۆ کاتێکی نادیار دواخرا".  دوای چوار ساڵ کارکردن، دروستکردنی فڕۆکەخانەی نێودەوڵەتیی کەرکووک تەواوبوو.  زياد جبووری، بەڕێوەبەری فڕۆکەخانەی کەرکووک لە مانگی ئابی ٢٠٢١ دا بە تۆڕی میدیایی رووداوی راگەیاند: "فڕۆکەخانەی کەرکووک ئێستا لە قۆناخی کۆتاییدایە و تەنیا چاوەڕێی رێگەپێدانی دەستەی فڕۆکەوانیی مەدەنین بۆ کردنەوەی".  فڕۆکەخانەی مەدەنیی کەرکووک پێشتر لە سەردەمی دەسەڵاتی سەدام حوسێن فڕۆکەخانەیەکی سەربازیی بوو بە ناوی حوڕییە، دوای رووخانی دەسەڵاتی سەدام لە ساڵی ٢٠٠٣ تاوەکو ٢٠١١ هێزەکانی ئەمریکا تێیدا جێگیر بوون.  ئێستاش بەشێکی فڕۆکەخانەکە کراوەتە فڕۆکەخانەیەکی مەدەنی و سێ بەشەکەی دیکەشی بارەگای حەشدی شەعبی و سوپای عێراق و پۆلیسی کەرکووکە؛ بڕیارە لەگەڵ کردنەوەی فڕۆکەخانەکە بە رووی گەشتیاراندا، لە قۆناخی یەکەمدا گەشتەکانی نێوخۆیی بن.