نەسیم عەبدوڵڵا، سیاسەتڤانی نزیک لە هاوپەیمانی فەتح دەڵێت، "ئەمە ژمارەیەکی چاوەڕواننەکراوە، پێمانوابوو دەنگی زۆر بەدەستدەهێنێت، بەڵام ئەنجامەکەی پێچەوانە بووە، بە دیاریکراویش لە پارێزگای زیقار، بە گشتی کورسیی هەموو لایەنەکان گۆڕانکاری بەسەردا هاتووە، دوو هۆکاری سەرەکی هەبوون، یەکەم بەهۆی سرووشتی یاسای هەڵبژاردن، هەندێک لایەن بە دروستی مامەڵەیان لەگەڵ دابەشکردنی کورسییەکان کرد و هەندێک دیکە بە پێچەوانەوە، هۆکاری دووەمیش بۆ ئەو بزاوتە و ناڕەزاییەکانی چەند ساڵی رابردوو دەگەڕێتەوە".  هاوپەیمانی فەتح لە هەڵبژاردنی رابردوودا براوەی دووەم بوو و ٤٨ کورسی بەدەستهێنا، بەڵام لە هەوڵبژاردن تەنیا ١٤ کورسی بەدەستهێناوە، لە یەکەم کاردانەوەیدا، هادی عامری، سەرۆکی هاوپەیمانی فەتح، لە راگەیێندراوێکدا بڵاویکردەوە، "ئەو ئەنجامە ساختەیە قبووڵ ناکەین، باجەکەی هەرچییەک بێت و بەهێزەوە بەرگری لە دەنگی بەربژێر و دەنگدەران دەکەین. "   ئەبو عەلی عەسکەری، بەرپرسی ئەمنیی حیزبوڵڵای عێراق تویتێکی لە تویتەری خۆی بڵاوکردەوە و تێیدا سەرزەنشتی پرۆسەکە دەکات و دەڵێت: "بە هەموو توانایەکمانەوە هەوڵی گێڕانەوەی دۆخەکە بۆ باری راستی خۆی دەدەین و رێگە بە هیچ کەسێک نادەین هەوڵی دەستەمۆکردنی رۆڵەکانی عێراق بدات". پێویستە وەک مقاوەمەی عێراق خۆمان بۆ قۆناخێکی هەستیار ئامادەبکەین کە دانایی و چاودێریی وردیان لێ دەخوازێت.  هەڵبژاردنی پەرلەمانی عێراق لە ١٠ی ئۆکتۆبەری ٢٠٢١ دەریخستووە کە سەدرییەکان ٧٣ کورسییان مسۆگەر کردووە، هاوپەیمانیی دەوڵەتی یاسا ٣٧ کورسی، هاوپەیمانیی فەتحیش ١٤ کورسی. ئەمە لە کاتێکدایە هاوپەیمانیی فەتح بانگەشەی ئەوەی دەکرد، کە براوەی یەکەمی هەڵبژاردن دەبن.