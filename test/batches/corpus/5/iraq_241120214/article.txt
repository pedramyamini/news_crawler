رێژەی زیندانیان بەهۆی بەکارهێنانی ماددە هۆشبەرەکانەوە ١٥ % ـە، نزیکەی ٧٥٠ پیاویش هەر لەنەجەف لە دۆسیەی ماددە هۆشبەرەکان زیندانیی کراون، کۆی راگیراوان لەو پرسەدا  ٩٠٠ کەسن، ٨٥ % یان پیاون و ١٥ % یان ئافرەتن، چالاکڤانێک دەڵێت، ئەوانەی لە زیندان دەمێننەوە خەڵکە ئاساییەکەن، چوونکە بازرگانەکانی ماددە هۆشبەرەکان خەڵکیان لە پشتە هەرزوو ئازاد دەکرێن.  لە شەوێکی ئاسایی و هێمن لە نەجەف، دەزگای ئاسایشی نیشتمانی زۆر بە هێمنی دەستی بە هەڵکوتانەسەر ماڵێک کرد، بۆ دەستگیرکردنی بازرگانێكی ماددەی هۆشبەر، لەو کاتەی کە کاروانێکی گەورەی ماددەی هۆشبەری کریستاڵی بەدەست گەیشت.  بەڵام ئۆپەراسیۆنەکە رووبەڕووبوونەوەی چەکداریی لێکەوتەوە، بۆیە چەند کارمەندێکی هێزی ئەنجامدەری ئۆپەراسیۆنەکە برینداربوون، لەگەڵ ئەوەشدا توانییان ئەندامانی گرووپەکە دەستگیر بکەن و دەستبەسەر ماددە هۆشبەر و چەکەکانیاندا بگرن.  میقداد موسەوی، بەڕێوەبەری راگەیاندنی فەرماندەیی پۆلیسی نەجەف رایگەیاند: "ئەمڕۆ ئامارەکان دەڵێن ژمارەی راگیراوەکان زۆر زۆرە، هەروەها ژمارەی سزادراوان و، دەستبەسەرداگرتنی ماددەی هۆشبەریش، لیژنەیەکی باڵا لە پارێزگاکە پێکهێندراوە بۆ بابەتی ماددەی هۆشبەر و بازرگانانی هۆشبەر، مەبەست لە هەموو ئەو رێکارانە گوشارکردنە لەگەڵ تەنگکردن لەسەر بازرگانانی ماددەی هۆشبەر، چونکە ئەگەر ئەو پەتایە بڵاوببێتەوە و بگوازرێتەوە بۆ کۆمەڵگە، ئەنجامەکانی خراپ و زۆر سەخت دەبن".  ماددە هۆشبەرەکان لەمساڵدا لە نەجەف زۆر بڵاوبوونەوە، بەڕادەیەک ژمارەی پێوانەییان تێپەڕاندووە و پیاوان و ئافرەتانیش دەکەنە ئامانج، ئامارەکان دەڵێن؛ ژمارەی ئەو کەسانەی کە بەهۆی ماددە هۆشبەرەکانەوە لە بەندیخانەکانی نەجەف راگیراون دەگاتە نزیکەی ٩٠٠ راگیراو، ٨٥ % یان پیاون و ١٥ % یان ئافرەتن، هەر ئەمساڵ لە نەجەف دەستبەسەر سەدان کیلۆگرام لە چەند جۆرێک ماددەی هۆشبەردا گیراوە.  محەممەد قاسم، پارێزەر بە رووداوی گوت: "هاتنی حەشیش، هاتنی کریستاڵ و هاتنی ئەفیون، هەموو ئەو ماددانەی کە دێنەژوورەوە بەبێ کۆنترۆڵ و چاودێریی دێن، هەموو جۆرەکانی ماددە هۆشبەرەکان لە وڵاتانی دراوسێی عێراقەوە دێن".  زیا هاشم غرێفی، بەرگریکار لە مافەکانی مرۆڤ گوتی: "کە دەزگا پەیوەندیدارەکان دەستگیریان دەکەن، کەسانێک هەن بابەتەکە دەگۆڕن و رێڕەوی لیکۆڵینەوەش دەگۆڕن، ئەوانیش دەردەچن، دەبینی بازرگانەکە دەمێنێ و هاووڵاتی دەبێتە قوربانی".  پسپۆڕانی بەرەنگاربوونەوەی ماددە هۆشبەرەکان داوای دەرکردنی یاسای تووندتر دەکەن، بۆ سزادانی بازرگانانی ماددە هۆشبەرەکان، چونکە بوونەتە هۆی بەرزبوونی ئاستی تاوانکاری.  عەلی عامری، نوێنەری رێکخراوەکانی کۆمەڵگەی مەدەنی گوتی"تووندترکردنی سزاکان و گەڕاندنەوەی سزای لەسێدارەدان پێویستە، چونکە ئەوە رێکارێکی رێگرە، بازرگانی بە ماددە هۆشبەرەکان ئەگەر سزایەکی رێگری نەبێت ئەوە هاندەر دەبێت بۆ تەشەنەکردنی".  گەشەکردنی بازرگانی بە ماددە هۆشبەرەکان و بوونی بە مافیا کە چەکی سووک و مامناوەند بەکاردەهێنێت، پاڵی بە وەزارەتی ناوخۆوە نا ئەو پرسە رادەستی ئاژانسی هەواڵگریی بکات، هاوکات هێزێکی پڕچەککراوی لێهاتوو بۆ ئەو بەرەنگاربوونەوەیە