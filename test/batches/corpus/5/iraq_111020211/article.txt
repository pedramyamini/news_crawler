محەمەد مەھدی، یاریزانی تێنسی سەر زەویی ھەڵبژاردەی عێراق دەڵێت، "ئەوەی کە دەنگم پێدا پێش ھەشت ساڵێک لە دەسەڵاتدا بوو، ئێمە شتی زۆر باشمان لەو بینی، وەکو خاوەن پێداویستییە تایبەتەکان زۆر بە كەڵکمان ھات، ئێمە وەکو یاریزانان کە لە پاڵەوانێتییەک ئەنجامی باشمان بهێنایە کە دەگەڕاینەوە ھاوکارییان دەکردین، لەو رۆژەوەی ئەو رۆشتووە ھیچ شتێکمان نەبینیوە، سێ مەدالیام لە پاڵەوانێتییەک لە ئێران بەدەستھێنا، گەڕامەوە کەسێک نەیگوت چیت دەوێت و چیت بۆ بکەین؟ "  بنکەکانی دەنگدان لە بەغدا و شارەکانی ناوەڕاست و خوارووی عێراق کەمترین خەڵکیان تێدا دەبیندران، ئەوانەی کە بەشداریشیان دەکرد، هیوایەکی زۆریان بەوە نەبوو گۆڕانکارییەکی ئەوتۆ بێتە ئاراوە.  فازڵ عەلی، خانەنشینکراو دەڵێت، "پێش چەند رۆژێک پارەیان دابەشدەکرد، پەنجا ھەزاریان دەدا، باشە چۆن دەنگ بەوە بدەین، ئەمە چۆن بڕوا و متمانەی پێدەکرێت، ئەوە لە ئێستاوە گەندەڵە، بەڵام ھەر تەمەنا دەکەین خێر بۆ عێراق ببێت".  تیمی رووداو چووە یەکێک لە بازاڕەکانی بەغدا و پرسیاری ئەوەی کرد "بۆچی خەڵک کەمترین بەشدارییان هەیە و نایانەوێت دەنگ بدەن؟ " لە وەڵامدا باسیان لەوە کرد، بەشداریکردن یاخود نەکردنیان بێسوودە، هەر هەمان حیزب و لایەن لە دەسەڵاتدا دەمێننەوە و هیچ لە ژیان و گوزەرانیان ناگۆڕێت.  حەسنە عەیال، دووکاندار باسی لەوە کرد، "من و ھاوژینەکەم یەکێکین لەو کەسانەی دەنگ نادەین، باشە چیمان دەستکەوتووە لە دەنگدان، ھیچ شتێک، کوڕەکەم شەھید کرا، ئەوە ھەشت ساڵە مافیان پێنەداوین، باشە بۆ؟ "  عەباس فازڵ، کاسب گوت، "ھەرگیز ھیچ شتێک ناگۆڕێت، دۆخەکە وەکو خۆی دەمێنێتەوە، ئەوانەی ئێستا ھەن، ھەر کۆنەکان هەڵدەبژێردرێنەوە، بۆیە ھیچ گۆڕانکارییەک روونادات". کاسبێکی دیکە بەناوی ئەحمەد کازم ئاماژەی بەوە کرد، "دۆخەکە ھەر وەکو خۆی دەمێنێتەوە، بگرە بەرەو خراپتریش دەڕوات، بە ھیچ شێوەیەک بڕوامان بەوە نییە ھیچ خێرێکیان لێ ببینین، ھۆکارەکەی ئەوەیە حیزبەکان مافیان، ئەمە دەوڵەت نییە".  یەکەمجارە هەڵبژاردنی پێشوەختە لە عێراق بەڕێوەدەچێت، تێیدا ٢٤ ملیۆن و ٢٩ هەزار و ٩٢٧ کەس مافی دەنگدانیان هەبوو، هەرچەندە بانگەشەی هەڵبژاردنێکی بێ کێشە و بێ پێشێلکاری دەکرا، بەڵام وا دەرنەچوو.