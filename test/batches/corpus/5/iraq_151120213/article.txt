د. ئەحمەد سەحاف، گوتەبێژی وەزارەتی دەرەوەی عێراق بە (تۆڕی میدیایی رووداو)ی راگەیاند: "سەرقاڵی ئامادەکارین بۆ تەواوکردنی رەزامەندی و ئامادەکردنی ئاماری ئەو عێراقیانەی لە بێلارووسن و ناوی خۆیان تۆمارکردووە. لەم هەفتەیەش گەشتەکان بۆ گەڕاندنەوەیان دەستپێدەکات".  گوتەبێژی وەزارەتی دەرەوەی عێراق ئاماژەی بەوەکرد، ژمارەی گەشتە ئاسمانییەکان کراوەن. حکومەتی عێراقی بەردەوام دەبێت لە وەڵامدانەوەی ئەو کۆچبەرە عێراقیانەی دەیانەوێت بەشێوەیەکی ئارەزوومەندانە بگەڕێنەوە.  سەبارەت بە ژمارەی ئەو گەشتانەی بۆ گەڕاندنەوەی ئەو کۆچبەرانە دەکرێت، گوتەبێژی وەزارەتی دەرەوەی عێراق گوتی: "تائێستا ژمارەیەکی دیاریکراوی گەشتە ئاسمانییەکان نییە بۆ گەڕاندنەوەی ئەو عێراقیانەی، کە لە سنووری بێلارووس گیریانخواردووە".   ئەحمەد سەحاف، گوتەبێژی وەزارەتی دەرەوەی عێراق لە هەڤپەیڤینێکدا لەگەڵ کەناڵی فەرمیی عێراق رایگەیاند: "عێراق لە ١٨ی ئەم مانگە گەشتێک لە بێلاڕووسەوە ئەنجامدەدات بۆ گەڕانەوەی ئارەزوومەندانەی کۆچبەرانی عێراقی کە لەسەر سنووری نێوان بێلاڕووس و پۆڵەندا گیریان خواردووە بۆ بەغدا، هاوکات زانیارییەکانمان دەڵێن ٥٧١ پەنابەری عێراقی ئێستا لە پۆڵەندان و لە هەشت کەمپی ئەو وڵاتە جێگیرکراون، بەڵام ژمارەی نازانرێت چەند کۆچبەر لەسەر سنووری نێوان بێلاڕووس و پۆڵەندان".  ئەحمەد سەحاف گوتیشی: "زانیاریمان هەیە ڤیزەی ساختە دەدرێتە هاووڵاتیانی عێراقی بۆ گەشتکردن بۆ بێلاڕووس، بۆیە عێراق گەشتە ئاسمانییەکانی لە بەغدا و هەولێرەوە بۆ بێلاڕووس راگرتووە، بەڵام گەشتەکان بۆ بێلاڕووس لە دەرەوەی عێراقەوە بەردەوامن، بۆ نموونە گەشتەکان لە تورکیا، قەتەر، ئیمارات و میسرەوە بۆ بێلاڕووس بەردەوام بوون، بەڵام داوامان لە تورکیا گرت رایانبگرێت، ئەوانیش  رایانگرت، لە کاتێکدا حکومەتی عێراق دەسەڵاتی نییە رێگە لەو گەشتانە بگرێت کە لە وڵاتانی دیکەوە بۆ بێلاڕووس دەکرێن".  رۆژی یەکشەممە، کەریم نووری، بریکاری وەزارەتی کۆچ و کۆچبەرانی عێراق بە تۆڕی میدیایی رووداوی راگەیاند، لە چەند رۆژی کەمی داهاتوودا شاندێکی عێراق بە سەرۆکایەتی خۆی و ئەندامییەتی نوێنەرانی وەزارەتی دەرەوە و دەزگای هەواڵگریی عێراق و چەند دەزگایەکی پەیوەندیداری دیکە سەردانی ئەڵمانیا دەکەن بۆ تاوتوێکردنی دۆخی کۆچبەرانی سەر سنووری نێوان بێلاڕووس و پۆڵەندا لەگەڵ تاوتوێکردنی دۆخی ئەو پەنابەرە عێراقییانەی لە ئەڵمانیا داواکارییەکانیان بۆ وەرگرتنی مافی پەنابەرییەتی رەتکراوەتەوە.  نزیکەی هەفتەیەکە هەزاران کۆچبەر لەسەر سنووری بێلاڕووس و پۆڵەندا گیریان خواردووە و لە رەوشێكی سەختدا دەژین، کۆچبەرەکان دەیانەوێت لەڕێگەی بێلاڕووسەوە بچنە نێو خاکی پۆڵەندا و لەوێشەوە بگەنە وڵاتانی دیکەی یەکێتیی ئەوروپا، تاوەکو ئێستا لانیکەم هەشت کۆچبەر لە سنووری نێوان ئەو دوو وڵاتە گیانیان لەدەستداوە، بەڵام پۆڵەندا زیاتر لە ١٥ هەزار سەربازی رەوانەی سەر سنووری خۆی لەگەڵ بێلاڕووس کردووە بۆ رێگرتن لە گەیشتنی کۆچبەران بۆ نێو خاکەکەی.  بەپێی ئاماری کۆمەڵەی پەنابەرانی سەرتاسەریی هەرێمی کوردستان، لە سەرەتای ئەمساڵەوە ٢٠٢١ تاوەکو ئێستا زیاتر لە ٢٨ هەزار کەس لە هەرێمی کوردستانەوە بەرەو ئەوروپا کۆچیان کردووە.