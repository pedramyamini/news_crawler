سەرچاوەیەکی ئەمنیی ئاگادار لە رووداوەکە کە نەیویست ناوی ئاشکرا بکرێت بە تۆڕی میدیایی رووداوی راگەیاند، ئەو کاروانەی بانگەشەی هەڵبژاردن کە کرابووە ئامانج، کاروانی محەممەد داینی، ئەندامی پێشووی پەرلەمانە کە بۆ هەڵبژاردنەکانی ئەمساڵ خۆی بەربژێر کردووەتەوە.  بەپێی زانیارییەکانی رووداو، تەقینەوەکە شەوی رابردوو بووە، "بۆمبەکە لە شەقامی گشتیی کەنعانی سەر بە شارۆچکەی بەعقوبە لە پارێزگای دیالە لەنێو مۆتۆڕسکیلێکدا دانراوەتەوە. رووداوەکەش دوو پاسەوانی داینیی بریندارکردووە. "  بەپێی هەمان سەرچاوە، "برینداری یەکەم ناوی رەعد کەریم فەرمانە، برینداری دووەمیش ناوی بەرا محەممەد خەلیلە، دۆخی هەردووکیان جێگیرە، چونکە برینەکانیان سووکە. "  پێشتر موسەننا تەمیمی، پارێزگاری دیالە، بە تۆڕی میدیایی رووداوی راگەیاندبوو کە کارکردن بۆ رەخساندنی کەشی هەڵبژاردن لە پارێزگاکەدا بەردەوامە، لە رێگەی چڕبوونەوەی کۆبوونەوە و دیدارەکان لەگەڵ هەموو لایەنە ئەمنییەکان، عەشایەری و بایەخداران بە بابەتی هەڵبژاردن، "ئەمەش بە جەختکردنەوە لەسەر رەخساندنی کەشوهەوای گونجاو و پۆزەتیڤ و دوورکەوتنەوە لەو کێشانەی کاریگەریی نێگەتیڤ لەسەر هەڵبژاردن دروستدەکەن. "  تەمیمی ئاماژەی بەوەشدا کە بە "گەشبینییەکی زۆرەوە ئەو قسانە ناکەین، چونکە هەندێک لایەن هەن دەیانەوێت زیان بە کەشی هەڵبژاردن بگەیێنن، ئاماژەمان پێگەیشتووە لە دوو تا سێ ناوچە و بۆ کۆنترۆڵکردنی داوامان لە هێزێکی دەرەوەی پارێزگاکە کردووە لەپێناو دابینکردنی ئاسایش و پاراستنی ناوچەکەدا. "  پارێزگاری دیالە ئەوەشی گوت، "ئاستی دڵنیایی لە دۆخی ئاسایشی پارێزگاکە دەگاتە ئاستێکی رازیکەر"، ئاماژە بەوە دەدات کە "پێویستە وریایی زۆر هەبێت بۆ رەخساندنی دۆخێکی ئاسایشی گونجاو و رەخساندنی کەشێکی لەبار، لەپێناو کەرنەڤاڵەکانی هەڵبژاردن لە پارێزگاکە. "