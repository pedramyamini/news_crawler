رۆژی ٣١ - ١٢ - ٢٠٢١ دوایین وادەی هێزە شەڕکەرەکانی ئەمریکا و هاوپەیمانان بوو لەسەر خاکی عێراق کە دژی چەکدارانی داعش دەجەنگان، ئەو مژارە لایەنە شیعییەکانی بەسەر دوو بەرەدا دابەشکرد، رەوتی سەدر پێشوازی لە بڕیارەکە دەکات و بەرەی هاوپەیمانی فەتحیش بەگومانە، هێزە کوردستانییەکان و سوننەکانیش لەگەڵ درێژکردنەوەی ئەرکی هێزە شەڕکەرەکانی هاوپەیمانیی نێودەوڵەتی و ئەمریکا بوون.   حەسەن نازم، گوتەبێژی ئەنجوومەنی وەزیرانی عێراق رایگەیاند، "سەبارەت بە کشانەوەی هێزە شەڕکەرەکان، ئەو رێککەوتنەی کە پێشتر کرا لەگەڵ ویلایەتە یەکگرتووەکانی ئەمریکا جێبەجێکرا، بۆیە هیچ هێزێکی شەڕکەری ئەمریکی لە خاکی عێراقدا نەماون. "  مژاری کشانەوەی هێزە شەڕکەرەکانی ئەمریکا لەسەر خاکی عێراق، لایەنە شیعییەکانی بەسەر دوو بەرەدا دابەش کردووە، رەوتی سەدر پێشوازی لەو بڕیارە کرد و داوای کرد لە ئەنجوومەنی ئاسایشی نێودەوڵەتی بڕیارەکە جێگیر بکرێت، بەرەی هاوپەیمانی فەتح و هاوپەیمانی دەوڵەتی یاساش بە گومانەوە لە گۆڕانی ئەرکی هێزەکانی ئەمریکا لە عێراق دەڕوانن، لە ئاستی کورد و سوننەش، زۆربەی لایەنە سیاسییەکانی هەردوو پێکهاتەکە لەگەڵ درێژکردنەوەی ئەرکی هێزە شەڕکەرەکانی هاوپەیمانی نێودەوڵەتی و ئەمریکا بوون لەسەر خاکی عێراق.  لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق گوتی، "هەموو راوێژکارەکانی هاوپەیمانان لە عەین ئەسەد و فڕۆکەخانەی هەریر دەمێننەوە، سەبارەت بە جۆری مەشقپێکردن و پڕچەککردن و راوێژپێکردن؛ بەدڵنیاییەوە ئەوە بەندە بە فەرماندە عێراقییەکان، بۆیە دەبێت هێزە ئەمنییەکانی عێراق، چ لە بەغدا یان لە هەولێر ئاسایشی پێویست بۆ ئەو راوێژکارانە دابین بکەن و بییانپارێزن. "  ژمارەی هێزە شەڕکەرەکانی ئەمریکا و هاوپەیمانان لە عێراق سێ هەزار و ٥٠٠ پاسەوان، راوێژکار و راهێنەر بوون، کورد و سوننە لەگەڵ مانەوەی هێزەکانن بۆ بەرەنگاربوونەوەی پاشماوەکانی داعش، بەڵام فەرماندە سەربازییەکانی عێراق دەڵێن، چیتر پێویستیان بە هێزی شەڕکەری هاوپەیمانان و ئەمریکا لە خاکی عێراق نییە، هەر چەندە ئەو فەرماندانە نایشارنەوە کەوا لە دۆخی زۆر ناچاریدا رەنگە پەنا بۆ هێزی ئاسمانیی هاوپەیمانان ببەن.