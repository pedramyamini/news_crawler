مەریەم روکابی، بەهۆی رووداوەکەوە ٨٠ % ی دەموچاوی سووتاوە، وێنەی خۆی پێش رووداوەکە نیشانی کامێرای رووداو دەدات، ئەو بە خەمێکی قووڵ و رووخسارێکی شێواوەوە چیرۆکی ئەو رووداوە دەگێڕێتەوە کە رەنگە تاهەتایە ژیانی بگۆڕێت.  مەریەم روکابی گوتی، "درەنگانێکی شەو بوو من خەوتبووم، ئەو گەنجە ھاتبووە ماڵمان، ئاگام لە ھیچ نەبوو، تەنیا ئەوە نەبێت ھەستم کرد شتێک ھەموو گیانم دەسووتێنێت، کاتێک لە ژوورەکەم دەرچووم بۆ ھۆڵەکە بینیم کەسێک لە ماڵی ئێمەوە دەردەچوو، پشتی کەسەکەم بینی ھەوڵمدا ھاواربکەم نەمتوانی، کاتێک کە دەنگم دەرچوو گەنجەکە ماڵەکەی بەجێهێشت، هیوادارم وەک پێشترم لێبێتەوە بۆ ئەوەی بەردەوامبم لە ژیان و خوێندنم تەواو بکەم. "  رووداوەکە ١٠ی حوزەیرانی ئەمساڵ روویداوە. ئەو کەسەی رووخساری مەریەمی سووتاندووە، پێشتر خۆشی ویستووە و دووجار داوای هاوسەرگیریی لێکردووە. ئەو شەوەش کە کارەکەی ئەنجامداوە، مەریەم بە تەنیا لە ماڵەوە بووە و تەنیایی ئەوی قۆستووەتەوە بۆ ئەنجامدانی تاوانەکەی.  بنەماڵەی مەریەم دەڵێن، پزیشکەکان پێیان گوتوون لە دەرەوەی وڵات و لە نەخۆشخانە پێشکەوتووەکان چارەسەر دەکرێت، خەرجیی چارەسەرەکەشی ٢٠٠ ھەزار دۆلارە.  سوھام، دایکی مەریەمە بە قوڕگی پڕ لە گریانەوە دەڵێت، "مەریەم کچێکی جوانی شۆخ و شەنگ بوو، ئەو پێش رووداوەکە زۆر بەدوای خۆیدا دەچوو، گەر زیپکەیەکیش لە دەموچاوی بهاتبووایە دەیگوت دایە ئەوە چییە، دوای رووداوەکە نەمدەزانی چی پێبڵێم، لە نەخۆشخانە نەمدەهێشت مۆبایل بەکاربهێنێت، دەمگوت چیبکەم کاتێک بەهۆش خۆی دێتەوە و رووخساری بەوشێوەیە دەبینێت، دواتر رۆژێک پێیگوتم دایە خۆمم بینیوە، ئیتر رێگریم لێمەکە لە سەیرکردنی خۆم. "   ئەنجامدەری رووداوەکە دەستگیرکراوە، دادگە بڕیاری داوە پەڕاوی لێکۆڵینەوەکەی رادەستی تیمێکی تایبەتی لێکۆڵینەوەی تاوانەکانی بەغدا بکات، ئەفسەرێکی پلە باڵای شارەزاش لە لێکۆڵینەوەکان راسپێردراوە بۆ ئەوەی بەڵگەی تاوان لەسەر تاوانبارەکە کۆبکاتەوە بۆ بڕیاردان لەسەر تاوانەکەی.   مەریەم روکابی قۆناخی یەکەمی لە پەیمانگەی ھونەرە جوانەکان تەواو کرد، ھەموو ھیوا و ئاواتی ئەوە بوو خوێندنەکەی تەواو بکات، بەڵام بەھۆی رەتکردنەوەی داوای ھاوسەرگیری، لەلایەن گەنجێکەوە بە تێزاب رووخسار و جەستەی شێوێنرا. مەریەم هێشتا هیوای لەدەست نەداوە و دەیەوێت رووخساری پێش رووداوەکەی بۆ بگەڕێتەوە.