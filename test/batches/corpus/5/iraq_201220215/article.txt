ئێوارەی ئەمڕۆ دووشەممە ٢٠/١٢/٢٠٢١، عیماد دلێمی، قایمقامی قەزای روتبە لە پارێزگای ئەنبار بە (تۆڕی میدیایی رووداو)ی راگەیاند، بەهۆی بەبیابانبوون و کەمبارانییەوە، کە ئەمساڵ تاوەکو ئێستا باران لە ناوچەی رۆژئاوا بەتایبەتی لە بیابانی ئەنبار و بیابانی روتبە نەباریوە، ئەمڕۆ باهۆز و شەپۆلێکی تووندی خۆڵبارین قەزای روتبەی گرتووەتەوە، باهۆزەکەش لە ناوچەکانی باشووری رۆژهەڵاتدا هاتووە.  قایمقامی قەزای روتبە لە پارێزگای ئەنبار ئاماژەی بەوەکرد، باهۆز و خۆڵبارینەکە بە جۆرێکە، ئاسمانی ناوچەکەی سوورکردووە و مەودای بینینی کەمکردووەتەوە، پرۆسەی هاتووچۆکردنی لە هەندێک شوێن و رێگا پەکخستووە، تاوەکو ئێستاش کاریگەرییەکانی هەر ماوە، هیوادارن ئەمشەو کۆتایی بێت.