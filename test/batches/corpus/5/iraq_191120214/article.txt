خۆپێشاندەران لە نزیک دەروازەیەکی ناوچەی سەوز کە دەکاتە بەردەم وەزارەتی پلاندانان گردبوونەوە، پردەکانی سنەک و ئەحرار و جمهوری بە بەربەستی کۆنکرێتی گیراون، رێگری لەوە کراوە ژمارەیەکی زۆری خۆپێشاندەر بگەنە شوێنەکە.  لە دوای راگەیاندنی ئەنجامی هەڵبژاردن و کەمبوونەوەی دەنگەکانی بەشێک لە لایەنە شیعەکان، لایەنگرانی ئەو لایەنانە دەستیان بە خۆپێشاندان کرد. بەڵام دوای هێرشکردنە سەر ماڵی مستەفا کازمی، بۆ ماوەیەک خۆپێشاندان وەستا و ئەمڕۆ بە کۆمەڵێک داواکاریی نوێوە دەستی پێکردەوە.  بەپێی زانیارییەکانی هەڵکەوت عەزیز، پەیامنێری رووداو کە لە شوێنی خۆپێشاندانەکەیە، هیچ گرژی و ئاڵۆزییەک دروست نەبووە، لە کاتێکدا لە هەفتەی یەکەمی خۆپێشاندانەکان، بەپێی ئامارەکانی وەزارەتی تەندروستیی عێراق، لە ئەنجامی پێکدادانی خۆپێشاندەران و هێزە ئەمنییەکان، ١٢٥ کەس بریندار بوون.  لە خۆپێشاندانەکەی ئەمڕۆ، خۆپێشاندەرێک بە رووداوی گوت، "ئێمە لە مانگرتن بەردەوام دەبین تاوەکو داواکارییەکانی گەلی عێراق جێبەجێ دەکرێت، داواکارییەکەشمان بریتییە لە رەتکردنەوەی ئەنجامی هەڵبژاردن، چونکە پێمانوایە ئەو هەڵبژاردنە ساختەیە و پێشوەختە ئەنجامەکەی دانراوە، ئەنجامەکانی راستەقینە نین و لە بەرژەوەندیی لایەنی دیکە ئەژمارکراون".