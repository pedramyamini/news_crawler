عەبدولئەمیر شمەری، سەرۆکی لیژنەی باڵای ئەمنیی هەڵبژاردنەکانی عێراق کە هاوکات جێگری فەرماندەی فەرماندەیی ئۆپەراسیۆنە هاوبەشەکانی عێراقە، لە راگەیێندراوێکدا ئاشکرایکرد، زیاتر لە ٢٥٠ هەزار کەس لە هێزە ئەمنییەکان بڵاوەیان پێدەکرێت بۆ پاراستنی ناوەندەکانی دەنگدان و جێبەجێکردنی پلانی ئەمنی لە رۆژی دەنگداندا.  شمەری ئاماژەی بەوە کردووە، لە رۆژی دەنگداندا شەقامەکان کراوە دەبن و قەدەخەی هاتووچۆ راناگەیێندرێت، تەنیا هاتووچۆی ئۆتۆمبێلی بارهەڵگر و ماتۆڕسکیل قەدەخە دەبێت.  بۆ هەڵبژاردن، لە ئێستاشەوە هێزە ئەمنییەکان خراونەتە حاڵەتی ئامادەباشییەوە. بۆ رۆژی هەڵبژاردن، عێراق چەند رێکارێکی ئەمنیی راگەیاندووە، لەوانەش داخستنی دەروازە سنوورییەکان و فڕۆکەخانەکان، لەگەڵ راگرتنی هاتووچۆ لەنێوان پارێزگاکاندا.