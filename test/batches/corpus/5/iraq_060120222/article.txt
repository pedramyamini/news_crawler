بەرەبەیانی رۆژی ٠٣ - ٠١ - ٢٠٢٠ قاسم سولەیمانی و ئەبو مەهدی موهەندیس لە نزیک فڕۆکەخانەی بەغدا لەلایەن فڕۆکە بێفڕۆکەوانەکانی ئەمریکاوە کوژران. فەرماندەکانی حەشدی شەعبی جەخت لەوە دەکەنەوە لەسەر ئەو کەیسە بەردەوام دەبن و هێزە بیانییەکانیش لە عێراق دەردەکەن. ئەبو عەلی کوفی، جێگری سەرۆک ئەرکانی حەشدی شەعبی دەڵێت، "ئەوانەی ئەمانەیان تیرۆر کرد، پێیان دەڵێین، ئێوە بە هەڵەدا چوون".  ئەبو عەلی کوفی دەشڵێت، "عێراقییەکان لەو جۆرە کەسانە نین بێدەنگ بن، کاتێک دوو کەسی گەورەی وەکو حاجی قاسم و حاجی ئەبو مەهدی موهەندیس - یان لەدەستداوە، باشترین وەڵام لە بەرامبەر تیرۆرکردنیان، مانەوەیە لەسەر هەڵوێست و رێچکەیان، لەگەڵ پاراستنی سەروەری و ئازادی و دەرکردنی هێزە بیانییەکان".  لەگەڵ ئەوەی فەرماندەی گشتیی  هێزە چەکدارەکانی عێراق کۆتاییهاتنی ئەرکی هێزی شەڕکەری بیانی لە عێراق بە دیاریکراویش ئەمریکای راگەیاندووە، بەڵام گرووپە چەکدارەکان دەڵێن، ئەمریکییەکان نەکشاونەتەوە، بۆیە لە سەرەتای ساڵی نوێوە، هێرشە مووشەکی و درۆنەکانیان بۆسەر ئامانجەکانی ئەمریکا چڕ کردووەتەوە، دوایینیان ئێوارەی رۆژی چوارشەممە ٠٦ - ٠١ - ٢٠٢٢ بوو، کاتێک بە مووشەک و درۆن هێرشیان کردە سەر بنکەی سەربازیی عەین ئەسەد لە پارێزگای ئەنبار.  عەدنان کینانی، شرۆڤەکاری ئەمنی باس لەوە دەکات، ئیدارەی عێراق رایگەیاندووە کە هێزی مەشق و راوێژکاریی هاوپەیمانان دەمێننەوە و ژمارەکەشیان زۆر کەمە، بەڵام ژمارە و شوێن و جۆری خزمەتگوزارییەکانی رانەگەیاندووە کە دەکرێت پێشکێشی سوپا و هێزە ئەمنییەکانی بکەن.  عەدنان کینانی ئەوەشی خستەڕوو، "مانەوەی ئەمریکا لە عێراق گرووپەکانی بەرگریی مقاوەمەی وروژاندووە، بەوەی موجامەلەی ئەمریکا دەکرێت لەسەر حیسابی عێراقییەکان، جگە لەوەش هیچ میدیایەک لە کەرنەڤاڵی دەرچوونی هێزە شەڕکەرەکانی ئەمریکا لە عێراقدا بەشدار نەبوون. بۆیە بەرگریی سەربازی رایگەیاندووە لە ٠١ - ٠١ - ٢٠٢٢ ەوە بەرگری دەکەن، ئێستا بۆردوومان هەیە و لە داهاتووشدا هێرشەکان زیاتر دەبن، رەنگە جگە لە کاتیۆشا بە درۆنیش هێرشەکان بکرێن".  ئەوەش لە کاتێکدایە، یەکەم کۆبوونەوەی پەرلەمانی تازە هەڵبژێردراو نزیکبووەتەوە و لە هەڵبژاردنی ١٠ی ئۆکتۆبەری رابردووش، باڵی سیاسیی گرووپە چەکدارەکان کە بە نزیک لە ئێران دەناسرێن، دەنگی کەمیان هێناوە، بەڵام ئەوان چەکیان بەدەستەوەیە و هۆشدارییان لە پەراوێزخستن و بچووککردنەوەیان داوە.