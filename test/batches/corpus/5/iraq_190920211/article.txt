کۆمیسیۆنی هەڵبژاردنەکانی عێراق، ئەمڕۆ یەکشەممە، لە راگەیێندراوێکدا رایگەیاند: "لە چوارچێوەی ئامادەکارییەکانمان بۆ هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ئەمساڵدا بکرێت، چوارشەممەی داهاتوو ٢٢/٩/٢٠٢١ بۆ جاری سێیەم و دواجار ئامێرە ئەلیکترۆنییەکانی پرۆسەی هەڵبژاردن لە هەموو عێراق تاقیدەکەینەوە".  بەپێی راگەیێندراوەکەی کۆمیسیۆن پرۆسەی تاقیکردنەوەکە لە دوو وێستگەی هەر ناوەندێکی تۆمارکردن بەڕێوەدەچێت؛ لە کاتێکدا ١٠٧٩ ناوەندی تۆمارکردن لە هەموو عێراق هەیە، هەروەها پرۆسەکە بە ئامادەبوونی کۆمپانیای کۆری بەرهەمهێنەری ئامێرەکانی هەڵبژاردن لە عێراق، کۆمپانیای ئەڵمانی پشکێنەری ئامێرەکان و نوێنەری نووسینگەی نەتەوە یەکگرتووەکان بۆ هاریکاریی هەڵبژاردن لە عێراق بەڕێوەدەچێت.  کۆمیسیۆنی هەڵبژاردنەکانی عێراق راشیگەیاند: "بۆ مسۆگەرکردنی بێگەردیی پرۆسەی هەڵبژاردن؛ لە رێگەی نووسینگەکانمانەوە لە پارێزگاکان بەردەوامین لە دەرکردنی ناسنامەی تایبەت بۆ هەموو (راگەیاندکاران و چاودێرانی خۆجێی و نێودەوڵەتی) کە چاودێریی پرۆسەی هەڵبژاردن دەکەن، هاوکات ژمارەی راگەیاندکارە خۆجێیەکان گەیشتە ١٦٤ راگەیاندکار، لەگەڵ ١٤٥٥ چاودێری خۆجێی، ٢٤٤ چاودێری نێودەوڵەتی و ١٣٣ راگەیاندکاری نێودەوڵەتی، هەروەها ناسنامەی تایبەتمان بۆ ٤٢ هەزار و ٨١٧ بریکاری پارتە سیاسییەکان دەرکردووە، کە بڕیارە چاودێری پرۆسەی هەڵبژاردن بکەن".  کۆمیسیۆنی هەڵبژاردنەکانی عێراق لە ١٢/٧/٢٠٢١ و دواتر لە ٢٣/٨/٢٠٢١ ئامێرەکانی خوێندنەوەی دەنگەکان و ناردنی ئەنجامەکانی هەڵبژاردنی پێشوەختی پەرلەمانی عێراقی تاقیکردەوە.  بڕیارە پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق لە ٨ی ئۆکتۆبەری ساڵی ٢٠٢١ بەڕێوەبچێت، دواتر لە ١٠ی هەمان مانگ پرۆسەی دەنگدانی گشتی بەڕێوەدەچێت.  کۆمیسیۆنی هەڵبژاردنەکانی عێراق، لە سەرەتای مانگی ئەیلوولی ٢٠٢١ دا، بە تۆڕی میدیایی رووداوی راگەیاند؛ ژمارەی ئەو کەسانەی کە لە هەڵبژاردنی پێشوەختی پەرلەمانی عێراق مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر دەنگ دەدەن.