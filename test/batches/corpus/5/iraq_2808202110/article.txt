ئەمڕۆ شەممە ٢٨ - ٠٨ - ٢٠٢١ لە کۆبوونەوەی لووتکەی بەغدا ئیمانوێل ماکرۆن ئاماژەی بەوە دا، ئێمە جەخت لە سەروەریی عێراق دەکەینەوە. ئەو سەروەرییەی کە رێگە بە گەلی عێراق دەدات بە هەموو پێکهاتە جیاجیاکانییەوە چارەنووسی خۆیان دیاریی بکەن و لە ئەزموونی رابردوویان فێرببن.  سەرۆکی فەرەنسا تیشک دەخاتەسەر بارودۆخی ئێزدییەکان لە عێراق بە تایبەت دوای هێرشی داعش بۆ سەر شنگال لە ساڵی ٢٠١٤ و ئاوارەبوونی دەیان هەزار ئێزدی، ماکرۆن لەو بارەوە دەڵێت، "ئێمە لەگەڵ نادییە موراد کارمان کردووە، ستایشی پابەندبوونەکانیان دەکەین، دۆخی ئێستای ئێزدییەکان جێگەی داخە؛ هیوادارین ئەوەی لەم کۆنگرەیەدا گەڵاڵە دەبێت، ببێتەهۆی باشترکردنی دۆخی ژیانیان".  لە بەشێکی دیکەی قسەکانیدا سەرۆکی فەرەنسا ئاماژەی بەوە دا، "حکومەتی عێراق دەبێت توانای ئەوەی هەبێت کە ئاسایشی گەلەکەی دابین بکات. بۆ ئەو هەڵبژاردنە پێشوەختەیەش کۆمەڵگەی نێودەوڵەتیی چاودێر دەنێرێت و دەزانین ئەو هەڵبژاردنە ئاڵنگارییەکی گەورەیە بۆ عێراق. "  لەبارەی گرنگیی کۆنگرەکەی بەغدا ماکرۆن دەڵێت، کۆنگرەکە پێشانی دەدات کە ئیرادەیەک هەیە بۆ پێکەوە کارکردن و دروستکردنی پەیوەندیی باش. سەرباری هەموو بیروبۆچوونە جیاوازەکان هەموومان پێداگرین لەسەر داهاتوویەکی باشتر بۆ عێراق.     پێشتر ماکرۆن لەگەڵ سەرۆککۆمار و سەرۆکوەزیرانی عێراق کۆبووەوە و کۆنگرەی رۆژنامەڤانی لەگەڵ هەردووکیان ئەنجامدا.     ماکرۆن لە کۆنگرەی رۆژنامەڤانی لەگەڵ بەرهەم ساڵح، سەرۆککۆماری عێراق رایگەیاند، "ئەمە قۆناخێکی نوێیە و دەمانەوێت کار بکەین بۆ دۆزینەوەی میکانیزمێک بۆ درێژەدان بەو گفتوگۆیانە و بنیاتنانی ئاشتییەکی بەردەوام لە رێگەی دروستکردنی ئامرازی گفتوگۆکردن تاوەکو ناکۆکییەکان کەمتر بکرێنەوە کە هاوکات بێت لەگەڵ دوورکەوتنەوە لە ئاڵۆزییەکان و دروستکردنی چوارچێوەی پێکەوەکارکردن لە بوارەکانی ژێرخانی ئابووری تایبەت بە گواستنەوە و رووبەڕووبوونەوەی گۆڕانی کەشوهەوا و وزە و ئاسایش".