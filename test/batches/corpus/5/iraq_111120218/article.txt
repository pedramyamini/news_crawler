ئەحمەد سەحاف، گوتەبێژی وەزارەتی دەرەوەی عێراق ئەمڕۆ پێنجشەممە ١١ - ١١ - ٢٠٢١ لەمیانی بەشداریکردنی لە بوولتەنی کاژێر ٢١: ٠٠ی تۆڕی میدیایی رووداو کە تایبەت بوو بە پرسی کۆچبەران، بەتایبەتی کۆچبەران لەسەر سنووری بێلاڕووس و پۆڵەندا، رایگەیاند، وەزارەتەکەیان لەگەڵ هێڵی ئاسمانیی عێراق لە هاوئاهەنگیدایە بۆئەوەی ئەو کۆچبەرانە بگەڕێنێتەوە کە لە بێلاڕووسن و ویستی گەڕانەوەیان هەیە.  گوتەبێژەکەی وەزارەتی دەرەوەی عێراق ئاماژەی بەوەش کرد، ئەوان لە ماوەی رابردوویشدا هەوڵی خۆیان بۆ گەڕانەوەی ئەو کۆچبەرانە داوە کە ویستی گەڕانەوەیان هەبووە و گوتی، لە چەند مانگی رابردوودا سەتان کۆچبەریان گەڕاندوونەتەوە وڵات و وەکو کارئاسانییەکیش بۆ جێبەجێکردنی ئەو کارەیان، پاسپۆرتیان بۆ دابینکردن.  ئەحمەد سەحاف رایگەیاند، ئامارێکی وردیان لەبارەی ژمارەی ئەو هاونیشتمانی و هاووڵاتییە عێراقییانە لەبەردەست نییە کە لە سنووری نێوان بێلاڕووس، پۆڵەندا، لاتیڤیا و لیتوانیان، بەڵام تاوەکو ٣١ی ئەیلوولی ئەمساڵ ٥٧١ کەس بە شێوەیەکی فەرمی داوای مافی پەنابەرییان لە حکومەتی پۆڵەندا کردبوو، ئەوانیش لە هەشت کەمپی نێو خاکی پۆڵەندا بوون.  بە گوتەی گوتەبێژی وەزارەتی دەرەوەی عێراق، تۆڕەکانی قاچاخی بە مرۆڤ کارێکی مەترسیدار دەکەن و هانی ژمارەیەکی زۆر کۆچبەر دەدەن بۆئەوەی رووبکەنە وڵاتانی ئەوروپا و ئاماژەی بەوەش کرد، ئەو دۆخە نیگەرانیی لای وڵاتانی ئەندام لە یەکێتیی ئەوروپا دروستکردووە، "هەربۆیە دەبینین وڵاتانی ئەوروپا رەتیدەکەنەوە کۆچبەران بە شێوەیەکی نایاسایی بچنە نێو خاکەکەیانەوە و رێوشوێنی تووندیان گرتووەتەبەر".  ئەحمەد سەحاف باس لەوە دەکات، حکومەتی عێراق هەندێک هەنگاوی ناوە بە مەبەستی کۆتاییهێنان بەو کۆچەی هاونیشتمانیان و هاووڵاتییان دەستیان پێکردووە؛ یەکەم، داخستنی باڵیۆزخانەی شانازیی بێلاڕووس لە عێراق بۆئەوەی چیدیکە خەڵکی نەتوانن ڤیزە لە عێراق وەربگرن؛ دووەم، گەشتی هێڵی ئاسمانیی عێراق، لە عێراقەوە بۆ بێلاڕووس راگیراون، بەڵام گەشتەکانی گەڕانەوە لەو وڵاتەوە بەردەوامن بۆ گەڕانەوەی ئەو عێراقییانەی لەوێن؛ سێیەم، رێکاری نوێ گیراوەتەبەر بۆ ئەو کەسانەی دەیانەوێ گەشت بکەن، لەوانەش وەرگرتنی پارە لێیان بە مەبەستی دڵنیابوونەوە لە گەڕانەوەیان.  داخستنی باڵیۆزخانەی شانازیی بێلاڕووس لە بەغدا و کۆنسوڵگەرییەکەی لە هەرێمی کوردستان لە رۆژانی رابردوودا وایکردووە، ئێستا هاونیشتمانیان پەنا بۆ رێگەی دیکە ببەن بە مەبەستی گەیشتن بە مینسکی پایتەختی بێلاڕووس، لەوانەش چوون بۆ وڵاتانی دیکەی وەکو تورکیا و لەوێشەوە گەشتکردن بۆ مینسک. گوتەبێژی وەزارەتی دەرەوەی عێراق رایگەیاند، حکومەتی عێراق دەسەڵاتی ئەوە نییە هیچ رێکارێک لەو چوارچێوەیەدا بگرێتەبەر، چونکە ئەو وڵاتانە سەروەریی خۆیان هەیە و کۆمپانیاکانیش هی وڵاتی دیکەن.  ئەحمەد سەحاف رایگەیاند، ئەوان ئاگاداری دۆخی سەختی کۆچبەرانن لەسەر سنووری بێلاڕووس و وڵاتانی دراوسێی و گوتی، کاری جیددی دەکەن بۆئەوەی ژیانیان بپارێزن و دواتریش کار دەکەن بۆ گەڕانەوەی ئەوانەی کە ویستی گەڕانەوەیان هەیە.  گوتەبێژی وەزارەتی دەرەوەی عێراق ئاماژەی بەوەش کرد کە لیژنەیەک لە وەزارەتەکەی هەیە بە وردی چاودێریی دۆخەکە دەکات و سەرلەبەیانیی رۆژی پێنجشەممەش باڵیۆزخانەی عێراق لە مۆسکۆ دەستیکردووە بە تۆمارکردنی ناوی ئەو کەسانەی دەیانەوێت بگەڕێنەوە بۆ عێراق، هەر کەسێکیش پاسپۆرتەکەی ونکردبێت پاسپۆرتی کاتیی پێدەدەن تاوەکو دەگەڕێتەوە.