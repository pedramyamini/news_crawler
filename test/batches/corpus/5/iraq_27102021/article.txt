فارس عەزاوی، بەرپرسی راگەیاندنی تەندروستی پارێزگای دیالە بە (تۆڕی میدیایی رووداو)ی راگەیاند، ژمارەی قوربانیانی هێرشەکەی شەوی رابردووی گوندی رەشادی سەر بە قەزای شارەبان گەیشتووەتە ١٥ کوژراو و زیاتر لە ١٥ بریندار.   کەریم عەلی، جێگری پارێزگاری دیالە بە تۆڕی میدیایی رووداوی راگەیاند، " تاوەکو ئێستا لەسەر هێرشەکە کەس دەستگیر نەکراوە، لەبەرئەوەی سنووری شارەبان ناوچەیەکی باخدارە و ئاوی سەرزەوی زۆرە، بووەتە پەناگەیەکی باش بۆ ئەو چەکدارانە".  جێگری پارێزگاری دیالە ئاماژەی بەوەشکرد، ئەو گوندەی شەوی رابردوو هێرشیکرایە سەر، دانیشتووانەکەی شیعە مەزهەبن، ئەوانیش بۆ تۆڵەکردنەوە، هێرشیانکردووەتە سەر گوندێکی نزیکی خۆیان کە دانیشتووانەکەی سوننە مەزهەبن و چەند کەسێکی سڤیلیان کوشتووە و بریندارکردووە.  جێگری پارێزگاری دیالە هۆشداریدەدات لەبارەی دۆخی دیالە و دەڵێ: " مەترسییەکی زۆری هەڵگیرسانی شەڕی هۆزەکان و تائیفی هەیە، بۆیە دەبێ بە زووترین کات دۆخی ئەمنی ناوچەکە چارەسەر بکرێت".  نێچیرڤان بارزانی، سەرۆکی هەرێمی کوردستان سەرکۆنەی هێرشەکەی شەوی رابردووی چەکدارانی داعشی بۆ سەر گوندێکی قەزای شارەبان کرد، کە لە ئەنجامیدا ١٥ کەس کوژران.  سەرۆکی هەرێمی کوردستان، لە تویتێکدا بە زمانی عەرەبی، بەیانی ئەمڕۆ چوارشەممە ٢٧ - ١٠ - ٢٠٢١، رایگەیاند "بە تووندترین دەستەواژەکان سەرکۆنەی هێرشە خوێناوییە تاوانکارەکەی داعش دەکەین بۆسەر کەسوکارمان لە دیالە".  نێچیرڤان بارزانی ئاماژە بەوە دەکات کە ئەو هێرشە جارێکی دیکە "جەختدەکاتەوە لەسەر پێویستی پێکەوە وەستانمان بە بەهێزی بۆ پاڵپشتیکردنی هێزە ئەمنییەکانمان لەدژی ئەم هەڕەشەیە کە هێشتا دەمانکاتە ئامانج".  سەرۆکی هەرێمی کوردستان دەشڵێت: "رەحمەت بۆ شەهیدەکان و چاکبوونەوە بۆ بریندارەکانمان. دڵمان لەگەڵ کەسوکارمانە لە شارەبان، هاوبەشی کۆستە بەئازارەکەیانین".  مەسرور بارزانی، سەرۆکوەزیرانی هەرێمی کوردستان لە تویتێکدا، بەیانی ئەمڕۆ چوارشەممە ٢٧ - ١٠ - ٢٠٢١ رایگەیاند: "بە تووندی ئەو هێرشە تیرۆریستییەی شەوی رابردوو لە دیالە روویدا سەرکۆنە دەکەم، سەرەخۆشی لە ماڵباتی قوربانی و بریندارەکان دەکەم".   سەرۆکوەزیرانی هەرێمی کوردستان لە تویتەکەیدا دەشڵێت: "هێشتا داعش هەڕەشەیە بۆسەر ئاشتی و پێکەوەژیانی هەرێمیی و پێویستی بە وەڵامێکی بەکۆمەڵ و هەرێمیی هەیە".  د. بەرهەم ساڵح، سەرۆککۆماری عێراق لە توویتێکدا لەبارەی هێرشەکە گوتی "ئەوە کردەوە تیرۆریستییە ترسنۆکانەی سەر کەسوکارمان لە دیالە هەوڵێکی پووچە بۆ تێکدانی سەقامگیری وڵات، بەبیرهێنانەوەشە لەسەر پێویستی یەکخستنی ریزەکان و پاڵپشتی هێزە ئەمنییەکانمان و داخستنی کەلێنەکان و بە کەم تەماشانەکردنی مەترسی داعش و گرنگی بەردەوامیی هەوڵی نیشتمانیی بۆ کۆتاییهێنان بە پاشماوەکانی لە هەموو ناوچەکە. رەحمەت و نەمریی بۆ شەهیدەکانمان و شیفای خێرا بۆ بریندارەکان. "