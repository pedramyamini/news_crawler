جێنین پلاسخارت، نوێنەری سکرتێری گشتیی نەتەوە یەکگرتووەکان بۆ کاروباری عێراق رایگەیاند، "تاوەکو ئێستا، وەکو دەسەڵاتی دادوەریی عێراق رایگەیاندووە، هیچ بەڵگەیەک لەسەر هەبوونی ساختەکاریی نەخشەبۆداڕێژراو نییە. پێویستە هەموو نیگەرانییەکانی پەیوەست بە هەڵبژاردن کە تاوەکو ئێستاش بەردەوامن، بە رێگەی یاسایی و بەگوێرەی یاسا مامەڵەی لەگەڵدا بکرێت".  ئێستا دەستەی دادوەریی کۆمسیۆنی باڵای سەربەخۆی هەڵبژاردنەکان لێکۆڵینەوە لە دەنگەکانی ٨٠٠ وێستگەی دەنگدان دەکات، بۆئەوەی تانەکان یەکلابکاتەوە و ئەنجامی کۆتایی رابگەیێنێت.  لەو کاتەوەی ژماردنەوەی دەستیی دەنگەکان دەستیپێکردووە، شەش کورسی لە شەش پارێزگا گۆڕانکارییان بەسەرداهاتووە. باڵی سیاسیی حەشدی شەعبیش بە گومانی ساختەکاری، بەردەوامە لە دەربڕینی ناڕەزایی لە دژی ئەنجامەکانی هەڵبژاردن. جێنین پلاسخارت - یش داوا لە لایەنەکان دەکات دان بە خۆیاندا بگرن.  نوێنەری سکرتێری گشتیی نەتەوە یەکگرتووەکان بۆ کاروباری عێراق دەڵێت، "هەر هەوڵێکی نایاسایی بۆ دواخستن یان لەکەدارکردنی پاک و بێگەردیی پرۆسەی راگەیاندنی ئەنجامەکانی هەڵبژاردن، یان بۆ کاری خراپتر، وەکو گۆڕینی ئەنجامەکان لە رێگەی تۆقاندن و گوشارەوە، جگە لە ئەنجامی پێچەوانە، هیچی لێ ناکەوێتەوە. داوا لە هەموو لایەنە پەیوەندیدارەکان دەکەم بەو رێگەیدا نەڕۆن".  هاوکات باڵیۆزی ئەمریکاش لە نەتەوە یەکگرتووەکان هەڵبژاردنەکەی بە "دەستکەوتێکی گەورە" بۆ پێکهاتەکان و سەربەخۆکان ناوبرد و داوای لە وڵاتانی ناوچەکەش کرد، دەستوەردان لە پرۆسەی پێکهێنانی حکومەتی نوێی عێراقدا نەکەن.  لیندا تۆماس گرینفێڵد، باڵیۆزی ئەمریکا لە نەتەوە یەکگرتووەکان رایگەیاند، "ئێمە داوا لە هەموو وڵاتان دەکەین رێز لە پرۆسەکە بگرن و رێگە بە دەسەڵاتی دادوەریی عێراق بدەن کارە دەستوورییەکەی خۆی بەشێوەیەکی سەربەخۆ و خێرا بکات. پێوستە سەرکردەکانی عێراق لە دانوستاندنی بونیاتنەردا بەشداربن بۆئەوەی لەسەر بنەمای ئەنجامەکانی هەڵبژاردن حکومەتێک پێکبهێنن و بە جۆرێک بێت کە سەرنجی لەسەر حکومدارییەکی رۆشنانە بێت و پاڵپشتی لە داواکارییەکانی هەموو خەڵکی عێراق بکات. پرۆسەی پێکهێنانی حکومەت پێویستە بەبێ ترس و تۆقاندن و هەڕەشەکانی تووندوتیژی بەڕێوەبچێت".  ئەندامانی ئەنجوومەنی ئاسایش بە کۆی دەنگ هێرشەکەی سەرەتای ئەم مانگەی سەر سەرۆکوەزیرانی عێراق و هەڕەشەکانی دژی یونامی و کارمەندانی کۆمیسیۆنیان سەرکۆنە کردن.  جێنگ شوانگ، جێگری باڵیۆزی چین لە نەتەوە یەکگرتووەکان ئاماژەی بەوە کرد، "چین سەرکۆنەی هێرشەکەی ٧ی تشرینی دووەم بۆسەر شوێنی مانەوەی مستەفا کازمی، سەرۆکوەزیرانی عێراق دەکات، هەروەها نیگەرانیی خۆی لە بەرامبەر هەڕەشەکانی دژی کۆمیسیۆنی باڵای سەربەخۆی هەڵبژاردنەکانی عێراق و یونامی دەردەبڕێت، هیوادارین هەموو لایەنەکانی عێراق ئارامبن و دان بە خۆیاندا بگرن و بە رێگەی ئاشتییانە داواکارییەکانیان بخەنەڕوو و ململانێکانیان چارەسەر بکەن".  ئەندامانی ئەنجوومەن هەروەها هاوڕابوون کە دەبێت حکومەتی داهاتووی عێراق رەنگدانەوەی خواست و داواکارییەکانی شەقامی عێراقی بێت و بە رژدی لەسەر ئەنجامدانی چاکسازی کار بکات.