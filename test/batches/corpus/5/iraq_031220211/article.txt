ماوەی هەفتەیەکە چەکدارانی داعش هێرشەکانیان لە ناوچە جێناکۆکەکان زیادیکردووە، ئەمڕۆ هەینی ٠٣ - ١٢ - ٢٠٢١ سەرچاوەیەکی باڵای ئەمنی کە نەیویست ناوی ئاشکرا بکرێت بە تۆڕی میدیایی رووداوی راگەیاند، بڕیارە کۆبوونەوەیەکی فراوانی ئەمنی بکرێت و ژمارەیەک فەرماندەی هەواڵگری، هەواڵگریی سەربازی، فەرماندەی هێزە زەوینییەکان، جێگری فەرماندەی ئۆپەراسیۆنەکانی عێراق، بەرپرسی میحوەرەکانی ناوچە کوردستانییەکانی دەرەوەی ئیدارەی هەرێمی کوردستان و ژمارەیەک فەرماندەی دیکە بەشدار دەبن.  هەروەها لیوا عەبدولخالق تەڵعەت، نوێنەری وەزارەتی ناوخۆ و پێشمەرگە لە ئۆپەراسیۆنەکانی عێراق، لەبارەی زیادبوونی هێرشەکانی چەکدارانی داعش بۆسەر هێزەکانی پێشمەرگە بە تۆڕی میدیایی رووداوی راگەیاند، "پێویستە سەنگەرەکانمان تووند بکەین و بە هەموو شێوەیەک خۆمان ئامادەبکەین بۆ رووبەڕووبوونەوەی هەموو ئەو هێرشانەی لەلایەن چەکدارانی داعشەوە دەکرێتە سەر پێشمەرگە و نابێت لەسەر بڵاوکردنەوەی ئەو دوو لیوا هاوبەشەی لەنێوان هێزی پێشمەرگە و سوپای عێراق دروستدەکرێت بوەستین یان لەسەر سوپای عێراق رابوەستین، بەڵکو دەبێت سەنگەرەکان زیاتر تووندوتۆڵ بکەین و ژمارەی هێزەکانمان لەو ناوچانە زیاتر بکەین و پلانی ئەمنیی تۆکمە دابڕێژینەوە، دواتر هەرچی پێویست بوو لەگەڵ سوپای عێراق و هێزەکانی هاوپەیمانان هاوئاهەنگی بکرێت بۆ هەر پلانێکی سەربازی".  سەبارەت بە لیوا هاوبەشەکانی نێوان سوپای عێراق و هێزەکانی پێشمەرگەش گوتی، "لیوا هاوبەشەکان ئێستا لە مەشق و راهێناندان و وا بڕیارە کۆتایی ئەمساڵ مەشقەکانیان تەواو ببێت و سەرەتای ساڵی ٢٠٢٢ لەو ناوچانەی بۆیان دیاریکراوە کە بۆشایی ئەمنییان تێدایە بڵاوبکرێنەوە لە ناوچەکانی سحێلاوە تاوەکو خانەقین".  دوێنێ شەو چەکدارانی داعش هێرشیانکردە سەر گوندی خدرجیجەی سەر بە قەزای مەخموور و ١٣ کەسیان شەهید کرد کە ١٠ ـیان پێشمەرگە بوون و سێی دیکەیشیان برا بوون.  ئەو هێرشەی داعش دوای دوو هێرشیان لە ماوەی هەفتەیەکدا دێت، شەوی دووشەممە ٢٩ - ١١ - ٢٠٢١ی چەکدارانی داعش هێرشیان کردە سەر چەند رەبییەکی هێزەکانی پێشمەرگە لە قەزای کفری لە سنووری ئیدارەی گەرمیان و دوو پێشمەرگەیان شەهیدکرد، لە شەوی ٢٧ - ١١ - ٢٠٢١ یش، لە ناوچەی تەپی تەلان لە سنووری کوڵەجۆ، چەکدارانی داعش هێرشیانکردە سەر هێزەکانی پێشمەرگە، لەکاتی بەهاناوەچوونی پێشمەرگەکانیش، بۆمبێکی چێندراو بە ئۆتۆمبێلێکی پێشمەرگەدا تەقیەوە و بەهۆیەوە شەش پێشمەرگە شەهیدبوون و چواری دیکەش برینداربوون.  لیوا عەبدولخالق تەڵعەت، نوێنەری وەزارەتی ناوخۆ و پێشمەرگە لە ئۆپەراسیۆنەکانی عێراق، لەبارەی هێرشەکانی داعش بۆ سەر گوندنشیانی کورد و هێزەکانی پێشمەرگەوە گوتی، "داعش کۆتایی پێنەهاتووە، هەموو کاتێک پێشمەرگە و گوندنشینانی کورد لەو ناوچانە هێرشیان دەکرێتە سەر بۆ چەکدارانی داعش و ئەوان نایانەوێت لەو ناچانە هەبن و دەیانەوێت کوردەکان ئەو ناوچانە جێبهێڵن، بۆ ئەوەی ناچاربن ئەو شوێنانە چۆڵبکەن، بەڵام بەدڵنیاییەوە ئەو شوێنانە پێویستە تۆکمەتر بکرێت و چەکی زیاتر بۆ پێشمەرگە لەو ناوچانە دابین بکرێت".