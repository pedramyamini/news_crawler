بەپێی نووسراوەکەی وەزارەتی ناوخۆ، کە ئاراستەی فەرماندەیی هێزەکانی سنوور، فەرماندەیی هێزەکانی پۆلیسی فیدراڵی، بەڕێوەبەرایەتیی پۆلیسی وزە و بەڕێوەبەرایەتیی بەرگریی شارستانی کراوە، رۆژی یەکشەممە ١٩ی ئەیلوولی ٢٠٢١ لە سەنتەری ئۆپەراسیۆنەکانی لیژنەی هەڵبژاردنەکان لە بارەگای فەرماندەیی ئۆپەراسیۆنە هاوبەشەکان کۆنگرەیەک کراوە، بە مەبەستی گفتوگۆکردن لەبارەی رێکارەکان و کاری هێزە ئەمنییەکان لە داهاتوودا و تەواوکردنی پلانی هەڵبژاردن و ژمارەی ناوەندەکانی دەنگدان.  ناوەڕۆک و بڕیارەکانی کۆبوونەوەکە بریتیبوون لە:  - داخستنی دەروازە سنوورییەکان لە کاژێر ٢١: ٠٠ی رۆژی ٩ی تشرینی یەکەمی ٢٠٢١ تاوەکو کاژێر ٦: ٠٠ی رۆژی ١١ی تشرینی یەکەمی ٢٠٢١.  - فڕۆکەخانەکانی (بەغدا، هەولێر، سلێمانی، نەجەف و بەسرە) لە کاژێر ٢١: ٠٠ی رۆژی ٩ی تشرینی یەکەمی ٢٠٢١ دادەخرێن تاوەکو کاژێر ٦: ٠٠ی رۆژی ١١ی هەمان مانگ.  - دەروازەی پارێزگاکان دادەخرێن و رێگە بە هاتووچۆی کەس و ئۆتۆمبێل نادرێت لە کاژێر ٠١: ٠٠ لە ١٠ی تشرینی یەکەمی ٢٠٢١ تاوەکو کاژێر ٦: ٠٠ی رۆژی ١١ی هەمان مانگ.  - قەدەخەکردنی هاتووچۆی ماتۆڕسکیل و توکتوک و بارهەڵگر، ئەوانەی زیاتر لە دوو تۆن بار دەکەن، بە هەموو جۆرەکانیەوە لە نێوخۆی شارەکاندا، لە کاژێر ٠١: ٠٠ی رۆژی ١٠ی تشرینی یەکەمی ٢٠٢١ تاوەکو کاژێر ٦: ٠٠ی رۆژی ١١ی هەمان مانگ.  - داخستنی سەرجەم شوێن و چێشتخانە و مۆڵەکان جگە لە (دەرمانخانە، شوێنەکانی فرۆشتنی خۆراک، بازاڕەکانی فرۆشتنی سەوزە و میوە و نانەواخانەکان) لە کاژێر ٠١: ٠٠ی ١٠ی تشرینی یەکەمی ٢٠٢١ بۆ کاژێر ٦: ٠٠ی رۆژی ١١ی هەمان مانگ، هەر کەسێک سەرپێچی بکات دەستگیر دەکرێت.  سەرجەم هێزە ئەمنییەکان لە وەزارەتی ناوخۆ دەخرێنە حاڵەتی ئامادەباشیی تەواو (جیم)، سەرجەم مۆڵەت و خولەکان دەوەستن لە ١١ی تشرینی یەکەمی ٢٠٢١ لە کاژێر ٦: ٠٠ تاوەکو کاتێکی نادیار.  - قەدەخەکردنی سەرجەم کۆبوونەوەی مرۆیی بە هەموو شێوەیەک، لە کاژێر ٠٦: ٠٠ لە رۆژی ٧ی تشرینی یەکەمی ٢٠٢١ تاوەکو کاژێر ٠٦: ٠٠ی رۆژی ١٣ی هەمان مانگ، ئەوەی سەرپێچی بکات دەستگیردەکرێت.  - فەرمانگەکانی تەندروستی و خزمەتگوزارییەکان لەو رێکارانە بەدەرن.  - داوا لە هاووڵاتییان کراوە کە مۆبایلەکانیان بدەنە خاڵی پشکنین لە دەرگای ناوەندی دەنگدان و رێگە بە هیچ هاووڵاتییەک نادرێت مۆبایل بباتە ناوەندەکانی دەنگدانەوە.  - بە هەموو شێوەیەک هەڵگرتنی چەک و ئامێری بریندارکەر قەدەخەیە لەنێو ناوەندەکانی دەنگدان و بە شێوەیەکی گشتی و بە رەهایی، جگە لە دەزگا ئەمنییەکان نەبێت، کە بە پاراستنی ناوەندەکانی دەنگدان راسپێردراون.  - قەدەخەکردنی بەکارهێنانی فڕۆکەی درۆن بۆ وێنەگرتن و مەبەستی مەدەنیی دیکە، هێزە ئەمنییەکان تێکیدەشکێنن و رێکای یاسایی لە بەرامبەر ئەنجامدەرانیان دەگیرێتەبەر.  - هێزە ئەمنییەکان هەر کەسێک دەستگیردەکەن و تەواوی رێکارە یاساییەکانی بەرامبەر دەگیرێتەبەر، ئەگەر ئەوانەی باسکراون پێشێل بکات و رەوانەی دادگای دەکات.