بەرەبەیانی ئەمڕۆ یەکشەممە بە سێ فڕۆکەی بێفڕۆکەوانی بۆمبڕێژکراو، هێرشکرایە سەر ماڵەکەی مستەفا کازمی لە ناوچەی سەوزی بەغدا، گوتەبێژی وەزارەتی ناوخۆی عێراق رایگەیاند دوو لە درۆنەکان خراونەتە خوارەوە و یەکێکیشیان ئامانجەکەی پێکاوە.  دوای هێرشەکان وا بڵاوکرایەوە کە کازمی بریندارە، بەڵام زۆری نەبرد کازمی لە رێگەی پەیامێکی ڤیدیۆییەوە کە بە مۆبایل تۆمارکرابوو، رایگەیاند: "بۆ هەر کەسێک ئەمشەو نیگەران بوو، ماڵەکەم دووچاری دەستدرێژییەکی ترسنۆک بووەوە، سوپاس و پێزانین بۆ خودا من و ئەوانەشی کە لەگەڵمدا کار دەکەن زۆر باشین، مووشەک و فڕۆکە بێفڕۆکەوانە ترسنۆکەکان نیشتمان و ئایندە بونیادنانێن، داوا لە هەمووان دەکەم گفتوگۆی هێمنانە و بونیادنەر بکەن لەپێناو عێراق و ئایندەی عێراق".  لە هێرشەکەدا کازمی سەلامەت بوو، چونکە بە گوێرەی زانیارییەکان بەر لە هێرشەکە ئاگادارکرابووەوە، بۆیە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق کە رایانگەیاند تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینی رابردوو لە بەغدا روویدا بێ سزادان تێناپەڕێت.  بەپێی گرتەیەکی ڤیدیۆیی کە لە تۆڕە کۆمەڵایەتییەکان بڵاوکراوەتەوە، قەیس خەزعەلی کە قسە بۆ ژمارەیەک خۆپێشاندەرانی حەشدی شەعبی دەکات، بە ئاشکرا هەڕەشە لە کازمی دەکات.  خەزعەلی دەڵێت: "بۆ خودی کازمی، بۆ خوێنی ئەو شەهیدانە کاتێک تۆ بەو شێوازە وەڵامدەدەیتەوە بە تەقاندنی فیشەکی راستەقینە و دەستڕێژ دەکەیت، ئەو خۆپێشاندەرانە هیچ داواکارییەکیان نەبوو دژی ساختەکاری نەبێت، ئارامنەگرتنت و وەڵامدانەوەشت بەو شێوەیە، واتا تۆ بەرپرسی یەکەمی لە ساختەکاری، ئەوەشی دزراوە لای تۆیە".  هێرشەکەی سەر ماڵی کازمی دوای خۆپێشاندانی لایەنگرانی حەشدی شەعبی هات، لە دژی ئەنجامەکانی هەڵبژاردن، کە هەینیی رابردوو رژانە سەر شەقامەکانی بەغدا و ویستیان بچنە ناوچەی سەوز، بەڵام هێزە ئەمنییەکان رێگریان لێکردن، بەو هۆیەوە رووبەڕووبوونەوە لە نێوان هێزە ئەمنییەکان و خۆپێشاندەران روویدا و ژمارەیەک خۆپێشاندەر کوژران و بریندار بوون.  سەرۆکی گرووپی چەکداریی عەسائیبی ئەهلی حەق هەر لەو گرتە ڤیدیۆییەدا دەڵێت: "ئەی کازمی و هەموو ئەوانەی کە لە پشت و پێشی کازمین، هەموو ئەوانەشی لەو تاوانە بەشداربوون یەک بە یەکیان دەناسین، خوێنی شەهیدان دادگاییکردنی ئێوەیە، ئەگەر ئێمە رۆژێک لە رۆژان تۆڵەی خوێنی ئەبوو مەهدی و حاجی قاسممان نەکردووەتەوە حاشابێت، وەڵاممان گەیشتە هەموو بنکەیەکی ئەمریکی".  هەروەها ئەبوو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی لە پەیامێکدا بۆ مستەفا کازمی، سەرۆکوەزیرانی عێراق رایگەیاند؛ "دەبێ دوو شت لەبیر بکەیت، یەکەمیان گاڵتەجاڕی مانەوەتە لە پۆستی سەرۆکوەزیران، دووەمیان تەنانەت ناگەڕێندرێیتەوە بۆ پۆستەکەی پێشووت".  دوای هێرشەکەی سەر ماڵی سەرۆکوەزیرانی عێراق، موقتەدا سەدر، رابەری رەوتی سەدر لە تویتێکدا رایگەیاند: "ئەو کردەوە تیرۆریستییەی کە لایەنی باڵای لەو وڵاتە کردە ئامانج، بە ئامانجکردنێکی روون و ئاشکرای عێراق و گەلەکەیەتی، کە ئاسایش و سەقامگیری عێراقی کردە ئامانج، بۆ گەڕاندنەوەی بۆ نێو ئەو پشێوییەی کە هێزەکانی دەرەوەی دەوڵەت دەستی بەسەردا دەگرن، تاوەکو عێراق لە نێو تێکدان و تووندوتیژی و تیرۆر بژی، دووچاری مەترسی و دەستوەردانی دەرەکی لێرە و لەوێ ببێتەوە، بۆیە دەبێ سوپای چاونەترسمان و هێزە ئەمنییە پاڵەوانەکان بەرپرسیارێتی لە ئەستۆ بگرن، تاوەکو عێراق چاکدەبێتەوە بەهێز دەبێتەوە".  هاوکات وەزارەتی دەرەوەی ئەمریکا هەوڵی کوشتنی سەرۆکوەزیرانی عێراقی سەرکۆنە کرد و رایگەیاند ئەوە کردەوەیەکی تیرۆریستیی ئاشکرایە و بە ئامانجکردنی دڵی عێراقە.  هەرچی یونامییە، کە زۆرجار لەلایەن گرووپەکانی حەشدی شەعبی بە دەستوەردان لە هەڵبژاردنەکانی ١٠ی ئۆکتۆبەری پەرلەمانی عێراق تۆمەتبار دەکرێت. لە تویتێکدا رایگەیاند: "بە تووندترین وشە سەرکۆنەی هەوڵی کوشتنی مستەفا کازمی، سەرۆکوەزیرانی عێراق دەکات. یونامی خۆشحاڵی خۆی دەردەبڕێت کە سەرۆکوەزیران زیانی بەرنەکەوتووە لە هێرشە درۆنییەکەدا بۆ سەر شوێنی نیشتەجێبوونی لە بەغدا".  هەرچەندە تاوەکو ئێستا هیچ لایەنێک ئەو هێرشەی نەگرووەتە ئەستۆ، بەڵام هێرشەکە هاوشێوەی ئەو هێرشانەیە کە پێشتر کراونەتە سەر باڵیۆزخانەی ئەمریکا لە عێراق، هێزەکانی هاوپەیمانان و فڕۆکەخانەی نێودەوڵەتیی هەولێر، زۆربەی جاریش گرووپەکانی سەر بە حەشدی شەعبی بەرپرسیارییەتەکەیان لە ئەستۆ گرتووە.