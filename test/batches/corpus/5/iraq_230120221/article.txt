ئەمڕۆ یەکشەممە، ٢٣ی کانوونی یەکەمی ٢٠٢٢، موخلف دلێمی، سەرکردە لە هاوپەیمانیی عەزم بە سەرۆکایەتی خەمیس خەنجەر بە تۆڕی میدیایی رووداوی رایگەیاند "بەپێی رێککەوتنی ئێمە و سەدرییەکان و پارتی دیموکراتی کوردستان سەرۆککۆماری عێراق لەم خولەدا دوو جێگری دەبێت". دەشڵێت: "یەکێک لە جێگرەکانی سەرۆککۆمار بۆ شیعەکان و ئەوی دیکەشیان بۆ سوننە دەبێت، بەو پێیەی سەرۆککۆمار لە پێکهاتەی کورد دەبێت".  لە خولی رابردوودا بە پاساوی قەیرانی دارایی و بۆ کەمکردنەوەی خەرجییەکان، بڕیاری لادانای جێگرانی سەرۆککۆمار درا، بەڵام دلێمی دەڵێت: "ئێستا دۆخی عێراق لەرووی داراییەوە باشترە، ئەوە سەرباری ئەوەی بوونی دوو جێگر بۆ سەرۆککۆماری عێراق دەستووری و یاساییە و دەبێت هەبێت".  لە نۆی مانگی ئابی ٢٠١٥، حەیدەر عەبادی، سەرۆکوەزیرانی ئەوکاتی عێراق بڕیاری دەستپێلەکارکێشانەوەی جێگرانی سەرۆککۆماری عێراقی دەکرد، کە ئەوکات هەریەک لە ئەیاد عەللاوی، نووری مالیکی، ئوسامە نوجێفی بوون، ئەنجوومەنی نوێنەرانی عێراقیش دوای دوو رۆژ بڕیارەکەی پەسندکرد.  سەبارەت بەو دەنگۆیانەشی باس لەوەدەکرێت رەوتی سەدر سێ ناوی وەکو بەربژێر بۆ پۆستی سەرۆکی ئەنجوومەنی وەزیرانی عێراق داوەتە هەریەک لە هاوپەیمانێتییەکانی عەزم و تەقەدوومی سوننەکان و پارتی دیموکراتی کوردستان، موخلف دلێمی گوتی: "تائێستا رەوتی سەدری بەهیچ شێوەیەک ناوی هیچ بەرپرس یان کەسێکی نەداوەتە ئێمە، کە بەربژێری ئەوان بێت بۆ پۆستی سەرۆککۆماری عێراق".  هەندێک دەنگۆ لەبارەی بەربژێرەکانی پۆستی سەرۆکی ئەنجوومەنی وەزیران لەهەندێک لە ماڵپەڕەکانی عێراقی بڵاوبوونەوەتەوە، گوایە رەوتی سەدر بە هەردوو هاوپەیمانێتییە سونییەکە و پارتی دیموکراتی کوردستانی دابێت.  بەربژێرەکانیش بەپێی ئەوەی بڵاوکراونەتەوە هەریەک لە مستەفا کازمی، سەرۆکی ئەنجوومەنی وەزیرانی ئێستای عێراق، عادل مهەودر، وەزیری شارەوانی لە سەردەمی نووری مالیکی ٢٠١١ تاوەکو ٢٠١٤، هەروەها ساڵح تەمیمی، سەرۆکی ئەنجوومەنی خزمەتی فیدڕاڵییە.  موخڵف دلێمی دەڵێت: "ئەو پرسە دەکەوێتە دوای هەڵبژاردنی سەرۆککۆماری عێراق، کە دەبێت لە ماوەی ١٥ رۆژدا سەرۆکی گەورەترین فراکسیۆنی پەرلەمانیی ئەنجوومەنی نوێنەرانی عێراق بۆ پێکهێنانی کابینە راسپێرێت".  سەبارەت بە دانانەوەی مستەفا کازمی بە سەرۆکوەزیرانی عێراق، سەرکردەکەی هاوپەیمانیی عەزم گوتی وەکو دوو هاوپەیمانێتییەکەی سوننەکان لارییان نییە مستەفا کازمی ببێتەوە سەرۆکوەزیران.  رۆژی ٠٩ - ٠١ - ٢٠٢٢ خولی نوێی ئەنجوومەنی نوێنەرانی عێراق بە سەرۆکایەتیی بە تەمەنترین پەرلەمانتار، کە مەحموود مەشهەدانی بوو، کۆبووەوە، بەڵام لە کاتی دانیشتنەکە مەحموود مەشهەدانی تەندروستی تێکچوو و بە پەلە گەیێندرایە نەخۆشخانە، بۆیە دووەم بە تەمەنترین پەرلەمانتار، کە خالید دەڕاجی بوو سەرۆکایەتی دانیشتنەکەی کرد، لە دانیشتنەکەدا دەستەی سەرۆکایەتیی پەرلەمان هەڵبژێردران و پەرلەمانتارانیش سوێندی یاساییان خوارد.