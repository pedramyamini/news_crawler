بەڕێوەبەرایەتیی ئاسایش و رێککاری لە دەستەی حەشدی شەعبی لەراگەیێنراوێکدا ئاشکرایکرد: "شەوی دووشەممە بارەگایەکمان لە بەغدا داخست کە ناوی حەشدی شەعبی پێوەبووە و وای نیشانداوە سەر بە ئێمەن، بەڵام بارەگایەکی وەهمی بووە"، هەروەها دەڵێت: "حەوت کەسمان لەنێو بارەگاکەدا دەستگیرکرد  و دەست بەسەر ژمارەیەک چەکدا گیراوە، کە ئەو کەسانە لە بارەگاگەدا بەکاریانهێناوە".  حەشدی شەعبی دەشڵێت بەردەوام دەبێت لەراوەدوونانی ئەو کەسانەی ناوی حەشدی شەعبی بۆ مەرام و بەرژەوەندیی کەسی بەکاردەهێنن.   حەشدی شەعبی چەند جارێک لەمەوبەر رایگەیاند چەندین کەسیان دەستگیرکردووە کە وایاننیشانداوە بەرپرس و ئەفسەری حەشدی شەعبین و هەروەها جاری یەکەمیش نییە بارەگا دابخات، کە بەگوتەی بەرپرسانی حەشدی شەعبی بەناوی ئەوانەوە کراونەتەوە.