مستەفا کازمی، سەرۆکوەزیرانی عێراق ئەمڕۆ پێنجشەممە ١٤ - ١٠ - ٢٠٢١ راشیگەیاند، ئەوە یەکەم هەڵبژاردنە لە عێراق ئەنجامبدرێت بەبێ ئەوەی قەدەخەی هاتووچۆی تێدا رابگەیێندرێت و بەبێ ئەوەی سەرۆکوەزیران وەکو بەربژێر بەشداریی تێدا بکات، بەشدارینەکردنی خۆیشی گەڕاندەوە بۆئەوەی "بێگەردی و متمانە بە هەڵبژاردن ببەخشین و دووریبخەینەوە لە هەر ئەگەرێکی گوشاری سیاسی".  بەگوێرەی راگەیێندراوی حکومەتی عێراق، لەو کۆبوونەوەیەدا کازمی ئاماژەی بەوە کردووە، "هەڵبژاردن کرۆکی کردەی دیموکراسییە و گەلی عێراق بە کارلێکی لەگەڵ ئاهەنگی هەڵبژاردن سەلماندی گەلێکە سوورە لەسەر ئاییندەی و رەتیدەکاتەوە بۆ دواوە و بۆ سەردەمی دیکتاتۆریەت و تاک بۆچوونی بگەڕێتەوە و هەوڵی بونیادنانی ئاییندەیەکی رووناک بۆ نەوەکانی داهاتوو دەدات".  سەبارەت بە قۆناخی دوای هەڵبژاردنیش، سەرۆکوەزیرانی عێراق ئەوەی خستووەتەڕوو، "پێویستە وەکو گەل و هێزە سیاسییەکان و حکومەت یەکڕیز و هاوئاهەنگ بین و هەڵبژاردن و ئەنجامەکانی بە شێوەیەکی کردەیی وەربگێڕین، دوور لە بەڵێن و دروشمەکان، بەڵکو بە کاری جیددی، بۆئەوەی ئەو هەڵانەی لە ئەزموونەکانمانەوە فێریان بووین راستیان بکەینەوە و پلان بۆ داهاتوویەک دابنێین کە گونجاوی گەلێک بێت پەنجەمۆری لە مێژووی مرۆڤایەتیدا هەیە".  لە کۆبوونەوەکەی ئەنجوومەنی وەزیراندا کازمی باسی لەوەش کردووە کە "ئەو هەڵبژاردنەی بە زۆرترین بێگەردی و بێ هیچ دەستوەردان و گوشاری حکومی ئەنجامدرا، متمانەی کۆمەڵگەی نێودەوڵەتی و سەرجەم وڵاتانی دیکەی بە عێراق تۆکمەتر کرد".  سەرۆکوەزیرانی عێراق پیرۆزبایی خۆی ئاراستەی براوەکانی هەڵبژاردن کردووە و گوتووشیەتی "لەم هەڵبژاردنەدا دۆڕاو نییە، هەمووان براوەن، چونکە رکابەرایەتی لەپێناو عێراق بووە".  سەبارەت بەو لایەنانەشی کە تانەیان لە هەڵبژاردن هەیە، کازمی داوا لە کۆمیسیۆنی باڵای سەربەخۆی هەڵبژاردنەکانی عێراق و دەسەڵاتی دادوەری دەکات کە "مافی هەمووان بدرێت، بە شێوەیەکی یەکسان".  مستەفا کازمی لەبارەی تانەکانەوە ئەوەشی گوتووە، هەر لایەن یان کەسێک دەتوانێت تانە لە ئەنجامەکانی هەڵبژاردن بدات و پێویستە کۆمیسیۆن بەدواداچوون بۆ هەموو تانەکان بە جیددی بکات و هۆشداریشی داوە لە هەر دەرچوونێک لە رێوشوێنە یاساییەکان لە مامەڵەکردن لەگەڵ ئەنجامەکانی هەڵبژاردن.  مستەفا کازمی داوای لە سەرجەم لایەنە براوەکان کردووە، پێکەوە و بە گیانێکی نیشتمانییانەی بەرز، کار بۆ پێکهێنانی کابینەی داهاتووی حکومەت بکەن.