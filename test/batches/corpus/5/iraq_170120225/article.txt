لە بەرنامەی گفتوگۆی رۆژنامەنووسی رادیۆی رووداودا باس لە رەوشی سیاسیی عێراق کرا کە هەریەکە لە د. فەرهاد عەلائەددین، سەرۆکی ئەنجوومەنی راوێژکارانی عێراق؛ ئاکۆ محەممەد، رۆژنامەڤان؛ هیوا مەحموود عوسمان؛ رۆژنامەڤان و؛ عارف قوربانی، رۆژنامەڤان تێیدا بەشدار بوون.  د. فەرهاد عەلائەددین، سەرۆکی ئەنجوومەنی راوێژکارانی عێراق رایگەیاند: "بڕیارە ٢٠٢٢/٠١/٢٦ کۆبوونەوەی پەرلەمان بۆ هەڵبژاردنی سەرۆککۆماری عێراق بکرێت. ئەگەر رۆژی چوارشەممە ٢٠٢٢/٠١/١٩ بڕیاری دادگە بەو جۆرە بێت کە یەکەم کۆبوونەوەی پەرلەمان دەستووری بووە، ئەوە قسەیەک هەیە کە حەلبووسی ٢٦ ـی ئەم مانگەی بۆ هەڵبژاردنی سەرۆککۆمار دیاری کردووە. ئەم شتە رانەگەیێندراوە، بەڵام هەیە. "  عارف قوربانی، رۆژنامەڤانیش گوتی: "ئەگەر دادگەی فیدراڵی هەڵبژاردنی دەستەی سەرۆکایەتیی پەرلەمان بە یاسایی دابنێت، ئەوا پێموایە سەدر چاوەڕێی ئەوە ناکات کە هەڵبژاردنی سەرۆککۆمار و سەرۆکوەزیران دوا بخرێت بۆ ئەوەی شیعە رێکبکەون. "  لەبارەی پێکهێنانی حکومەتی نوێی عێراقەوە هادی عامری، سەرۆکی هاوپەیمانیی فەتح کە لە چوارچێوەی هاوئاهەنگیدایە سەردانی هەولێری کرد و لەگەڵ سەرۆک مەسعود بارزانی، نێچیرڤان بارزانی و مەسرور بارزانی کۆبووەوە.  د. فەرهاد عەلائەددین گوتی: "هادی عامری بۆ ئەوە هاتووە بۆ هەولێر بە کورد بڵێت کە ئێمە وەک چوارچێوەی هاوئاهەنگی پێکەوە دەمێنینەوە و جیا نابینەوە. هاتوویشن بە پارتی بڵێن کە ئێوە دەتانەوێت لەگەڵ لایەنێکی شیعەدا هاوئاهەنگی بکەن لە کاتێکدا لایەنێکی گەورەی شیعە نەهاتووەتە ناو ئەو هاوکێشەیەوە، بۆیە واباشترە چاوەڕێ بن نەک ئەوەی بڵێن ئێمە ژمارەمان ئەوەندەیە و دەتوانین ئەو ئەجێندایە جێگیر بکەین. ئێمە ئەمڕۆ ئەگەر جیاییمان هەبێت، سبەینێ یەک دەگرینەوە. دوایی ئێوە وەک کورد و سوننە نەیەن بڵێن بۆچی ئێوە بە زۆرینە و ژمارە بڕیار دەدەن و مامەڵەمان لەگەڵ دەکەن، چونکە ئەمڕۆ ئێوە باسی ژمارە و زۆرینە دەکەن. "  بە گوتەی سەرۆکی ئەنجوومەنی راوێژکارانی عێراق، پەیامەکەی هادی عامری زۆر روونە و پەیوەندیی بە سوننە و کوردەوە نییە. رەنگە ئەگەر موقتەدا سەدر دەسەڵاتی بکەوێتە دەست، ئەو کاتە دەست بکات بە پاک و پیسیان و لە لایەنی سیاسی و ئابوورییەوە لاوازیان بکات. بۆیە چوارچێوەی هاوئاهەنگی بڕیاریان داوە بە هیچ شێوەیەک یەکدی جێنەهێڵن. جا ئەو ترسە لای ئەوان جیددیە.  عارف قوربانی، رۆژنامەڤان گوتی: "فەتح هیچ کات نەیگوتووە کە دەبنە ئۆپۆزیسیۆن. سەدر قبووڵی نییە هەموو ئەو هێزانەی فراکسیۆنیان هەیە وەکو جارانن بێن بەشداریی حکومەت بکەن. کە سەرەتا داوای حکومەتی زۆرینەی نیشتمانیی کرد، بۆ ئەوە بوو ئەو سازانە بشکێنیت کە پێشتر حکومەت لەسەر بنەمای بەشداریی هەموو لایەنەکان پێک دەهات. من وای نابینم کە سەدر بچێتە ناو هاوپەیمانێتییەکەوە کە مالیکیی تێدا بێت. "  دوای ئەوەی گفتوگۆکانی پێکهێنانی حکومەت درێژەیان کێشا و هێشتا ناوماڵی شیعە نەگەیشتوونەتە رێککەوتن، بەشێک لە چاودێران باس لەوە دەکەن کە رەنگە دوو لایەنەکەی شیعە رێکبکەون.  د. فەرهاد عەلائەددین گوتی: "بە بۆچوونی خۆم هەردوو لایەنی شیعەکان دەگەنە رێککەوتن. ئێستا پێشنیازێک هەیە کە هادی عامری خستوویەتیەڕوو؛ ئەویش ئەوەیە کە ئێمە ١٢ وەزارەتی شیعەمان هەیە، سەدر شەشی دەبات و شەشیشی بۆ چوارچێوەی هاوئاهەنگییە. ئیدی ئێمە چۆنی دابەش دەکەین ئەوە کێشەی سەدر نییە. سەدر تەنیا لایەنێکی شیعەیە. پێنج - شەش لایەنی دیکە هەن کە شیعەن. سەدر بە تەنیا ناتوانێت دەسەڵاتی شیعە لە عێراق قۆرخ بکات. "  بەڵام هیوا مەحموود عوسمان گوتی: "چوارچێوەی هاوئاهەنگی کۆمەڵێکی تێکەڵەی سەیر و سەمەرەن و ئەوەی کۆیاندەکاتەوە ناڕازیبوونیانە لە ئەنجامی هەڵبژاردن. ئەوەی روونە ئەوەیە کە موقتەدا ڤیتۆیەکی ١٠٠ % ی لەسەر نووری مالیکی هەیە و هەندێک مەرجی قورسیشی لەسەر قەیس خەزعەلی هەیە، بەڵام هادی عامری لە هەموویان کردەییترە و کەسێکی پراگماتیکترە و دەزانێت کە ئۆپۆزیسیۆن بوون زۆر زیانی زیاترە لەوەی بچێتە حکومەتەوە. لای باشترە بە پشکێکی کەمەوە لەناو حکومەتدا بێت لەوەی ئۆپۆزیسیۆن بێت و هیچی پێنەکرێت. "  ئەو رۆژنامەڤانە ئاماژەی بەوە دا کە ئەوەی لە هەندێک لە ناوەندەکانی نزیک لە سەدر و کەسانی دیکەی دەبیستین ئەوەیە کە عامری تێگەیشتووە کە قورسە لە دەرەوەی چوارچێوەی حکومەت بێت و دەیەوێت بچێتە ناو حکومەتەوە، بەڵام دەیەوێت بزانێت چی دەست دەکەوێت. لەناو دەوڵەتی یاسایشدا پەرلەمانتار هەن گوتوویانە ئامادە نین ببنە ئۆپۆزیسیۆن.  عارف قوربانییش پێیوانییە ماڵی شیعە بەبێ مالیکیش پێکبێنەوە و لای وایە کە هادی عامری و چوارچێوەی هاوئاهەنگی لەسەر کۆبوونەوەی یەکەمی پەرلەمان چاوەڕێی بڕیاری دادگەی فیدراڵی دەکەن. ئەگەر بڕیاری دادگە بە قازانجی ئەوان و هەڵوەشاندنەوەی کۆبوونەوەکە بێت، ئەوا بە جۆرێکی دیکەوە دێنە ناو گفتوگۆکان.    ئەو گوتیشی: "سەدر ئەوەی ناوێت، ئەگەر بیویستایە چوارچێوەی هاوئاهەنگی دروست نەدەبوو. سەدر هەر لە سەرەتاوە رایگەیاند کە حکومەتێکی زۆرینەیەکی نیشتمانی دروست دەکات. پێموایە زۆرترین سەرنجەکان بۆ ئەوەیە کە فەتح بچێتە ناو حکومەتەوە کە سەدر و ئێرانیش ئەوەیان دەوێت. "  هەرچەندە چوارچێوەی هاوئاهەنگی زۆر یەکدەنگ و یەکگرتوو دەردەکەون، بەڵام شارەزایانی سیاسی پێیانوایە بەرژەوەندی زۆر شت دەگۆڕێت و رەنگە فەتح لە پێناو بەشداریکردن لە حکومەتدا لێیان جیاببێتەوە.  هیوا مەحموود عوسمان گوتی: "ئەگەر سەیری لایەنەکانی ناو چوارچێوەی هاوئاهەنگی بکەیت، جگە لە مالیکی کەسیان لەلایەن موقتەداوە ڤیتۆیان لەسەر نییە. ئەگەرێک هەیە ئەوانی دیکەیان بتوانن جۆرە رێککەوتنێک لەگەڵ موقتەدادا بکەن. "  ئەو رۆژنامەڤانە لەو باوەڕەدایە، چوارچێوەی هاوئاهەنگی فەتحی لێ جیا دەبێتەوە. "ئەگەر رەوشەکە وابڕوات و سەدر لەگەڵ فەتحدا رێکبکەوێت، ئەگەری هەیە لەناو دەوڵەتی یاسادا ژمارەیەک پەرلەمانتار کە ٢٠ کەس دەبن لەگەڵ فەتحدا بچنە حکومەتەوە. هەر بۆیە هەفتەی رابردوو مالیکی زۆر بە پەلە کۆنگرەی حیزبەکەی بەست کە ژمارەیەک کەسایەتیی گرنگی حیزبەکەی ئامادەی نەبوون. ئەو پایەمەیشی بۆ یەکێتی ئاماژەی بۆ ئەوە تێدایە کە مالیکی لە هەموو لایەکەوە گەمارۆ دراوە. بۆیە هەق نییە هیچ لایەنێکی کوردی پشت بە مالیکی ببەستێت و ئەو لە هەموو لایەکەوە ئەسپی دۆڕاوە".  د. فەرهاد عەلائەدینیش پێیوایە کە زەحمەتە چوارچێوەی هاوئاهەنگی لێکبترازێن، چونکە جیابوونەوە بە مەترسی لەسەر خۆیان دەزانن.  عارف قوربانییش گوتی: "چوارچێوەی هاوئاهەنگی لەت دەبێت. مالیکی لەو نامەیەیدا کە بۆ یەکێتیی ناردووە و باسی چۆنێتیی دەستەبەرکردنی سەرۆککۆماری کردووە، لە قسەیەکیدا دەڵێت، ئەگەر ئەمە نەکەین لە ئەنجامدا وایدەبینم کە من وەک مالیکی و ئێوە وەک یەکێتی لەم هاوکێشەیەدا زیانمەد دەبن. رەنگە ئەویش باوەڕی وابێت کە لە ئەنجامدا فەتح جێی بهێڵێت. ناکرێت فەتح لە دەرەوەی حکومەت بێت و بەپێی هاوکێشەکانی سەدریش ناکرێت مالیکی لەناو حکومەتدا بێت. "  سەدر بۆ رێککەوتن لەگەڵ لایەنەکانی دیکەی شیعەدا مەرجی هەیە و بە هیچ شێوەیەکیش نایەوێت لەگەڵ نووری مالیکیدا رێکبکەوێت.  عارف قوربانی گوتی: "چوارچێوەی هاوئاهەنگی پێشنیازێکی نوێیان بۆ سەدرییەکان و کورد پێ بوو کە هەردوو لا رازی بن کۆبوونەوەی یەکەمی پەرلەمان هەڵبوەشێنرێتەوە و دەستەی سەرۆکایەتییەکە هیچ کامیان لە جێی خۆیان دانەنرێنەوە. هاتنی قائانی بەو ئاڕاستەیەیە کە ئەگەر سەدریشیان بۆ سازان لەناو ماڵی شیعەدا پێ قایل نەکرێت کە سازان لەناو ماڵی شیعەدا بکرێت، ئەوا بە لای کەمەوە ئەو هێزانە لە حکومەتدا بەشدارییان پێبکرێت کە کە لە چوارچێوەی حەشدی شەعبیدان. "  هیوا مەحموود عوسمانیش گوتی: "بەبێ بەشەکەی دیکەی شیعە و کورد حکومەت پێک نایەت، چونکە چەکداریان هەیە و سەر بە ئێرانن. هێرشەکانی بەغدا پەیامن بۆ ئەوەی کە ئەگەر ئەو لایەنانە نەبنە بەشێک لە حکومەت، ئەوا پەلامار دەدەین و دەبینە کێشە بۆ حکومەت. "  چوارچێوەی هاوئاهەنگی گردبوونەوەی شەش لایەنی شیعەیە کە لە ئەنجامی هەڵبژاردنی ١٠ی ئۆکتۆبەری ٢٠٢١ رازی نین. ئەم هاوپەیمانێتییە خاوەنی نزیکەی ٧٠ کورسییە و دەوڵەتی یاسا بە سەرۆکایەتیی نووری مالیکی کە ٣٣ کورسیی هەیە و هاوپەیمانیی فەتح بە سەرۆکایەتیی هادی عامری کە ١٧ کورسیی هەیە دوو گەورەترین پێکهێنەری چوارچێوەکەن. هەروەها لایەنەکانی دیکە لەوانە هاوپەیمانیی عەقدی نیشتمانی ٤ کورسیی هەیە، لەگەڵ حیزبی فەزیلە و هاوپەیمانیی قیوە دەولە بە سەرۆکایەتیی حەیدەر عەبادی کە چوار کورسیی هەیە، لەگەڵ جووڵانەوەی عەتا کە یەک کورسیی هەیە.  ئەو کاتەی نووری مالیکی سەرۆکوەزیرانی عێراق بوو، سێ کەسایەتیی کورد چوونە لای و لەگەڵیدا کۆبوونەوە کە دوای ئەو کۆبوونەوەیە مالیکی لە شوباتی ٢٠١٤ دا بودجەی هەرێمی کوردستانی بڕی. دواتر وا بڵاوبووەوە کە عادل موراد یەکێک بووە لەو کەسانە و داوای بڕینی بودجەی هەرێمی کوردستانیان کردووە.  لەو بارەیەوە عارف قوربانی جەختی لەوە کردەوە کە عادل موراد لەگەڵ ئەو کەسانەدا نەبووە و گوتی: "ئەو سێ کەسەی چوون بۆ لای مالیکی و لەگەڵیدا کۆبوونەوە و ئەنجامی کۆبوونەوەکەیان بووە مایەی ئەوەی مالیکی بودجەی هەرێمی کوردستان ببڕێت، عادل مورادی تێدا نەبوو. عادل موراد لەو لایەنەوە ستەمی لێ کرا. من دەزانم ئەو سێ کەسە کێ بوون، بەڵام ئێستا نایڵێم. رەنگە رۆژێک لە رۆژان لە نووسینێکدا بیڵێم. "