حاکم زاملی بەربژێری فراکسیۆنی سەدرە بۆ جێگری یەکەمی سەرۆکی پەرلەمانی عێراق.   هەڵکەوت عەزیز، پەیامنێری رووداو لە بەغدا رایگەیاند، چوارچێوەی هاوئاهەنگی داوا لە پەرلەمانتاران دەکەن کە دەنگ بە بەربژێرەکەی ئەوان بدەن بۆ جێگری یەکەمی سەرۆکی پەرلەمان کە ئەویش ئەحمەد ئەسەدییە کە هەم سەرکردەیە لەنێو هاوئاهەنگییەکە و هەم پەرلەمانتارە. هەرچەندە چوارچێوەی هاوئاهەنگی بەفەرمی ئەوەی رەتکردووەتەوە کە ئەحمەد ئەسەدی بەربژێریان بێت، بەڵام پەیامنێری رووداو گوتی، "لە پەرلەمانی عێراق گفتوگۆی ژێربەژێر هەیە و چوارچێوەی هاوئاهەنگی لەبەرئەوەی هیچ لێکتێگەیشتن و رێککەوتنێکیان لەگەڵ سەدر نییە، سەردانی پەرلەمانتاران و فراکسیۆنەکان دەکەن تاوەکو دەنگ بە ئەحمەد ئەسەدی بدەن. "  نەهرۆ مەحموود لەبارەی بڕیارەکانی پارتی گوتی، دوای ئەوە بووە کە فراکسیۆنەکانی عەزم، تەقەدووم و سەدر سەردانیان کردوون و لەگەڵیاندا کۆبوونەتەوە. کورسییەکانی پارتی، سەدر و عەزم و تەقەدووم دەگەنە ١٦٧ کورسی کە ٥٠ کۆ یەکی ئەندامانی پەرلەمان پێکدەهێنن. ئەوەش بۆ ئەوەیە بە گوتەی نەهرۆ مەحموود "چاوەڕوانی هیچ لایەنێک نەکەن" و زۆرینەی پەرلەمانی تەواو بکەن.   پەرلەمانتارەکەی پارتی گوتی، لەبەرامبەر دەنگدان بە حاکم زاملی، لایەنە شیعەکان دەنگ بە شاخەوان عەبدوڵڵا دەدەن، چونکە رێککەوتنەکە دوولایەنەیە.   بڕیاربوو کۆبوونەوەی پەرلەمانی عێراق لە کاژێر ١١: ٠٠ ـی پێشنیوەڕۆ بەڕێوەبچێت، بەڵام تاوەکو دوای کاژێر ٠٣: ٠٠ ـی پاشنیوەڕۆ دواخرا.  پەیامنێری رووداو لە بەغدا ئاماژەی بەوە کرد، بەشێک لە پەرلەمانتاران چوونەتە هۆڵی کۆبوونەوە، ناوی خۆیان نووسیوە کە پێشانی دەدات لە کۆبوونەوەکە ئامادە دەبن و پاشان چوونەتەوە دەرەوە.