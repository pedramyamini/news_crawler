ئەدهەم عادل، دانیشتووی بەغدا دەڵێت، "هەستی نیشتمانییان لەدەستداوە و پەیوەندییان بە نیشتمانەوە نەماوە، هەروەها هیوایان لەدەستداوە بەهۆی ئەوەی وەکو دەڵێن کەڵەکەبووی ئەو جەنگانەی روویاندا، بۆیە بێهیوابوون پاڵنەری سەرەکیی کۆچکردنی گەنجانە، بەڵام من دڵنیام، بۆ ئاگاداریت من گەشتم کردووە و بۆ ماوەیەکی زۆر لە لەندەن و سوێد ژیاوم، چەند دۆخێکم بینی، بە خودا هەموو ئەو گەنجانەی کە دەمبینین، چ لە ئەوروپا بێت یان لە وڵاتە عەرەبییەکان، کەمێک هیوایان دەوێت بۆئەوەی بگەڕێنەوە".  رێگەیەکی دیکەی کۆچکردنی هاووڵاتیی عێراق بۆ ئەوروپا لەڕێگەی تورکیاوەیە بەرەو یۆنان و ئیتاڵیایە، کە مەترسیدارە، بۆیە هۆکار و پاڵنەرەکانی کۆچکردنی هاووڵاتیی عێراق مشتومڕیان دروست کردووە.  عەلا هادی، دانیشتووی بەغدا باس لەوە دەکات، "گەنج ئەو وڵاتە دەوڵەمەندەی نەبینیوە، ئەو قەرەباڵخی و دەستوەردان لە ژیانی دەبینێت، ئەو نایەکسانی لە دابینکردنی هەلەکان دەبینێت، زۆربەی ئەندامانی پەرلەمان و منداڵەکانیان و براکانیان لە باشترین شوێندا کار دەکەن، کەچی گەنجان کاریان دەستناکەوێت بە ٤٠٠ یان ٥٠٠ دۆلار لە مانگێکدا، بۆیە بیر لە کۆچکردن دەکاتەوە بەهۆی دۆخی ئابووری و دۆخی ئەمنی".  عەلا حەمید، پسپۆڕی مرۆڤناسی ئاماژەی بەوە کرد، "زۆربەی چاودێرەکان گەواهیدەری ئەوەن؛ کە ئەو کۆچکردنە زۆرە لە ساڵی ٢٠١٥ وە دەستیپێکرد، دەکرێت بڕوانینە کۆچکردن وەکو پێوەرێکی هەڵسەنگاندنی ئەوەی لە عێراق دەگوزەرێت، مەبەستم قەیرانەکان و کێشەکان و ئاستەنگەکانە، هەروەها ئەو چینەی کە کۆچ دەکات؛ چینی گەنجانە.. ئەو چینە بەردەوام بەراورد دەکات لەنێوان ئەوەی لە عێراق دەگوزەرێت و ئەوەی کە لە دەرەوەی عێراق دەگوزەرێت، بۆیە بڕیاری کۆچکردن دەدات وەکو پەرچەکردارێک بەرامبەر ئەوەی کە لە عێراق دەگوزەرێت".  کۆمەڵەی پەنابەرانی سەرتاسەریی عێراق دەڵێت، لە ساڵی ٢٠٢١ زیاتر لە ٢٨ هەزار کەس لە هەرێمی کوردستانەوە بەرەو ئەوروپا کۆچیان کردووە، لە کاتێکدا وەزارەتی کۆچ و کۆچبەرانی عێراق دەڵێت، هیچ ئامارێکمان نییە سەبارەت بە ژمارەی ئەو عێراقییانەی کە بۆ دەرەوە کۆچ دەکەن.