حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی باڵای سەربەخۆی هەڵبژاردنەکانی عێراق، بە تۆڕی میدیایی رووداوی راگەیاند: "هەموو رێوشوێنەکانمان بۆ دەنگدانی تایبەت تەواوکردووە کە رۆژی ٨/١٠/٢٠٢١ دەستپێدەکات، ئێستا تەنیا ئەوە ماوە خەڵک دەنگبدات کە ئومێد دەکەین و بەڵێنمان داوە هەڵبژاردنێکی بێگەرد بەڕێبکەین و حکومەت و لایەنەکانیش هاوکارن بۆ ئەو کارە".  سەبارەت بەو کار و شتانەشی لە رۆژی دەنگدان قەدەخەن، حەسەن سەلمان گوتی، "ئەو شتانەی قەدەخراون لەپێناو بەڕێوەچوونی هەڵبژاردنێکی بێگەرد و بێ کێشەی ئەمنی قەدەخەکراون کە چەند شتێک دەگرێتەوە، بەشێک لە رێوشوێنەکانیش بۆ ئەوەیە کە دەستوەردان لە هەڵبژاردنەکان قەدەخەبکرێت".  کۆمیسیۆنی باڵای سەربەخۆی هەڵبژاردنەکانی عێراق لە رۆژی دەنگدانی تایبەت و گشتی، ئەو شتانەی قەدەخە کردووە:   - چەک هەڵگرتن، چەقۆ و کەرەستەی بریندارکار، لەگەڵ ئەو کەرەستانەی کە خێرا گڕدەگرن.  - هاتووچۆی نێوان پارێزگاکانی عێراق.  - بەکارهێنانی ماتۆڕسکیل و توکتوک.  - هەڵگرتنی مۆبایل لەنێو بنکەکانی دەنگدان.  - وێنە و ڤیدیۆ تۆمارکردن لەنێو بنکەکانی دەنگدان.  - گەشتکردن لەعێراقەوە بۆ وڵاتانی دیکە و بەپێچەوانەشەوە.  - گەشتە نێوخۆییەکانی فڕۆکەخانەکانی عێراق.