مستەفا کازمی، سەرۆکوەزیرانی عێراق سەرپەرشتیی پرۆسەکەی کرد و لەڕێگەی ھەردوو ئامێری ڤی ڤی دی کە ناوی دەنگدەرانی لێ تۆمارکراوە و ئامێریبیکۆس کە تایبەتە بە وەرگرتنی فۆرمی دەنگدەر و ھەژمارکردنی دەنگەکان، بە شێوەی ئەلیکترۆنی تاقیکردنەوەکان بەڕێوەچوون، بۆ ھەڵبژاردنی ئەمجارە ٢١٧٩ بنکەی دەنگدان ئامادەکراون لە سەرجەم پارێزگاکانی عێراق.  دادوەر عەباس فەرحان، سەرۆکی فەرمانگەی ھەڵبژاردن لە کۆمیسیۆن دەڵێت، "رێگەی دەنگدان بەم شێوەیە دەبێت، دەنگدەر دەبێت کارتی بایۆمەتری و ناسنامەیەکی فەرمیی دیکەی پێبێت، ئەوکات فۆرمی دەنگدانی پێدەدرێت بەشداری بکات، ھەروەھا بە کارتە کۆنەکەش دەتوانرێت دەنگ بدرێت بۆ ئەوانەی بایۆمەترییان وەرنەگرتووەتەوە، بەڵام رێوشوێنەکانی زۆر تووند دەبێت و مۆری ھەر ١٠ پەنجەکەیان وەردەگیرێت ئەوکات دەنگ دەدات".  لە ھەڵبژاردنی پێشوەختەی عێراق ٢٤ ملیۆن کەس مافی دەنگدانیان ھەیە، تاوەکو ئێستا ١٧ ملیۆن کەس کارتی بایۆمەترییان وەرگرتووەتەوە، نەتەوە یەکگرتووەکان لە نزیکەوە چاودێریی پرۆسەکە دەکەن ھەرچەندە دڵنیایی پێشوەختە نادەن لەبارەی بەڕێوەچوونی ھەڵبژاردنێکی پاک و بێگەرد، بەڵام خەڵک ھاندەدەن بەشداریی پرۆسەکە بکەن تاوەکو کاریگەرییان ھەبێت.  ئەنگیبیورگ سولرون، جێگری نوێنەری تایبەتی نەتەوە یەکگرتووەکان بۆ کاروباری سیاسی و ھەڵبژاردن رایگەیاند، "نەتەوە یەکگرتووەکان لێرە بە گەورەترین تیمی تایبەت بە هەڵبژاردنەکان لەسەر ئاستی جیهان ئامادەیە بۆ پێشکێشکردنی هاوکارییەکان بە کۆمسیۆنی باڵای هەڵبژاردنەکان و چاودێریکردنی پرۆسەکە، ئەوەش لەڕێگەی زیاتر لە ٨٠٠ کەس، بەڵام ناتوانم پێشوەختە بڵێم هەڵبژاردنەکان چۆن دەبن، ئەوە رۆڵی چاودێرانە کە ببینن و چاودێریی بکەن، بۆیە دەبێت تاوەکو رۆژی هەڵبژاردن چاوەڕێبین".  بۆ ھەڵسەنگاندن و چاودێریکردنی ھەڵبژاردنی پێشوەختەی عێراق بڕیارە ٥٠٠ چاودێری نێودەوڵەتی لە وڵاتانی بیانی و عەرەبی بگەنە عێراق، زیاتر لە ٨٠٠ چاودێریان سەر بە نەتەوە یەکگرتووەکان و ٨٠ یان سەر بە یەکێتیی ئەوروپا دەبن، لە عێراقەوە بانگهێشتنامە بۆ ٥١ وڵات و کۆمکاری عەرەبی و ٢٥ رێکخراو نێردراوە بۆئەوەی چاودێریی پرۆسەکە بکەن.