هێشتا ئەنجامی کۆتایی هەڵبژاردنی پەرلەمانی عێراق رانەگەیێندراوە، بەڵام بە گوێرەی ئەنجامی بەرایی سەنگی لایەنەکان و ژمارەی کورسییەکانیان لە پەرلەماندا تا رادەیەکی زۆر ئاشکرایە. ئەنجامی هەڵبژاردن بە جۆرێک بوو کە بۆ هەندێک لایەنی ناوخۆیی و دەرەکی مایەی نیگەرانی بوو. بە تایبەتی لایەنەکانی سەر بە ئێران دەنگیان زۆر کەمی کرد کە بزووتنەوەی فەتح دیارترینیان بوو.  لە بەرنامەی "گفتوگۆی رۆژنامەنووس"ـی رادیۆی رووداودا کە هەریەکە لە د. فەرهاد عەلائەدین، سەرۆکی ئەنجوومەنی راوێژکارانی عێراق؛ د. ناسر هەرکی، ئەندامی خولی چوارەمی ئەنجوومەنی نوێنەرانی عێراق؛ هیوا مەحموود عوسمان، رۆژنامەڤان و، عارف قوربانی رۆژنامەڤان تێیدا بەشدار بوون باس لە پێکهێنانی حکومەتی نوێی عێراق و رۆڵی ئێران تێیدا و پێگەی کورد لەو حکومەتەدا کرا.  د. فەرهاد عەلائەدین لەبارەی بەشدارینەکردنی مالیکی و فەتح لە حکومەتی عێراق گوتی: "بەشدارنەبوونی مالیکی لە حکومەت ئەو مەترسییەی نییە کە فەتح هەیەتی و چەکداری هەیە. مالیکی دەتوانێت وەک فراکسیۆنێکی ئۆپۆزیسیۆنی بەهێز بێت و مەترسیی نابێت، بەڵام لایەنێکی چەکداری وەک فەتح ئەگەر بێتو دەست بداتە کردەی چەکداری مەترسیی زۆری دەبێت. "  سەرۆکی ئەنجوومەنی راوێژکارانی عێراق ئەوەی خستەڕوو کە فەتح ئەوەی قبووڵ نییە بچێتە ژێر باڵی مالیکی وەک و، ئەگەری زۆرە کە فەتح لەگەڵ سەدر رێکبکەوێت، بە تایبەتی کە هادی عامری لەگەڵ موقتەدا سەدر پەیوەندیی باشە.  هەروەها ناسر هەرکی گوتی: "من پێموایە پێکهێنانی حکومەت بەبێ فەتح زۆر سەخت دەبێت، ئەگەر پێکیشبهێنرێت تەمەنی درێژ نابێت. ئەگەر فەتح لەگەڵ سەدردا رێکبکەوێت، پێکهێنانی حکومەت زۆر ئاسان دەبێت. بەختی کازمیش زۆر دەبێت بۆ ئەوەی ببێتەوە سەرۆکوەزیران، چونکە سیاسەتێکی هەیە کە هەموو لایەنەکان لە خۆی رازی دەکات و هیچ کامیان لە خۆی ناتۆرێنێت. کازمی زۆر زیرەکانە لەنێوان ئێران و ئەمریکادا یاری دەکات. "  هیوا مەحموود عوسمان لەبارەی رۆڵی ئێران لە پێکهێنانی حکومەتە یەک لە دوای یەکەکانی عێراق گوتی: "لە ٢٠٠٣ ـەوە تاوەکو ئێستا ئێران رۆڵی هەبووە و رۆڵێکی زۆر زیرەکانە بووە. لەو کاتەوە ئێران لە هەموو حکومەتێک و هەموو پێشهاتێکی سیاسیی ناو عێراقدا توانیویەتی کاریگەرییەکی گرنگی هەبێت. ئەوەی ئێستا هەیە کەمێک جیاوازە، بەڵام گۆڕانکارییەکی ئەوتۆی تێدا نییە. "  ئەو رۆژنامەڤانە ئاماژەی بەوە دا، سەدر هیچ هۆکارێکی نییە کە دژایەتیی ئێران بکات. بە تایبەتی کە ئێران پێشوازیی لە ئەنجامەکە کردووە. ئەگەر هەیە لەو لایەنانەی کە ئێستا وەک ئۆپۆزیسیۆن دەردەکەون لە فەتح و مالیکی، ئێران فەتح رابکێشێتە ناو حکومەتەوە، چونکە دووژمنایەتییەکی ئەوتۆ لەنێوان سەدر و عامریدا نییە.   عارف قوربانی، رۆژنامەڤانیش پێیوایە، لەبەر ئەوەی لە هەڵبژاردندا ئەو لایەنانەی سەر بە ئێران بوون دۆڕاندیان، دەبێت بۆ قەرەبووی ئەوە حکومەتەکە لایەندارێتیی ئێران بکات و گوتی: "من وایدەبینم بەبێ فەتح حکومەت پێکنایەت. ئەو هێزانەی کە سەر بە ئێرانن دەبێت بەوە قەرەبوو بکرێنەوە کە لە حکومەتدا رۆڵیان هەبێت. "  ئێستا رەوشەکە بەرەو ئەوە دەڕوات کە هەموو لایەنەکان بەشداریی حکومەت نەکەن و بەشێکیان ببنە ئۆپۆزیسیۆن. تەنانەت عەممار حەکیم، سەرۆکی رەوتی حیکمەی نیشتمانی رایگەیاند کە بەشداریی حکومەت ناکات و بە خۆدا دەچنەوە و خەریکی رێکخستنەوەی خۆیان دەبن.  لە بەشێکی دیکەی قسەکانیدا د. ناسر هەرکی گوتی: "تا رادەیەک ئاسان نییە سەرۆکوەزیران دەستنیشان بکرێت. خۆی دەبێت ئەو لایەنەی هەڵبژاردنی بردووەتەوە سەرۆکوەزیران دەستنیشان بکات، بەڵام بە بۆچوونی ئێمە ئەو بڕیارەی پێشووی دادگەی فیدراڵی لە جێی خۆی نەبوو و دەستووریش نەبوو کە گەورەترین فراکسیۆنی پەرلەمانی حکومەت پێکبهێنێت. دەبێت دادگەی فیدراڵی سەدرییەکان رابسپێرێت کە حکومەت پێکبهێنن. بەڵام دەستنیشانکردنی سەرۆکوەزیران بەبێ رێککەوتن لەگەڵ مالیکی هێندە ئاسان نییە. "  عارف قوربانی لەو باوەڕەدایە کە ئەگەر حکومەت لە دەرەوەی عێراق پێکبهێنرێت، شتێک بەسەر عێراقییەکاندا دەسەپێنرێت. ئەگەر لێبگەڕێن عێراقییەکان خۆیان حکومەت پێکبهێنن، دەبێت کورد و سوننە وەکو دوو لایەنی گرنگ رۆڵیان لە پێکهێنانی حکومەتدا هەبێت.  فەرهاد عەلائەدینیش گوتی: "تاوەکو ئەنجامەکان رانەگەیێندراین، هیچ دوو لایەنێک رێکناکەون. دوای ئەوە جموجووڵ دەکەوێتە لایەنەکان و گوشاری دەرەکییش لەسەر لایەنەکان زیاد دەبێت. "  ئەمریکییەکان تاوەکو ئێستا بە فەرمی بۆچوونی خۆیان لەبارەی هەڵبژاردنەکە دەرنەبڕیوە و دەڵێن، چاوەڕێی ئەنجامی کۆتایی دەکەن، بەڵام بەو پێیەی دەنگی لایەنەکانی نزیک لە ئێران کەمی کردووە، وادەردەکەوێت بە ئەنجامەکان دڵخۆش بن.  عارف قوربانی باسی لەوە کرد کە دەبێت کورد و سوننە ئەوە هەڵسەنگێنن کە لەگەڵ کام لایەن دەتوانن بگەنە رێککەوتن بە مەرجی ئەوەی مافەکانیان دەستەبەر بکرێت. بە گوتەی عارف قوربانی، دەبێت مەرجی سەرەکیی کورد ئاساییکردنەوەی دۆخی ناوچە دابڕێنراوەکان و دڵنیاییدان لە دابینکردنی بەشە بودجەی خەڵکی هەرێمی کوردستان بێت، ئەوەی ئێستا دەبینرێت وادەردەکەوێت کە لایەنەکان چاوەڕێن لە دەرەوە هێزێک فەرمانیان بەسەردا بکات و بچن جێبەجێی بکەن.  ناسر هەرکی گوتی: "ئەوەی بۆچی کورد بەر لە رێککەوتنی شیعەکان هەوڵی رێککەوتن نادات ئەوەیە کە دەبێت سەیری واقیعەکە بکرێت. ئەوە پەیوەندیی بە ئەمریکا و ئێرانەوە هەیە. ئەمریکا هیچ کاتێک رێگەی بە ئێمە نەداوە کە خاوەنی بڕیاری خۆمان بین. هەوڵی داوە کە ئێمە لەگەڵ عێراقدا رێکبکەوین. "  هیوا مەحموود عوسمان ئەوەی خستەڕوو کە ئەمریکا لە پێکهێنانی حکومەتی عێراقدا روون نییە، شێوەی دەستتێوەردانیشیان لە پێکهێنانی حکومەتدا هیچ سەرکەوتووانە نەبووە. ئەمریکا تاوەکو ئێستا خۆی ساخ نەکردووەتەوە کە لەگەڵ عێراقدا چ دەستتێوەردانێک بکات.   هیوا مەحموود ئاماژەی بەوەش دا کە لە خۆپێشاندانەکانی نێوەڕاست و باشووری عێراقدا یەک هەفتە خەڵک دەکوژرا، کەچی ئەمریکا هیچی نەکرد، چەند جارێک بۆردوومانی هەولێر کرا، کەچی دەچوو لە ئەلبوکەمال لێیدەدانەوە، لە عێراقدا هەرگیز نەبووە قسەی ئەمریکا بەسەر ئێراندا سەربکەوێت.   یەکگرتوویی لایەنە کوردییەکان لە بەغدا لای چاودێران بە هۆکاری سەرەکیی بەهێزیی پێگەی کورد و دەستەبەرکردنی مافە دەستوورییەکانی دادەنرێن. بۆ حکومەتی ئەمجارەی عێراقیش نەوەی نوێ، یەکگرتوو و کۆمەڵ رایانگەیاندووە کە دەبنە ئۆپۆزیسیۆن و بەشدار نابن، تەنیا یەکێتی و پارتی دەیانەوێت بەشدار بن و لە حکومەتی داهاتوودا چاوەکانی کورد زیاتر لەسەر ئەوانە.  فەرهاد عەلائەدین گوتی: "دەبێت رێککەوتنی یەکێتی و پارتی لە ئاوخواردنەوە ئاسانتر بێت، بەڵام بە داخەوە بابەتی بەرژەوەندیی حیزبایەتی بەسەر گفتوگۆکانیاندا زاڵە. ئێستا بەرەو ئەوە دەڕۆین کە پارتی دەیەوێت وەک برا بچووک هەڵسوکەوت لەگەڵ یەکێتی بکات، لەبەر ئەوەی کورسیی زیاتر لەوی هێناوە. ئەگەر لە هەرێمی کوردستان هاوبەش بن و لە بەغدا ئەوە رەنگ نەداتەوە، تووشی کێشە دەبین. دەبێت رێککەوتنیان لەسەر ئەو بنەمایە بێت کە لە بەغدا بەرژەوەندیی کورد بپارێزن. پەرتەوازەیی کورد لە رابردوودا زۆر زیانی لە کورد داوە. لە کەرکووک بەعەرەبکردن هەیە و ئێمەیش زەقەی چاومان دێت و دەسەڵاتیشمان نییە. هۆکارە سەرەکییەکەیشی ئەوەیە کە کورد یەکدەنگ نییە. بەرپرسیارێتییەکەیش لە ئەستۆی سەرکردایەتیی یەکێتی و پارتیدایە. "  عارف قوربانیش جەختی لەوە کردەوە، دەبێت کورد لەسەر مافەکانی گفتوگۆ بکات و رێککەوتنەکانی لەسەر بنەمای چارەسەرکردنی کێشەکانی نێوان هەولێر و بەغدا بێت.