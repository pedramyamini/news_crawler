عەلی رەزا گونەی، باڵیۆزی توركیا لە عێراق ئەمڕۆ چوارشەممە ٢٧ - ١٠ - ٢٠٢١ بە تۆڕی میدیایی رووداوی راگەیاند: "لە عێراقدا گرنگترین رێگا بۆ زیادکردنی تواناکان لە پرسی ئاودا، پەرەپێدانە بە ژێرخان. کاتێک دەڵێین ژێرخان، مەبەستمان بەنداوی زیاتر و مۆدێرنکردنی سیستەمی ئاودێری و بەهەمانشێوە نۆژەنکردنەوەی سیستەمی ریسایکلینی ئاوەڕۆ و دابینکردنی بەرهەمی کشتوکاڵییە بەگوێرەی بڕ. لەم بابەتانەدا تورکیا دەستیکردووە بە گواستنەوەی زانیاری و ئەزموون و تاقیکردنەوەکانی خۆی بۆ لایەنی عێراقی، پلانێکی چالاکی یەکجار بەرفراوانمان ئامادەکرد".  هەر بەپێی گوتەکانی عەلی رەزا گونەی، نوێنەری تایبەتیی سەرۆککۆماری تورکیا لە پرسی ئاودا، کە وەزیری پێشووی ئاوە، لەگەڵ بەرپرسانی پەیوەندیداری عێراق کۆدەبێتەوە. باڵیۆزی تورکیا لە بەغدا هیوای خواست چی زووە لە رێگەی ئەم هەوڵانەوە کێشەکان بە تەواوەتی کەم بکرێنەوە و راشیگەیاند: "کێشەکە  سنووری تێپەڕ کردووە، بەو هۆیەوە تەنیا بە پێکەوە کارکردن دەتوانرێ چارەسەر بکرێت. لەبارەی بڕی ئاوەوە، ئەو بڕە ئاوەی تورکیا بەریدەداتەوە لەوانەیە زیاد و کەمی رووبدات، بەڵام بڕی هەرە زۆر کە بکرێت بەریدەدەینەوە. بۆ نموونە لە مانگەکانی هاوینی رابردوودا، توانیمان لەو بڕە ئاوەی عێراق داوایکردبوو، سێ هێندە زیاتر ئاو بە عێراق بدەین. ئەمە لە سایەی بەنداوەکانمانەوە روویدا".  عەلی رەزا گونەی ئاماژەی بەوەکرد بەنداوەکان ئەو وێستگانەی ژێرخانن، کە بەر لە روودانی لافاو دەگرن و دەرفەتی ئاو بۆ وشکەساڵی دەستەبەر دەکەن، هەر بۆیە لە عێراقیش لە باکوورییەوە تا باشووری، پێویستیی بە بەنداوی زیاتر هەیە.