دەزگای هەواڵگریی سەربازی نووسراوێکی بە ژمارە ٣٣٦٧١٣٢٢ لە رۆژی ٢٠ی کانوونی دووەمی ٢٠٢٢ ئاڕاستەی فەرماندەیی ئۆپەراسیۆنە هاوبەشەکان، فەرماندەیی هێزە زەمینییەکان، فەرماندەی ئۆپەراسیۆنەکانی نەینەوا و ژمارەیەک شوێنی دیکە ناردووە لەنێویاندا نووسینگەی سەرۆک وەزیرانی عێراق، شانەی هەواڵگریی نیشتیمانی، دەستەی نیشتیمانی هاوئاهەنگیی هەواڵگریی و چەند شوێنێکی دیکە کراوە.  لە بروسکەکەی دەزگای هەواڵگریی سەربازیدا هاتووە: "بەپێی زانیارییەکانمان کە لەیەکێک لە هاوکارانمانەوە پێمانگەیشتووە کاژێر ٩ی شەوی ٢٠ی کانوونی دووەمی ٢٠٢٢، لە رێگەی ئۆتۆمبێلێکی بۆمبڕێژکراو کە دواتر رووبەڕووبونەوەی چەکداریی بەدواداهات، گرتووخانەی پیشەسازی لە پارێزگای حەسەکە لە سووریا رووبەڕووی هێرشێکی تیرۆریستی لەلایەن چەکدارانی داعش بووەوە، بەپێی گرتە ڤیدیۆییەکە دەردەکەوێت تیرۆریستان نیازیان هەبووە چەکدارەکانیان کە ژمارەیان ٥ هەزار چەکدار دەبێت ئازادبکەن، کە زۆرینەیان لە سەرکردە باڵا مەترسیدارەکانن و بیاننێرن بۆ عێراق بۆ پشتیوانیکردنی ریزەکانیان".  شەوی ٢٠ی کانوونی دووەمی ٢٠٢٢، هێزەکانی سووریای دیموکرات - هەسەدە زانیاری لەبارەی دروستبوونی پشێوی لە گرتووخانەیەکی شاری حەسەکە کە ژمارەیەک ئەندامی داعش تێیدا بەندکراون، بڵاوکردەوە.   بەگوێرەی راگەیێندراوی ناوەندی راگەیاندنی هەسەدە، دوای ئەوەی کە شانە نووستووەکانی داعش لە حەسەکە ئۆتۆمبێلێکی بۆمبڕێژکراویان لە نزیک گرتووخانەی غوێران تەقاندەوە، ئەندامانی داعش لە نێو گرتووخانەکەدا دەستیان بە یاخیبوون کرد و هەوڵی هەڵاتنیان دا.  وەک لە راگەیێندراوەکەدا هاتووە، دواتر شەڕ و پێکدادان لە نێوان هێزە ئەمنییەکانی هەسەدە و شانە نووستووەکانی داعش لە گەڕەکەکانی دەرەوەی گرتووخانەکە دروستبوو.