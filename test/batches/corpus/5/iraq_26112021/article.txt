لیوا ئەحمەد عەزاوی، بەڕێوەبەری بەڕێوەبەرایەتیی کاروباری پاسپۆرت لە وەزارەتی ناوخۆی عێراق، بە راگەیاندنی فەرمیی وڵاتەکەی راگەیاند: "وەزارەتەکەمان گەیشتووەتە دوا قۆناخی واژۆکردنی گرێبەستی جێبەجێکردنی پرۆژەی پاسپۆرتی ئەلیکترۆنی، چونکە بەڕێوەبەرایەتیی پاسپۆرت توێژینەوەی تەکنیکی کردووە و هەموو پێداویستییەکانی لە بەڕێوەبەرایەتیی سیستمەکان و زانیارییەکان لە وەزارەتی ناوخۆ دابینکردووە".  لیوا ئەحمەد عەزاوی راشیگەیاند: "پاسپۆرتی ئەلیکترۆنی زۆر جیاوازە لە پاسپۆرتەکانی پێش خۆی، چونکە پەڕەی یەکەمی پاسپۆرتەکە، کە لە پلاستێک دروستدەکرێت و زانیارییەکانی خاوەن پاسپۆرتەکەی تێدا دەنووسرێت، ناتوانرێت ساختە بکرێت".  سەبارەت بە ئاستی بەهێزی پاسپۆرتی عێراقیش، بەڕێوەبەری بەڕێوەبەرایەتیی کاروباری پاسپۆرت گوتی: "ئاستی بەهێزیی پاسپۆرت لە جیهان بەندە بەو ڤیزایانەی کە بە خاوەنی ئەو پاسپۆرتە دەدرێن، لەگەڵ جووڵەی بازرگانی و سیاسی؛ ئێستا خاوەنی پاسپۆرتی عێراقی دەتوانێت بێ ڤیزا گەشت بۆ ٢٨ وڵات بکات، تەنانەت کۆریای باشووریش رێگە بە عێراقییەکان دەدات گەشتی بۆ بکەن بەو مەرجەی پاسپۆرتی دیپلۆماسییان هەبێت، قوبرسیش بڕیارێکی هاوشێوەی داوە".  پێشتر عەمید سالار عەبدوڵڵا، بەڕێوەبەری پاسپۆرتی سلێمانی، لە ١٦ی ئۆکتۆبەری ٢٠٢١ دا بە تۆڕی میدیایی رووداوی راگەیاندبوو: "هەموو کاروبارێکی کارگێڕی و تەکنیکی بۆ دروستکردنی پاسپۆرتی ئەلیکترۆنی تەواو بووە؛ یەکەمجاریش بەکارهێنانی ئەو پاسپۆرتە لە بەغدا جێبەجێدەکرێت و ئەگەر لە تاقیکردنەوە دەرچوو، دواتر لە سەرجەم پارێزگاکانی دیکە و باڵیۆزخانەکان دەست بە دەرکردنی  دەکرێت".  بەڕێوەبەری پاسپۆرتی سلێمانی گوتیشی: "لە لاپەڕەکانی ناوەوەی پاسپۆرتە ئەلیکترۆنییەکە سیمای پارێزگاکان پێشاندەدرێت و هەر پارێزگایەک لە نێو ئەو پاسپۆرتەدا دوو وێنەی دەبێت؛ هەروەها سیمکارتێکی تێدا دەبێت و زانیاریی خاوەن پاسپۆرتەکەی تێدا دەبێت؛ لە هەموو ئەوانەش گرنگتر ئەوەیە کە لە دەروازە سنوورییەکان و لە فڕۆکەخانەکان ئامێری تایبەت بەو پاسپۆرتە دادەنرێن بۆ ئەوەی گەشتیاری خاوەن پاسپۆرتەکە نەچێتە لای ئەفسەری وردبینیکردنی پاسپۆرت، بەڵکو ئامێرەکە خۆی زانیارییەکان وەردەگرێت و دەرگاکە دەکاتەوە بۆ چوونەژوورەوە یان هاتنەناوەوەی خاوەن پاسپۆرتەکە".  بەپێی دەزگای گلۆباڵ پاسپۆرت ئیندێکس بۆ پۆلێنکردنی پاسپۆرتی وڵاتان، پاسپۆرتی عێراقی دوای پاسپۆرتی ئەفغانی دووەم لاوازترین پاسپۆرتە لە ئاستی جیهاندا، چونکە متمانەکردن بە خاوەن پاسپۆرتی عێراقی لە وڵاتانی جیهان لە ئاستێکی نزمدایە؛ لەگەڵ ئەوەشدا خاوەنی پاسپۆرتی عێراقی دەتوانێ بەبێ ڤیزا گەشت بۆ ٢٨ وڵات بکات.