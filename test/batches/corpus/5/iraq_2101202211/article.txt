یەحیا رەسوول، گوتەبێژی فەرماندەی هێزە چەکدارەکانی عێراق رۆژی هەینی ٢١ - ٠١ - ٢٠٢٢ بە تۆڕی میدیایی رووداوی راگەیاند، ئەوەی کە لە ناوچەی عوزێم لە دیالە روویدا کارێکی تێکدەرانەی داعش بوو کە سوودیان لە کەشوهەوای خراپی ناوچەکە بینی، ئەوان وەڵامێکی تووندیان بۆ ئەو هێرشە دەبێت و گوتی: "رووداوەکە بەهۆی بێئاگاییەوە بووە. "  یەحیا رەسوول، گوتیشی: "داعش سوود لەو ناوچانە وەردەگرن کە هێزەکانی ئێمەی لێ نییە، هەوڵی ئەوە دەدەین کە ئیدی هیچ کەلێنێک بۆ ئەو هێرشانەی داعش نەهێڵین، بەڵام ئەو ناوچانە بەرفراوانن و کۆنترۆڵکردنیان ئاسان نین، ئێمە ئۆپەراسیۆنەکانمان درێژە پێدەدەین و رۆژانەش بەردەوام دەبین، ئۆپەراسیۆنەکانمان لەسەر بنەمای هەواڵگریی ورد ئەنجام دەدەین. "  بەرەبەیانی رۆژی هەینی ٢١ - ٠١ - ٢٠٢٢ چەکدارانی داعش هێرشیان کردە سەر سریەیەکی سوپای عێراق لە ناحیەی عوزێم لە پارێزگای دیالە، بەو هۆیەوە ١٠ سەرباز و ئەفسەرێک کوژران.  بەگوتەی یەحیا رەسوول، لێکۆڵینەوە لەو رووداوە دەستی پێکردووە، فەرماندەی هێزە چەکدارەکان خۆی سەرپەرشتیی دەکات.  شەوی ٢٠ی کانوونی دووەمی ٢٠٢٢، هێزەکانی سووریای دیموکرات - هەسەدە رایگەیاند پشێوی لە گرتووخانەیەکی شاری حەسەکە دروستبووە، کە ژمارەیەک ئەندامی داعش تێیدا بەندکراون.  لەبارەی هاتنی چەکدارانی داعش لەو گرتووخانەیەی حەسەکەوە بۆ عێراق، گوتەبێژی فەرماندەی هێزەچەکدارەکان ئاماژەی بەوە کرد، هیچ ترسێک نییە کە ئەو چەکدارانە بگەنە عێراق، ئەوان سنوورەکانیان بەتەواوەتی پاراستووە و هیچ کەلێنێک بۆ ئەوە نییە کە چەکدارەکان دزەی تێدا بکەن.  یەحیا رەسوول، باس لەوەش دەکات، لەو سریەیە هیچ کێشەیەکی کەمی چەک و تەقەمەنییان نەبووە و دەشڵێت: "ئەوەی کە هۆکاری ئەو کارەساتە بوو، بێئاگایی بوو، دەکرێت زیاتر چاوکراوەبین، چونکە هێشتا داعش هەڕەشەیە و جموجۆڵی ماوە. "  گوتەبێژی فەرماندەی هێزەچەکدارەکانی عێراق باسی لەوەش کرد: "ئێمە نابێت چاوەڕێی ئەوە بکەین تاوەکو داعش هێرش دەکات، دەبێت کار لەسەر لاوازکردنی سەرچاوە داراییەکانیان بکەین، فڕۆکەکانمان دەخەینەوە گەڕ، لەڕێگەی ئۆپەراسیۆنی ئاسمانی و زەمینی رووبەڕووی داعش دەبینەوە، هەموو هەوڵمان بۆ ئەوەیە کە رێگە لە هێرشەکانی داعش بگرین. "  لەبارەی ئەو بۆشاییە ئەمنییەی کە لەنێوان سوپا و پێشمەرگەدا هەیە، گوتەبێژەکەی هێزەچەکدارەکانی عێراق روونیکردەوە، گەیشتوونەتە قۆناخێکی باش و بەیەکەوە رووبەڕووی هەڕەشەکان دەبنەوە و گوتیشی: "داعش دوژمنێکی هاوبەشە، جیاوازی لە نێوان هیچ هۆز و نەتەوەیەک ناکات، لەگەڵ پێشمەرگە شەش ناوەندی هاوئاهەنگی هاوبەش و دوو لیوای هابەشمان هەن. "