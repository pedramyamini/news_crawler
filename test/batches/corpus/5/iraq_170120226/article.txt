قەیس خەزعەلی، ئەمینداری گشتی گرووپی عەسائیبی ئەهلی حەق کە یەکێکە لە گرووپە چەکدارەکانی شیعەکان و بەشێکە لەچوارچێوەی هاوئاهەنگی لە تویتێکدا رۆژی دووشەممە پیرۆزبایی هێرشەکەی لە حوسییەکانی یەمەن کرد و گوتی: "ئێمە هۆشداریمان داوەتە دەسەڵاتدارانی دەوڵەتۆچکەی ئیمارات کە پەیوەندییەکانیان لەگەڵ ئیسرائیل ئاساییکردووەتەوە لە دەرئەنجامە خراپەکانی دەستوەردانیان لەکاروباری نێوخۆیی عێراق و چاندنی تۆوی دووبەرەکی و ئاشووب لەنێوان رۆڵەکانی گەلی ئازادی عێراق".  گرووپێکی دیکە بەناوی لیوای وەعدی حەق، رۆڵەکانی دوورگەی عەرەبی، کە خۆیان بە گرووپێکی چەکداری عێراقی ناساندووە لە راگەیێندراوێکدا ئەوانیش دەستخۆشیییان لەگرووپی ئەنساڕوڵڵای حوسییەکان کردووە و ئیماراتیان بە "خراپەکاری" ناوهێناوە، داواشیان لەگەنجانی دوورگەی عەرەبی کردووە پشتیوانییان بکەن بۆ کردنە ئامانجی وڵاتانی دوژمن تاوەکو ئەو کاتەی حەق بەسەر دەکەوێت وەکو ئاماژەیان بۆ کردووە.  ئەبو عەلی عەسکەری، گوتەبێژی کەتیبەکانی حیزبوڵڵای عێراقیش لەبارەی هێرشەکەوە لە تویتێکدا نووسیویەتی: "لێدان لە دوژمنان و لاوازکردنیان بۆ بەرگریکردن لە خۆ لەهەنگاوە لەپێشینەکانە بۆ بەدیهێنانی هاوکێشەی تۆقاندن لەگەڵ دوژمن، بەرگری هەقی هەموو گەلانی بن دەستە"، هاوکات ئیماراتیشی بە خراپەکار ناوهێناوە و دەسەڵاتدارانیشی بەقسەی ئەوان "ستەمکاری و گەندەڵی"یان بڵاوکردووەتەوە.  رۆژی دووشەممە ١٧ - ٠١ - ٢٠٢٢ حوسییەکانی یەمەن بەرپرسیارێتی خۆیان لەو هێرشانە گرتەئەستۆ کە تێیدا بەدرۆنی بۆمبڕێژکراو هێرشکرایە سەر ژمارەیەک لە بەرژەوەندییەکانی ئیمارات لەنێویاندا تانکەری گواستنەوەی نەوت و فڕۆکەخانەی ئەبوزەبی. کە لە ئەنجامدا دوو کەسی هیندی و یەکێکی پاکستانی گیانیان لەدەستدا.   وەزارەتی دەرەوی عێراق سەرکۆنەی هێرشەکەی کرد و لە راگەیێندراوێکدا راگەیاند: "وەزارەتی دەرەوەی عێراق بە تووندی سەرکۆنەی ئەو هێرشە دەکات کە بۆرییە نەوتییەکانی ناوچەی موسەفەحی لەئیماراتی عەرەبی یەکگرتوو کردە ئامانج، هەڵوێستی عێراق ئەوەیە کە دژ بە هەر هێرشێک یان زیادکردنی گرژییەکان لەناوچەکە دەوەستینەوە، داوای چارەسەرکردنی قەیرانەکانیش بە رێگەی ئاشتییانە و لە رێگەی دیالۆگی نێوان هەموو لایەنە پەیوەندیدارەکان دەکەینەوە بۆ بەرقەرارکردنی ئاشتی و سەقامگیری لەناوچەکە".  لە تۆڵەی هێرشەکەی دووشەممەدا لە تۆڵەی ئەو هێرشەدا، هاوپەیمانیی عەرەبی بە سەرکردایەتیی سعودیە رایگەیاند، لە شاری مەئریبی یەمەن ٢٣٠ چەکداری حوسییان کوشتووە و ٢١ ئۆتۆمبێل و بارهەڵگری سەربازیشیان تێکشکاندووە، هەروەها هەشت هێرشی درۆنییان بۆ سەر سعودیە پووچەڵکردوونەتەوە.