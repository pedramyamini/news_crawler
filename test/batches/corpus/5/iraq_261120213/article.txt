ئەحمەد سەحاف، گوتەبێژی وەزارەتی دەرەوەی عێراق لە بڵاوکراوەیەکدا ئاشکرایکرد، بە وردی بەردەوامن لە بەدواداچوون بۆ دۆخی کۆچبەرە گیرخواردووەکانی نێو خاکی بێلاڕووس.  گوتەبێژی وەزارەتی دەرەوەی عێراق زیاتر روونیکردووەتەوە و ئەوەی خستووەتەڕوو، وەزارەتەکەیان فەرمانی بە باڵیۆزخانەکانی عێراق کردووە لە مۆسکۆ و وارشۆ، بۆ ناردنی تیمی دیپلۆماسی بۆ ئەو شوێنانەی پەنابەرەکانی لێن، تاوەکو ئاسانکارییان بۆ بکەن و هاوئاهەنگی بکەن لەگەڵ دەسەڵاتدارانی بێلاڕووس، لیتوانیان، لاتیڤیا و پۆڵەندا.  بە گوتەی ئەحمەد سەحاف، "لەگەڵ زیادبوونی ژمارەی کۆچبەران لە ماوەی رابردوودا، وەزارەتەکەمان دەستپێشخەر بووە بۆ گێڕانەوەی ئەو پەناخوازانەی ویستی گەڕانەوەی خۆبەخۆیان هەیە، لەو چوارچێوەیەشدا گەشتی ریزپەڕی فڕۆکەکانی هێڵی ئاسمانیی عێراق ئەنجامدراون".  لەبارەی ژمارەی کۆچبەرە گەڕاوەکانەوە، گوتەبێژی وەزارەتی دەرەوەی عیراق ئاماژە بەوە دەکات، تاوەکو ئێستا لە کاروانی یەکەمدا ٤٣١ کەس، لە کاروانی دووەمدا ١٧٦ کەس، لە کاروانی سێیەمدا ٤٣٥ کەس و لە کاروانی چوارەمدا کە ئێوارەی ئەمڕۆ دەبێت، ٤٣١ کەسی دیکە دەگەنەوە خاکی عێراق.  سەحاف ئاشكرایشی کردووە، بڕیارە سبەی کاروانێکی دیکە بگاتەوە عێراق کە ٤٣٠ پەنابەری تێدایە و بەوەش کۆی عێراقییە گەڕاوەکان لە بێلاڕووسەوە، ژمارەیان دەبێتە ١٨٩٤ کەس.