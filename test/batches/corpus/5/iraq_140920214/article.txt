لە کابینەی حکومەتی ساڵی ٢٠١٠ بە سەرۆکایەتیی نووری مالیکی، پێکهاتەی کریستیان پشکی وەزارەتی نەبووە، ئەمە لە کاتێکدایە لە هەمان کابینە تورکمان دوو وەزارەتی هەبووە. هەروەها لە کابینەی ساڵی ٢٠١٤ی حەیدەر عەبادی، تورکمان لە پشکی وەزاریدا بێبەش کرابوو، کریستیانەکانیش دوو وەزارەتیان پێدرابوو.  لەسەر ئاستی نوێنەرایەتیکردنیان لە پەرلەمانی عێراقدا، تورکمان وەکو سێیەم نەتەوە دوای عەرەب و کورد بەبێ کۆتا بەشدارییان کردووە و لە هەر خولێکدا چەند نوێنەرێکیان هەبووە؛ بەڵام پێکهاتەکانی دیکەی کلدان، ئاشوور، سریان، ئێزیدی، شەبەک و سابیئە لە چەند پارێزگایەکی دیاریکراودا کۆتایان پێدراوە.  بەغدا: دوو کۆتا بۆ کریستیان و سابیئە  نەینەوا: سێ کۆتا بۆ کریستیان و ئێزیدی و شەبەک  هەولێر: یەک کۆتا بۆ کریستیان  دهۆک: یەک کۆتا بۆ کریستیان  کەرکووک: یەک کۆتا بۆ کریستیان  واست: یەک کۆتا بۆ کوردی فەیلی  ئایدن مەعروف وەکو نوێنەرێکی تورکمان کە هاوکات وەزیری هەرێمە بۆ کاروباری پێکهاتەکان لە حکومەتی هەرێمی کوردستان، پێیوایە تورکمان بێبەش کراوە لە مافەکانی بەهۆی سیاسەتی پشک پشکێنە، کە لە عێراقدا پەسند دەکرێت.  کریستیانەکانیش بە کلدان، ئاشوور و سریانییەوە، لەسەر ئاستی عێراق ناڕازین و تادێت ژمارەشیان کەم دەبێتەوە بەهۆی بەردەوامیی کۆچکردنیان، پێشتر ژمارەیان لە عێراق لە سەرووی ١.٥ ملیۆن کەس بوون، کەچی ئێستا نزیکەی ٢٥٠ هەزار کەس دەبن.  بەگوێرەی ئامارە فەرمییەکانی کۆمیسیۆنی باڵای هەڵبژاردنەکان، لە خولی چوارەمی ئەنجوومەنی نوێنەرانی عێراقدا، لە کۆی ٣٢٩ کورسی، کۆتاکان خاوەن ٩ کورسین، پێنج کورسیی کریستیانەکان و چوار کورسییش بۆ شەبەک و سابیئە و کوردانی ئێزدی و فەیلی دانراوە.