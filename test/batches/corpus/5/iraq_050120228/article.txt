سکاڵاکارەکان پێیانوایە کاتێک وەزارەتی تەندروستیی عێراق لە دەستی گرووپی چەکداری جەیشی مەهدی بووە، ٢١ کۆمپانیا دەرمانسازە ئەمریکی و ئەوروپییەکە بە گەندەڵی پارەیان پێداوە بۆ ئەوەی گرێبەستەکانی فرۆشتنی دەرمان بەدەستبێنن.   جەیشی مەهدی گرووپێکی چەکداری سەر بە موقتەدا سەدر بوو، لە ساڵی ٢٠٠٣ پێکهێنرا، ساڵی ٢٠٠٨ بە بڕیاری موقتەدا سەدر سڕکرا، ساڵی ٢٠١٤، سەرایا سەلام وەکو جێگرەوەی جەیشی مەهدی پێکهێنرا و لە چوارچێوەی حەشدی شەعبی بەشداری لە شەڕی دژی داعشدا کرد.  نوێنەرانی هەر پێنج کۆمپانیای ئەسترازێنیکا، جی ئی یو ئێس ئەی هۆڵدینگ، جۆنسن ئەند جۆنسن، فایزەر و هۆفمان لا رۆش، لە راگەیێندراوێکی هاوبەشدا دەڵێن "رێکارە یاساییەکانی داهاتوو پێشانیدەدەن کە کۆمپانیاکانمان بەهیچ شێوەیەک بەرپرسیار نین" لەو کارەی کە پێی تۆمەتبارکراون".   دۆسیەکە، کە لە لایەن دادگەی تێهەڵچوونەوەی ناوچەی کۆڵۆمبیا زیندووکراوەتەوە، بە سکاڵای ئەندامانی خێزانی ئەو سەربازانە کرابووەوە، کە لە لایەن جەیشی مەهدییەوە لە عێراق کوژرابوون. دادوەرێکی دادگەیەکی فیدڕالی لە ساڵی ٢٠٢٠ دۆسیەکەی هەڵوەشاندبووەوە.   پارێزەرەکانی کۆمپانیا دەرمانسازەکان بە دادگەی تێهەڵچوونەوەکەیان گوتووە ئەو کۆمپانیایانە، لە دوای ساڵی ٢٠٠٣، "چارەسەری شێرپەنجەی مەمک، دەرزیی هیمۆفیلیا، سۆنار، ئامێری نەخشەی ئەلیکتریکی دڵ و پێداویستیە پزیشکییەکانی دیکەیان" بۆ وەزارەتی تەندروستیی عێراقیان دابینکردووە.   مانگی ئەیلوولی ساڵی رابردوو، پارێزەرێکی ئەو کۆمپانیایانە رایگەیاند کە دەرکردنی هەر بڕیارێک لە دژیان "کاریگەریی خراپی لەسەر ئامادەیی کۆمپانیاکان و رێکخراوە ناحکومیەکان دەبێت بۆ ئەنجامدانی چالاکییە پێویستەکان لەو ناوچانەدا کە کێشەیان تێدایە و هەندێ جار لەسەر داواکاریی حکومەت" کۆمپانیاکان ئەو کارانە دەکەن.   هەر یەک لە کۆمپانیاکانی فایزەر، ئەسترازێنیکا و جۆنسن ئاند جۆنسن ڤاکسینی کۆرۆنایان بەرهەمهێناوە و ئێستا بەرهەمەکانیان لە زۆربەی وڵاتانی جیهاندا بەکاردەهێندرێت.