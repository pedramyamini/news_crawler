جاسم بەخاتی، ئەندامی رەوتی حیکمە بە رووداوی راگەیاند، کۆبوونەوەکە بە ئامانجی نزیککردنەوەی بۆچوونەکان و کەمکردنەوەی بۆشایی نێوان هێزەکان و گەیشتن بە خاڵی هاوبەش بووە.  بەخاتی روونیکردەوە، تاوەکو ئێستا زانیاری نییە لەسەر ئەوەی کۆبوونەوەکە هیچ رێککەوتنێکی فەرمیی لێکەوتووەتەوە یاخود نا، بەڵام ئەوە روونە کە بۆ لێکتێگەیشتنی نێوان لایەنەکانە لەپێناو پێکهێنانی فراکسیۆنی گەورەی پەرلەماندا.  ئەو ئەندامەی رەوتی سەدر ئاماژەی بەوەش داوە، لێکتێگەیشتنی نێوان هەردوو رەوت لە هەموو رووەکانەوە لەئارادایە، تەنانەت فراکسیۆنی سەدر لێکتێگەیشتنی لەگەڵ کورد و پێکهاتەی سوننە و لایەنە شیعییە بچووکەکانیشدا هەیە.  جاسم بەخاتی ئەوەشی خستووەتەڕوو، رەوتی حیکمە لە پێشبڕکێدایە بۆ کۆکردنەوەی لایەنەکان و گوێگرتن لە تێبینیی هەمووان بۆ کەمکردنەوەی زەحمەتییەکان و دانیشتن لەسەر یەک مێزی گفتوگۆ.  پێشتر رەحیم عەبودی، سەرکردە لە رەوتی حیکمە رایگەیاندبوو مەبەست لە کۆبوونەوەی نێوان سەدر و حەکیم، ئارامکردنەوەی دۆخەکە و پێکهێنانی حکومەتی داهاتووی وڵاتە. ئەوەشی ئاشکراکردبوو، حەکیم هەنگاو دەنێت بۆ یەکخستنەوەی نێوماڵی شیعە، لەپێناو بەرهەمهێنانی حکومەتێکی نوێ بە زووترین کات.  رۆژی ٨ و ١٠ی تشرینی یەکەمی ٢٠٢١ هەڵبژاردنی پێشوەختە لە عێراق بەڕێوەچوو، دوای راگەیاندنی ئەنجامی بەرایی هەندێک لە لایەنەکانی شیعە بەدڵیان نەبوو و خۆپێشاندانیان لە دژی دەستپێکردووە.