پاش ئەوەی ھێزە ئەمنییەکان لە دیارنەمانی حەورا ئاگاداردەکرێنەوە، لەڕێگەی برا بچوکەکەی حەورا دەدۆزرێتەوە. شوێنەواری ئازار و ئەشکەنجە بە جەستە و دەروونییەوە دیارە کە لەلایەن وسام عەلی رفێنەری کراوەتە سەری و خەوی منداڵی بۆ هەمیشە لێ زڕاند.  کەسوکارەکەشی دۆخیان لە حەورا باشتر نییە. نیگەرانییەکی قووڵ دایگرتوون و باپێری حەورا و کەسوکارەکەی دەڵێن تەنیا بە لەسێدارەدانی رفێنەرەکەی کەمێک لە ئازارەکانیان کەم دەبێتەوە.  ئەبو عەمار بێزانی، باپیری حەورا دەڵێت: "ئێستا ئەو لە نێوان ژیان و مردندایە، لەبەر ئەوەی پیسایی ئێستا لەسکیەوەیە دەردەچێت ئازاری زۆری دراوە و زیانی بەرەحمی گەیاندووە"  باپیری حەورا بە خەمێکی زۆرەوە گوتی "نازانم چیت بۆ باسکەم، پیاوێک لە ھێزی ئەمنیدا بێت و بۆ پاسەوانی خەڵک دانرابێت لە شوێنێکی گرنگی دەوڵەتدا بێت لە وەزارتی ناوخۆی و لە پشتینەی ئەمنی وەزارەتەکە بێت، کچێک بڕفێنێت کە تەمەنی حەوت ساڵ بێت".   باپیری حەورا بە دەم قسەکانیەوە لە رفێنەری حەورا دەپرسێت "بەس بزانین چ ھەستێک رایکێشایت وابکەیت ئاخر چ ھەستێکی ھەیە؟ ئەو منداڵە ھیچ شەھەوەتێکی ھەیە وات لێبکات ئاوای لەگەڵ بکەیت؟ ".   حەورا ھێشتا لە نەخۆشخانەیە و لەژێر چاودێریی پزیشکیدایە. دەستدرێژیکەرەکەش لە زینداندایە و لە چاوەڕوانیی بڕیاری دادگایە.   سەعد مەعن، بەڕێوەبەری راگەیاندن و پەیوەندییەکانی وەزارەتی ناوخۆی عێراق دەڵێت: "ئێمە لەلای کچەکەمان حەورا داین کەدووچاری رووداوێکی قێزەون بووەتەوە، کە دوورە لە مرۆڤایەتیی و دەستدرێژیی کراوەتە سەری لەلایەن کەسێکەوە، بۆیە سکاڵامان بەدەستگەیشت لەلایەن باوکی حەوراوە و راستەوخۆ دادوەری ئێشکگر فەرمانی گرتنی دەرکرد لە بەشی رەسافە. بەپەلە رێوشوێنەکان گیرانە بەر و تیمەکان دەرچوون بۆ بەھاناوەچوونی. لەلایەن بنکەی پۆلیسی حوسێنییەوە رێوشوێنەکان دەستیانپێکرد بۆ دەستگیرکردنی تاوانبارەکە".   حەورای تەمەن حەوت ساڵان لە پۆلی دووی سەرەتاییە وەک رووداو زانیارییمان لە دراوسێی رفێنەرەکەی دەستکەوت کە ئەوە یەکەم جاری نییە دەستدرێژیی دەکاتە سەر منداڵان، پێشتریش دەستدرێژیی سێکسی کردووەتە سەر کچێکی تەمەن دە ساڵان و دواتر لەرێی سازشی عەشایەریی خۆی رزگار کردووە.