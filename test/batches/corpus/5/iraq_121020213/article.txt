بەپێی ئەنجامە بەراییەکانی کۆمیسیۆنی باڵای هەڵبژاردنەکان، ژمارەی ئەو ئافرەتانەی کورسیی پەرلەمانیان بەدەستهێناوە ٩٧ ئافرەتن. یوسرا کەریم موحسین، بەڕێوەبەری گشتیی فەرمانگەی تواناسازیی ئافرەتان لە ئەنجوومەنی وەزیرانی عێراق لە لێدوانێکدا لەوبارەیەوە رایگەیاند، "سەرکەوتنی ئەو کۆمەڵە زۆرە لە ئافرەتان و گەیشتنیان بە پەرلەمان ئەنجامێکی سرووشتیی هەوڵەکانی ئەو ئافرەتانەیە کە ورە و هەوڵ و ماندوونەبوونیان نیشانداوە و سەرکەوتنێکە بۆ ئافرەتانی عێراق".  لەیلا ئەکرەم سەعید، بەربژێری سەرکەوتووی پارتی دیموکراتی کوردستان لە پارێزگای هەولێر لە لێدوانێکدا بە تۆڕی میدیای رووداوی گوت، "ئەمە سەرکەوتنێکی گەورەیە بۆ ئافرەتان و هەوڵدەدەین یەکدەنگ و کۆک بین هیچ نەبێت لەو پرسانەی پەیوەندییان بە مافەکانەوە هەیە، بەتایبەت مافەکانی ئافرەتان، ئەو سەرکەوتنە سەلماندی ئافرەتانیش هاوشانی پیاوان سەرکەوتوون و دەتوانن بگەنە کایەی سیاسی".  لە هەڵبژاردنی ١٠/١٠/٢٠٢١ زیاتر لە ٣ هەزار و ٢٤٠ بەربژێر هەبوون کە لەو ژمارەیە ٩٥٠ یان ئافرەت بوون، بەپێی یاسای هەڵبژاردنی ئەنجوومەنی نوێنەرانی عێراق و بەپێی سیستەمی کۆتا دەبێت رێژەی ٢٥ % ی کورسییەکانی ئەنجوومەنی نوێنەرانی عێراق بۆ ئافرەتان بێت، واتە دەبێت لە کۆی ٣٢٩ پەرلەمانتار ٨٣ یان ئافرەت بن، بەڵام لە خوولی پێنجەمی ئەنجوومەنی نوێنەرانی ئافرەتان لەو ژمارەیە زیاتر کورسییان دەبێت.