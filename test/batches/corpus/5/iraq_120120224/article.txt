کۆمپانیای هێلێنی و هاوبەشەکانی، کە پێگەی سەرەکی لە لەندەنە، لە لیستێکدا، ئەو وڵاتانەی ریز کردووە، کە باشترین و خراپترین پاسپۆرتیان هەیە.   لە کۆی ١١١ وڵات، عێراق لە پلەی ١١٠ دێت. بەگوێرەی لیستەکە، تەنیا پاسپۆرتی ئەفغانستان لەوەی عێراق خراپترە. ریزبەندییەکە لەسەر ئەو بنەمایە دانراوە، کە هەڵگری پاسپۆرتەکە دەتوانێت بێ ڤیزا سەردانی چەند وڵات بکات.   لە کاتێکدا هەڵگرانی پاسپۆرتی ژاپۆنی و سینگاپووری دەتوانن بێ ڤیزا سەردانی ١٩٢ وڵات بکەن، هەڵگری پاسپۆرتی عێراقی تەنیا دەتوانێت سەردانی ٢٨ وڵات و هەرێم بکات بێ ئەوەی داوای ڤیزای لێ بکرێت، کە ئەوانیش بریتین لە ئێران، لوبنان، هایتی، ماڵیڤز، دۆمینیکا، کەمبۆدیا، مالیزیا، سریلانکا، ماکاو، تیمۆری رۆژهەڵات، توڤالوو، ساماو، نیووەی، دوورگەکانی پاڵاو، مایکرۆنیزیا، دوورگەکانی کووک، دوورگەکانی کەیپڤەرد، دوورگەکانی کۆمۆرس، گینێ بیساو، ماداگاسکار، مۆریتانیا، مۆزەنبیق، رووەندا، سەنیگال، سیشێڵ، سۆماڵ، تۆگۆ و ئوگەندا.   پاسپۆرتی سووریا یەک پلە لە عێراق باشترە و هەڵگرەکەی دەتوانێت سەردانی ٢٩ وڵات بکات.   ئێرانیش لەسەر ئاستی ١١١ وڵاتەکە، لە ریزبەندی ١٠١ دێت و خاوەنی پاسپۆرتەکەی تەنیا دەتوانێت سەردانی ٤٢ وڵات بەبێ ڤیزا بکات.   تورکیا پلەی پەنجایەمینی گرتووە و هەڵگری پاسپۆرتەکەی دەتوانێت بێ ڤیزا گەشت بۆ ١١٠ وڵات و هەرێم بکات.   وەکو ساڵانی رابردوو، وڵاتانی ئەوروپا و بەشێک لە وڵاتانی ئاسیا لە ریزی پێشەوەی لیستەکەدا دێن. سینگاپوور و ژاپۆن ریزی یەکەمیان گرتووە.   ١ - ژاپۆن و سینگاپوور (دەتوانن بێ ڤیزا سەردانی ١٩٢ وڵات بکەن)  ٢ - ئەڵمانیا و کۆریای باشوور (١٩٠)  ٣ - فینلاند، ئیتاڵیا، لوکسمبۆرگ و ئیسپانیا (١٨٩)  ٤ - نەمسا، دانیمارک، فەرەنسا، هۆڵەندا و سوێد (١٨٨)  ٥ - ئێرلەندا و پرتوگال (١٨٧)  ٦ - بەلجیکا، نیوزیلاند، نەرویج، سویسڕا، بەریتانیا و ئەمریکا (١٨٦)  ٧ - ئوستڕالیا، کەنەدا، چیک، یۆنان و ماڵتا (١٨٥)  ٨ - پۆڵەندا و هەنگاریا (١٨٣)  ٩ - لیتوانیا و سلۆڤاکیا (١٨٢)  ١٠ - ئیستۆنیا، لاتڤیا و سلۆڤینیا (١٨١)