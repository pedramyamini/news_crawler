د. بەشیر حەداد، جێگری سەرۆکی پەرلەمانی عێراق لە خولی چوارەمدا بە رادیۆی رووداوی راگەیاند: "بە بۆچوونی من ئەم جارە کورد بە یەک بەربژێری سەرۆککۆمارەوە دەچنە بەغدا، چونکە بۆیان دەرکەوت کە لە ساڵی ٢٠١٨ دا چ زیانێکیان کرد. ئێستا لە گفتوگۆکانی پارتی و یەکێتیدا نیشانەی ئەرێنی لەو بارەیەوە دەبینرێت. هەروەها بە یەک بەرنامەیشەوە بۆ پێکهێنانی حکومەت لەگەڵ لایەنە عێراقییەکاندا گفتوگۆ دەکەن. ئەگەر وا نەکەن یەکێتی و پارتی زیان دەکەن و پێگەی هەرێمی کوردستانیش لاواز دەبێت. "  پۆستی سەرۆکی پەرلەمانیش کە سوننەکان دیاریی دەکەن تاوەکو ئێستا هەردوو هاوپەیمانێتیی تەقەدووم و عەزم لەو بارەیەوە لە گفتوگۆدان و هیچ بەربژێرێکیان دیاری نەکردووە.  د. بەشیر حەداد گوتی: "پێشبینی دەکرێت هەریەکە لە هاوپەیمانێتییەکانی عەزم و تەقەدووم بەربژێری خۆیانیان بۆ پۆستی سەرۆکی پەرلەمان هەبێت و بە دوو بەربژێرەوە بچنە یەکەمین کۆبوونەوەی پەرلەمانەوە هەر وەکو ئەوەی لە هەڵبژاردنەکەی ٢٠١٨ دا روویدا. "  کورد بۆ پێکهێنانی حکومەت چاوەڕوانی رێککەوتنی لایەنە شیعەکانە تا خۆیان یەکلایی بکەنەوە، ئەوجا دانوستاندنیان لەگەڵدا بکات کە بە بڕوای بەشێک لە چاودێران باشترە کورد چاوەڕوان نەبێت و دەستپێشخەری بکات و لەگەڵ لایەنێکیاندا رێکبکەوێت.  جێگری سەرۆکی پەرلەمانی عێراق لە خولی چوارەمدا گوتی: "کورد بۆ دیاریکردنی بەربژێری پۆستەکانی سەرۆکی پەرلەمان و سەرۆکوەزیران تا سەر چاوەڕوانی رێککەوتنی لایەنە شیعە و سوننەکان نابێت و تا سنوورێک دەتوانێت چاوەڕوان بێت، ئەمەیشی پێگوتوون. ئەگەر کورد هەر وا بمێنێتەوە، ئەو کاتە یان سەدرییەکان یان چوارچێوەی هاوئاهەنگی حکومەت پێک دەهێنن و کورد دەخەنە دەرەوەی هاوکێشەکە. "  د. بەشیر حەداد ئاماژەی بەوە دا کە کورد هەڵوێستی خۆی لەسەر بنەمای ئەو بەرنامەیە رادەگەیێنێت کە ئەو لایەنە سوننە و شیعەیە بۆ سەرۆکایەتیی پەرلەمان و سەرۆکایەتیی حکومەت دەیخاتەڕوو. ئەگەر بەرنامەکە داخوازیی کورد و دەستەبەریی تێدا بوو بە دڵنیاییەوە لەگەڵیدا رێکدەکەوێت.  بە گوتەی د. بەشیر حەداد، ئەگەری هەیە ئەم جارە لە پەرلەماندا ئۆپۆزیسیۆنێکی بەهێز دروست ببێت، چونکە لە ئەگەری پێکهێنانی حکومەت لەلایەن سەدرییەکانەوە رەنگە بەشێک لە چوارچێوەی هاوئاهەنگی ببنە ئۆپۆزیسیۆن.  رەوتی سەدر گەورەترین براوەی هەڵبژاردنی پەرلەمانی نوێی عێراقە و خاوەنی ٧٣ کورسیی پەرلەمانە، بۆیە چاوەڕوان دەکرێت رۆڵێکی زۆر کاریگەر لە پێکهێنانی کابینەی نوێی حکومەتی عێراق و لە پرۆسەی سیاسیدا بەگشتی بگێڕێت.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەددوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتیی نیشتمانیی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.