کۆمیسیۆنی هەڵبژاردنەکانی عێراق، لە چەند نووسراوێکی فەرمیدا کە لە ماڵپەڕی خۆیدا بڵاوی کردوونەتەوە رایگەیاند: "تاوەکو ئێستا ٦١ بەربژێری لایەنە سیاسییەکان و بەربژێری سەربەخۆمان بەهۆی سەرپێچیکردنی رێنوێنییەکانی بانگەشەی هەڵبژاردن ژمارە ٥ی ساڵی ٢٠٢٠ سزاداوە، سزاکەش بریتییە لە پێبژاردنی یەک ملیۆن دینار بۆ هەر بەربژێرێک".  بەگوێرەی نووسراوەکەی کۆمیسیۆنی هەڵبژاردنەکانی عێراق، بەربژێرانی سزادراوی لایەنە کوردستانییەکان بریتین لە، ٤ بەربژێری پارتی دیموکراتی کوردستان، ٣ بەربژێری هاوپەیمانی کوردستان، ١ بەربژێری کۆمەڵی دادگەری، ١ بەربژێری سۆسیالیست دیموکراتی کوردستان، لەگەڵ سزادانی ١١ بەربژێری سەربەخۆ لە پارێزگاکانی عێراق کە هیچکامیان لە هەرێمی کوردستان نین، هەروەها ٤١ لەو بەربژێرە سزادراوانە بەربژێری لایەنە سیاسییە عێراقییەکانن.  دیارترینی لایەنە عێراقییەکان کە بەربژێرانیان سزادراون بریتین لە، کوتلەی سەدری سەر بە رەوتی سەدر، هاوپەیمانی فەتح کە باڵی سیاسی گرووپەکانی حەشدی شەعبییە، هاوپەیمانی دەوڵەتی یاسا بە سەرۆکایەتیی نووری مالیکی، بابلیوون کە سەر بە گرووپێکی چەکداری کریستیانە لە نێو حەشدی شەعبی، تەقەدوم بە سەرۆکایەتیی محەممەد حەلبووسی، سەرۆکی پەرلەمانی عێراق. لەگەڵ عەزم بە سەرۆکایەتیی خەمیس خەنجەر.  ئەمە لە کاتێکدایە کۆمیسیۆنی هەڵبژاردنەکانی عێراق تاوەکو ئێستا بەهۆی سەرپێچییەوە ٦ بەربژێری لەم هەڵبژاردنە دوورخستووەتەوە.  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، لە کاتێکدا زیاتر لە ٣ هەزار و ٢٤٠ کەس لەو هەڵبژاردنە خۆیان بەربژێر کردووە بۆ بردنەوەی ٣٢٩ کورسییەکەی پەرلەمانی عێراق.