مەحموود حەیانی، ئەندام و بەربژێری سەرنەکەوتووی هاوپەیمانیی فەتح لە هەڵبژاردنی مانگی رابردووی پەرلەمانی عێراق، ئەمڕۆ دووشەممە ٠٨ - ١١ - ٢٠٢١ بە تۆڕی میدیایی رووداوی راگەیاند، "خۆپێشاندەرە ناڕازییەکان لە ئەنجامی هەڵبژاردن بەردەوام دەبن لە خۆپێشاندان تاوەکو داواکارییەکانیان جێبەجێ دەکرێن؛ ئەگەرنا پەنا بۆ دادگەی فیدراڵی دەبەین کە دەسەڵاتی هەیە تانەکان رەتبکاتەوە یان قبووڵیان بکات و بڕیاری بە دەست ژماردن و جیاکردنەوەی هەموو دەنگەکانی هەڵبژاردن لە هەموو پارێزگاکانی عێراق بدات".  مەحموود حەیانی گوتیشی، "ماددەی ٣٨ی یاسای هەڵبژاردنی پەرلەمانی عێراق رێگە دەدات بۆ بە دەست ژماردن و جیاکردنەوەی دەنگەکانی هەڵبژاردن، بەڵام کۆمیسیۆنی هەڵبژاردنەکان نایەوێت یاساکە جێبەجێ بکات. خولی پێشووی پەرلەمان لە گۆڕینی کۆمیسیۆن هەڵەی کرد و بەڕێوەبەرە گشتییەکانی بۆ فەرمانگەکانی دیکە گواستەوە؛ هەروەها پلەی بەڕێوەبەرانی بەشەکان و هۆبەکانی دابەزاند و کردنی بە فەرمانبەری ئاسایی، ئەوەش لە کاتێکدایە ئەوان ١٧ ساڵ ئەزموونیان هەبوو؛ لەبری ئەوانیش پەرلەمان فەرمانبەری دیکە و کەمئەزموونی کردە بەڕێوەبەری بەشەکان".  ئەندامەکەی هاوپەیمانیی فەتح دەڵێت، "دەبێت پەرلەمانی پێشووی عێراق لەسەر ئەو بابەتە سزا بدرێت، چونکە ٣٠٠ ملیۆن دۆلار لەو فەرمانبەرە بەئەزموونانەی کۆمیسیۆن خەرج کرا کە دوورخرانەوە، ئەوەش کۆمیسیۆنی دووچاری قەیرانی بێئەزموونی کرد".  خۆپێشاندەرانی ناڕازی لە ئەنجامی هەڵبژاردنی پەرلەمانی عێراق داوای بە دەست ژماردنی دەنگەکانی هەڵبژاردن یان دووبارەکردنەوەی پرۆسەی هەڵبژاردنی پەرلەمان دەکەن؛ پێکدادانەکانی نێوان ئەو خۆپێشاندەرانە و هێزە ئەمنییەکانیش لە هەینی رابردوودا ٥/١١/٢٠٢١ دوای بێهیوابوونی ئەو خۆپێشاندەرانە هات لە گۆڕینی ئەنجامەکان لە رێگەی ئەو تانانەی لە ئەنجامی هەڵبژاردن دراون.  وەزارەتی تەندروستیی عێراق، هەینیی رابردوو بڵاویکردەوە، ١٢٥ کەس برینداربوون کە ٩٨ یان لە هێزە ئەمنییەکان و ٢٧ یان لە خۆپێشاندەرانن، بەڵام لایەنگرانی هاوپەیمانیی فەتح دەڵێن چوار خۆپێشاندەر لەو پێکدادانەی نزیکی ناوچەی سەوز کوژراون.  بەپێی ئەنجامە بەراییەکانی هەڵبژاردنی پەرلەمانی عێراق، هاوپەیمانیی فەتح کە لە خولی پێشووی پەرلەمان ٤٧ کورسی هەبوو، لەم هەڵبژاردنەدا تەنیا ١٥ کورسیی بەدەستهێناوە، بۆیە لایەنە بەشدارەکانی نێو هاوپەیمانیی فەتح زۆر ناڕازین لە ئەنجامی ئەو هەڵبژاردنە.