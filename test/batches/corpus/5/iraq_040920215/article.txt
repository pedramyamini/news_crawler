لەو چوارچێوەیەدا ئەنجوومەنی ئاسایشی نێودەوڵەتی بڕیاریداوە، تیمی چاودێری رەوانەی عێراق بکات، بۆ چاودێریکردنی پرۆسەی هەڵبژاردن، ئەمە وێڕای تیمی یونامی کە بەردەوامە لە پێشێکشکردنی پشتیوانی و هاوکاریکردنی عێراق لە ئامادەکارییەکانی بەڕێوەچوونی هەڵبژاردن.  نێردەی تایبەتی سکرتێری نەتەوە یەکگرتووەکان لە کۆبوونەوەی ئەنجوومەنی ئاسایشی نێودەوڵەتی دا لەبارەی ئەو هەڵبژاردنە بەمشێوەیە هەڵوێستی خۆی خستەڕوو.  جێنین پلاسخارت، نوێنەری تایبەتی سکرتێری گشتیی نەتەوە یەکگرتووەکان بۆ کاروباری عێراق دەڵێت، "هەڵبژاردنەکانی تشرینی یەکەم بەڕوونی توانای ئەوەیان هەیە لە ئەوانەی ساڵی ٢٠١٨ جیاواز بن، بەڵام ناکرێت و ناشبێت هەڵبژاردنی سەرکەوتوو تەنیا بەرپرسیاریەتیی کۆمسیۆنی باڵای هەڵبژاردنەکانی عێراق بێت. بۆیە داوا لە هەموو لایەن پەیوەندیدارەکان دەکەین، لە نێویشیاندا، بەرپرسانی حکومی، پارتە سیاسییەکان، بەربژێرەکان، هێزە سیاسییەکان، رێکخراوەکانی کۆمەڵگەی مەدەنی، میدیاکان و دەنگدەران کە پابەند بن بە ئەنجامدانی هەڵبژاردنی شەفاف و متمانەپێکراو، بە قسە و بە کردار. "  جۆ بایدن، سەرۆکی ویلایەتە یەکگرتووەکانی ئەمریکا هەوڵەکانی حکومەتی عێراقی بۆ ئامادەکاریکردن بۆ هەڵبژاردنێکی ئازاد و دادپەروەرانە لە ١٠ ـی ئۆکتۆبەر بەرزنرخاندووە، ئەمە وێڕای بەرزنرخاندنی هاوکارییەکانی یونامی بۆ هەڵبژاردن و ئەرکی چاودێریی یەکێتیی ئەوروپا، لەگەڵ هەوڵە نیازپاکەکانی کۆمەڵگەی نێودەوڵەتی بۆ وەڵامدانەوەی پێویستییەکانی عێراق. ئەمریکا پاڵپشتیی ٥.٢ ملیۆن دۆلاری راگەیاندووە بۆ تیمی چاودێریی هەڵبژاردنی یونامی، لە دوای هاوکارییەکی دیکەی ٩.٧ ملیۆن دۆلاریی. ئەمە وەک نوێنەری ئەمریکا لە ئەنجوومەنی ئاسایش باسیکرد.  لە دوای ٢٠٠٣ وە، ئەستەمە بڕیارە چارەنووسسازەکان لە عێراقدا بەبێ جێ پەنجەی کۆماری ئیسلامی ئێران جێگەی گرتبێت، لەوانە بابەتی بەڕێوەچوونی هەڵبژاردن و دیاریکردنی سەرۆکوەزیران.  حوسێن ئەمیر عەبدوڵڵاهیان، وەزیری دەرەوەی ئێران دەڵێت، "کۆماری ئیسلامیی ئێران پشتیوانی و هاوکاریی خۆی بۆ عێراق رادەگەیێنێت، بە حکومەت و گەلەوە، لەگەڵ بڕیارەکانی ناوخۆیی خۆی لەوانە دەرچوونی هێزە سەربازیی و بیانییەکان و بەڕێوەچوونی هەڵبژاردنی پێشوەخت. "  لای خۆیەوە، مەولوود چاوشئۆغڵو، وەزیری دەرەوەی تورکیا لە لووتکەی بەغدا رایگەیاند، "بەردەوامدەبن لە پشتیوانیکردنی هەوڵەکانی عێراق بە بەهێزکردنی دامەزراوە سیاسییەکانی. بەتایبەتی هیواخوازن هەڵبژاردنەکانی ١٠ ـی تشرینی یەکەم بە رێژەیەکی بەرزی بەشداریکردن لە کەشێکی ئارامدا بەڕێوەبچێت. "