حیزبی للعێراق موتەحیدوون بە سەرۆکایەتیی ئوسامە نوجەیفی راگەیێندراوێکی بڵاوکردەوە و تێیدا ئاماژە بەوە دەکات کە مستەفا کازمی، سەرۆکوەزیرانی عێراق لە میانی پرێس کۆنفرانسی هاوبەشی لەگەڵ ئیبراهیم رەئیسی، سەرۆککۆماری ئێران جەختی لە بەستنەوەی هەردوو وڵات لە رێگەی هێڵی ئاسنینەوە کردەوە.   لە راگەیێندراوەکەدا هاتووە، ئەوان وەکو حیزبی للعێراق موتەحیدوون وای دەبینین کە واژۆکردنی "گرێبەستی ستراتیژی پێویستیی بە وردبینی و دڵنیابوونەوە هەیە لەوەی ئەو بابەتە لە بەرژەوەندییەکی راستەقینەی عێراقدایە".  سەرۆکوەزیرانی عێراق رۆژی یەکشەممە بە سەردانێکی فەرمی گەیشتە تاران و لەلایەن ئیبراهیم رەئیسی، سەرۆککۆماری ئێرانەوە، پێشوازیی لێکرا.  حیزبی للعێراق موتەحیدوون لەلایەن ئوسامە نوجەیفییەوە سەرۆکایەتی دەکرێت، کە سەرکردەیەکی سیاسیی سوننەی عێراقە و لە ساڵانی ٢٠١٠ بۆ ٢٠١٤ سەرۆکی پەرلەمانی عێراق بوو.  لە راگەیێندراوەکەی حیزبی للعێراق موتەحیدووندا هاتووە: "لایەنی فەرمی و چاودێران دەڵێن، ئەو رێککەوتنە کۆسپ دەبێت لەبەردەم بەندەری فاو و پێشەنگییەکی گەورە دەداتە بازرگانییەک کە سوودەکەی بۆ ئێران دەبێت، ئەوەش لە رێگەی چالاککردنی بەندەرەکانی بۆئەوەی ببێتە پردێکی نێودەوڵەتی".  حیزبەکە هەروەها رەخنە لە حکومەتی عێراق دەگرێت و دەڵێت، حکومەت بۆ تێپەڕبوونی ماوەیەکی راگوزەر پێکهێندرا و ئامانجی جێبەجێکردنی پرۆسەی هەڵبژاردنە، "بەڵام لەم مانگەی دواییدا پێش ئەوەی ببێتە حکومەتێکی کاربەڕێکەر چووەتە نێو کارکردن لە بابەتی ستراتیژی کە دەکرێت ئەو بابەتە ببێتە پابەندی بۆ حکومەتی داهاتوو".  لە راگەیێندراوەکەدا حیزبی للعێراق موتەحیدوون داوا دەکات هەموو رێککەوتنێکی لەو جۆرە رابگیرێت تاوەکو حکومەتی داهاتوو لەدوای هەڵبژاردن پێکدەهێندرێت و دەڵێت، "دەبێت هەموو هەوڵەکان لەپێناو جێبەجێکردنی هەڵبژاردنی بێگەرد بێت بە پێوەرێک کە جێگەی متمانەی هاووڵاتییان بێت و پاڵپشتیی نێودەوڵەتی پێویست بەدەستبهێنێت، ئەمە جگە لەوەی بەستنەوەی هەردوو وڵات بە هێڵی ئاسنین دەکرێت نیشانەی پرسیار دروستبکات لەسەر پاڵنەرەکانی ئەم راگەیاندنە و کات و شوێنەکەی".