لە کابینەی ٢٠١٠ بە سەرۆکایەتیی نووری مالیکی، پێکهاتەی کریستیان پشکی وەزارەتی نەبووە، ئەمە لە کاتێکدایە لە هەمان کابینە تورکمان دوو وەزارەتی هەبووە.   هەروەها لە کابینەی ٢٠١٤ی حەیدەر عەبادی، تورکمان لە پشکی وەزاریدا بێبەشکرابوو، کریستیانەکانیش دوو وەزارەتیان پێدرابوو.   لەسەر ئاستی نوێنەرایەتیکردنیان لە پەرلەمانی عێراقدا، تورکمان وەک سێیەم نەتەوە دوای عەرەب و کورد بەبێ کۆتا بەشدارییان کردووە و لە هەر خولێکدا چەند نوێنەرێکیان هەبووە، بەڵام پێکهاتەکانی دیکەی کلد و ئاشوور و سریان و ئێزیدی و شەبەک و سابیئە و فەیلی لە چەند پارێزگایەکی دیاریکراودا کۆتایان پێدراوە.  ٢ کۆتا بۆ کریستیان و سابیئە   ٣ کۆتا بۆ کریستیان و ئێزدی و شەبەک   ئایدن مەعروف وەک نوێنەرێکی تورکمان کە هاوکات وەزیری هەرێمە بۆ کاروباری پێکهاتەکان لە حکومەتی هەرێمی کوردستان، پێیوایە تورکمان بێبەشکراوە لە مافەکانی.   ئایدن مەعروف، ئەندامی مەکتەبی سیاسیی بەرەی تورکمانی بە رووداوی راگەیاند "دەبێت نەتەوەی تورکمانیش هاوشێوەی نەتەوەکانی دیکە بەشداری لە پرۆسەی سیاسیی عێراق بکات، دەبێت بەشداربێت لە سەرۆکایەتیی کۆمار و ئەنجوومەنی وەزیران و سەرۆکایەتیی پەرلەمان، ئەگەر ئەو بەشدارییە نەبێت ئەوا نادادپەروەری بەرامبەر بە نەتەوەی تورکمان دەکرێت. "  کریستیانەکانیش بە کلد و ئاشوور و سریانییەوە، لەسەر ئاستی عێراق ناڕازین و تاوەکو دێت ژمارەشیان کەمدەبێتەوە بەهۆی بەردەوامی کۆچکردنیان بۆ دەرەوەی وڵات، پێشتر ژمارەیان لە عێراق لە سەرووی ١.٥ ملیۆن کەس بوون، کەچی ئێستا نزیکەی ٢٥٠ هەزار کەس دەبن.  بەگوێرەی ئامارە فەرمییەکانی کۆمیسیۆنی باڵای هەڵبژاردنەکان، لە خوولی چوارەمی ئەنجوومەنی نوێنەرانی عێراق، لە کۆی ٣٢٩ کورسی کۆتاکان خاوەن ٩ کورسین، پێنج کورسی کریستیانەکان و چوار کورسیش بۆ شەبەک و سابیئە و کوردانی ئێزیدی و فەیلی دانراوە.