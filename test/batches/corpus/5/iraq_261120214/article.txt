ئەمڕۆ هەینی، ٢٦ - ١١ - ٢٠٢١، وەزارەتی گواستنەوەی عێراق لەراگەیێنراوێکدا ئاشکرایکردووە: "لەماوەی مانگی تشرینی دووەمی ٢٠٢١ تاوەکو ئەمڕۆ هەینی ١٠٣٨ کۆچبەرمان گەڕاندووەتەوە و بە چەند گەشتێکی جیاواز و لە دوو کاتی جیاوازدا".  لەراگەیێنراوەکەدا هاتووە: "ئەمڕۆ هەینی ٦٠٨ عێراقی لەو کۆچبەرانەی لە سنووری نێوان بێلاڕووس و پۆڵەندا گیریان خواردبوو گەڕانەوە بۆ عێراق".  عەباس عیمران، بەڕێوەبەری گشتیی کۆمپانیای هێڵە ئاسمانییەکانی عێراق رایگەیاندووە: "دوو فڕۆکەی گەورە بۆ هێنانەوەی ئەو کۆچبەرانەی ئەمڕۆ گەڕانەوە تەرخانکرابوو کە لە فڕۆکەخانەی مینسکەوە بۆ هەردوو فڕۆکەخانەی هەولێر و بەغدا بوو، دوای وەرگرتنی رەزامەندی هەردوو لایەنی عێراقی و بێلاڕووسی ئەو کۆچبەرانە ئەمڕۆ بە سەلامەتی گەڕێنرانەوە".   جیهاد کازم، گوتەبێژی دەسەڵاتی فڕۆکەوانیی مەدەنی عێراق بەتۆڕی میدیایی رووداوی گوت: "ئەو کۆچبەرانەی دەیانەوێت لەبێلاڕووسەوە بگەڕێنەوە بۆ عێراق ناویان تۆماردەکرێت و ئەو گەشتانەی بۆ هێنانەوەی ئەوان لەو وڵاتەوە بۆ عێراق تەرخاندەکرێت بەردەوام دەبێت".  بەهۆی خراپی رەوشی ژیانییانەوە ١٨ی ئەم مانگە ٤٣٠ کۆچبەری عێراقی لەبێلاڕووسەوە گەڕێنرانەوە بۆ هەرێمی کوردستان و عێراق و بەیەکەم گەشتی دوای کێشەی کۆبوونەوەی کۆچبەرانی کورد و عێراقی لەسەرسنووری بێلاڕووس و پۆڵەندا هات، کە بارودۆخیان بەهۆی رێگەپێنەدانیان لەلایەن پۆڵەندا و دراوسێیەکانی بێلارووسەوە بۆ پەڕینەوە بەرەو ئەوروپا و دابەزینی پلەکانی گەرما، خراپ بوو.