ئەحمەد ئەزهەر ئیبراهیم جبووری، یەکێک لە بەرپرسانی هاوپەیمانیی تەقدووم بە سەرۆکایەتی محەممەد حەلبووسی بە تۆڕی میدیایی رووداوی راگەیاند: "پۆستی سەرۆکی پەرلەمان یەکلایی بووەتەوە، لەگەڵ عەزم رێککەوتووین محەممەد حەلبووسی بەربژێربێت بۆ پۆستی سەرۆکی پەرلەمان بەو پێیەی زۆرترین کورسیی نێو سوننەکانی بەدەستهێناوە، خەمیس خەنجەریش بۆ پۆستی جێگری سەرۆککۆمار بەربژێرمانە. "   لە وەڵامی ئەو لایانە براوانەی هەڵبژاردن کە داوایان کردووە هەرسێ سەرۆکایەتییەکە بگۆڕدرێن، جبووری ئاماژەی بەوەکرد، ئەو بیرۆکەیە بە مردوویی لەدایکبووە و رەتدەکرێتەوە، ئەمە پەیوەندی بە نێو ماڵی سوننەوە هەیە کە کێ بەربژێر دەکەن، بەهەمانشێوە ئەگەر لایەنە شیعەکانیش لەسەر کەسێک رێکبکەون ئەوا ئێمە هیچ لاریەکمان نییە.   ئەو بەرپرسەی هاوپەیمانیی تەقەدووم ئاشکراشیکرد، پەیوەندی و گفتوگۆی بەراییان لەگەڵ لایەنەکان هەیە لەوانەش پارتی دیموکراتی کوردستان و یەکێتیی نیشتمانیی کوردستان. چاوەڕێی پەسندکردنی ئەنجامی هەڵبژاردن دەکەن لەلایەن دادگەی فیدراڵییەوە، بۆ ئەوەی دانووستاندنی فەرمی دەستپێبکەن.  هەردوو هاوپەیمانیێتییەکە لە دوا کۆبوونەوەیاندا لێژنەیەکی دانووستاندنی هاوبەشییان دروستکردووە.   بەپێی راگەیێندراوی هاوبەشی نێوان هەردوو هاوپەیمانییە سوننەکە، دیارترین بڕیارەکانی ئەو کۆبوونەوەیە بریتی بوون لە ئامادەکردنی پلانێکی هاوبەش بۆ هاوبەشە سیاسییەکانیان، هەروەها دۆسیەی بێسەروشوێنبووەکان، گەڕانەوەی ئاوارەکان، رەچاوکردنی مافی پارێزگا کۆنتڕۆڵکراوەکان لەدەستی داعش لە بودجەی گشتی و تەرخانکردنی پارەی گونجاو بۆ دووبارە ئاوەدانکردنەوەیان لە بڕیارە گرنگەکان بوون.  راگەیێندراوەکە جەختیشیکردووەتەوە لە پێشکەشکردنی کەسانی بە توانا بۆ بەشداریکردن لە حکومەتی داهاتوو لەسەر بنەمای هاوبەشبوون، نەک بەشداریکردن.  لە کۆبوونەوەی نێوان دوو هاوپەیمانیێتییەکە کە رۆژی سێشەممەی رابردوو بەڕێوەچوو، بڕیاردرا بۆ تاوتوێکردنی دوایین پەرەسەندنەکانی دۆخی سیاسی لیژنەیەکی دانوستاندکاری یەکگرتوو لەنێوان خۆیاندا پێکبهێنن بە مەبەستی دانوستاندن لەگەڵ هاوبەشەکانی دیکەیان.