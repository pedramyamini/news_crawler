ئەو پێنج لایەنە سەرەکییەی شیعە پێکدێن لە رەوتی سەدر، هاوپەیمانیی فەتح، هاوپەیمانیی دەوڵەتی یاسا، هاوپەیمانیی فەتح، هاوپەیمانیی نەسر و رەوتی حیکمە. بڕیارە کۆبوونەوەیەکی دیکە بکەن و گفتوگۆ بکەن لەسەر ئەوەی کە ئایا هەڵبژاردن لە ١٠ی ئۆکتۆبەر بکرێت یان نا.  سامد ئەلشەمخی، بەڕێوەبەری سەنتەری نیشتیمانی بۆ دیالۆگ، بە تۆڕی میدیایی رووداوی راگەیاند: "سەدر بۆ گەڕانەوە بۆ بەشداریکردن لەهەڵبژاردن دوو مەرجی سەرەکی هەیە، یەکەمیان نەهێشتنی چەکی بێ مۆڵەت لە دەستی میلیشیاکان، هەروەها پاڵپشتی عەلی سیستانی مەرجەعی شیعەکان لە بەشداریکردنی خەڵک لەهەڵبژاردن".  هەرچەندە دەنگۆیەک هەیە کە سەدرییەکان دوای تاوتوێکردنی باردۆخی خۆیان گەیشتوونەتە ئەو ئەنجامەی کە دەنگەکانیان لە هەڵبژاردنی داهاتوو کەمدەکات، بۆیە بایکۆتی هەڵبژاردنیان کردووە، بەڵام ئەڵشەمخی ئەو دەنگۆیە رەتدەکاتەوە.  سامد ئەلشەمخی دەڵێت: "کاریگەریی سەدرییەکان لەشەقامەوەیە، بەپێی پێشبینییەکان لە هەڵبژاردنی ئەنجوومەنی نوێنەرانی عێراق دەنگی سەدرییەکان بە تەنیا بەرامبەردەبێت بەدەنگی هەموو هێزەکانی دیکەی شیعە".  بەپێی ئەلشەمخی رێژەی بەشداریی شیعە لەهەڵبژاردنی ئەنجوومەنی نوێنەرانی عێراق کە بڕیارە لە ١٠ی ئۆکتۆبەری ساڵی ٢٠٢١ بەڕێوەبچێت دەگاتە ٢٠ %، لەو رێژەیە سەدرییەکان ٨ % بەدەست دەهێنن و لایەنەکانی دیکەی شیعەش ٨ %.  لە ناوەڕاستی مانگی ئابی ٢٠٢١ دوو جار لایەنە شیعەکان بۆ رێککەوتن لەسەر یەکهەڵوێستی و پاشگەزکردنەوەی رەوتی سەدر لە بڕیاری کشانەوەی لە هەڵبژاردنەکان کۆبوونەتەوە، بەڵام نەگەیشتوونەتە رێککەوتن.  کۆمیسیۆنی باڵای سەربەخۆی هەڵبژاردنەکانی عێراق لەسەر زاری گوتەبێژەکەیەوە بە رووداوی راگەیاند ئەوان هەموو ئامادەکارییەک دەکەن بۆ هەڵبژاردن و هیچ دواخستنێکی هەڵبژاردن پێشنیازنەکراوە و کەس ئەو داوایەی پێشکەشی ئەوان نەکردووە.  جومانە غەلای گوتی: "هەڵبژاردنی ئەنجوومەنی نوێنەرانی عێراق لەوادەی خۆیدا دەکرێت و دواخستن لە نێو کۆمیسیۆن و دامەزراوە فەرمییەکانی دەوڵەت باس نییە".  دیارترین ئەو لایەنە شیعانەی لەگەڵ ئەوە نین هەڵبژاردن لە وادەی خۆیدا بکرێت بریتین لە: رەوتی سەدر،  ژمارەیەک لە گرووپەکانی نزیک لە مەرجەعیەتی نەجەف، شیوعییەکان، هەروەها ژمارەیەک بزووتنەوە و جوڵانەوەی نوێ کە لەدوای خۆپیشاندانەکانی ٢٠١٩ دروست بوون و بە تشرینییەکان ناسراون.  هەرچی ئەو لایەنانەی لەگەڵ هەڵبژاردنن لەوادەی خۆیدا، بریتین لە هاوپەیمانیی نەسر بە سەرۆکایەتی حەیدەر عەبادی، ئیئتیلافی دەوڵەتی یاسا بە سەرۆکایەتی نوری مالیکی، گرووپەکانی حەشدی شەعبی، رەوتی حیکمەی عەمار حەکیم و هاوپەیمانیی فەتح بە سەرۆکایەتی هادی عامری.  لایەنە کوردستانییەکان و هاوپەیمانی و لایەنەکانی پێکهاتەی سوننەکان لەگەڵ ئەنجامدانی هەڵبژاردنن لەوادەی خۆیدا.  هەرێم کەمال ئاغا، ئەندامی ئەنجوومەنی نوێنەرانی عێراق، لەبارەی پرسی دواخستنی هەڵبژاردنی ئەنجوومەنی نوێنەرانی عێراق، بە تۆڕی میدیایی رووداوی راگەیاند "لە نێو ماڵی شیعە ناکۆکی لەبارەی هەڵبژاردنی ئەنجوومەنی نوێنەرانی عێراق لەوادەی دیاریکراوی خۆی هەیە، ئەوەی کێشەی لەگەڵ ئەنجامدانی نییە  کورد و سوننەن".  روونیشیکردەوە ماڵی شیعە بەسەر دوو بەرەدا دابەشبوون. بەپێی زانیارییەکانی ئەو پەرلەمانتارە ئەوانەی پێشتر لەگەل تێپەڕاندنی یاسای هەڵبژاردن بوون و لەگەڵ پێشخستن و ئەنجامدانی هەڵبژاردن بوون لەوادەی خۆی ئێستا پاشگەزبوونەتەوە و لەگەڵ دواخستنین، ئەوانەشی پێشتر لەگەڵ ئەنجامدانی هەڵبژاردن نەبوون ئێستا سوورترن لەسەر ئەنجامدانی لە وادەی خۆیدا.  هەرێم کەمال ئاغا باسی لەو جوڵانەوەیە کرد کە لە دەرەوەی پەرلەمان لەنێو ماڵی شیعە هەیە بۆ دەرچوون بە هەڵوێستێکی یەکگرتوو و گوتی: "کۆبوونەوەکانیان بەردەوام دەبن".  سەبارەت هۆکاری کشانەوەی رەوتی سەدریش، هەرێم کەمال ئاغا گوتی: "بەهۆی ئەوەی هەردوو وەزارەتی تەندروستی و کارەباییان لەلایە و وەزیر لەوانن و لەو ماوەیە رەوشی تەندروستی زۆر تێبینی لەسەر هەبوو، هەروەها سووتانی ژمارەیەک لە نەخۆشخانەکان و رەوشی خراپی کارەبا وایکرد رەوتی سەدر بکەوێتە بەر رەخنە، ئەوەش رەوتەکە بە هێرشێکی ئەنقەست و مەبەستدارییان زانی و نیگەران بوون و کشانەوەیان راگەیاند".  کۆمیسیۆنی باڵای سەربەخۆی هەڵبژاردنەکانی عێراق رایگەیاند تۆماری دەنگدەرانی بۆ دەنگدانی گشتی ئامادە کردووە کە ٢٣ ملیۆن و ٩٨٦ هەزار و ٧٤١ دەنگدەر تێیدا تۆمارکراون، ئەو دەنگدەرانەش لە هەشت هەزار و ٢٧٣ ناوەندی دەنگدان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان. لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت. تاوەکو ئێستاش ١٧ ملیۆن و ٩٥ هەزار و ٢٣٠ کارتی بایۆمەتری چاپ کراون.