ئەحمەد فەتلاوی، گوتەبێژی پارێزگای نەجەف، ئەمڕۆ سێشەممە ٧ - ١٢ - ٢٠٢١ بەتۆڕی میدیایی رووداوی گوت: "بەیانی ئەمڕۆ جێنین بلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق لەرێگەی فڕۆکەیەکی تایبەتەوە لە بەغداوە گەیشتە فڕۆکەخانەی نێودەوڵەتی نەجەف و لەلایەن پارێزگار لوئەی یاسرییەوە پیشوازی لێکرا، سەردانەکە بەهۆی ئەوەی رانەگەیێنراو بوو، بۆیە هیچ رێورەسمێک بۆ پێشوازیلێکردنی سازنەکرا".  بەپێی سەرچاوەیەکی ئاگادار لە پارێزگای نەجەف، جێنین بلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق و موقتەدا سەدر لە حەنانە، کە شوێنی مانەوەی موقتەدا سەدرە لەنەجەف کۆبوونەتەوە و تاوتوێی ئەنجامی هەڵبژاردنەکان و دوایین هەوڵەکانی پێکهێنانی کابینەی نوێی حکومەتی عێراقیان کردووە.  سەردانەکەی جێنین بلاسخارت، بۆ نەجەف و کۆبوونەوەی لەگەڵ موقتەدا سەدر، لەدوای کۆبوونەوەی هەفتەی رابردووی رێبەری رەوتی سەدر، لەگەڵ چوارچێوەی هاوئاهەنگی دێت، لە ماڵی هادی عامری لە بەغدا.