بەپێی سەرچاوەیەکی ئەمنیی ناوچەکە، بەرەبەیانی ئەمڕۆ هەینی ٢١ی کانوونی دووەمی ٢٠٢٢، ژمارەیەک چەکداری داعش بەچەکی جۆراوجۆری لەوانەش قەناس و چەکی مامناوەند هێرشیان کردووەتە سەر سەنگەرێکی سریەی یەکی فەوجی یەکەی لیوای دوو لە فیرقەی یەکی عێراق لەگوندی تاڵعە و ئوم کەرامی لە رۆژئاوای ناحیەی عوزێم سەر بە قەزای خاڵس لە پارێزگای دیالە. هێرشەکە بووەتە هۆی کوژرانی ١١ سەرباز و ئەفسەری عێراق.  ئەو سەرچاوەیە گوتیشی: "چەکدارانی داعش خراپی کەشوهەوا و بوونی تەم و سەرمای زۆریان قۆستووەتەوە بۆ هێرشکردنە سەر سوپای عێراق".  ساڵی رابردوو ژمارەی هێرشەکانی داعش لەسەرانسەری عێراق زیادیانکرد , ژمارەیەک پێشمەرگەی شەهید کرد و ژمارەیەک لە خەڵکی گوندە کوردنشینەکانیشی رفاند و کوشت، هەروەها لە ساڵی ٢٠٢٢ ئەمە بەگەورەترین هێرشی داعش دادەنرێت، کە تاوەکو ئێستا زۆرترین قوربانی لێکەوتووەتەوە.