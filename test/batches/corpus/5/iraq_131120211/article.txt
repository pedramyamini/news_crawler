لەبارەی کشانەوەی مۆڵەتی کارکردنی کۆنسوڵی بێلاڕووس، ئەحمەد سەحاف بە تۆڕی میدیایی رووداوی راگەیاند، هەنگاوەکە "بۆ پاراستنی عێراقییەکانە لە تۆڕەکانی قاچاخچێتیی مرۆڤ لە رێگەی بێلاڕووس و پۆڵەنداوە".  باڵیۆزخانەی عێراق لە هەریەکە لە مۆسکۆ و وارشۆ، هاوئاهەنگی دەکات بۆ گێڕانەوەی ئەو کۆچبەرە عێراقییانەی لەسەر سنووری بێلاڕووس و پۆڵەندا گیریانخواردووە. گوتەبێژەکەی وەزارەتی دەرەوەی عێراق دەڵێ، عێراق گەشتە ئاسمانییە راستەوخۆکانی لە نێوان عێراق و بێلاڕووس، راگرتووە.  سەحاف ئاماژە بەوەش دەدات، عێراق کاردەکات بۆ گێڕانەوەی ئەو کۆچبەرە عێراقییانەی ویستی گەڕانەوەیان هەیە بۆ وڵاتەکە و ئێستا لە بێلاڕووسن، دووپاتیدەکاتەوە ئەوان ئامادەیی تەواویان هەیە بۆ "دابینکردنی وەڵامدانەوەی خێرا بۆ هەر کەسێک کە خۆی ئارەزووی گەڕانەوە بکات".  گوتەبێژەکە روونیدەکاتەوە، باڵیۆزخانەی عێراق لە مۆسکۆ "دەستیکردووە بە تۆمارکردنی ناوی ئەو عێراقییانەی ویستی گەڕانەوەیان هەیە" ئەمەش وەک تەواوکردنی ئامادەسازییەکانی تایبەت بە ئەنجامدانی گەشتێک لە مینسکەوە بۆ عێراق لە ماوەی چەند رۆژی داهاتوودا. ئەوەشی دووپاتکردەوە کە ئەوان لە دوای گەشتی یەکەمەوە، ئامادەییان تێدایە بۆ رێکخستنی گەشتی دیکە بۆ گەڕانەوەی کۆچبەرە عێراقییەکان.  رۆژی سێشەممە ٠٨ - ١١ - ٢٠٢١ نووسینگەی سەرۆکایەتیی وەزیرانی عێراق لە راگەیێندراوێکدا ئاماژەی بەوە دا، ٣٠٠ ملیۆن دینار بۆ ئەو هاووڵاتییە عێراقییانە تەرخاندەکەن کە دەیانەوێت لە بێلاڕووسەوە بگەڕێنەوە بۆ عێراق.  پێشتریش فوئاد مامەند، کۆنسوڵی شانازیی بێلاڕووس لە هەرێمی کوردستان بە رووداوی راگەیاند، بۆ رێگەگرتن لە کۆچی هاوڵاتیانی عێراق و هه‌رێمی كوردستان بۆ وڵاتانی ئەوروپا لە رێگەی بێلاڕووسەوە، حکومەتی عێراق کۆنسوڵخانەی بێلاڕووسی لە بەغدا و هەولێر داخست.