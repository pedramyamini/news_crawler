ئەسەد موتەنەبی، خاوەن کتێبخانە لە شەقامی موتەنەبی دەڵێت، "کارەکانی شەقامی موتەنەبی بە شێوازێکی زۆر جوان و بە تەکنیکی نایاب ئەنجامدراون، کاتێک تەماشای شەقامەکە دەکەیت، دەبینیت کە چەند جوان و سەرنجڕاکێش بووە".  کاتێک شەوان بە شەقامەکەدا گوزەر دەکەیت، چاوت یەکەمجارە بە گڵۆپەکانی رۆشن دەبێتەوە، لەگەڵ ئەو چرایانەی هەردوولای شەقامەکەیان رازاندووەتەوە، بە هاوئاهەنگییەکی بیرلێکراوە و نوێکردنەوەی رووخساری هەر ٣٥ باڵەخانەی شەقامەکە، لەگەڵ بایەخدانی زۆر بە پاراستنی شوناس و کولتووری شەقامەکە.  ئەحمەد خوام، بەڕێوەبەری شارەوانیی رەسافە دەڵێت، "هەموو ئەو کارانەی لێرە کراون، کاریگەرییان لەسەر دۆخی کولتوور و پاشماوەی شارستانی و پیشەیی کارکردن لە شەقامی موتەنەبیدا نەکردووە، بەڵکو هەموو بیرۆکەکان بۆ ئەوە کاریان کرد، شەقامی موتەنەبی تەنیا بۆ رۆشنبیران و نووسەران و کڕیارانی کتێب بمێنێتەوە".  ئەندازیار نیهاد سەلمان فەرەج، بەڕێوەبەری رێگەپێدراوی کۆمپانیای فەرەج ئاماژە بەوە دەکات، "دەستمان بە کار کرد لەگەڵ پاراستنی شەقامەکە، بە شێوەیەک هیچ کەرەستەیەکمان بەکارنەهێناوە کە کاریگەریی لەسەر کولتوورەکەی دروست بکات، دەترساین لەوەی کارەکان کاریگەریی لەسەر بیناکان دروست بکات، تەنانەت کەرەستەی بەکارهێنراو بۆ نۆژەنکردنەوەی باڵەخانەکان و زەویی شەقامەکە، لە جۆری دۆستی ژینگەن و هەمان تایبەتمەندییان هەیە".  کاتێک دەگەیتە کۆتایی شەقامەکە، کە پەیکەری موتەنەبی و رووباری دیجلەی لێوە دەردەکەوێت، ئەو رووبەرە بووەتە شانۆیەک بۆ نمایشی شانۆیی و شیعر و هونەر، ئەو هەنگاوە لای زۆر کەس بە دەستکەوتێک دادەنرێت کە ئومێد و دڵنیایی بە بونیادنانەوەی عێراق و گەشەکردنی، دروستدەکەن.  دڵە زیندووەکەی بەغدا بە رۆشنبیری، هونەر و ئەدەب بە بەرگێکی نوێوە دەگەڕێتەوە بۆئەوەی بە رۆژ و شەو سەردانکەر و عاشقانی لە ئامێز بگرێتەوە.