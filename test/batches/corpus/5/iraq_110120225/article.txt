سعوود مەشهەدانی، راوێژکاری محەممەد حەلبووسی، سەرۆکی پەرلەمانی عێراق بە تۆڕی میدیایی رووداوی راگەیاند، "کێشەی زۆر لە بەردەم پێکهێنانی کابینەی نوێی حکومەتی عێراقدا هەن، ئەوانیش ناکۆکیی نێوانی شیعە و شیعە لەگەڵ دەستنیشانکردنی سەرۆکوەزیران. "  سعوود مەشهەدانی ئاماژەی بەوە دا، قۆناخی یەکەمی پێکهێنانی حکومەت بە سەرکەوتوویی تێپەڕی، بەڵام بابەتی گەورەترین فراکسیۆن و دەستنیشانکردنی سەرۆکوەزیران کێشە بۆ پێکهێنانی کابینەی نوێی حکومەتی عێراق دروست دەکەن. هیوای خواست کێشەی نێوان شیعە و شیعە رەنگدانەوەی خراپی بەسەر کۆمەڵگەی عێراقییەوە نەبێت.  ئەو راوێژکارەی سەرۆکی پەرلەمانی عێراق لەبارەی بابەتی گەورەترین فراکسیۆن لە پەرلەمانی عێراق  دەڵێت، "سەدرییەکان خاوەنی زۆرترین کورسیی پەرلەمانن، کەواتە ئەوان مافی خۆیانە حکومەتی نوێ پێکبهێنن و بڵێن ئێمە گەورەترین هێزین لەسەر ئاستی عێراق. "   سعوود مەشهەدانی دەشڵێت: "کاتی خۆی ئەیاد عەلاوی زۆرترین دەنگی بەدەستهێنا، بەڵام بە پاساوی دروستکردنی پێکهێنانی فراکسیۆنێکی گەورە مالیکی کرایە سەرۆکوەزیران. "  لەبارەی پۆستی سەرۆکوەزیران و پۆستی سەرۆککۆماری عێراقەوە، سعوود مەشهەدانی ئەوەی خستەڕوو کە ئەو دوو بابەتە پەیوەستن بە نێو ماڵی شیعە و نێو ماڵی کوردەوە. پشکی خۆیانە و ئەوان هەر کەسێک دەستنیشان بکەن ئێمە پشتگیرییان لێدەکەین و تێبینیمان لەسەر هیچ کەسێک نییە.   مەشهەدانی داوایش دەکات بۆ هەردوو پۆست یەکی بەربژێرێک دیاری بکرێت بۆ ئەوەی بە زووترین کات یەکلایی بکرێنەوە. ئاشکرایشی دەکات کە لەنێو ماڵی شیعەدا چەند ناوێک باس کراون، بەڵام بە فەرمی هیچ ناوێک یەکلایی نەکراوەتەوە.  تایبەت بە مافەکانی کورد، سعوود مەشهەدانی دەڵێت: "بە هەموو شێوەیەک پشتگیریی کورد دەکەین، لەبەر ئەوەی کورد هاوبەشێکی راستەقینەی عێراقە و هاووڵاتیی پلە یەکی عێراقین. کێشەی زۆر هەن لەنێوان هەولێر و بەغدا کە بەشێکیان چارەسەرکراون و بەشێکیان ماون. پێمان وایە لەم خولەدا رێککەوتنەکان جێبەجێ بکرێن و کێشەکان چارەسەر بکرێن، لەبەر ئەوەی لەم خولەدا خەڵکی بەتوانا هاتوونەتە پەرلەمان و ئۆپۆزیسیۆن هەیە. "  سعوود مەشهەدانی لەبارەی محەممەد حەلبووسی، سەرۆکی پەرلەمانی عێراقیشەوە دەڵێت: " لەم خولەی پەرلەماندا حەلبووسی پلانێکی زۆر تۆکمەی هەیە؛ پلانی هەیە بە زووترین کات ناوچە سوننەنشینەکان ئاوەدان بکاتەوە، بە تایبەت پارێزگای موسڵ، بۆ ئەوەی خزمەتگوزاری بگەیێنرێتە ئەو ناوچانە و بودجەی تایبەتیان بۆ تەرخان بکرێت. "