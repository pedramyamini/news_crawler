د. مەزهەر محەممەد ساڵح، راوێژکاری دارایی و ئابووریی سەرۆکوەزیرانی عێراق ئەمڕۆ شەممە ١١ - ١٢ - ٢٠٢١ بە تۆڕی میدیایی رووداوی راگەیاند، چاوەڕێ دەکەن نەتەوەیەکگرتووەکان لە مانگەکانی شوبات و ئاداری داهاتوودا ئەو دۆسیەیە دابخات.   بەڵام سەرۆکی لیژنەی یاسایی خولی پێشووتری پەرلەمانی عێراق دەڵێت، هێشتا عێراق تەواوی پابەندبوونەکانی خۆی جێبەجێ نەکردووە بۆئەوەی لە ژێر بەندەکەی ئەنجوومەنی ئاسایش دەربهێندرێت.   عەبدولموحسین سەعدوون، سەرۆکی لیژنەی یاسایی خولی پێشووتری پەرلەمانی عێراق ئەمڕۆ بە تۆڕی میدیایی رووداوی راگەیاند، عێراق ژمارەیەک رێککەوتنی ئابووری لەگەڵ هەندێک وڵات و دامەزراوە واژۆکردووە کە کەموکورتییان هەیە؛ جگە لەوە، سیستمی بەڕێوەبردنی عێراق هێشتا کێشەی هەیە و ئەو کێشانەش یارمەتیدەر نین تاوەکو عێراق لەژێر کاریگەریی ئەو بەندە دەربچێت.   عەبدولموحسین سەعدون ئاماژەی بەوەکرد، عێراق پابەندبوونی نێوخۆیی و نێودەوڵەتی هەیە؛ بۆ نموونە، هێشتا قەرزی کوێتی لەسەر ماوە و دیاریکردنی سنووری نێوان هەردوو وڵاتیش تەواو نەبووە. پاشان، هەندێک گرووپی چەکدار لە دەرەوەی عێراق هەن کە هێشتا لە ژێر کۆنترۆڵی حکومەتدا نین.   سەرۆکی لیژنەی یاسایی خولی پێشووتری پەرلەمانی عێراق دەڵێت، "دەبێت پەیوەندییە نێودەوڵەتییەکانی عێراق راست و دروست بن؛ بارودۆخی نێوخۆیی و سیستمی بەڕێوەبردن بێ کێشە بێت، بۆ نموونە، نابێت گرووپی چەکداری دەرەوەی یاسا و میلیشیا هەبێت؛ پێویستە حکومەتی عێراق دەستوەردانی دەرەکی چارەسەربکات و یاسا و دەستوور جێبەجێبکات، تاوەکو لەژێر ئەو بەندە بێتەدەرەوە".    راوێژکارەکەی سەرۆکوەزیرانی عێراق بە رووداوی راگەیاند: "دوای کۆتاییهێنان بە دەسەڵاتی سەدام حوسێن لە ساڵی ٢٠٠٣ دا ئەنجوومەنی ئاسایشی نەتەوەیەکگرتووەکان بڕیاری ١٤٨٣ دەرکرد. بە گوێرەی بڕیارەکە، ئەنجوومەنی ئاسایش میکانیزمی لێبڕینی لە فرۆشی نەوتی عێراق بە رێژەی ٥ % بۆ کوێت دیاریکرد. ئەو میکانیزمە تا ساڵی ٢٠١٥ بەردەوام بوو، بەڵام دواتر بەهۆی دۆخی ئابووریی عێراق و شەڕی داعشەوە وەستا".   مەزهەر محەممەد ساڵح گوتی، "لە ساڵی ٢٠١٨ دا ئەو میکانیزمە دەستیپێکردەوە؛ دوایین قەرەبوو ئەمساڵ دراوەتەوە کە نزیکەی ٣ % بووە بۆ هەر بەرمیلێک نەوت. عێراق لە چەند رۆژی رابردوودا تەواوی قەرەبووکردنەوەی کوێتی داوەتەوە کە کۆی گشتییەکەی لە ساڵی ١٩٩٦ وە ٥٢.٤ ملیار دۆلار بووە".   راوێژکارەکەی کازمی دەڵێت، عێراق قەرەبووکردنەوەی هیچ وڵاتێکی لەسەر نەماوە.   لە مانگی تشرینی دووەمی رابردوودا، باڵیۆزخانەی عێراق لە کوێت بڵاویکردەوە، بەغدا ٤٩٠ ملیۆن دۆلاری وەک دوایین بەشی قەرەبووی کوێت داوەتەوە.   کوێت لە ساڵی ٢٠٠٠ دا گەورەترین قەرەبووی لە عێراق وەرگرتەوە، کە بڕکەی ١٤.١٧ ملیار دۆلار بوو، ئەوەش وەک قەرەبووکردنەوەی کۆمپانیای نەوتی کوێت، کە لە داگیرکردنی کوێت زیانی بەرکەوتووبوو.   بەندی حەوتی نەتەوەیەکگرتووەکان جەخت لەسەر گرتنەبەری رێکای تووند دەکاتەوە ئەگەر بێتو ئاشتی لە مەترسیدا بێت و سزاکەی سەپاندنی سزای ئابووری دەبێت، بەڵام دەکرێت تاوەکو بەکارهێنانی هێزی سەربازیش بڕوات.  دوای ئەوەی عێراق لە ساڵی ١٩٩٠ دا کوێتی داگیرکرد و ئەنجوومەنی ئاسایشی نێودەوڵەتی، عێراقی خستە ژێر ئەو بەندەوە.