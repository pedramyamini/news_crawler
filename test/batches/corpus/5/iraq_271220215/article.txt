نووسینگەی هادی عامری، سەرۆکی هاوپەیمانیی فەتح لە راگەیێندراوێکدا دەڵێت، "لە سۆنگەی ئەوپەڕی سووربوونمان لەسەر پابەندبوون بە دەستوور و یاسا و ترسمان لە سەقامگیریی عێراق لە رووی ئەمنی و سیاسییەوە، باوەڕبوونمان بە پرۆسەی سیاسی و رێچکەی دیموکراسی لە رێگەی ئاڵوگۆڕی ئاشتییانەی دەسەڵات لە رێگەی سندووقەکانی دەنگدان، پابەندین بە بڕیاری دادگەی فیدڕالی".  هاوپەیمانیی فەتح کە یەکێکە لە پێکهێنەرە سەرەکییەکانی "چوارچێوەی هاوئاهەنگی" جەخت لەوە دەکاتەوە، "لەگەڵ ئەوەی بڕوای قووڵ و تەواومان بەوەیە کە پرۆسەی هەڵبژاردن ساختەکاری و دەستکاریکراوە، هەروەها ئەو تانەشی پێشکێش بە دادگەی فیدڕالیمان کردبوو لۆژێکی و قبووڵکراو بوو، ئەگەر پێشکێشی هەر دادگەیەکی دەستووری لە هەر وڵاتێک بکرایە، ئەوا بەس بوو بۆ هەڵوەشانەوەی ئەنجامەکانی هەڵبژاردن، لەگەڵ هەموو ئەمانەشدا دووپاتی دەکەینەوە کە پابەندین بە بڕیاری دادگەی فیدراڵی، کە رووبەڕووی گوشاری زۆر گەورەی ناوخۆیی و دەرەکی بووەتەوە".   نووری مالیکی، سەرۆکی هاوپەیمانیی دەوڵەتی یاسا، یەکێکی دیکەیە لە پێکهێنەرەکانی "چوارچێوەی هاوئاهەنگی" لە پۆستێکدا رایگەیاند، بڕیارەکەی دادگەی باڵای فیدڕالی چاوەڕوانکرا بوو، بەهۆی دۆخی وڵاتەوە، چونکە ناکرێت ئەنجامەکانی هەڵبژاردن هەڵبوەشێنەوە و هەڵبژاردن دووبارە بکرێتەوە، لەگەڵ ئەوەی "کەموکوڕی روون و بەڵگەی بەردەست" هەبوون.  سەرۆکی هاوپەیمانی دەوڵەتی یاسا دەڵێ، "ئێمە هیوای ئەوەمان دەخواست، دادگەی باڵای فیدراڵی دادگەر بووایە لەگەڵ زیانمەندان لە کوتلە و لیستەکان و کێشەی پەیوەست بە کۆتای ژنان".   ئەمڕۆ دووشەممە ٢٧ - ١٢ - ٢٠٢١، لە دانیشتنێکی تایبەت بە پێداچوونەوەی تانەکانی هەڵبژاردن، دوای سێجار لە دواخستنی پەسندکردنی ئەنجامەکان، دادگە تانەکانی هادی عامری، سەرۆکی هاوپەیمانیی فەتحی رەتکردەوە و ئەنجامی هەڵبژاردنی پەسندکرد، بەوەش پێویستە لە ماوەی ١٥ رۆژدا خولی پێنجەمی ئەنجوومەنی نوێنەرانی عێراق یەکەمین دانیشتنی خۆی بە سەرۆکایەتیی بەتەمەنترین ئەندامی سازبکات و هەڵبژاردنی سەرۆکایەتییەکان دەستپێبکات.  بەپێی راگەیێندراوی دادگەی باڵای فیدڕاڵی، ئەمڕۆ دووشەممە، ٢٧ - ١٢ - ٢٠٢١، دادگە بڕیاری ژمارە ١٧٥ / فیدڕاڵی دەرکرد کە تایبەت بوو بە پەسندکردنی ئەنجامەکانی کۆتایی هەڵبژاردن و ناوی ٣٢٩ پەرلەمانتاریشی تێدا هاوپێچ کرابوو.