ئەبوسۆدە کە بەشداری بوڵتەنی هەواڵەکانی کاژێر ١٧: ٠٠ی کەناڵی روووداوی کرد ئاشکرایدەکات، لیژنەیەکی سەرەکی چاودێری بانگەشە و هەڵبژاردنیان هەیە کە ٢٠ لیژنەی لاوەکی لێبووەتەوە و لە هەموو پارێزگاکانی عێڕاق بڵاوبووکراونەتەوە و توانیویانە ٢٠٠ سەرپێچی تۆماربکەن و سەرپێچیکارانیش بە پێبژاردن سزابدەن، کە برەکەی لە نێوان ٢٥٠ هەزار بۆ ملیۆنێک دینار بووە.  سەبارەت بە دەستوەردانی دەرەکی و گوشارەکانی سەرکۆمیسیۆن، یاریدەدەری گوتەبێژی کۆمیسیۆن دەڵێت: "کۆمیسیۆنی باڵای سەربەخۆی هەڵبژاردنەکانی عێراق، ملکەچی هیچ گوشارێکی نێوخۆیی و دەرەکی نابێت و بەپێی ئەو یاسا و رێنماییانە کاردەکات کە لەلایەن پەرلەمانەوە دەرکراون"، هەروەها رەتیشیدەکاتەوە دەستوەردانی دەرەکی کاریگەری بەسەر کارەکانییەوە هەبێت.  نەبراس ئەبو سۆدە ئاماژەی بە چاودێرانی هەڵبژاردن دەکات و دەڵێت: "لەم خوولەی هەڵبژاردنەدا زیاتر لە ٦٨ وڵات و رێکخراوی نێودەوڵەتی چاودێری خۆیان دەنێرن بۆ چاودێریکردنی پرۆسەی هەڵبژاردن، ٧١٥ چاودێر لە وڵاتانی بیانی دێن کە لەلایەن کۆمیسیۆن بانگهێشتکراون، هەروەها یەکێتیی ئەوروپا ١٧٠ چاودێری تایبەتی خۆیان دەنێرن و نەتەوەیەکگرتووەکانیش ٨٠٠ چاودێر دەنێرن و ١٠٠ کەسیان پسپۆرن، ئەوان هاوکاری کۆمیسیۆن دەکەن و دوای یەک مانگ راپۆرتی خۆیان لەسەر پرۆسەی هەڵبژاردن پێشکەشدەکەن، بەڵام چاودێرانی یەکێتیی ئەوروپا لەماوەی ٤٨ کاژێر لە تەواوبوونی پرۆسەی دەنگدان راپۆرتی خۆیان پێشکێشدەکەن.  سەبارەت بە چۆنیەتی بڵاوکردنەوەی چاودێران نیبراس ئەبو سۆدە، رایگەیاند، چاودێران لە رۆژی دەنگدانی تایبەت و گشتیدا ئامادەدەبن و خۆیان سەرپشکن لە هەڵبژاردنی ئەو ناوچانەی دەیانەوێ چاودێری بکەن. بەڵام بە هاوئاهەنگی لەگەڵ کۆمسیۆن.  یاریدەدەری گوتەبێژی کۆمسییۆن دەڵێت: "دادوەر فەرحان حەسەن سەرپەرشتی بڵاوکردنەوەو دابەشکردنی چاودێرانی بیانی دەکات بە هەموو وێستگە و بنکەکانی دەنگدان و رێکارەکان و کارەکانی چاودێران لە هەموو پارێزگاکانی عێراق وەک یەک دەبێت".  دەنگۆی جیاواز لەبارەی قەدەخەی هاتووچۆ لەنێوان شارەکان لە رۆژی هەڵبژاردن بڵاوبووەتەوە، لەوبارەیەوە یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق دەڵێت: "لیژنەی باڵای هەڵبژاردن قەدەخەی هاتووچۆ یەکلادەکاتەوە، تاوەکو ئێستا بڕیارەکە ئەوەیە قەدەخەی هاتووچۆ لە نێوان شارەکان رابگیرێت، بەڵام سنووری عێراق لەگەڵ وڵاتانی دراوسێ و هەروەها فڕۆکەخانەکان بەتەواوی لە رۆژی دەنگدان دادەخرێن".  پێشتر کۆمیسیۆن رایگەیاندبوو  رۆژی سێشەممەیە ٥/١٠/٢٠٢١ دوا وادەیە بۆ وەرگرتنەوەی کارتی بایۆمەتریی دەنگدان. لەوبارەیەوە نیبراس ئەبو سۆدە گوتی: "سێشەممە دوا رۆژە بۆ وەرگرتنەوەی کارتی بایۆمەتریی دەنگدان، هەرکەسێک دوای تەواوبوونی دەوامی رۆژی سێشەممە داوای کارتەکەی بکاتەوە پێینادرێت و لە دەنگدان بێبەشدەبێت" هەروەها دەشڵێت" ئەو کارتانەی تاوەکو ئێستا لەلایەن خاوەنەکانیانەوە وەرنەگیراونەوە دوو ملیۆن کارتن و پێشبینیدەکەین لە دوارۆژ ژمارەیەکی زۆری دەنگدەر کارتەکانیان وەربگرنەوە".  سەبارەت بە کاتی کۆتاییهاتنی بانگەشەی هەڵبژاردن، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق گوتی: "لە کاژێر ٦ی بەیانی رۆژی شەممە کە دەکاتە ٩/١٠/٢٠٢١ کۆتایی بە بانگەشەی هەڵبژاردن دێت و رێگە بەکەس نادرێت بانگەشە بکات و بەپێچەوانەوە سەرپێچیکار سزادەدرێت".  بڕیارە لە دوای تەواوبوونی پرۆسەی هەڵبژاردن ئەنجامە بەراییەکان ئەمجارە خێراتر بڵاوبکرێنەوە، نیبراس ئەبوسۆدە دەڵێت: "بەگوێرەی یاسای کۆمیسیۆن دوای ٢٤ کاژێر لە کۆتاییهاتنی پرۆسەی دەنگدان ئەنجامە بەراییەکان رادەگەیێندرێن".  نیبراس ئەبوسۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق روونیکردەوە، کۆمیسیۆن هەموو ئاستەنگەکانی بڕی و ئێستا بەتەواوی ئامادەیە پرۆسەی هەڵبژاردن بەڕێوەببات، ئەمەش بەهۆی پاڵپشتی حکومەت و سەرۆککۆمار، دەشڵێت"ئامێرەکانی دەنگدانیش سێجار تاقیکراونەتەوە و هەموویان ئامادەن، هەروەها ئامێرەکانی گواستنەوەی دەنگەکانیش تاقیکراونەتەوە و ئەنجامی تاقیکردنەوەکانیش دڵخۆشکەرن و دۆخەکە لەژێر کۆنترۆڵدایە و هیچ کەموکوڕییەک لەرۆژی دەنگدان لە پرۆسەی دەنگدان و ئامێرەکان نابن".