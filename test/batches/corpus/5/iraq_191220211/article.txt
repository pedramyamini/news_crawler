سەربەست ئامێدی، بە تۆڕی میدیایی رووداوی راگەیاند: "بە بۆچوونی من، ئەوەی کۆمیسیۆنی هەڵبژاردنەکان سەبارەت بە یەکلاکردنەوەی کورسییەکانی کۆتای ئافرەتان لەم هەڵبژاردنەی پەرلەماندا کردوویەتی راستە، نەک ئەوەی کە خاوەن تانەی تایبەت بە کۆتای ئافرەتان داوای دەکەن، چونکە بردنەوە لە هەڵبژاردن بە دەنگە نەک بە پێوەری دیکە. دەستوور و یاسای هەڵبژاردن دەڵێن، دەبێ لانیکەم چارەکێکی کورسییەکانی پەرلەمان بۆ ئافرەتان تەرخان بکرێت، لە هەر پارێزگایەک و هەر بازنەیەکی هەڵبژاردنیش بە هەمانشێوە؛ ئەوەش لەو ئەنجامانە بەدیهاتووە کە کۆمیسیۆن رایگەیاندوون".  لە هەڵبژاردنی پێشوەختی پەرلەمانی عێراق کە لە ١٠/١٠/٢٠٢١ بەڕێوەچوو، ئافرەتان ٩٥ کورسی پەرلەمانیان بردەوە، لە کاتێکدا بەپێی سیستەمی کۆتا دەبێ لانیکەم ٨٣ کورسی لە ٣٢٩ کورسییەکەی پەرلەمانی عێراق بۆ ئافرەتان تەرخان بکرێت، واتە ئافرەتان لەم هەڵبژاردنەدا ١٢ کورسیی پەرلەمانیان بێ سیستەمی کۆتا بردەوە؛ لە ٢٢ بازنەی هەڵبژاردندا ئافرەتان بە دەنگی خۆیان دەرچوون، کەچی لە چوارچێوەی سیستمی کۆتادا هەژمارکران.  سەبارەت بەو سکاڵایانەی کە تایبەت بە ئەنجامی هەڵبژاردن لە دادگەی فیدراڵی عێراق تۆمارکراون، عیماد جەمیل، ئەندامی فەرمانگەی راگەیاندنی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند: "بەشێکی سکاڵاکان لە دادگەی فیدراڵی دژی کۆتای ئافرەتان تۆمارکراون، چونکە خاوەن سکاڵاکان دەڵێن نابێ ئەو ئافرەتانەی کە لە هەڵبژاردنی پەرلەمانی عێراق بە دەنگی خۆیان کورسی پەرلەمانیان بردووەتەوە، لە چوارچێوەی سیستمی کۆتا هەژمار بکرێن".  ئەگەر دادگەی فیدراڵی تانەی دژی کۆتای ئافرەتان پەسند بکات کە چەند لایەنێکی سیاسی و چەند بەربژێرێک پێشکێشیان کردووە، ئەو کاتە لە (٢٢) بازنەی هەڵبژاردندا گۆڕانکاری لە ناوی بەربژێرە براوەکاندا روودەدات. بۆ نموونە، پارتی دیموکراتی کوردستان لە نەینەوا کورسییەک لەدەستدەدات، بەڵام لە هەولێر کورسییەک و لە سلێمانی دوو کورسی و لە دیالە کورسییەک دەباتەوە، بەو شێوەیە کورسییەکانی پارتی دیموکراتی کوردستان دەبنە ٣٤ کورسی.  بەشێوەیەکی گشتی، ئەگەر دادگەی فیدراڵیی عێراق تانەی تایبەت بە کۆتای ئافرەتان پەسند بکات، گۆڕانکارییەکان بەم شێوە دەبن:  کورسییەکی بازنەی ٣ی هەولێر دەگەڕێتەوە بۆ پارتی؛ براوەکانی چوار کورسی لە بازنەکانی ١ و ٢ و ٣ و ٥ی سلێمانی دەگۆڕدرێن و ئەو کاتە براوەی کورسییەکی بازنەی ١ لە نێوان سەربەخۆکاندا دەگۆڕدرێ؛ کورسییەکی بازنەی ٢ی سلێمانی کە ئێستا هی یەکێتی نیشتمانیی کوردستانە دەچێت بۆ پارتی؛ کورسییەکی بازنەی ٣ی سلێمانی کە ئێستا هی نەوەی نوێیە دەچێت بۆ پارتی؛ کورسییەکی بازنەی ٥ی سلێمانی کە ئێستا هی یەکێتییە دەچێت بۆ بەرەی تورکمانی.  هەروەها براوەکانی دوو کورسی بازنەکانی ١ و ٢ی کەرکووک دەگۆڕدرێن و کورسییەکی بازنەی یەک دەچێت بۆ یەکێتی و کورسییەکی بازنەی دووش دەچێت بۆ بەرەی تورکمانی.  هەروەها براوەی کورسییەکی بازنەی ٤ی دیالە دەگۆڕدرێت و کورسییەکە دەچێت بۆ پارتی؛ هەروەها براوەی دوو کورسی بازنەکانی ٣ و ٧ی نەینەوا دەگۆڕدرێن و کورسییەکی بازنەی ٣ی نەینەوا کە ئێستا هی پارتییە دەچێت بۆ هاوپەیمانیی عەقدی وەتەنی.  لەپاڵ ئەو گۆڕانکارییانەدا براوەکانی چوار کورسی لە بەغدا دەگۆڕدرێن؛ براوەی کورسییەکی قادسیە دەگۆڕدرێ؛ براوەی کورسییەکی بابل دەگۆڕدرێ؛ براوەکانی دوو کورسی زیقار دەگۆڕدرێن و هەروەها براوەی کورسییەکی واست و سێ کورسی بەسرە دەگۆڕدرێن.