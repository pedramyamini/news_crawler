محەممەد روبەیعی، ئەندامی هاوپەیمانی رێککەوتننامەی نەتەوەیەکگرتووەکان بۆ بەرەنگاربوونەوەی گەندەڵی بە تۆڕی میدیایی رووداوی راگەیاند، "ئەو کۆنگرەیەی بەغدا سەرۆکایەتیی ئەنجوومەنی وەزیرانی عێراق و وەزارەتی داد و ژمارەیەک دامەزراوەی دیکەی عێراق سەرپەرشتی دەکەن، هەروەها کۆمکاری عەرەبی و ژمارەیەک وڵاتی عەرەبی و ئەوروپی بەشداردەبن لە کۆنگرەکەدا، ئەندامانی تۆڕی عەرەبی بۆ پاڵپشتیی دەستپاکی و بەرەنگاربوونەوەی گەندەڵی کە ٢٢ وڵات لەخۆدەگرێت بەشداری کۆنگرەکە دەکەن".  هەفتەی رابردوو عەلی عەللاوی، وەزیری دارایی عێراق رایگەیاند کە لە ساڵی ٢٠٠٣ ـەوە ٢٠٠ ملیار دۆلار پارەی عێراق براوەتە دەرەوە، محەممەد روبەیعی لەو بارەوە گوتی، قەبارەی گەندەڵی و پارە دزراوەکانی عێراق ئەوانەی لە دوای ساڵی ٢٠٠٣ ەوە براونەتە دەرەوە لەسەروو ئەو ٢٠٠ ملیار دۆلارە، "بڕی ئەو پارانەی لە ٢٠٠٣ ەوە بە گەندەڵی براونەتە دەرەوەی عێراق زیاتر لە ٢٠٠ ملیار دۆلارە، چونکە ئەو ژمارەیەی وەزیری دارایی باسیکردووە تەنها لە بودجەکان براوە، بەڵام برێکی زۆر لە پارەی عێراق لە دەرەوەی بودجە بوون و براونەتە دەرەوە وەکو پارەی خانووبەرەکان و پارەی نەوت و شتی دیکەش".  محەممەد روبەیعی دەڵێت، بەپێی دوایین راپۆرتی رێکخراوی شەفافییەتی نێودەوڵەتی بڕی ئەو پارەیەی ساڵانە لە رێگەی بەرتیلوەرگرتن و شێوازەکانی دیکەی گەندەڵی لە وڵاتانی عەرەبی بەفیڕۆدەچێت ساڵانە لەنێوان ٢٠ بۆ ٤٠ ملیار دۆلار دەبێت کە دەکاتە رێژەی ٣٠ % ی ئەو پارەیەی ساڵانە لە جیهاندا بە گەندەڵی دەڕوات و ئەوە ژمارەیەکی گەورەیە".  لە بەشێکی دیکەی قسەکانیدا محەممەد روبەیعی ئاماژەی بەوەشکرد، گەندەڵی لە عێراق دەرفەتی وەبەرهێنان و گەشەپێدانی کەمکردووەتەوە و کاریگەریی راستەوخۆی لەسەر بەرزبوونەوەی رێژەی هەژاری کردووە، گوتیشی، "پارە دزراوەکانی عێراق کاریگەرییان لەسەر رەوشی پەروەردە و تەندروستی داناوە کە دوو کەرتن کە لەو کەرتانەن زۆرترن گەندەڵییان تێداکراوە و کاریگەریی لەسەر کوالیتی تەندروستی و پەروەردە داناوە".  رۆژی ٢٣ی ئایاری ساڵی ٢٠٢١، بەرهەم ساڵح، سەرۆککۆماری عێراق لە پەیامێکی ڤیدیۆییدا رایگەیاند، قەبارەی ئەو پارانەی لە دوای ساڵی ٢٠٠٣ ەوە بە گەندەڵی براونەتە دەرەوەی عێراق لە ١٥٠ ملیار دۆلار زیاترە و باسی لەوەکرد کە رەشنووسی یاسای گێڕانەوەی پارە دزراوەکانی عێراقی بۆ دەرەوە واژۆکردووە و ناردوویەتی بۆ ئەنجوومەنی نوێنەرانی عێراق.  سەبارەت بە پارە دزراوەکانی عێراق ئەوانەی براونەتە دەرەوەی عێراق چەندین جار بەرپرسانی عێراق ژمارەی جیاوازییان گوتووە کە لەنێوان ٢٠٠ بۆ ٥٠٠ ملیار دۆلارن.