ئێوارەی رۆژی یەکشەممە ٢٨ - ١١ - ٢٠٢١ شانەی راگەیاندنی ئەمنیی عێراق لە راگەیێندراوێکدا بڵاویکردەوە، هێزە ئەمنییەکانی سەر بە فەرماندەیی ئۆپەراسیۆنەکانی رۆژئاوای نەینەوا قۆناخی دووەمی ئۆپەراسیۆنێکیان لە ناوچە سنوورییەکانی نێوان عێراق و سووریا ئەنجامدا.  وەکو لە راگەیێندراوەکەدا هاتووە، لەو ئۆپەراسیۆنەدا هێزە ئەمنییەکان لە ناوچەی وادەی نەعیم حەسوون دەستیان گرتووە بەسەر بڕێک چەک و تەقەمەنیت چەکدارانی داعشدا.  شانەی راگەیاندنی ئەمنیی عێراق باسی لەوەش کردووە، هەر ئەمڕۆ بە سەرپەرشتیی فەرماندەیی ئۆپەراسیۆنە هاوبەشەکان، هێزێکی هاوبەشی فەرماندەیی ئۆپەراسیۆنەکانی سامەڕا ئۆپەراسیۆنێکی ئەمنیی لە ناوچەی نەهر رەساسی لە گوندی مەجید خەلەف لە سنووری پارێزگای سەلاحەدین ئەنجامدا.  بەگوێرەی راگەیێندراوەکە، ئەو هێزە دەستی بەسەر بڕێک چەک و تەقەمەنیی داعشدا گرت و پووچەڵی کردەوە.  ئەنجامدانی ئەم ئۆپەراسیۆنانە لە کاتێکدایە، لە کۆتایی ٢٠١٧ دا حەیدەر عەبادی، سەرۆکوەزیرانی ئەوکاتەی عێراق کۆنترۆڵکردنەوەی تەواوی خاكی عێراقی راگەیاند، بەڵام هێشتا جموجۆڵ و هێرشەکانی داعش لە هەندێک ناوچە بەردەوامە.  ئەو بۆشاییە ئەمنییەی لەنێوان هێزەکانی پێشمەرگه و هێزە ئەمنییەکانی عێراق لە ناوچە کوردستانییەکانی دەرەوەی ئیدارەی هەرێمی کوردستاندا هەیە، یەکێکە لەو شوێنانەی داعش زۆرترین جموجۆڵی تێیدا هەیە.