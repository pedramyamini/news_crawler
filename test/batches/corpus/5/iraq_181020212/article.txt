لە بەرنامەی گفتوگۆی رۆژنامەنووسی رادیۆی رووداودا باس لە قۆناخی دوای هەڵبژاردنی پەرلەمانی عێراق و هەوڵەکانی پێکهێنانی حکومەتی نوێ کرا. هاوکات باس لە کاریگەریی ئێران لەسەر پێکهێنانی ئەو حکومەتە کرا. لە بەرنامەکەدا هەریەک لە د. فەرهاد عەلائەدین، سەرۆکی ئەنجوومەنی راوێژکارانی عێراق؛ یاسین تەها، توێژەر و شرۆڤەکاری سیاسی؛ د. سەردار قادر، شارەزای نێودەوڵەتی و پسپۆڕی یاسای دەستووری و عارف قوربانی، رۆژنامەڤان تێیدا بەشداربوون.  د. فەرهاد عەلائەدین، سەرۆکی ئەنجوومەنی راوێژکارانی عێراق گوتی، "ئەو لایەنانەی ئەنجامی هەڵبژاردنیان رەتکردووەتەوە لە جموجۆڵدان و داوای کۆبوونەوە و خۆپێشاندان دەکەن. لە کۆبوونەوە تایبەتەکانیشدا باسی پێکدادانی چەکداری دەکەن، رەنگە ئەوەیان دووربێت، بەڵام ئەگەرێکە و هەیە".  یاسین تەها، توێژەر و شرۆڤەکاری سیاسی پێیوایە، "ئەگەری پێکدادانی شیعی - شیعی ئامادەیە، لەبەر ئەوەی بەشێک لە گرووپەکان رێژەیەکی زۆر چەکیان لە دەستدایە و دەوڵەتێکی ناوەندی نییە کە ململانێکان کۆنترۆڵ بکات. رۆیشتن بەرەو شەڕی درێژخایەنی ناوخۆ لاوازە و، هەندێک هۆکاریش رێگرن کە یەکێکیان ئەوەیە تاوەکو لە مەرجەعیەتی شیعەکاندا سیستانی مابێت، پێکدادانی چەکداری زەحمەتە. ئێرانیش رێگە نادات لە عێراقدا دۆخەکە تێکبچێت و وەکو لوبنان و یەمەنی لێبێت، چونکە بەسەریەوە دەبنە بارگرانی، بەڵام ئەگەری جۆرێک لە گرژی و خۆپێشاندان هەیە".  د. سەردار قادر، شارەزای نێودەوڵەتی و پسپۆڕی یاسای دەستوورییش گوتی، "بڕوام بەوە نییە کە بەشێک لە لایەنەکان ئەنجامەکان رەتبکەنەوە، بەڵکو گوشارێکە بۆ دروستکردنی حکومەتێک بە سازان کە ئەوەیش ئامانجی لایەنە شیعەکان و ئێرانە، چونکە کە ئەوە دروستبوو، ئەو کاتە ئەوەی دەبێتە باڵادەست میلیشیا شیعەکانن و لەناو حکومەتیشدا دەسەڵاتێکی باشتریان دەبێت".  ئەو پسپۆڕەی یاسای دەستووری پێیوایە، "پێکدادانی شیعە - شیعە لەسەر دوو شت دەبێت: بەرتاو (نفووز) و مەرجەعیەت. مەرجەعیەتی عێراقی بە ئاشکرا پشتگیریی تەوژمێکی عێراقیبوون دەکات. کاتێک سیستانی پشتیوانیی ئەم هەڵبژاردنە و نەتەوە یەکگرتووەکانی کرد لە رۆژنامەی کەیهانی ئێران، کە سەر بە رێبەری ئەو وڵاتەیە، بۆیان نووسی، هەڵەت کرد. تەواوی بڕیاری سیاسیی هێزە شیعییەکان و هاوکێشە سیاسییەکانی شیعە لە عێراقدا بە دەستی ئێرانە".  ئێستا کە سەدرییەکان بە بردنەوەی ٧٣ کورسی یەکەمی هەڵبژاردنی پەرلەمانی عێراقن، هەوڵی رازیکردنی چەند لایەنێک دەدەن بۆئەوەی بتوانن پێکەوە حکومەتی نوێ پێکبهێنن و هەندێک لایەنی دیکە بێبەش بکەن. ئەوەش لە کاتێکدایە کە هەموو حکومەتەکانی پێشوو بە سازان پێکهێندراون و ئۆپۆزیسیۆن نەبووە.  د. فەرهاد عەلائەدین گوتی، "لە سەرەتاوە لایەنەکان بۆ پێکهێنانی حکومەت داواکارییان زۆر و گەورەیە و تاوەکو زیاتر کات تێبپەڕێت گۆڕانیان بەسەردا دێت. باوەڕ ناکەم هەموو لایەنەکان بیانەوێت بچنە حکومەتەوە. رەنگە ئەم حکومەتەی داهاتوو ئۆپۆزیسیۆنی هەبێت و هەموو لایەنەکان بەشدارنەبن. لە هەرێمی کوردستان نەوەی نوێ دەڵێت، ناچمە حکومەتەوە، لە عێراقیش بزووتنەوەی ئینتیدابیش رەنگە نەچێت. سەدرییەکانیش بۆچوونێکیان هەیە، ئەوەیە کە پێویست ناکات هەموو لایەنێک بهێننە حکومەتەوە. رەنگە لە سوننەدا حەلبووسی بهێننە ناو حکومەت، چونکە لە هەموویان بەهێزترە. لە کورددا دەتوانن پارتی و یەکێتی بهێنن. رەنگە عەممار حەکیمیش نەیەوێت بە هیچ شێوەیەک بچێتە حکومەتەوە".  د. سەردار قادر، شارەزای نێودەوڵەتی و پسپۆڕی یاسای دەستوورییش ئاماژەی بەوە کرد، "پێموایە چارەسەرە دەستوورییەکان دەکەونە دوای چارەسەرە سیاسییەکان، چونکە ئەگەر بۆ پێکهێنانی حکومەت بە چارەسەرە دەستوورییەکان دەستپێبکەن، ئەوە دووچاری قەیرانێکی زۆر زیاتر لەوە دەبنەوە کە لە واقیعی سیاسیدایە. ئەم هەڵبژاردنە ئەوەندەی رێکارێک بوو بۆ ململانێی ناوخۆیی و هەرێمی، ئەوەندە رێکارێک نەبوو بۆئەوەی گۆڕانکارییەکی ئەوتۆ دروستبکات. ئێرانییەکان هەر لە سەرەتاوە دەیانزانی ئەگەر بەم ئەنجامانە رازی نەبن، واقیعێکی خراپتریان بۆ دێتە پێشەوە".  ئەنجامەکانی هەڵبژاردن ئەوەیان نیشاندا، ئەو بەرەیەی لە ئێرانەوە نزیک بوون دەنگی زۆرینەی خەڵکی عێراقیان لەگەڵ نەبوو، بۆیە ژمارەیەکی زۆر کەم کورسییان هێنا و سەنگیان کەمی کرد. ئەوەیش رەنگە بۆ ئێران کە رۆڵی بەرچاوی لە عێراقدا هەیە بە ئاسانی پەسند نەکرێت و بە جۆرێکی دیکە هەوڵبدات رۆڵی خۆی لە سیاسەتی عێراقدا بگێڕێتەوە.  عارف قوربانی لایوایە هاوکێشەکانی عێراق زۆر ئاڵۆز و هەستیارن و گوتی، "ئەگەر بگەڕێینەوە بۆ خۆپێشاندانەکانی عێراق لەپێش هەڵبژاردندا و ناڕەزایەتییەکان، دەبینین بەشێکی زۆریان پەیوەندییان بە هەژموون و رۆڵی ئێرانەوە لە عێراقدا هەبوو. هەژموونی ئێرانیش لە رێگەی ئەو کەسایەتییە سیاسییانەوە بوو کە ئێستا لە هەڵبژاردندا شکستیان خواردووە. بۆیە دۆخی ئێستای عێراق بۆ ئێران لە رابردوو هەستیارترە؛ بە هیچ جۆرێک دەستبەرداری ئەوە نابێت کە کاریگەری و هەژموونی لە عێراقدا کەم ببێتەوە".  ئەو رۆژنامەڤانە گوتیشی، "ئێران کە گوشار دەکات، ئەو گوشارە هێندە کاریگەرە کە کورد و سوننە نەتوانن لێی یاخی ببن. ئێران دەیەوێت لەناو ماڵی شیعەدا جارێکی دیکە یەکێتی دروستبکات. ئەگەر پێشتر دەیویست لە رێگەی حەشدی شەعبییەوە کاریگەریی هەبێت، ئەمجارە لەناو حکومەتدا دەیکات".  د. سەردار قادریش گوتی، "ئێستا گرووپە شیعەکانی سەر بە ئێران داوا دەکەن حکومەتێک بە سازان پێکبهێنرێت، چونکە دەیانەوێت لە چوارچێوەی ئەو حکومەتەدا خۆیان هەڵبستێننەوە و مەبەستەکانی خۆیان بپێکن".  کوردیش وەکو پێکهێنەرێکی عێراقی فیدراڵ لە هەڵبژاردنەکەدا ٦٤ کورسیی بردووەتەوە و چاودێران پێیانوایە نابێت بەغدا فەرامۆش بکەن و کەسانی لاواز بنێرنە ئەوێ و، ئەگەر یەکگرتوو و یەکدەنگیش بن دەتوانن لەناو پەرلەمان و حکومەتی نوێی عێراقدا کاریگەرییان زۆر بێت.  د. فەرهاد عەلائەدین گوتی، "راستەقینەیەک هەیە دەبێت دانی پێدا بنێین، لە ماوەی رابردوودا سەرکردایەتیی سیاسیی کورد بەغدای پشتگوێخست. تەنیا شت کە لە بەغدا دەیانبینی پارە و بودجەکە بوو. لەسەر ماددەی ١٤٠ زۆر خەمسارد بوون، بۆیە لە ١٦ ساڵ دوای ٢٠٠٥ ـدا ئەو ماددەیە جێبەجێ نەکراوە. ئەوەیش کێشەیەکی گەورەیە لە سەرکردایەتیی سیاسیی کوردیدا. هەر کاتێک لە کەسێک رازی نەبووایە، دەیانناردنە بەغدا کە بەوە دەگوترێت ' تڕۆتەرفیع '. زۆرجار پەرلەمانتار دەنێرن عەرەبی نازانێت".  عارف قوربانی بۆچوونی وایە، "بۆ کورد یەک شت گرنگە کە بابەتێک لەناو خۆیاندا بورووژێنن کە چۆن بەشداریی حکومەتی عێراق بکەن و یەکگرتوو بن".  سوننەکان لەم هەڵبژاردنەدا سەنگیان زیادی کردووە و ژمارەیەکی بەرچاو کورسییان بردووەتەوە و وادەکات بە شێوەیەکی تایبەتی هەڵسوکەوتیان لەگەڵدا بکرێت؛ بەڵام جیاوازییەکەیان لەگەڵ شیعەکاندا ئەوەیە کە هیچ مەرجەعیەتێکیان نییە تاوەکو بۆی بگەڕێنەوە و، بە بۆچوونی چاودێران تاڕادەیەک پەرتەوازەن.  د. فەرهاد عەلائەدین گوتی، "لەم هەڵبژاردنەدا گۆڕانکارییەکی زۆر لە نەخشەی سیاسیی سوننەدا روویداوە. سوننە بۆ یەکەمجار زۆر بە فراوانی و گوڕەوە بەشداریی هەڵبژاردنیان کرد. ئەو کەسانەی شیعە دیاریی کردبوون کە سەرۆکایەتیی سوننە بکەن بە نزیکەیی هەموویان دۆڕاندیان. حەلبووسی توانیویەتی بەشێکی زۆر لە بێلایەنەکان بۆ لای خۆی رابکێشێت. ئێستا بۆ بەشداریکردن لە حکومەتدا داواکاریی زۆری هەیە، وەکو وەزارەتە باڵاکان. ئەگەر هەندێک سوننەی دیکەیشی لەگەڵدا بێت، رەنگە توانای ئەوەی هەبێت".  سەرۆکی ئەنجوومەنی راوێژکارانی عێراق ئاماژەی بەوە دا، سوننەکان بڕیارێکیان هەیە کە دەڵین "ئێمە خۆمان کەسانی خۆمان دەستنیشان دەکەین". ئەوە لەلایان مەرجێکی زۆر گرنگە و هەوڵی چەسپاندنیشی دەدەن. ئاخر جارەکانی دیکە شیعە دەستنیشانی دەکردن و کە دەبوونە وەزیر لاواز بوون و توانایان نەبوو. بە بۆچوونی ئەو لە حکومەتی داهاتوودا سوننەیەکی جیاوازتر دەبینرێت.  یاسین تەهایش گوتی، "سوننە دوو کێشەی سەرەکیی هەیە، یەکێکیان نەبوونی مەرجەعیەتی سیاسییە و دووەم ئەوەیە کە تاوەکو ئێستا لەناو بازنەیەکدا بەبێ قیبلە دەسووڕێنەوە".  هەڵبژاردنی پەرلەمانی عێراق رۆژی ٢٠٢١/١٠/١٠ کرا کە دوای دەرچوونی ئەنجامەکان دەرکەوت رەوتی سەدر بە ٧٣ کورسی لەسەر ئاستی عێراق یەکەمە و پارتی دیموکراتی کوردستانیش بە ٣٣ کورسی لەسەر ئاستی هەرێمی کوردستان یەکەمە.