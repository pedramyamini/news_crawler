بەپێی راگەیێندراوێکی نووسینگەکەی، موقتەدا سەدر، رێبەری رەوتی سەدر رایگەیاندووە، پێویستە ژینگەیەکی گونجاو بۆ بەڕێوەچوونی رێوڕەسمەکە بە رێکوپێکی دابینبکرێت، ئەوەش بەهۆی دۆخی هەنووکەیی تەندروستیی وڵاتەوە.   رێبەری رەوتی سەدر داوا لە هەموو ئەوانە دەکات کە بەشداریی رێوڕەسمەکە دەکەن کە پابەندی ئەم خاڵانە بن:   یەکەم: دوورکەوتنەوەی کۆمەڵایەتی لە ناوەوە و دەرەوەی کۆڕەکانی ماتەمگێڕی، پێش هاتن و دەرچوون.  دووەم: بەستنی ماسک ناچارییە، بۆ هەموو تەمەنێک.  سێیەم: هەڵگرتنی کارتی ڤاکسین وەرگرتن. هەر کەسێک ئەو کارتەی پێنەبێت، مافی نییە ئامادەبێت. هەرکەسێک بێ کارتی وەرگرتنی ڤاکسین ئامادەبێت، ئەوا سەرچاوەی زیانە بۆ کەسانی دیکە.  چوارەم: ئامادەبوون سنوورداربێت.   رێوڕەسمی عاشورا لای شیعەکان لە یەکەم رۆژی مانگی موحەڕەمی کۆچیدا دەستپێدەکات و ماوەی ١٠ رۆژ دەخایێنێت، تێیدا شیوەن دەگێڕن بۆ کوژرانی ئیمام حوسەینی کوڕی عەلی، نەوەی پێغەمبەری ئیسلام (د. خ).