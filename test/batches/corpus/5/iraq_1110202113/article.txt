موقتەدا سەدر، رێبەری رەوتی سەدر لە تویتێکدا رایگەیاند، ئەم هەڵبژاردنە بە سەرپەرشتییەکی نێودەوڵەتی و عەربی ئەنجامدراوە و لەلایەن ئەوانەوە دانی پێدانراوە.  هەروەها دەشڵێت، "بەو پێیە نابێت دەستوەردان لە بڕیارەکانی کۆمیسیۆنی باڵای سەربەخۆی هەڵبژاردنەکان بکرێت یان گوشارەکان لەسەری زیادبکرێن نە لەناوخۆوە نە لە دەرەوە و نە لەلایەن هەندێک لە وڵاتانی هەرێمی و نێودەوڵەتی، هەڵبژاردن کاروبارێکی نێوخۆییە".  رێبەری رەوتی سەدری کە بەپێی رەوتەکە توانیویانە زۆرترین کورسیی پەرلەمانی لە هەڵبژاردنی ١٠/١٠/٢٠٢١ بەدەست بهێنن لە تویتەکەیدا دەڵێت، "با بۆ هەمووان روون بێت بەوردی چاودێریی هەموو وردەکارییە نێوخۆییە نایاساییەکان دەکەین و هەروەها دەرەکەییەکانیش کە شکۆی عێراق و سەربەخۆییەکەی دەڕووشێنێت".  ئەمڕۆ دووشەممە ١١/١٠/٢٠٢١، ئیبراهیم جابری، بەرپرسی رەوتی سەدر لە ناوچەی سەدری بەغدا بە تۆڕی میدیایی رووداوی گوت، توانیویانە زیاتر لە ٨٠ کورسیی پەرلەمان ببەنەوە و ئەوان لە ئێستاوە بوونە گەورەترین فراکسیۆنی خوولی پێنجەمی ئەنجوومەنی نوێنەرانی عێراق.