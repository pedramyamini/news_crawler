بەپێی راگەیێندراوی کۆتایی لووتکەکە، وڵاتانی بەشدار، "پاڵپشتیی خۆیان بۆ وەستان لەگەڵ گەل و حکومەتی عێراق دووپاتکردەوە و جەختیان لەسەر یەکخستنی هەوڵەکان بۆ یەکخستنی هەوڵە هەرێمی و نێودەوڵەتییەکان کردەوە بەشێوەیەک کە بەباشی لەسەر سەقامگیریی و ئاسایشی ناوچەکە دەشکێتەوە. "  عێراق رۆڵی کۆماری فەرەنسا لە رێکخستن و ئامادەبوونی لە لووتکەکە و "بەشداریی کارای بەرز دەنرخێنێت. "  راگەیێندراوەکە دەڵێت، "بەشداربووانی کۆنگرەکە پێشوازییان لە هەوڵە بەردەوامەکانی حکومەتی عێراق بۆ گەیشتن بە زەمینەیەکی لەباری هاوبەشییەکانی لەسەر ئاستی هەرێمی و نێودەوڵەتی کرد ئەوەش لەپێناو تۆکمەکردنی هاوبەشییە سیاسی،  ئابووری و ئەمنییەکان و پشتبەستن بە دیالۆگی بونیادنەرانە و جەختکردنەوە لە لێکتێگەیشتنەکان لەسەر بنچینەی بەرژەوەندییە هاوبەشەکان، هاوکات لەخۆگرتنی بەغدا بۆ ئەم کۆنگرەیە بەڵگەیەکی روونە لەسەر پشتبەستنی عێراق بە سیاسەتی هاوسەنگی و هاریکاریی پۆزەتیڤانەی لە پەیوەندییەکانی دەرەوەیدا. "  لەبارەی هەڵبژاردنی پێشوەختەش کە بڕیارە لە ١٠ ـی ئۆکتۆبەر بەڕێوەبچێت، راگەیێندراوەکە دەڵێت، وڵاتانی بەشدار "پشتیوانیی هەوڵەکانی عێراق دەکەن لە داوای چاودێریی نێودەوڵەتی بۆ گەرەنتیکردنی بێگەردی و شەفافیەتی هەڵبژاردنی پێشوەختە. "  بەشداربووان بەپێی راگەیێندراوەکە ستایشی عێراقیان کردووە لەپای هەوڵ و قوربانییە گەورەکانی لە شەڕی دژی تیرۆردا. هاوکات "پێشوازیان کرد لە گەشەکردنی توانا سەربازیی و ئەمنییەکانی عێراق لەناوچەکە و هەموو جۆرە شێوازێکی تیرۆر و بیری تووندڕەویشیان رەتکردەوە. "  لەبارەی ئابووریشەوە، لووتکەکە داوای لە عێراق کردووە کە بەردەوام بێت لە هەوڵەکانی بۆ رەخساندنی ژینگەیەکی گونجاوی ئابووری و بەردەوام بێت لە دۆزینەوەی هەلی کار و بەرەوپێشبردنی.   گۆڕانی کەشوهەوا و بواری تەندروستی دوو تەوەری دیکەی گفتوگۆکان بوون. لە راگەیێندراوەکەدا هاتووە، بەشداربووان رێککەوتن "لەسەر پێویستیی تۆکمەکردنی هەوڵەکان لەگەڵ عێراق بۆ مامەڵەکردن لەگەڵ رکابەرایەتییەکانی لێککەوتەی گۆڕانکاریی کەشوهەوا و قەتیسبوونی گەرما بەپێی رێککەوتننامە نێودەوڵەتییە پەیوەندیدارەکان. "   ئەو وڵاتانەی بەشداری لووتکەکە بوون بریتی بوون لە: سعودیە، ئیمارات، میسر، قەتەر، فەرەنسا، تورکیا، ئوردن، ئێران و کوێت. ئاستی نوێنەرایەتیکردنی ئەو نۆ وڵاتەی بەشدار بوون جیاوازە و بەمشێوەیەیە:  - ئیمانوێل ماکرۆن، سەرۆکی فەرەنسا  - ئەحمەد ئەبو غێت، ئەمینداری گشتیی کۆمکاری عەرەبی   - تەمیم حەمەد ئال ثانی، میری قەتەر  - عەبدولفەتاح سیسی، سەرۆکی میسر  - شا عەبدوڵڵای کوڕی شا حوسێن، شای ئوردن  - سوباح خالید ئەلسوباح، سەرۆکوەزیرانی کوێت  - محەممەد بن راشد ئال مەکتووم، سەرۆکوەزیرانی ئیمارات   - مەولوود چاوشئۆغڵو، وەزیری دەرەوەی تورکیا  - حوسێن ئەمیر عەبدوڵڵاهیان، وەزیری دەرەوەی ئێران  - فەیسەڵ بن فەرحان ئالسعود، وەزیری دەرەوەی سعودیە