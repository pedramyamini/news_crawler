دوای بەدەستهێنانی زۆرترین ژمارەی کورسی لە هەڵبژاردنەکاندا لە لایەن فراکسیۆنی سەدرییەکانەوە، رێبەری رەوتی سەدر سوورە لەسەر هەڵوێستی خۆی بۆ پێکهێنانی حکومەتی زۆرینەی سیاسی، بەپێی نەخشەی سازان لە چوارچێوەیەکی نوێدا کە تێیدا لووتکەی دەسەڵات بەدەست سەدرییەکانەوە بێت و لەبارەی وەزیرەکانی دیکەشەوە رێککەوتن لەگەڵ لایەنەکان بکرێت.  هاشم ئەلبەیاتی، شرۆڤەکاری سیاسی بە تۆڕی میدیایی رووداوی راگەیاند، "مالیکی بەتایبەت و بەشێوەی کۆتایی رەتکراوەتەوە، لە کەسە نزیکەکانی رەوتی سەدرمان بیستووە کە سێ بەربژێر هەن بۆ سەرۆکایەتیی حکومەت، هەرسێ بەربژێرەکەش سەدرییەکی تۆخن، وەک بەڕێز سەدر ئاشکرایکردووە، هەموو وەزارەتەکان یەکلاکراونەتەوە و ناکۆکییەکان لەبارەی حەشدی شەعبی و چەک و ژمارەی حەشد، رێککەوتنی لەسەرکراوە. "  مەرجەکانی رێبەری رەوتی سەدر لەلایەن سەرکردەکانی چوارچێوەی هاوئاهەنگییەوە رەتکراوەتەوە، چونکە ئەوان پێیانوایە ئەوەی لە هەڵبژاردندا بەدەستیان هێناوە، رێگەیان دەدات بەهەمان ئەو هێزەوە دانوستاندن بکەن کە سەدر هەیەتی، هەرچەندە ئەوان سازان بەباشتر دەزانن.  کەریم ئەلحلو، شرۆڤەکاری سیاسی ئاماژەی بۆ ئەوە کرد، لە عێراقدا ئەگەری روودانی هەموو شت هەیە و گوتیشی، "بەپێی ئەوەی لە ٢٠١٠، ٢٠١٤ و ٢٠١٨ دا بینیمان، ئەگەری روودانی هەموو شتێک هەیە، بۆچوونی ئەمریکا و بۆچوونی عێراقیش ئەوەیە کە سازانێکی لاوەکی نەوەک گشتی هەبێت و پێویستە تێیدا کێشەکان لەبەرچاو بگیرێن، بەتایبەت کە سەربەخۆکان و کەسانی دیکەش ئۆپۆزیسیۆنی ئەوە دەبن و دەڵێن ئەگەر ئۆپۆزیسیۆن هەبێت، بۆچی زۆرینەی شیعە دروست نەکەین و لەگەڵ برایانی سوونە و کورددا نەبین، بۆچی لاواز بین و لایەنی بەرامبەر زۆرینەی تەواوی هەبێت و رێککەوتن بکات و ئێمەش رێکنەکەوین. "  سەرکردەکانی چوارچێوەی هاوئاهەنگی، چاویان لەوەیە ئایەتوڵڵا عەلی سیستانی، مەرجەعیەتی ئایینیی لە نەجەف گوشار بخاتە سەر سەدر، لەپێناو گەیشتن بە سازان.  معن فەیاز، مامۆستا لە حەوزەی نەجەف باسی لەوە کرد، "چوارچێوەی هاوئاهەنگی پەیوەندی پێوەکردین لە پێناو نێوەندگیری بۆ هەندێک لە داواکارییەکانیان، چونکە ئەوان متمانەی شەقامیان لەدەستداوە و دەیانەوێت ئێمە وەک مەرجەعیەت بەشێک لە رەونەقیان بۆ بگێڕینەوە کە بەهۆی رەفتاری خراپیانەوە لەدەستیانداوە و ئێمەش داواکەیانمان رەتکردەوە. "  بەپێی هەواڵە دزەپێکراوەکان، ئەو درزە سیاسییەی لەکاتی دانوستاندنەکانی پێكهێنانی حکومەتدا دروستبووە، پاڵی بەهەندێک لایەنی سیاسییەوە ناوە پەنا ببەنە بەر لایەنەکانی دەرەوە لەپێناو گوشار خستنە سەر فراکسیۆنە رکابەرەکانیان لەپێناو گەیشتن بە سازان، لە کاتێکدا هەندێک هەواڵی دزەپێکراوی دیکە دەڵێن، نووسینگەکانی مەرجەعیەت پێیان باشە حکومەتی داهاتوو حکومەتی زۆرینە بێت لە پێناو دەستنیشانکردنی بەرپرسیاریەتییەکاندا.