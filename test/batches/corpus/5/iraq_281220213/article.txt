هیشام روکابی، سکرتێری نووری مالیکی، سەرۆکی هاوپەیمانیی دەوڵەتی یاسا کە پێکهێنەرێکی سەرەکیی چوارچێوەی هاوئاهەنگیی شیعەیە لە پەیامێکدا بۆ خۆپێشاندەرانی بەردەم ناوچەی سەوزی بەغدا رایگەیاند، "چوارچێوەی هاوئاهەنگی نامەیەکی سوپاسگوزاریی ناوەڕۆک بەرز بۆ خۆپێشاندەران دەنێرێت و سوپاسیان دەکات لەسەر هێشتنەوەی مۆرکی ئاشتییانەی خۆپێشاندانەکان و شەرمەزارکردنی ساختەکاری و چەسپاندنی ئەوە لە رای گشتی، هەروەها سوپاسیان دەکەین لە شەرمەزارکردنی ئەو لایەنانەی لە پشتی ساختەکارییەکانەوە بوون، چوارچێوەی هاوئاهەنگی داوایان لێدەکات بکشێنەوە، لەگەڵ ئەوەی مافیان هەیە رۆژانەی داهاتوو خۆپێشاندان بکەنەوە".  ماوەی زیاتر لە دوو مانگە بەشێک لە لایەنگرانی چوارچێوەی هاوئاهەنگی خۆپێشاندانیان لە بەغدا و بە دیاریکراوی لە ناوچەی سەوز دەستپێکردووە. لایەنەکانی چوارچێوەی هاوئاهەنگی بە پاساوی ساختەکاری و یاریکردن بە ئەنجامەکان، ئەنجامی هەڵبژاردنی ١٠ی ئۆکتۆبەری ئەنجوومەنی نوێنەرانی عێراقیان لەلا پەسند نەبوو، هەرچەندە لەسەر داوای ئەوان کۆمیسیۆنی باڵای هەڵبژاردن سەدان وێستگەی دەنگدانی بە هەژمارکردنەوەی دەستی هەژمارکردەوە.  چوارچێوەی هاوئاهەنگی لایەنەکانی هاوپەیمانیی دەوڵەتی یاسا بە سەرۆکایەتی نووری مالیکی، فەتح بە سەرۆکایەتیی هادی عامری، قیوە دەولە بە سەرۆکایەتیی حەیدەر عەبادی و حیزب فەزیلە و جوڵانەوەی عەتای تێدایە. بەشێکی زۆری ئەو کورسییانەی لە هەڵبژاردنی ٢٠١٨ بەدەستیان هێنابوو لە هەڵبژاردنی ١٠ی ئۆکتۆبەری ٢٠٢١ لەدەستیاندا و ژمارەی کورسییەکانیان لە ١٣٠ کورسییەوە بۆ نزیکەی ٦٥ کورسی دابەزین.  چوارچێوەی هاوئاهەنگی بەشێکی گرووپەکانی حەشدی شەعبیی تێدایە کە هەڕەشەی جۆراوجۆریان لە ئەگەری پەسندکردنی ئەنجامەکانی هەڵبژاردن دەکرد، بەڵام رۆژی دووشەممە ٢٧ - ١٢ - ٢٠٢١ دادگەی باڵای فیدراڵی ئەنجامەکانی هەڵبژاردنی پەسندکرد.  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە، هاوپەیمانیی تەقەدووم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، یەکێتیی نیشتمانیی کوردستان ١٨ کورسی، هاوپەیمانیی فەتح ١٧ کورسی و هاوپەیمانیی عەزم ١٤ کورسییان بەدەستهێناوە.