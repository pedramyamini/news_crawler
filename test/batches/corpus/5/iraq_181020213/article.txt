رابیحە حەمەد، بەرپرسی مەڵبەندی یەکێتی نیشتیمانی کوردستان لە بەغدا بە تۆڕی میدیایی رووداوی راگەیاند: "هۆکار بۆ سەرنەکەوتنی بەربژێری کورد و بەتایبەت بەربژێرەکانی ئێمە زۆرن لەوانە پارتی دیموکراتی کوردستان رێککەوتنەکەیان لەگەڵماندا شکاند و لەبازنەی هەشتی بەغدا دەنگیان بە بەربژێری هاوپەیمانیی کوردستان نەدا و کاریان بۆ نەکرد وەک ئەوەی لەسەری رێککەوتبووین، هۆکاری دیکە کوردی بەغدا زۆر پەرتەوازەن و هەرکەسێک بەربژێربکەین چەند گرووپێکی دیکە لەگەڵی نابن، جگە لەوانە کوردی بەغدا زیاتر مەیلی مەزهەبی هەیە تاوەکو نەتەوە، ئینجا ئێمە لە بەغدا حکومەت نین و کەسێکی ئەوتۆمان دانەمەزراندووە بۆیە دەنگمان نەهێنا".  بە گوتەی رابیحە حەمەد هەرچەندە لەگەڵ لقی پارتی لەبەغدا رێککەوتنی پێشوەختەیان هەبوو کە دەنگ بە بەربژێری یەکدی بدەن و کاریان بۆ بکەن، "بەڵام ئەوان لە بازنەی هەشت کە ئایات ئەدهەمی بەربژێری هاوپەیمانی بوو، بانگەشەیان بۆ ئافرەتێک بەناوی مەروە عەلەوی دەکرد، کە سەربەخۆ بوو و بەشێک لە پارتییەکانی ئەو ناوچەیە دەنگیان بە ئەودا نەوەک بەربژێرەکەی ئێمە".  بەپێی یاسای ژمارە ٩ی ساڵی ٢٠٢٠ی ئەنجوومەنی نوێنەرانی عێراق، عێراق بۆ سەر ٨٣ بازنەی هەڵبژاردن دابەشکرا، پێچەوانی پێشتر کە هەر پارێزگایەکی عێراق یەک بازنەی هەڵبژاردن بوو، بەغدای پایتەختی عێراق کە ٣٩ کورسیی لە ئەنجوومەنی نوێنەرانی عێراق هەیە، بۆ ١٠ بازنەی هەڵبژاردن دابەشکرابوو، کورد لە بەغدا ٦ بەربژێری بۆ ئەو هەڵبژاردنە هەبوو، پارتی دیموکراتی کوردستان ٣ بەربژێر، لیستی هاوپەیمانیی کوردستان (یەکێتی نیشتیمانی کوردستان و بزووتنەوەی گۆڕان) ٢ بەربژێریان هەبوو، هەروەها بەربژێرێکیش بەناوی "موحسین عەلی ئەکبەر مەندەلاوی" بە سەربەخۆ بەشداریی هەڵبژارد کرد، تەنیا ئەویان دەرچوو   کە ٥ هەزار و ٣٨٥ دەنگی بەدەستهێناوە.  هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان، سێ فاکتەر بە هۆکاری سەرەکی پشت دەرنەچوونی بەربژێرەکانی لایەنە کوردستانییەکان لەبەغدا زانی و  بە تۆڕی میدیایی رووداوی گوت: "رکابەرایەتییەکی زۆر بەهێز هەبوو بەتایبەت لەو ناوچانەی کە بەربژێرەکانی پارتی لێ بوو، هەروەها باشترە ئێمە بۆ ئەوەی بەربژێرەکانمان دەنگی زیاتر بەدەستبهێنن و دەربچن دەبێت بیر لەوە بکەینەوە خەڵک و بەربژێری نەتەوەکانی دیکە بەربژێربکەین، ئەمە شتێکی ئاساییە، هۆکارێکی دیکە پەیوەندەیی بەنەبوونی یەکڕیزیی لایەنە کوردستانییەکانە بەتایبەت لەو ناوچانەی کە هەستیارن وەکو بەغدا، ئەگەرچی ئەمجارە رێککەوتنمان لەگەڵ لیستی هاوپەیمانی هەبوو،  بەداخەوە کە نایەکڕیزی هەموو جارێک زیانی لێداوین".  بەرپرسەکەی دەزگای هەڵبژاردنی پارتی رەتیکردەوە کە پابەند نەبووبن بەو رێککەوتنەی کە لەگەڵ لیستی هاوپەیمانیی کوردستان هەیانبوو و گوتی: "هیچ وا نییە، ئێمە خەڵک و لایەنگری خۆمان و ئەو کەسانەشی کە هاوسۆزمانن پێمانگوتوون کە لەو ناوچانەی بەربژێرەکانی لیستی هاوپەیمانی لێیە لەبەغدا دەنگیان پێبدەن و ١٠٠ % ئەو قسەیە راست نییە ئێمە بە پارتییەکان و نزیکەکانییانمان گوتبێت دەنگ بە بەربژێری هاوپەیمانیی کوردستان نەدەن".  ئەمەی خوارەوە دەنگی لایەنە کوردستانییەکان و بەربژێرە سەرکەوتووەکەی بازنەکانی بەغدایە:  ١ - فارووق خەڵەف حلوش سلوم، لە بازنەی ١٧ی کەرخی بەغدا، ٦٤٥ دەنگ.  ٢ - جاسم محەمەد عەبدولکەریم مەندەلاوی، بازنەی شەشی رەسافەی بەغدا، هەزار و ٧٧٤ دەنگ.  ٣ - ئازاد حەمید شەفی، بازنەی دووی رەسافەی بەغدا، ٣ هەزار و ٩٥ دەنگ.  ٤ - ئایات ئەدهەم حوسێن مەحمود، بازنەی هەشتی رەسافەی بەغدا، هەزار و ٢٦٨ دەنگ.  ٥ - محەممەد زافر مەجید علیوی، بازنەی ١٢ی کەرخی بەغدا، ٢ هەزار و ٣٣٥ دەنگ.  ٦ - موحسین عەلی ئەکبەر مەندەلاوی، سەربەخۆ، ٥ هەزار و ٣٨٥ دەنگ.