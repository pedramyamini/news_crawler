لیوا عەبدولخالق تەڵعەت، نوێنەری حکومەتی هەرێمی کوردستان لە فەرماندەیی هێزە هاوبەشەکانی عێراق رۆژی دووشەممە ٢٤ - ٠١ - ٢٠٢٢ بە رادیۆی رووداوی راگەیاند، ئەو بارودۆخەی ئێستا لە حەسەکەی رۆژئاوای کوردستان دروستبووە مەترسیییەکانی لەسەر عێراق زیاتر کردووە، سەختە عێراق بتوانێت بە ئاسانی رێگری لە دزەکردنی چەکدارانی داعش لە سووریاوە بۆ خاکەکەی بکات. تاوەکو ئێستا لە عێراق داعش کۆتایی پێنەهاتووە.  لیوا عەبدولخالق تەڵعەت، گوتی: "فراوانبوونی کردەکانی داعش لە عێراق تەنیا بە خۆی ناکرێت، ئەگەری هەیە وڵاتانی دەوروبەر و ناوچەییش دەستیان تێیدا هەبێت. سنووری عێراق ئەوەندە تووندوتۆڵ نییە کە بتوانرێت بە هەموو شێوەیەک رێگری لەوە بکرێت چەکداری داعش لە سووریاوە بپەڕێتەوە خاکی عێراق. "  لەبارەی مەترسییەکانی چەکدارانی هەڵاتووی داعش لەسەر سنووری باشوور و رۆژئاوای کوردستان، عەبدولخالق تەڵعەت، ئەوەی خستەڕوو، لەو شوێنانەی کە هەرێمی کوردستان و رۆژئاوای کوردستان سنووری هاوبەشیان هەیە هێزی پێشمەرگە و پاسەوانی سنووری عێراق پێکەوە هاریکار دەبن و دەیانپارێزن.   داعش رۆژی پێنجشەممە نزیک کاژێر ٠٩: ٠٠ ـی شەو هێرشی کردە سەر زیندانی غوێران. بەگوێرەی میدیای هەسەدە، ئەو شەوە چەکدارانی داعش ئۆتۆمبێلێک و ماتۆڕسکیلێکی بۆمبڕێژکراویان لە نزیک دەروازەی گرتووخانەکە تەقاندەوە، دواتر شەڕ و پێکدادان لەنێوان هێزی پاسەوانی گرتووخانەکە و چەکدارانی داعش، کە لە باشووری شارەکەوە چووبوونە نزیک گرتووخانەکە، دروستبوو.  لیوا عەبدولخالق تەڵعەت، گوتیشی: "نەمانی هێزی زەمینی شەڕکەری ئەمریکا لە عێراق هۆکارێکە بۆ ئەوەی چەکدارانی داعش کردەوەکانیان جێبەجێ بکەن. نەمانی ئەمریکا رێگەخۆشکەر دەبێت بۆ ئەوەی جارێکی دیکە وڵاتان لە رێگەی چەند گرووپێکەوە یان چەکدارانی داعشەوە کاروباری عێراق بشێوێنن و دیسان ئاژاوەیەک دروست بکەن. "  نوێنەری حکومەتی هەرێمی کوردستان لە فەرماندەیی هێزە هاوبەشەکانی عێراق ئاماژەی بەوەش کرد، ئێستا لە عێراق چەندین هێزی چەکدار هەن کە هەریەکەیان مەرامێکی سیاسیی نێوخۆیی و دەرەکییان لە پشتە بۆ ئەوەی کێشە بەردەوام بێت و نەتوانرێت حکومەتێکی تۆکمەی بەهێز دروست ببێت. باسی لەوەش کرد، "ئەو لایەنانەی کە لە حکومەتی نوێی عێراقدا جێیان نابێتەوە یان ناتوانن راستەوخۆ بە شێوەیەکی کردەیی لە حکومەتدا دەسەڵاتیان هەبێت، بە دڵنیاییەوە هەوڵ دەدەن کێشە دروست بکەن. "