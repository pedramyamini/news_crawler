ناسر هەرکی، ئەندامی پەرلەمانی عێراق بە رووداوی راگەیاند، بەپێی بڕیارێکی پەرلەمانی کە زۆرینەی دەنگی بەدەستهێناوە، رۆژی ٧ - ١٠ - ٢٠٢١ پەرلەمان هەڵدەوەشێتەوە و بەو پێیەش، بەر لە هەڵبژاردنی پێشوەختە، هیچ دانیشتنێک ناکرێت.  خولی چوارەمی پەرلەمانی عێراق لە ساڵی ٢٠١٨ ەوە دەستبەکاربووە و لەماوەی ئەو سێ ساڵەدا، زیاتر لە ١٦٠ دانیشتنی کردووە. بەڵام بەهۆی ئەنجامدانی هەڵبژاردنی پێشوەخت، نەیتوانی چوار ساڵی یاسایی تەمەنی خۆی تەواوبکات و بە بڕیارێک خۆی هەڵوەشاندەوە.  بڕیارە رۆژی ١٠ی ئۆکتۆبەری ٢٠٢١ هەڵبژاردنی پێشوەختەی عێراق بەڕێوەبچێت. لە هەڵبژاردنی ئەمجارە دەنگ بە لیست و پارت نادرێت و دەنگ بە بەربژێرەکان دەدرێت و پارێزگاکان کراون بە چەند بازنەیەکەوە.   ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراقدا بەشدارن، زیاتر لە ٢٤ ملیۆن کەس لە ٨٣ بازنەدا دەنگ دەدەن.  بۆ هەڵبژاردنی ئەنجوومەنی نوێنەران، سێ هەزار و ٢٤٩ بەربژێر کێبڕکێ بۆ بەدەستهێنانی ٣٢٩ کورسی دەکەن، لەنێویاندا نۆ کورسییان بۆ پێكهاتەکانە.