لە راگەیێندراوێکدا جاسم عەبد عەلی، بەڕێوەبەری بەشی جموجووڵی ئاسمانی لە وەزارەتی گواستنەوەی عێراق رایگەیاند: "دوای جێبەجێکردنی رێنمایی و راسپاردەکانی ناسر شبلی، وەزیری گواستنەوە و بە هاوئاهەنگی لەگەڵ لایەنە پەیوەندیدارەکان و هەوڵێکی زۆر بۆ بەرزکردنەوەی ئاستی خزمەتگوزاری، هەورەها چەندین کۆبوونەوە و دیدار لەگەڵ رێکخراوی فڕۆکەوانی مەدەنیی نێودەوڵەتی - ئەیکاو و کۆمەڵەی گواستنەوەی ئاسمانی IATA و ئەو کۆمپانیایانەی فڕۆکەکانیان لە گەشتی ئاسمانیدا ئاسمانی عێراق بەکاردەهێنن، بەشێک لەو هۆشدارییانەی لە ساڵی ٢٠١٤ ەوە و لەکاتی شەڕ داعشدا بەسەر عێراق سەپێندرابوون، لابران".   بەڕێوەبەری بەشتی جموجووڵی ئاسمانی لە وەزارەتی گواستنەوەی عێراق ئاماژەی بەوە کردەوە "ئەو هەنگاوە ئەرێنییە و دەبێتە هۆی زیادبوونی ژمارەی ئەو فڕۆکانەی کە ئاسمانی عێراق بەکاردەهێنن، ئەوەش کاریگەرییەکی زۆری لەسەر ئابووریی وڵات دەبێت".   جاسم عەبد عەلی رایگەیاند، فڕۆکەوانیی فیدراڵیی ئەمریکا ئەو هۆشدارییەی کە لەبارەی ئاسمانی عێراق رایگەیاندبوو، هەڵیگرتووە.   بە گوتەی جاسم عەبد، پێشتر فڕۆکەوانیی فیدراڵیی ئەمریکا بۆ ماوەی هەشت ساڵ ئاسمانی عێراقی بە ئاسمانێکی نائارام و مەترسیدار بۆ فڕۆکەکانی ئەمریکا دانابوو، بەڵام ئێستا رایگەیاندووە، بە بەرزی ٣٢٠٠٠ پێ کە دەکاتە ٩٧٥ مەتر، ئاسمانی عێراق ئارامە و دەکرێت کۆمپانیاکانی فڕۆکەوانی بەکاری بهێنن.