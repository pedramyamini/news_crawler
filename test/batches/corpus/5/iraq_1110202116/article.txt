ئەمڕۆ دووشەممە ١١ - ١٠ - ٢٠٢١ کۆمیسیۆنی باڵای هەڵبژاردنەکان دوایین ئەنجامی بەرایی دەنگەکانی راگەیاند. موقتەدا سەدر، رێبەری رەوتی سەدر لە تویتێکدا رایگەیاند، ئەم هەڵبژاردنە بە سەرپەرشتییەکی نێودەوڵەتی و عەربی ئەنجامدراوە و لەلایەن ئەوانەوە دانی پێدانراوە.  بەڵام رێبەری رەوتی سەدر لە دەستوەردان لە ئەنجامەکانی هەڵبژاردن نیگەرانە و دەڵێت، "با بۆ هەمووان روون بێت بەوردی چاودێریی هەموو وردەکارییە نێوخۆییە نایاساییەکان دەکەین و هەروەها دەرەکەییەکانیش کە شکۆی عێراق و سەربەخۆییەکەی دەڕووشێنێت".  تاوەکو ئێستا بەپێی دوایین ئەنجامی بەرایی کۆمیسیۆنی باڵای هەڵبژاردنەکان، رەوتی سەدر لە پارێزگای بەغدا ٢٨ کورسی، لە بەسرە ٩ کورسی، لە ناسرییە ٨ کورسی، لە میسان ٧ کورسی، لە نەجەف ٥ کورسی، لە دیوانیە ٥ کورسی، لە واست ٥ کورسی، لە کەربەلا ٤ کورسی و لە موسەنا ٢ کورسی بەدەستهێناوە.  پێشتریش ئیبراهیم جابری، بەرپرسی رەوتی سەدر لە ناوچەی سەدری بەغدا بە تۆڕی میدیایی رووداوی گوت، توانیویانە زیاتر لە ٨٠ کورسیی پەرلەمان ببەنەوە و ئەوان لە ئێستاوە بوونە گەورەترین فراکسیۆنی خوولی پێنجەمی ئەنجوومەنی نوێنەرانی عێراق.     ئەندامێکی رەوتی حیکمەش بە رووداوی راگەیاند، هاوپەیمانیی قوە دەولە کە لە نەسر و رەوتی حیکمە پێکهاتووە، تاوەکو ئێستا ١٠ کورسییان بەدەستهێناوە و چاوەڕێی زیاترن.     بزووتنەوەی ئیمتیدادیش کە بە تشرینییەکان ناسراون رکابەری لەسەر بردنەوەی کورسی دەیەم دەکەن، ئەندامێکی مەکتەبی سیاسی ئیمتداد بە رووداوی راگەیاند، " ٩ کورسیمان مسۆگەر کردووە و، چاوەڕێی کورسییەکی دیکەش دەکەین لە دیوانییە".     هەروەها سعود مەشهەدانی، گوتەبێژی هاوپەیمانی تەقەدووم بە تۆڕی میدیایی رووداوی راگەیاند، تاوەکو ئێستا ٣٩ کورسییان مسۆگەرە و چاوەڕێی زیاترن.   لەلایەکی دیکەوە سەرچاوەیەک لە نووسینگەی نووری مالیکی بە رووداوی راگەیاند، هاوپەیمانیی دەوڵەتی یاسا تاوەکو ئێستا ٣٧ کورسییان بەدەستهێناوە.