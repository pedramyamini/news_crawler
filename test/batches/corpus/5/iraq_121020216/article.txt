پارێزگای نەینەوا دووەم گەورەترین پارێزگای عێراقە لەڕووی ژمارەی دانیشتووانەوە کە لە هەشت بازنە و ٣١ کورسی پێکهاتووە، بەپێی ئەنجامە بەراییەکانی دەنگدان کە کۆمیسیۆنی باڵای هەڵبژاردنەکان بڵاویکردووەتەوە، پارتی و یەکێتی پێکەوە ١١ کورسییان بەدەستهێناوە، لە کاتێکدا لە هەڵبژاردنی رابردوو بە هەردوو لایەنەکەوە حەوت کورسییان بەدەستهێنابوو.  هاوپەیمانێتیی تەقەدووم بە سەرۆکایەتیی محەممەد حەلبوسی، حیزبی دووەمی پارێزگاکەیە و هەشت کورسی بەدەستهێناوە. هەروەها هاوپەیمانی فەتح و عەزم یەکی یەک کورسییان بەدەستهێناوە.   بەربژێرەکانی پارتی کە لە نەینەوا دەرچوون ئەمانەن، ئیخڵاس دلێمی، توعمە لهێبی، شەریف سلێمان، کاڤین سەعید، شێروان دووبەردانی، مەحما خەلیل، ڤیان دەخیل، ماجید خەلف و ئیبراهیم قەبۆ. هەروەها بەربژێرە دەرچووەکانی یەکێتیش لە نەینەوا، رۆنزێ زیاد و ئەحلام رەمەزانن.  دوو ملیۆن و ٣٣٠ هەزار و ٦٣٢ کەس لە نەینەوا مافی دەنگدانیان هەیە و، بەپێی ئامارەکانی کۆمیسیۆن رێژەی بەشداریکردن لە هەڵبژاردن ٢٥.٤٤ % بووە. ٣١ کورسیی پەرلەمانی عێراق بۆ ئەو پارێزگایە دابینکراوە کە هەشتیان بۆ کۆتای ئافرەتانە.