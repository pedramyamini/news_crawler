مستەفا کازمی، سەرۆکوەزیرانی عێراق لە تویتێکدا بە زمانەکانی عەرەبی، کوردی و ئینگلیزی پیرۆزبایی سوێندخواردنی لە هەموو پەرلەمانتارانی عێراق و محەممەد حەلبووسی و هەردوو جێگرەکەی حاکم زاملی و شاخەوان عەبدوڵڵا کرد.  رۆژی یەکشەممە ٠٩ - ٠١ - ٢٠٢٢ دەستەی سەرۆکایەتیی پەرلەمانی عێراق هەڵبژێردران، مستەفا کازمی ئەو رۆژە بە "رۆژێکی مێژویی" ناودەبات و دەشڵێت، "دەرفەتێکیشە بۆ یەکدەنگی و کۆکردنەوەی عێراقییەکان لەسەر رێگەی چاکسازی و دەوڵەتداری".  موقتەدا سەدر، رێبەری رەوتی سەدریش پیرۆزبایی هەڵبژاردنی سەرۆکی نوێی پەرلەمانی عێراق و دوو جێگرەکەی کرد و رایگەیاند، "ئەمە یەکەمین موژدەی پێکهێنانی حکومەتی زۆرینەی نیشتمانییە".  ئەوەش لە کاتێکدایە، دوای نزیکەی سێ مانگ لە بەڕێوەچوونی هەڵبژاردنی پەرلەمانی عێراق، رۆژی یەکشەممە ٠٩ - ٠١ - ٢٠٢٢ هەڵبژاردنی دەستەی سەرۆکایەتیی پەرلەمانی عێراق بەڕێوەچوو، محەممەد حەلبووسی وەکو سەرۆکی پەرلەمانی عێراق، حاکم زاملی وەکو جێگری یەکەمی سەرۆکی پەرلەمان و شاخەوان عەبدوڵڵا وەکو جێگری دووەمی سەرۆکی پەرلەمانی عێراق هەڵبژێردران.