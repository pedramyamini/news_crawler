جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئەمڕۆ شەممە ٩ - ١٠ - ٢٠٢١ رایگەیاند: "دوای کاژێر ٠٦: ٠٠ی ئێوارە، ئەنجامە سەرەتاییەکانی جیاکردنەوەی دەنگی ئەلیکترۆنی ئاشکراکران و بە بریکاری لایەنە سیاسییەکان درا. هەروەها ئەو وێستگانەش کە لە تیروپشکەکاندا بڕیاری جیاکردنەوە و هەڵاوێرکردنەوەیان درا، لەگەڵ ئەنجامە ئەلیکترۆنییەکە بە رێژەی ١٠٠ % یەکسان بوون".   جومانە غەلای گوتیشی، "دوای بڵاوکردنەوەی ئەنجامە بەراییەکان، کۆپییەکی ئەنجامەکان لە دیواری سەرجەم وێستگەکاندا هەڵواسرا".  دوێنێ کۆمیسیۆنی باڵای سەربەخۆی هەڵبژاردنەکانی عێراق ئاماری سەرەتایی تایبەت بە رێژەی بەشداریکردنی لە دەنگدانی تایبەت بڵاوکردەوە و دەڵێت، رێژەی بەشداریکردن لە هەرێمی کوردستان و عێراق ٦٩ % بووە.  بە گوێرەی ئامارە بڵاوکراوەکەی کۆمیسیۆن، کە هێشتا ئاماری کۆتایی نییە، رێژەی بەشداریکردن لە هەولێر ٧٥ %، سلێمانی ٧٨ %، دهۆک ٦٩ %، کەرکووک ٦٢ %، نەینەوا ٧٠ %، دیالە ٧٤ % و سەڵاحەدین ٧٠ % بووە.