بەپێی راگەیێندراوێکی نووسینگەی سەرۆکوەزیرانی عێراق، ئەمڕۆ سێشەممە ٩ - ١١ - ٢٠٢١، مستەفا کازمی، سەرۆکوەزیرانی عێراق پێشوازیی لە شاندێکی پارتی دیموکراتی کوردستان بە سەرۆکایەتیی هۆشیار زێباری کردووە، شاندەکە پیرۆزبایی سەرۆک مەسعود بارزانی و سەرکردەکانی حیزبەکەیان بە کازمی راگەیاند، ئەوەش بەبۆنەی ئەوەی کازمی بە سەلامەتی لە هێرشەکەی دوو رۆژ پێش ئێستا رزگاری بوو.  وەک لە راگەیێندراوەکەدا هاتووە، "شاندەکە ئاماژەیان بە فراوانی ئاستی سەرکۆنەکردنی ئەو کارە تیرۆیستییە کردووە و هاوسۆزیی گەورەی ناوخۆیی و نێودەوڵەتی لەگەڵ حکومەت و گەلی عێراق لە بەرامبەر ئەو کارە تاوانکارییە راگەیاندووە کە سەقامگیری کردووەتە ئامانج".  راگەیێندراوەکەی نووسینگەی مستەفا کازمی باس لەوەش دەکات کە هەردوولا باسیان لە پێکهێنانی حکومەتێکی نیشتمانی کردووە "کە بتوانێت رووبەڕووی ئاڵنگارییە ئەمنییەکان ببێتەوە و سەروەریی یاسا بسەپێنێت و ئاشتیی کۆمەڵایەتی بپارێزێت، هەوڵی زیاتر بدات، بۆ تێپەڕاندنی قەیرانەکان".  هەفتەی رابردوو فازڵ میرانی، سکرتێری مەکتەبی سیاسیی پارتی لە هەڤپەیڤینێکی لەگەڵ تەلەڤزیۆنی رووداو لەبارەی سەردانی شاندی پارتی بۆ بەغدا ئاماژەی بەوەدا، سەردانی شاندەکە بە مەبەستی گفتوگۆکردن بۆ پیکهێنانی حکومەت نییە و تەنیا بۆ بینینی دۆخەکەیە.