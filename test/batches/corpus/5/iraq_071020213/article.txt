دامەزراوەی هێنلی ئەند پارتنەرز، بە پشتبەستن بە ئامارەکانی یەکێتیی نێودەوڵەتیی گواستنەوەی ئاسمانی (IATA)، لیستی پاسپۆرتەکانی جیهانی ئامادەکردووە کە بەگوێرەی باشیی پاسپۆرتەکان، لە یەکەوە تاوەکو ١١٦ ریزکراون.  عێراق لەدوای ئەفغانستان لە خوارەوەی لیستەکە دێت، واتە لە کۆی ١١٦ ریزبەندی، پاسپۆرتەکەی پلەی ١١٥ یەمینی گرتووە.  پێوەری ئەو دامەزراوەیە بۆ باشی و خراپیی هەر پاسپۆرتێک ئەوەیە کە هەڵگرەکەی دەتوانێت بەو پاسپۆرتە بەبێ ڤیزە سەردانی چەند وڵات بکات.  پاسپۆرتەکانی ژاپۆن و سەنگاپوورە یەکەمینی جیهانن کە هەڵگرەکەیان دەتوانیت لە رێگەیانەوە سەردانی ١٩٢ وڵات بکەن؛ یەمەن و سووریاش پاسپۆرتەکانیان لە عێراق باشترە. بەگوێرەی ئەو دامەزراوەیە، هەڵگری پاسپۆرتی یەمەن دەتوانێت بەبێ ڤیزە سەردانی ٥٥ وڵات و هەڵگری پاسپۆرتی سووریاش دەتوانێت سەردانی ٢٩ وڵات بکات. هەڵگری پاسپۆرتی عێراقیش بەبێ ڤیزە تەنیا دەتوانێت سەردانی ٢٨ وڵات بکات.  پاسپۆرتی ئەفغانستانیش کە خراپترینی جیهانە، خاوەنەکەی دەتوانێت سەردانی ٢٦ وڵاتی جیهان بەبێ ڤیزە بکات.  ئێرانیش کەمێک لە عێراق باشترە و لەگەڵ لوبنان، سوودان و سریلانکا پلەی ١٠٧ ـەمینیان گرتووە کە هەڵگری پاسپۆرتیان دەتوانێت بەبێ ڤیزە بچێتە ٤١ وڵات.  پاسپۆرتی تورکیاش لە ریزبەندیی ٥٧ ـەمینی جیهاندا دێت کە هەڵگرەکەی بۆی هەیە سەردانی ١١٠ وڵات بکات بەبێ ئەوەی چاوەڕێی وەرگرتنی ڤیزا بکات.  باشترین پاسپۆرتەکانی رۆژهەڵاتی نێوەڕاست ئیماراتە کە لە پلەی ١٦ یەمینی جیهاندا دێت و لە دوای ئەویش پاسپۆرتی ئیسرائیلە، کە لە پلەی ٢٥ ـەمینی جیهاندایە.  باشترین پاسپۆرتەکانی جیهان و ژمارەی ئەو وڵاتانەی کە هەڵگرەکەی دەتوانێت بەبێ ڤیزا سەردانیان بکەیت، ئەمانەن:  پلەی یەکەم: ژاپۆن و سەنگاپوور: ١٩٢ وڵات  پلەی دووەم: ئەڵمانیا و کۆریای باشوور: ١٩٠ وڵات  پلەی سێیەم: فنلاند، ئیتاڵیا، لۆکسەمبۆرگ و ئیسپانیا: ١٨٩ وڵات  پلەی چوارەم: نەمسا و دانیمارک: ١٨٨ وڵات  پلەی پێنجەم: فەرەنسا، ئێرلاند، هۆڵەندا، پورتوگال و سوێد: ١٨٧ وڵات