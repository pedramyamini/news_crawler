لە چوارچێوەی کاردانەوەکاندا لەبارەی راگەیێندراوەکەی رۆژی هەینی ٢٢/١٠/٢٠٢١ی ئەنجوومەنی ئاسایشی نێودەوڵەتی، کە پیرۆزبایی بەڕێوەچوون و راگەیاندنی ئەنجامەکانی لە عێراق کردبوو، ئەبوو عەلی عەسکەری، بەرپرسی سەربازی کەتیبەکانی حیزبوڵڵای عێراق لە تویتێکدا لە وەڵامی ئەو راگەیێندراوەدا دەڵێت: "ئەوەی پێشتر گوتوومانە دووپاتی دەکەینەوە هەڵبژاردنە پەرلەمانییەکە گەورەترین کردەوەی سووڕانەوە و فێڵکردنە لە گەلی عێراق لە مێژووی نوێ".  بەرپرسەکەی حەشدی شەعبی لە تویتەکەیدا جەختی لەسەر چوار خاڵ کردووەتەوە:  یەکەم: راگەیێندراوی ئەنجوومەنی ئاسایشی نێوەدەوڵەتیی ناوبانگ خراپ ئەوەی گوتوومانە دووپاتی دەکاتەوە لەوەی هەڵبژاردن پیلانێکی نێودەوڵەتی بوو چەند لایەنێکی نێوخۆیی بەشدارن تێیدا.  دووەم: گەلی عێراق بەهەموو پێکهاتەکانییەوە و بە زۆرینەیەکی روون قسەی خۆی کرد" ئێمە لەم تاوانە مێژووییە بێدەنگ نابین قوربانییەکانی هەرچییەک بن".  سێیەم: داوا لە برایان و رۆڵەکانی گەلی جوامێرمان دەکەین گۆڕەپانەکانی ناڕەزایەتی و مانگرتن فراوانتر بکەن لەوسەری عێراق بۆ ئەوپەڕی.  چوارەم: کەتیبەکانی حیزبوڵڵا بە قەڵغانێک بۆ رۆڵەکانی عێراق دەمێنێتەوە و رێگە نادات زیانیان پێ بگات، لەلایەن هەر لایەکەوە بێت و لە ئامادەباشیی تەواو دەبێت  و لەنزیکەوە چاودێری دەکات و لەدەستێکی گوڵ دەبێت و لەدەستەکەی دیکەی شمشێرێک دەبێت دەستی هەموو ئەو کەسانە دەبڕێتەوە کە یاری بە ئاسایش و سەلامەتی وڵات بکەن.  هەروەها شبل ئەلزەیدی، بەرپرسی کەتیبەکانی ئیمامی عەلی، لە تویتێکدا لەوبارەیەوە نووسیویەتی: "دوێنێ  پشتیوانیی روون و بێ پێشینەی  ئەنجوومەنی ئاسایش و دڵنیایی نوێنەرایەتییە نێونەتەوەییەکەیمان بیست و خوێندەوە لەبارەی بێگەردیی هەڵبژاردنەکان و باشیی هەڵبژاردنەوە پێش ئەوەی هەزاران تانە یەکلایی ببێتەوە، کە باوەڕی ئێمە دەسەلمێنێت لە یاریکردن و دڵنیاییمان لەو رۆڵە گوماناوییەی دەیگێڕێت زیاتر دەکات، بەتایبەت پێشتر ناسیومانە و هەواڵمان لەبارەیەوە داوە، کە کەرەستەی رۆژئاوایە بۆ سڕینەوەی وڵاتان و بزووتنەوە رزگاریخوازەکان، چونکە ئەرکییان رەواییدان و زاڵبوونە بەسەر وڵاتانی جیهانی سێیەم لەرێگەی بڕیار و چالاکییە جێ گومانەکانییان، بە نموونە هەڵوێستییان لەبارەی سەرکوتکردنی گەلی فەلەستینی و گەلی یەمەنی و سووری و گەمارۆی ستەمکارانەی ١٣ ساڵی سەر عێراق و دواتر بڕیاردان لەسەر بوونی چەکی کۆکوژی، بۆیە ئەوەی باوەڕی بەدەستپاکی و بێلایەنیی هەیە ئەوا هەڵەیە".  بزووتنەوەی حقووق، کە لایەنێکی سیاسی نوێیە لە عێراق؛ بۆ یەکەمجار لە هەڵبژاردنی ئەمساڵی پەرلەمانی عێراق بەشدار بوو و توانی تەنیا یەک کورسی پەرلەمان بباتەوە رایگەیاند راگەیێندراوەکەی ئەنجوومەنی ئاسایشی نێودەوڵەتی سەبارەت بە پرۆسەی هەڵبژاردن و ئەنجامەکانی سیاسییە و یاسایی نییە.  سەعید سەرای، ئەمینداری گشتیی بزووتنەوەی حقووق، کە بەشێک لە دەزگاکانی راگەیاندن لە عێراق و جیهان بە نزیک لە گرووپی حیزبوڵڵای عێراق ناوی دەبەن، بە تۆڕی میدیایی رووداوی راگەیاند: "راگەیێندراوەکەی ئەنجوومەنی ئاسایشی نێودەوڵەتی سەبارەت بە پرۆسەی هەڵبژاردن بەپێی هەڵوێستی جینین بلاسخارت (نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق) دەرکراوە، لە کاتێکدا جینین بلاسخارت لە بنەڕەتدا نێردەی نەتەوە یەکگرتووەکان نییە".  سەعید سەرای گوتیشی: "جینین بلاسخارت بە پەلە و دوای یەک رۆژی لە بەڕێوەچوونی هەڵبژاردن هەڵوێستی خۆی سەبارەت بە هەڵبژاردنی پەرلەمانی عێراق دەربڕی، لە کاتێکدا دەبوو ئەو هەڵوێستەی دوای راگەیاندنی ئەنجامە کۆتایی بووایە، چونکە دوای راگەیاندنی ئەنجامە کۆتاییەکان دەکرێ هەڵبژاردن بە رەوا و بەدیهێنەری داخوازییەکانی گەلی عێراق ناوببرێت یان بە ناڕەوا ناوببرێت".  ئەمینداری گشتیی بزووتنەوەی حقووق ئاماژە دەکات: "ئێستا مانگرتن لە شەقامەکاندا هەیە؛ بەڵام دەبێ چاوەڕوانی ئەنجامە کۆتاییەکان بێت، بە تایبەت کە بە دەست ژماردن و جیاکردنەوەی دەنگەکان ئاشکرایان کرد کەموکوڕی زۆر هەن؛ بۆیە ئەگەر پیلانێک هەبێت و ئەنجامی پێشوەخت ئامادە کرابێت ئەوا دەکرێ راگەیێندراوەکەی ئەنجوومەنی ئاسایش ئاسایی بێت و لە کاتی خۆیدا هاتبێت، بەڵام ئەو راگەیەندراوە سیاسییە و یاسایی نییە، ئامانجی سەرخستنی لایەنێکە بەسەر لایەنێکی دیکە".  ئەمینداری گشتیی بزووتنەوەی حقووق هەڕەشەش دەکات و دەڵێت: "دوای کۆتاییهاتنی مۆڵەتی ٧٢ کاژێرەکە ئەگەر لایەنە پەیوەندیدارەکان سەبارەت بە ئەنجامەکانی هەڵبژاردن هیچ نەکەن، ئەوا مانگرتووان بەنیازن هەڵوێستی توندتر بەرامبەر ئەنجامەکانی هەڵبژاردن بنوێنن".  بزووتنەوەی حقووق بە ٣٢ بەربژێر لە هەڵبژاردنی پێشوەختی پەرلەمانی عێراق بەشدار بوو کە لە ١٠ی ئۆکتۆبەری ٢٠٢١ بەڕێوەچوو، بەڵام بزووتنەوەکە تەنیا یەک کورسی پەرلەمانی بەدەستهێنا؛ بۆیە لە پاڵ هاوپەیمانیی فەتح کە باڵی سیاسی گرووپەکانی حەشدی شەعبییە ئەنجامەکانی ئەو هەڵبژاردنە رەتدەکاتەوە.  رۆژی هەینی، ئەنجوومەنی ئاسایشی نەتەوە یەکگرتووەکان راگەیێندراوێکی لەبارەی هەڵبژاردنی پەرلەمانی عێراق بڵاوکردەوە و تێیدا دەستخۆشی لە کۆمیسیۆنی باڵای سەربەخۆی هەڵبژاردنەکانی عێراق، یونامی و ئەو وڵاتانە دەکات، کە یارمەتی سەرخستنی هەڵبژاردنەکەیان دا و سەرکۆنەی ئەو لایەنانەش دەکات کە هەڕەشە لە کارمەندانی کۆمیسیۆن و یونامی دەکەن. داواشی کردبوو، کە حکومەتێکی گشتگیر لە عێراق پێکبهێندرێت و هەموو لایەنەکانی عێراقیش ئارامی پیشانبدەن و رێز لە هەڵبژاردنەکە بگرن.  رۆژی ١٠ - ١٠ - ٢٠٢١، هەڵبژاردنی خولی پێنجەمی ئەنجوومەنی نوێنەرانی عێراق بەڕێوەچوو، تاوەکو ئێستاش کۆمیسیۆنی باڵای سەربەخۆی هەڵبژاردنەکان ئەنجامی کۆتایی رانەگەیاندووە.    پێچەوانەی ئەو لایەنانەی لە هەڵبژاردنە پەرلەمانییەکەی ١٠ی ئۆکتۆبەر ژمارەی کورسییەکانییان کەمی کرد یان کورسییان بەدەستنەهێنا بەتایبەت گرووپەکانی حەشدی شەعبی، کە لەرۆژی شەممە ٢٣/١٠/٢٠٢١ دەستییان داوەتە وەڵامدانەوەی ئەنجوومەنی ئاسایشی نێودەوڵەتی، موقتەدا سەدر، رێبەری رەوتی سەدری پەسنی راگەیێندراوەکەی کرد.  موقتەدا سەدر، رێبەری رەوتی سەدر رایدەگەیێنێت، پاڵپشتیی ئەنجوومەنی ئاسایشی نێودەوڵەتی لە هەڵبژاردنی پەرلەمانی عێراق و داننان بە بێگەردیی پرۆسەکەدا دیمەنێکی جوانی دیموکراسیی عێراق پێشاندەدات.   سەدر، کە براوەی یەکەمی هەڵبژاردنی عێراقە بە ٧٣ کورسی، لە تویتێکدا ئاماژەی بەوە کردووە، ئەو داننانە لەلایەن ئەنجوومەنی ئاسایشەوە: "ئومێدێکمان پێدەبەخشێت بە ملکەچبوونی ئەو لایەنانەی کە بانگەشەی ئەوە دەکەن لە پرۆسە دیموکراسییەکەدا ساختەکاری کراوە. "