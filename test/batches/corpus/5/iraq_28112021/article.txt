عیماد جەمیل، ئەندامی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق، بە تۆڕی میدیایی رووداوی راگەیاند: "ئەمڕۆ یەکشەممە ٢٨ - ١١ - ٢٠٢١ ئەنجامی لێکۆڵینەوەکان لەو ١٥ تانەیەی کۆتایی ئەنجامەکانی هەڵبژاردنی ١٠ی ئۆکتۆبەر بۆ دەستەی دادوەری دەنێرین، دوای لێکۆڵینەوە لێیان لەبارەی ئەو تانانەی پەیوەستن بە ئەنجامەکان بڕیارە ئیدی ئەنجامی کۆتایی هەڵبژاردن لەماوەی چەند رۆژی کەمی داهاتوو رابگەیێنین".  عیماد جەمیل، گوتیشی: "ئەو ١٥ تانەیە پەیوەستە بە ئەنجامی هەڵبژاردنی ئەنجوومەنی نوێنەران و دوایین ئەو ژمارە تانانەبوو کە ژمارەیان ١٤٣٦ تانە بوون و کۆمیسیۆن پابەندبوو بە ژماردنەوەی دەنگی وێستگەکان بە دەست، دوای ئەوەی ئەومان کرد ئیدی هیچ تانەیەک نەماوە و هەمووی بۆ دەستەی دادوەری نێردراون".  سەبارەت بە راگەیاندنی ئەنجامی کۆتایی هەڵبژاردنە پەرلەمانی عێراق کە لە ١٠ - ١٠ - ٢٠٢١ کرا، عیماد جەمیل، ئەندامی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق گوتی: "ئێمە ئەمڕۆ ئەنجامی ئەو ١٥ تانەیە دەنێرین و کەی دەستەی دادوەری تەواویکرد ئێمە لە ماوەی دوو رۆژدا ئەنجامی کۆتایی هەڵبژاردن رادەگەیێنین، لە ئەمڕۆ یەکشەممەوە دەستەی دادوەری ١٠ رۆژی لەبەردەمدایە بۆ ئەوەی راپۆرتی ئەو ١٥ تانەیەمان بداتێ، کە ئەمە چەند رۆژێکی کەمی دەوێت و کەمتر لە ١٠ رۆژی پێدەچێت، بۆیە دەتوانین بڵێین راگەیاندنی ئەنجامی کۆتایی هەڵبژاردن چەند رۆژێکی دیکە دەبێت ناگاتە ١٠ رۆژی دیکە".   بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی مانگی رابردوو بەڕێوەچوو، رەوتی سەدر گەورەترین براوەیە و ٧٣ کورسی پەرلەمانی بەدەستهێناوە؛ پارتی دیموکراتی کوردستان ٣٣ کورسی و یەکێتی نیشتمانیی کوردستان ١٦ کورسی بەدەستهێناوە، بەڵام هاوپەیمانیی فەتح شۆک بووە، چونکە لە خولی پێشووی پەرلەمان ٤٧ کورسی هەبوو، کەچی لەم هەڵبژاردنە تەنیا ١٥ کورسی بردووەتەوە.  بەڵام دوای ژماردنەوەی دەنگی چەند وێستگەیەک بە دەست، شەش کورسیی پەرلەمان گۆڕانکارییان بەسەردا هات و چەند لایەنێک ژمارەیەک کورسییان لەدەستدا لەوانە، پارتی دیموکراتی کوردستان و بەرەی تورکمانی و سەربەخۆکان و هەریەک لە هاوپەیمانێتی فەتح و یەکێتی نیشتیمانی کوردستان و دەوڵەتی یاسا سوودمەندبوون لە ژمارکردنەوەکە، بەڵام بڕیاری کۆتایی لەلای دادگەی باڵای فیدڕاڵی.