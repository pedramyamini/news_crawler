قائانی پەیامی تارانی بە بەغدا داوە کە حکومەتی نوێ پێکبێنێت، بەڵام پشکی باش بەر فەتح و ئەو لایەنانە بکەوێ کە لە ئێرانەوە نزیکن.  ئەمڕۆ ئیسماعیل قائانی، فەرماندەی فەیلەقی قودسی سەر بە سوپای پاسداران رۆیشتەوە و بارگرژییەکانیش هێوربوونەوە، پێشتر مستەفا کازمی، سەرۆکوەزیرانی عێراق گووتبووی، دەزانێت کێ هێرشیکردووەتە سەر ماڵی و هەر ئەوانە بوون کە هێرشیان کردە سەر باڵیۆزخانەی ئەمریکا، دوای قسەکە دەستبەجێ چەکداری کەتائبی حیزبوڵڵا، عەسائیبی ئەهلی حەق، کەتائیبی شوهەدا، ئیمام، ئەسحابول کەهف و ئەولیای دەم بە چەکەوە چوونە سەر شەقام و گوتیان، ئەوە لە کازمی قبووڵ ناکەن. قائانی توانیی ئەوانیش هێوربکاتەوە.  دکتۆر حەسەن بهادلی، سەرکردە لە دەوڵەتی یاسا دەڵێت، قائانی هاتووە بۆ ئارامکردنەوەی رەوشەکە هەروەها بۆ لێکنزیککردنەوەی بۆچوونەکان لە نێوان بەرە سیاسییەکان، هەروەها نامەیەکی کۆماری ئیسلامیی ئێرانە کە ئاسایشی عێراق ئاسایشی ئێرانە، ئەمەش دەبێتە هۆی دروستکردنی پەیوەندییەکی پتەوتر لەنێوان لایەنە سیاسییەکانی عێراق.  رەحیم عەبودی، ئەندامی رەوتی حیکمە دەڵێت، بڕیارەکە دەگەڕێتەوە بۆ هاوبەشەکانمان بۆچوونیان چییە و چۆن چارەسەری رەوشەکە بکرێت، لێکەوتە ئەمنییەکان بەرەو دۆخێکی مەترسیدار دەڕۆن، هەروەها لێکەوتە سیاسییەکانیش مەترسیدارن، بەڵام بۆ ئەوەی وڵات بەرەو گێژاوی زیاتر نەچێت و کاریگەریی لەسەر ئاسایشی نیشتمانی و سیاسی نەبێت، بەڵێ رەنگە بەشداربین.   دوای مانەوەی بۆ ماوەی دوو رۆژ و کۆبوونەوە و هێورکردنەوەی دۆخەکە، بەیانیی ئەمڕۆ سێشەممە ٩ - ١١ - ٢٠٢١ قائانی کۆتایی بە سەردانەکەی هێنا و راستەوخۆ گەڕایەوە تاران.