نووری مالیکی، ئەمڕۆ یەکشەممە ٠٧ - ١١ - ٢٠٢١، لە هەژماری خۆیدا لە تویتەر رایگەیاند: بەئامانجکردنی ماڵی مستەفا کازمی، سەرۆکوەزیرانی عێراق کارێکە رەتیدەکەنەوە و سەرکۆنەی دەکەن، "ئەو گرژییە لە دۆخی ئەمنیی گشتیدا بەدەست زۆربوونی ئاڵنگارییە و دزەکردنەکان دەناڵێنێت، داوای چارەکردنی پرسەکان دەکەین بە ژیری و ئارامی دوور لە تووندوتیژی، داواکارین هەست بە بەرپرسیارێتی بکرێت بۆ هێورکردنەوە".  نووری مالیکی هاوکات داوا دەکات، "هەل بە سیاسەتڤانە ئاقڵمەندەکان بدرێت بۆ چارەکردنی پرسەکان دوور لە پەرچەکرداری تووند، هەروەها جەختدەکەمەوە لەسەر بەردەوامیدان بە لێکۆڵینەوەی بێگەرد لە رووداوەکانی چەند رۆژی رابردوو و کوشتنی مانگرتووان و بەکارهێنانی هێزی زۆر، ئەرکی هەمووانە بە شێوازە دیموکراسییەکان و دەستوورییەکان کەشی نالەباریی ئەمنی دووربخەنەوە".  سەرۆکی هاوپەیمانیی دەوڵەتی یاسا کە یەکێکە لەوانەی ئەنجامەکانی هەڵبژاردنی پەرلەمانی رەتدەکاتەوە، لە توویتەکەیدا دەڵێت: "با هەمووان بزانن کە دەستەکانی تیرۆر و دووژمنانی عێراق چاوەڕوانی ئەو هەلەن بۆ بەردەوامیدان بە پشێوی ئەمنی و بە ئامانجکردنی عێراق و خەڵکەکەی، لەگەڵ رێگرتن لە بونیادنانی دەوڵەت و دەزگا دەستوورییەکانی و تێکدانی سەقامگیری و بەردەوامی سەقامگیری، بۆ ئەوەی عێراق بگەڕێننەوە سەردەمی تاریکی".  سەبارەت بە وردەکاریی هێرشکردنە سەر سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق، ئەمڕۆ راگەیاند: "هەوڵی کوشتنەکە بە سێ فڕۆکەی بێفڕۆکەوان ئەنجامدرا، دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج، بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران، ئێستاش لێکۆڵینەوەیەکی فراوان دەستیپێکردووە".  هێرشەکەی سەر ماڵی کازمی لە ناوچەی سەوز لە بەغدا بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، بەڵام سێ لە پاسەوانەکانی برینداربوون.