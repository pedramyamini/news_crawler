هێمن باجەلان، ئەندامی کۆمیسیۆنی مافەکانی مرۆڤی عێراق، ئەمڕۆ شەممە ١١ - ١٢ - ٢٠٢١ لە میانی بەشداریکردنی لە بووڵتەنی کاژێر ١٢: ٠٠ی تۆڕی میدیایی رووداو کە سەنگەر عەبدولڕەحمان پێشکەشی دەکات، رایگەیاند، " ٢٥ % ی خەڵکی عێراق هەژارن".  لەبارەی باشی و خراپیی دۆخی خوێندن لە ناوچە جیاجیاکانی عێراق، هێمن باجەلان گوتی، "ئامارەکان وردن و لە ماڵپەری کۆمیسیۆن بڵاوکراونەتەوە، بە گشتی لە هەرێمی کوردستان پرۆسەی خوێندن باشترە لە چاو پارێزگاکانی دیکەی عێراق".  بە گوتەی ئەو ئەندامەی کۆمیسیۆن، تاوەکو ئێستا لە عێراق چەندین قوتابخانە هەن کە لە قوڕ دروستکراون، هۆکاری ئەوەشی بۆ بوونی "هەژاری، بێ پلانی حکومەت، نەبوونی ئەولەوییەت لە کارەکانی حکومەتی عێراق" گەڕاندەوە.  هێمن باجەلان، ئاماژەی بەوەشکرد، چوار ساڵ جارێک حکومەتی عێراق راپۆرتێک لەسەر مافی مرۆڤ لە بەردەم ئەنجوومەنی مافی مرۆڤ لە جنێڤ بڵاودەکاتەوە و دەڵێت، "لە ساڵی ٢٠١٤ ئەو راسپاردانەی کە هاتنەوە بۆ عێراق کە پێویستە کاری لەسەر بکات و بە پێشێلکاری ناودەبرێت، زیاتر لە ٢٠٠ راسپاردە بوون، بەڵام لە ساڵی ٢٠١٨ گەیشتنە زیاتر لە ٤٠٠ راسپاردە، ئەمەش یەکێکە لەو پێوەرانەی کە دۆخی مافی مرۆڤ لە عێراق بە هەرێمی کوردستانیشەوە بەرەو خراپیە، بەڵام هەرێمی کوردستان لە هەندێک خاڵدا لە هەندێ شوێنی دیکەی عێراق باشترە".  ئەو ئەندامەی کۆمیسیۆنی مافەکانی مرۆڤ لەبارەی عێراقەوە دەشڵێت: "پەرلەمان نییە، ئێستاش چاودێری نییە، حکومەتی عێراقیش بە دڵی خۆی کارەکان دەکات و دۆخەکە رۆژ دوای رۆژ بەرەو خراپبوون دەڕوات، ئەوانەی لە دەوروبەری مستەفا کازمی و ئەنجوومەنی وەزیرانی عێراقن نەک هەر هاوکار نین بەڵکو کێشە بۆ کۆمیسیۆنی مافەکانی مرۆڤ دروست دەکەن، بۆ ئەوەی ئێمە چاودێر نەبین بەسەریانەوە".