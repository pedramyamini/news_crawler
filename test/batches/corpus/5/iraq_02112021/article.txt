ئاژانسی یونیسێف، کە تایبەتە بە کاروباری منداڵان داوا لە حکومەتی عێراق دەکات هەنگاوی پێویست لە ئاست گۆڕانی کەشوهەوادا بنێت تاوەکو داهاتووی منداڵانی ئەو وڵاتە بپارێزێت. یونیسێف لە توویتەر نووسیویەتی: "داوای گرتنەبەری رێکاری بەپەلە دەکەین تاوەکو کێشەی گۆڕانی کەشوهەوا لە عێراق چارەسەر بکرێت".  یونیسێف هاوکات لەگەڵ دەستپێکردنی ٢٦ مین کۆنفڕانسی نەتەوە یەکگرتووەکان لەبارەی کەشوهەوا لە گلاسکۆی سکۆتلاند، راگەیێندراوێكی تایبەت بە بارودۆخی منداڵانی عێراق بڵاوکردووەتەوە و تێیدا رایگەیاندووە، منداڵان و گەنجان لە عێراق زۆرترین توێژی ئەو وڵاتەن، کە بەر کاریگەرییەکانی گۆڕانی کەشوهەوا کەوتوون بەتایبەتی هەڕەشەکانی کەمیی ئاو، کە هەڕەشە لە تەندروستی، پەروەردە و توانا بەرگرییەکانی جەستەیان دەکات، کە دواجار رێگە خۆشدەکات بۆ تووشبوونیان بە نەخۆشییە کوشندەکان.  یونیسێف  داوای گرتنەبەری رێکاری بەپەلە دەکات بۆ چارەسەرکردنی کەمی ئاو و کاریگەرییەکانی لەسەر منداڵ و گەنجانی عێراق.  یونیسێف دەڵێت بەگوێرەی راپۆرتی مانگی ئابی ئەمساڵیان عێراق لەچوارچێوەی سەرچاوەکانی ئاودا دەکەوێتە ریزی ٤٢ مین وڵاتانی جیهان، کە لە خراپترین بارودۆخدایە و بەگوێرەی پێشبینییەکانیش لەنێوان ساڵانی ٢٠٣٠ تاوەکو ٢٠٤٠، قەیرانی ئاو لە عێراق زۆرترین و خراپترین کاریگەری لەسەر منداڵان دەبێت.  یونیسێف لە دەقی راگەیێندراوەکەیدا داوای گرتنەبەری رێکاری پێویست و بەپەلەی بۆ هەموو تاکێكی کوڕ و کچی عێراق کرد تاوەکو دەرفەتی داهاتوویەکی باشتریان هەبێت، دوور لە هەر رێگری و بەربەستێك کە گۆڕانی کەشوهەوا دروستی دەکات.  یونیسێف پێیوایە بەشداریکردنی شاندی عێراق لە ٢٦ مین کۆنفڕانسی نەتەوە یەکگرتووەکان لەبارەی کەشوهەوا لە گلاسکۆ بۆ ئەوان هەنگاوێکی هاندەرانەیە و پشتگیری لە سەرجەم ئەو هەنگاو و رێکارانە دەکات، کە لە کۆنفڕانسەکە دەگیرێنەبەر تاوەکو لە رێگەیانەوە رووبەڕووی هەڕەشەکانی گۆڕانی کەشوهەوا ببینەوە، کە بەرۆکی عێراقیان گرتووە.