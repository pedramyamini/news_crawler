هیوا خدر، بەرپرسی فیدارسیۆنی سەرانسەریی پەنابەرانی عێراقی لە تورکیا بە رادیۆی رووداوی راگەیاند: "لە تورکیا لە ١٠ مانگی رابردوودا ١٢٤ هەزار و ٥٠٣ کۆچبەر لە زۆربەی نەتەوەکان دەستگیرکراون کە سێ هەزار و ٨٣٦ کەسیان عێراقین کە نزیکەی ٨٠ % یان خەڵکی هەرێمی کوردستانن. هەر لەو ماوەیەدا ٣٣٠ کۆچبەر مردوون کە زۆرینەیان لە دەریادا بووە، بە تایبەتی دەریای ئیجە. "  هیوا خدر ئاماژەی بەوە دا، کۆچ لەڕێگەی تورکیاوە بەردەوامە، بەڵام ئێستا بێلاڕووس رەوتەکەی زیاد کردووە. ئەو کەسانەی نەیاندەتوانی لە تورکیاوە بڕۆن، ئێستا لە بێلاڕووس دەچن، ئەگینا کۆچکردن لەڕێگەی تورکیاوە بەردەوامە، بەڵام ئێستا لەبەر ئەو بەربەستانەی تورکیا خستوونیەتە بەردەم رێگەی کۆچکردن و ئەو رێکارە تووندانەی یۆنان و وڵاتانی دیکە گرتوونیاننەتە بەر، پرۆسەکە لە چاو ساڵانی پێشوودا خاوترە.   بەرپرسی فیدارسیۆنی سەرانسەریی پەنابەرانی عێراقی لە تورکیا گوتی: "ئێستا یۆنان زیاتر سنوورەکانی بەرزەفت کردوون و هێزی دەریایی زیاتری لە سنوورە ئاوییەکاندا بڵاوەپێکردوون. هەروەها تورکیایش لەو بارەیەوە چالاکانەتر کار دەکات، سنوورەکانی زۆر تووندوتۆڵ کردوون و هێزی زیاتری زەمینی و دەریایی بڵاوکردووەتەوە، چونکە رێککەوتننامەیەکی لەگەڵ یەکێتیی ئەوروپادا هەیە بۆ ئەوەی رێگری لە کۆچ بکات. "  بە گوتەی هیوا خدر، ئەو بەربەستانە هۆکاری کارەساتی مرۆیین، چونکە کۆچبەرەکان رێگەی سەختتر دەگرنەبەر بۆ ئەوەی نەکەونە بۆسەی هێزە تەناهییەکان.  هیوا خدر ئەوەی خستەڕوو کە ئێستا تورکیا بووەتە بنەی گەشتکردن بۆ بێلاڕووس، چونکە باڵیۆزخانەی بێلاڕووس لە ئەنقەرە لە پێدانی ڤیزا بەردەوامە. ئەوانەی ویستوویانە لە تورکیاوە لەڕێگەی دەریاوە بڕۆن، ئێستا ڤیزای بێلاڕووس وەردەگرن و لەوێوە دەچن.  بەرپرسی فیدارسیۆنی سەرانسەریی پەنابەرانی عێراقی لە تورکیا گوتی: "من لەگەڵ ئەوەدا نیم کۆچبەران لەڕێگەی بێلاڕووس بچن، چونکە پۆڵەندا بە هیچ شێوەیەک رێگەنادات کۆچبەران بچنە وڵاتەکەیەوە و بێلاڕووس تەنیا بۆ بەرژەوەندیی خۆی ئەوە بەکاردەهێنیت. "