ناوەندی لێکۆڵینەوەی رووداو لەژێر ناونیشانی "تەگەرەکانی عێراق لە قۆناخی دوای هەڵبژاردن" مێزگردێکی بۆ ژمارەیەک لە نوێنەرانی لایەنە سەرەکییە بڕیار بەدەستەکانی عێراق و ناوەندەکانی توێژینەوە و ئەکادیمیستان رێکخست.  گوتەبێژی پارتی دیموکراتی کوردستان دەڵێت دەبێتە رێچکەی حوکمڕانی لە عێراق گۆڕانکاریی بەسەردا بێت و هاوبەشی و هاوسەنگیی تەوافوقی راستەقینە بەدیبهێنرێت.  مەحموود محەمەد، گوتەبێژی پارتی دیموکراتی کوردستان رایگەیاند، "ئەم کابینەیە کە پێکدێت کارنامەیەکی رێکوپێکی هەبێت و تەعبیر بێت لە خواست و ویستی سوننە، شیعە، کورد، تورکمان، کلدان، سریان، ئاشووری، موسڵمان، ئێزدی و هەموو لایەنەکان، بەشێوەیەکی گشتی ببێتە بەرنامەیەک بۆئەوەی عێراق بەرەو پێشکەوتن بچێت، عێراقێک کە پڕە لە سەروەت و مرۆڤی پێشکەوتوو و بەتوانا، بەڵام تاوەکو ئێستا سوود لە سەروەتی مرۆیی و سەر زەوی و ژێرزەویی وەرنەگیراوە، هەمووی بەهەدەر دراوە و لە دواڕۆژدا دەبێتە کارەسات و دەبینە یەکێک لە هەرە وڵاتە دواکەوتووەکانی جیهان".  سەرکردەیەکی هاوپەیمانیی دەوڵەتی یاسا نایشارێتەوە کە ململانێ لەنێوان نووری مالیکی و موقتەدا سەدردا هەیە و دەشڵێت، ئەنجامەکانی هەڵبژاردن چاوەڕواننەکراو بوون.  کاتع روکابی، سەرکردەی هاوپەیمانیی دەوڵەتی یاسا گوتی، "نەخشەی پەرلەمانی لە خوولی پێشتر ئاڵۆزتر بووە، ئەوەش رەنگە ببێتە هۆی رێگریکردن لە پەسندکردنی پرۆژەیاساکان، ئەوەش بەهۆی جیاوازی و پەرتبوونی ئاراستەکانەوە بۆ فراکسیۆنی بچووک، بۆ نموونە بوونی ٤٠ سەربەخۆ لە پەرلەمانی نوێ دیاردەیەکی نامۆیە کە لە دیموکراسیەتەکانی رۆژئاوا ئەوانەی لەسەر حیزبەکان بەندن، هاوشێوەی نییە".  پێکهاتەی سوننەکان کە بەردەوام تۆمەتی تیرۆریان خراوەتە پاڵ لە عێراقی دوای ٢٠٠٣ وە، دەیانەوێت لە عێراقی دوای هەڵبژاردنی ١٠ی ئۆکتۆبەر شوێن دەستیان هەبێت.  د. سعود مەشهەدانی، راوێژکاری محەممەد حەلبووسی، سەرۆکی هاوپەیمانیی تەقەدووم دەڵێت، "پێکهاتەی سوننە ئێستا سەرکردەی بەهێزیان هەیە و رایان وەردەگیرێت و هەستدەکەین لایەنێکی سیاسی هەیە کە بکرێت بە چەترێک بۆئەوەی تێیدا کۆببینەوە، بەبێ چەتری سیاسی ئەوانی دیکە ناتوانن مامەڵەت لەگەڵدا بکەن وەکو ئەوەی هەیت، بەڵکو لەگەڵ چەند لایەنێک مامەڵە دەکرا کە ژمارەیەک کورسیی کەمیان هەبوو".  لەگەڵ ئەوەی گفتوگۆکانی پێکهێنانی حکومەتی داهاتوو کە پێدەچێت کاتی زۆری بوێت، بەڵام  ئاراستەکان بەرەو ئەوە دەچن لە خوولی داهاتووی ئەنجوومەنی نوێنەرانی عێراق ئۆپۆزیسیۆن پێگەیەکی زیاتری لە حکومەتەکانی دوای ساڵی ٢٠٠٣ی عێراق هەبێت.