ماریان راچۆ، سەرۆکی جێبەجێکاری کۆمپانیای هێنسۆڵدتی ئەڵمانی، نووسراوێکی فەرمیی ئاراستەی دادوەر عەباس فەرحان عەباس، سەرۆکی کۆمسیۆنی باڵای سەربەخۆی هەڵبژاردنەکان کردووە و وێنەکەی نووسراوەکە دەست تۆڕی میدیایی رووداو کەوتووە و تێیدا دڵنیایی داوە بە نەبوونی هیچ جۆرە هەڕەشەیەک بۆ سەر سیستەمی ئەلیکترۆنیی هەڵبژاردنەکان.   لە نووسراوەکەدا هاتووە: "بەگوێرەی رێککەوتنی نێوانمان، کۆمپانیاکەمان دەستیکردووە بە هەڵسەنگاندن، چاودێری، بەدواداچوون، تاقیکردنەوەی دڵنیایی، کواڵێتی و سەلامەتی بەرنامەکانی ئامێری دەنگدانی ئەلیکترۆنی، بەرنامەکانی ئامرازە تایبەتەکانی بەدواداچوون، بەرنامەکانی خێرا گواستنەوەی زانیاری و داتاکانی ئەنجامەکان و بەرنامەی خوێندنەوە و گونجاوبوونی پەنجەمۆرەکان".   ماریان راچۆ لە نووسراوەکەدا ئاماژەی بەوەداوە: "سیستەمەکە بە پرۆسەیەکی زۆر ئاڵۆز ئەرکەکانی جێبەجێ دەکات بۆ پشتیوانیکردن لە بەڕێوەچوونی پرۆسەیەکی پاک و بێگەردی هەڵبژاردنەکانی ٢٠٢١ی عێراق".  سەرۆکی جێبەجێکاری کۆمپانیای هێنسۆڵدتی ئەڵمانی دەڵێت کۆمپانیاکەیان لە مانگی ئایارەوە تاوەکو کۆتایی مانگی ئەیلوولی ٢٠٢١، لە بەغدا و چەند پارێزگایەکی دیکەدا بەردەوام چاودێری و تاقیکردنەوەی بۆ سیستەمەکە کردووە.   ماریان راچۆ  لە کۆتایی نووسراوەکەیدا دڵنیایی داوەتە کۆمیسیۆن و دەڵێت: "راپۆرتی تێروتەسەلمان ئامادەکردووە لەبارەی کارایی سیستەمەکە و سەرجەم راپۆرتەکان دەریدەخەن، کە هیچ جۆرە هەڕەشەیەک بۆ سەر سیستەمی ئەلیکترۆنیی هەڵبژاردنەکان بەدینەکراوە".