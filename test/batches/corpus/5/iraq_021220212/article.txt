ئەو قوربانییە بۆ دابینکردنی ژیانی خۆی و دایک و دوو برا بچوکەکەی، زۆرینەی شەوەکان بە ناچاری بە بڕێک پارەی دیاریکراو "ھاوسەرگیریی موتعە" ئەنجامدەدات.  ئەو ژنە قوربانییە دەڵێت، "لە ئەنبارەوە ھاتووین بۆ بەغدا، من و دایکم. لە سەرەتادا وامدەزانی کە ژیان خۆش دەبێت، بەڵام زۆر سەختتر بوو لەوەی پێشبینیم دەکرد، بەشێک لە ھاوڕێیان پێشنیازی ھاوسەرگیریی موتعەیان بۆ کردم و رێککەوتین شەوی بە ١٤٥ ھەزار دینار. رۆژانە لەسەر ئەم کارە بەردەوامم بۆئەوەی خانەوادەکەم بەخێوبکەم، من بە تەنیا نیم لە بەغدا ئەو کارە دەکەم، کچانی دیکەش زۆرن".  کازمیە، یەکێک لە گەورەترین ناوەندەکانی شیعەیە لە جیهاندا. لە کازمیەی سیمبولی شیعە مەزھەبەکان، ھاوسەرگیریی موتعە لای مەزھەبی شیعە "حەڵاڵە و بێ کێشەیە"، ئێستاش بازرگانیکردن بە ژنان بە جۆرێک زۆر بووە، حکومەت ناتوانێت رێگریی لێ بکات، زۆربەشیان لەژێر ناوی موتعەوە ئەنجام دەدرێن.  تیمی رووداو چووە کازمیە بۆئەوەی لەگەڵ نووسینگەیەکی ھاوسەرگیری گفتوگۆ بکات، زۆربەی نووسینگەکان رێگەپێدراوی دادگان، بەڵام بە نهێنییش نووسینگەی رێگەپێنەدراو ھەن، کە کاری بازرگانی بە ژنانەوە دەکەن، شێخ حاتەم بە روونی دەڵێت، ھاوسەرگیریی موتعە "حەڵاڵە، بەڵام من گرێبەستی ھاوسەرگیریی موتعە ناکەم".  شێخ حاتەم عەوادی، رێگەپێدراوی دادگا بۆ گرێبەستی ھاوسەرگیری دەڵێت، "موتعە لە قورئانی پیرۆزدا حەڵال کراوە، لە سورەتی نیسائـ ئایەتی ٢٤، حەڵاڵە، بەڵام کۆمەڵگەی ئێمە قبووڵی ناکات، نەخێر بە ھیچ شێوەیەک نایکەین. موتعە چییە؟ رێککەوتنە لەنێوان دووان، ئیجاب و قبووڵە لەنێوانیان، نایەن بۆ نووسینگە، پێویست بەوە ناکات بێن بۆ نووسینگە یان لای شێخ یان پیاوی ئایینی، ئەوان لەنێوان خۆیاندا رێکدەکەون لەسەر کاتەکە و پارەکەش".  بەپێی راگەیاندراوێکی وەزارەتی کار و کاروباری کۆمەڵایەتیی عێراق، زۆربەی ئەو ژنانەی ئێستا بازرگانییان پێوە دەکرێت، رزگاربووی دەستی داعشن، ھەرچەند پۆلیسی بەغدا ھەڵمەتێکی دەستپێکردووە بۆ داخستنی ئەو نووسینگانەی بازرگانی بە ژنانەوە دەکەن و سزادانی خاوەنەکانیان، بەڵام بەھۆی سووکیی سزاکانەوە بازرگانی بە ژنانەوە بەردەوامە.  د. ئەنەس ئەکرەم محەممەد، ئەندامی کۆمیسیۆنی مافی مرۆڤی عێراق ئاماژە بەوە دەکات، "بەداخەوە ئەوە ئەو لایەنەیە کە ئێستا کاری لەسەر دەکەین بۆ بەھێزکردنی، چونکە ئەو سزایانەی بەسەر بازرگانانی مرۆڤ دەسەپێندرێت ھاوتا نییە لەگەڵ گەورەیی تاوانەکە رەنگە ساڵێک یان دوو ساڵ یانیش سێ ساڵ زیندانی بکرێت و دواتر ئازاد دەکرێت، ئەمە سزای تۆڕەکانی بازرگانیکردنە بە مرۆڤ، ئەو لایەنەی حکومەت و لایەنی جێبەجێکار پێویستە بیگرنەبەر بۆ قەرەبووکردنەوەی قوربانیان، ئەوانەی تووشی تووندوتیژیی سێکسی بوون یان ئیستیغلالی سێکسی یانیش ھەڕەشە؛ ئەو منداڵانەی سواڵیان پێدەکرێت لایەنی قەرەبوویان بۆ نییە تاوەکو لەڕووی دەروونی و داراییە قەرەبوو بکرێنەوە".  بەپێی راگەیێندراوی پۆلیسی کازمیە، تاوەکو ئێستا تەنیا لە کازمیە زیاتر لە ٢٠ نووسینگەی ھاوسەرگیری کە ١٣ یان بێ مۆڵەت و ٧ یان مۆڵەتیان هەبووە، داخراون؛ ئەوەش بەھۆی بازرگانیکردن بە ژنانەوە، بەڵام ھێشتا بە دەیان نووسینگەی دیکە ھەن بە نهێنی لە ناوچەکانی دیکەی بەغدا بەردەوامن لەسەر بازرگانیکردن بە ئافرەتانەوە لەژێر ناوی "ھاوسەرگیریی موتعە"دا.