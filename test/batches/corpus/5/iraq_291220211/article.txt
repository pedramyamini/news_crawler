موسەننا ئەمین، پەرلەمانتاری دەرچوو بۆ خولی پێنجەمی پەرلەمانی عێراق بە رووداوی راگەیاند، بۆ یەکەمین کۆبوونەوە، پەرلەمانتارە دەرچووەکان چاوەڕێی دیاریکردنی رۆژی کۆبوونەوەکەن لەلایەن د. بەرهەم ساڵح، سەرۆککۆماری عێراقەوە، کە بەپێی دەستوور، ئەو دەبێ رۆژەکە دیاری بکات.  رۆژی ٢٧ - ١٢ - ٢٠٢١، دادگەی باڵای فیدڕالیی عێراق بۆ تەماشاکردنی ئەو تانانەی لەلایەن هادی عامری، سەرۆکی هاوپەیمانی فەتحەوە بۆ هەڵوەشاندنەوەی ئەنجامەکانی هەڵبژاردنەکەی ١٠ی ئۆکتۆبەری ٢٠٢١ پێکشکێش کرابوون، کۆبووەوە.   لە دانیشتنەکەدا دادگەی باڵای فیدڕالی دوای رەتکردنەوەی تانەکانی هادی عامری، ئەنجامی کۆتایی هەڵبژاردنی پەسندکرد.  بەپێی دەستووری عێراق، دوای پەسندکردنی ئەنجامی هەڵبژاردن، دەبێ لە ماوەی ١٥ رۆژدا، رێککەوتی یەکەمین کۆبوونەوەی پەرلەمان لەلایەن سەرۆککۆمارەوە دیاریبکرێت. موسەننا ئەمین گوتی، "لە دانیشتنی یەکەمدا پەرلەمانتارە دەرچووەکان، سوێندی یاسایی دەخۆن و دواتریش دەستەی سەرۆکایەتیی هەڵدەبژێرن".  بەپێی پەیڕەوی ناوخۆی پەرلەمان، یەکەم دانیشتنی هەموو خولێکی نوێی پەرلەمان، لەلایەن بەتەمەنترین پەرلەمانتاری دەرچووەوە سەرۆکایەتی دەکرێت تاوەکو ئەوکاتەی دەستەی سەرۆکایەتیی هەڵدەبژێردرێت. مەحموود مەشهەدانی، بەتەمەنترین پەرلەمانتاری هەڵبژێردراوی ئەم خولەیە.  مەحموود مەشهەدانی، لە ساڵی ١٩٤٨ لەدایکبووە، لە ساڵانی (٢٠٠٦ بۆ ٢٠٠٨) سەرۆكی پەرلەمانی عێراق بووە، ئێستاش بەربژێری دەرچووی خولی پێنجەمی پەرلەمانە لە هاوپەیمانی عەزم بە سەرۆكایەتیی خەمیس خەنجەر.  بەپێی دەستووری عێراق، دەبێت لە یەکەم دانیشتنی خوولی نوێی پەرلەمان، سەرۆکی پەرلەمان و جێگرەکانی هەڵبژێردرێن، بەڵام تاوەکو ئێستا لایەنەکان لەسەر سەرۆکی پەرلەمان رێکنەکەوتوون.  رۆژی دووشەممەی رابردوو، سیروان سیرینی، ئەمینداری گشتیی ئەنجوومەنی نوێنەرانی عێراق، سەبارەت بە ئامادەکارییەکان بۆ دانیشتنی یەکەمی خوولی نوێی ئەنجوومەنی نوێنەرانی عێراق بە رووداوی راگەیاند: "ئێمە هەموو ئامادەکارییەکانمان لەرووی یاسایی و لۆجستییەوە تەواوکردووە، پێش هەڵبژاردنی ١٠ی ئۆکتۆبەر ئامادەکارییەکمان دەستپێکرد و دەمێکە خۆمان بۆ هەر پێشهاتێک ئامادەکردووە، چونکە دیارنەبوو کەی ئەنجامەکان لەلایەن دادگەی باڵای فیدراڵییەوە پەسند دەکرێن".  سیروان سیرینی، سەبارەت بە بەربژێرە سەرکەوتووەکان بۆ خولی پێنجەمی ئەنجوومەنی نوێنەرانی عێراق ئاشکرایکرد پتر لە ٢٥٠ کەسیان ئەندامی نوێن. گوتیشی: "ئێمە لەماوەی کارکردنماندا پەیمانگەی گەشەپێدانی پەرلەمانیمان دامەزراند، کە تایبەت دەبێت بە کارکردن لەگەڵ پەرلەمانتاران و پەرلەمان. چەندین خول بۆ ئەندامانی پەرلەمان دەکەینەوە لەوانە خولەکانی تایبەت بەیاسادانان، چاودێریکردن و بەدواداچوون، پڕۆتۆکۆڵ، ئەتەکێت و شتی دیکەش".  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتی نیشتیمانی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.