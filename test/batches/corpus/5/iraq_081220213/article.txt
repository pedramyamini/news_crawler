موقتەدا سەدر، رابەری رەوتی سەدر ئەمڕۆ چوارشەممە ٠٨ - ١٢ - ٢٠٢١ لە هەژماری خۆی لە تویتەر رایگەیاند، "گەڕانەوەی تیرۆری داعش بۆ ناوچەی مەخموور و تەقینەوە سیاسییەکان کە لە پارێزگای بەسرە روویاندا، لەگەڵ چەند رووداوێکی کوشتن لێرە و لەوێ، ئاماژەن بۆ ئاڵۆزبوونی دۆخی سیاسی و پەنابردنیان بۆ تووندوتیژی، ئەوەش دەستدرێژییەکانی سەر نەخۆشخانەکان و ئەوانەی دیکەمان بیردێنێتەوە، کە پێش هەڵبژاردن روویاندا".  شانەی راگەیاندنی ئەمنیی عێراق لە راگەیێندراوێکدا دوێنێ سێشەممە ٠٧ - ١٢ - ٢٠٢١ رایگەیاند، "ماتۆرسێکلێک لە دووڕیانی سموود لە پارێزگای بەسرە تەقییەوە، رووداوەکەش بەپێی ئاماری سەرەتایی بەڕێوەبەرایەتیی تەندروستیی بەسرە بووە هۆی شەهیدبوونی چوار هاووڵاتی و برینداربوونی چوار هاووڵاتیی دیکە، بەهۆی سووتانی دوو ئۆتۆمبێل کە نزیکبوون لەو ماتۆڕسکیلەی کە تەقییەوە".  هەروەها لە ٢٧ - ١١ - ٢٠٢١ چەکدارانی داعش لە سنوورەکانی کەرکووک، گەرمیان و مەخموور پێنج هێرشیان ئەنجامداوە، بەهۆیانەوە ٢٢ پێشمەرگە و سێ هاونیشتمانی شەهیدبوون.  رابەری رەوتی سەدر دەشڵێت، "ئەوە عێراق و خەڵکیی بەرەو مەترسی دەبات لەپێناو چەند کورسییەک، بۆیە پێویستە ئێمە جەخت لەسەر کۆکردنەوەی چەک لە دەستی دەوڵەت بکەین، لەگەڵ کارکردن بە جیددی بۆ هەڵوەشاندنەوەی میلیشیا لەدەستدەرچووەکان، کە چەک خراپ بەکاردەهێنن، بە بیانووی بەرگریکردن و بیانووی دیکە، تەنانەت ئەوە ئاماژەیە بۆ تەشەنەکردنی گەندەڵی لە هەموو جومگەکانی دەوڵەت، ئەوەش زیاتر پێداگیرمان دەکات لەسەر بەرەنگاربوونەوەی گەندەڵی بە هەموو جۆرەکانی، ئەنجامدەری هەر کەسێک بێت و سەر بە هەر لایەنێک بێت".  ئەمەش لە کاتێکدایە هادی عامری، سەرۆکی هاوپەیمانی فەتح، کە باڵی سیاسیی گرووپەکانی حەشدی شەعبییە لە عێراق و ناڕازییە لە ئەنجامەکانی هەڵبژاردنی پەرلەمانی عێراق، یەکشەممەی رابردوو ٠٥ - ١٢ - ٢٠٢١ لە کۆنگرەیەکی رۆژنامەوانیدا لە بەغدا رایگەیاند، "بۆ خودی کۆمیسیۆن و بۆ نوێنەرایەتیی نەتەوە یەکگرتووەکان، تکاتان لێ دەکەین عێراق دووچاری تونێلی تاریک مەکەن، راشکاوانە دەیڵێم، ئەم هەڵبژاردنە عێراقی دووچاری قەیران کرد".  رابەری رەوتی سەدر ئاماژە بەوە دەکات، "ئەگەر چارە بۆ ئەوە نەبن، حکومەتی زۆرینەی نیشتمانی بە هێزێکی زۆرەوە و لەژێر چەتری یاسا ئەو کارە دەکات و دەست لە هیچ کەسێک ناپارێزێت، خودا یاوەرمانە، چونکە خودا حەزی بە گەندەڵی نییە، لە کۆتاییدا داوا لە لایەنە پەیوەندیدارەکان دەکەین راستییەکانی ئەو کارە تیرۆریستییانە و کارەکانی دیکە ئاشکرا بکەن، دروود و بەزەیی بۆ شەهیدانمان، چاکبوونەوەی خێراش بۆ بریندارەکانمان".  بەپێی ئەنجامە کۆتاییەکانی هەڵبژاردنی پەرلەمانی عێراق، کە هێشتا دادگەی فیدراڵی پەسندی نەکردوون؛ رەوتی سەدر ٧٣ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتیی محەممەد حەلبووسی ٣٧ کورسی بەدەستهێناوە، پارتی دیموکراتی کوردستان ٣١ کورسی و یەکێتی نیشتمانیی کوردستان ١٨ کورسییان بەدەستهێناوە، هاوپەیمانیی دەوڵەتی یاسا ٣٣ کورسیی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنە تەنیا ١٧ کورسیی بردووەتەوە، بۆیە ئەنجامەکانی هەڵبژاردن رەتدەکاتەوە.