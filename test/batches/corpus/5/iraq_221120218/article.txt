عیماد جەمیل، ئەندامی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدیایی رووداو)ی راگەیاند، بەهۆی پەسندکردنی تانەکان لەلایەن دەستەی دادوەریی لە کۆمیسیۆنی باڵای سەربەخۆی هەڵبژاردنەکانی عێراقەوە، گۆڕانکاریی لە شەش کورسی پەرلەمان لە ٦ پارێزگا دەبێت، کە بریتین لە پارێزگاکانی؛ هەولێر، نەینەوا، کەرکووک، بەغدا و بەسرە و بابل.   عیماد جەمیل، روونیکردەوە، کۆمیسیۆن ئەنجامی سەرجەم تانەکانی لە دەستەی دادوەریی بەدەستگەیشتووەتەوە کە ٢١ تانەن، هەندێک تانە رێکاری و هەندێکی دیکە بابەتین، شەشیان بابەتین و گۆڕانکاری بەسەر بەربژێرەکاندا هێناوە و ١٥ کەی دیکە رێکارین.   ئەندامەکەی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق گوتیشی لەماوەی دوو رۆژی داهاتوودا وێستگەکانی دیکە کە تانەیان لێدراوە، بە دەست دەژمێردرێنەوە.  ١٥ تانە هەیە کە ٨٥٠ وێستگەی دەنگدان لە خۆدەگرێت، دووبارە لە نووسینگەی نیشتمانی لە بەغدا بە ئامادەبوونی قەوارە سیاسییەکان، چاودێری ناوخۆیی و نێودەوڵەتی بە دەست دەژمێردرێنەوە و دواتریش ئەنجامەکەی رەوانەی دەستەی دادوەریی دەکرێت بۆ ئەوەی بڕیاری لەسەر بدرێت. دوای ئەوەی دەستەی دادوەریی، دوایین تانە یەکلایی دەکاتەوە و رەوانەی ئەنجوومەنی کۆمیسیارانی دەکاتەوە، کۆمیسیۆنیش دواتر بە فەرمی ئەنجامی هەڵبژاردن و ناوی ئەو بەربژێرانە ئاشکرادەکات کە گۆڕانکاریان بەسەردا هاتووە و سەرکەوتوون، کە ٦ بەربژێرێن لە ٦ پارێزگادا.  هەروەها ئاماژەی بەوەکرد، ٦٦٨١ وێستگە هێنراونەتەوە ناوەند و ژماردنەوەی دەستی دەنگەکانیان بۆ کراوە و ئەنجامەکانیش هاوتا بوونە لەگەڵ دەنگدانی ئەلیکترۆنی.  لە دوای کاژێر ٦ هیچ کارتێکی دەنگدان بەکارنەهێنراوە،  کۆمیسیۆن هیچ وێستگەیەکی هەڵنەوەشاندووەتەوە، ئەو کێشەیە و ئەو بڕیارانە دەگەڕێنەوە بۆ دەستەی دادوەری.   عیماد جەمیل  ئاماژەی بەوەکرد، ٣٧٨١ پەنجە مۆری دووبارە هەن، کە بەسەر وێستگەکان دابەشبوونە، ٥٤ هەزار وێستگەش خاڵین لەو جۆرە پەنجە مۆرانە.  ئەو بەرپرسەی کۆمیسیۆن دەپرسێت، ئایا مەعقوڵە هەموو دەنگە دروستەکانی وێستگەیەک کە ژمارەیان ٢٠٠ بۆ ٢٥٠ دەبێت لەبەر پەنجە مۆر هەڵبوەشنێرنەوە؟ بەڵام بڕیارەکانی دادگا رێزلێگیراون و پێوەی پابەند دەبن.   ئەندامەکەی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق دەشڵێت، رۆژی سێشەممە جیاکردنەوەی دەستی دەنگەکانی پارێزگای زیقار دەستپێدەکات و هەموو ئەو پارێزگایانەی تانەیان لێدراوە ٧ پارێزگا تێپەڕناکات و هاوکات جەخیلەوەشکردووە، ژماردنەوەی دەنگی سەرجەم وێستگەکانی دەنگدانیش بە دەست، کارێکی نایاساییە.