بەهۆی رووداوی ئاگرکەوتنەوە لە نەخۆشخانەی ئیبن ئەلخەتیب تایبەت بە چارەسەرکردنی تووشبووانی ڤایرۆسی کۆرۆنا لە بەغدا؛ کە لە ٢٤ی مانگی نیسانی ٢٠٢١ روویدا، زیاتر لە ٨٠ کەس گیانیان لەدەستدا و ١١٠ کەسی دیکەش برینداربوون.  دوای ئەو رووداوە دکتۆر حەسەن تەمیمی، وەزیری تەندروستی و ژینگەی عێراق دەستی لە کار کێشایەوە.  باڵیۆزخانەی ئەمریکا لە عێراق، لە راگەیێندراوێکدا سەبارەت بەو بەخشینە رایگەیاندووە، "ماتیۆ تولەر، باڵیۆزی ئەمریکا لە عێراق بەشداریی لە رێوڕەسمێک کرد لە کۆمەڵگەی نەخۆشخانەی ئیبن ئەلخەتیب بۆ رێزگرتن لە قوربانیانی سووتانە کارەساتبارەکەی مانگی نیسانی ٢٠٢١ ".  باڵیۆزخانەی ئەمریکا لە عێراق راشیگەیاندووە، "لە کاتی رووداوی سووتانەکەوە، دەستپێشخەری ' خۆڕاگریی کۆمەڵگەی عێراق ' کە سەر بە ئاژانسی ئەمریکییە بۆ گەشەپێدانی نێودەوڵەتی، بە هاوئاهەنگی لقی کۆمەڵەی خوێندکارانی پزیشکیی ئەمریکا لە عێراق، هەوڵیان دا بۆ دابینکردنی کەرەستە و هاوکاری بۆ ئاوەدانکردنەوەی نەخۆشخانەکە، لە رێگەی بەخشینی بڕی ٥٦٠ هەزار دۆلار، کە ئاژانسی ئەمریکی بۆ گەشەپێدانی نێودەوڵەتی، پێشکێشی کرد".  لە وێنەکانی رێوڕەسمی کۆمەڵگەی رێزگرتن لە قوربانیانی نەخۆشخانەی ئیبن ئەلخەتیب دەردەکەوێت چۆن نەخۆشخانەکە دوای سووتانی ئاوەدانکراوەتەوە.