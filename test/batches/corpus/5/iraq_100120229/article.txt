هادی حەسەن سەلامی، ئەندامی ئەنجوومەنی نوێنەرانی عێراق، زۆری پێنەچوو تاوەکو بچێتە نووسینگەی ئەنجوومەنی نوێنەرانی عێراق لە نەجەف دەست بەکارەکانی بکات، کە لەماوەی چەند کاژێرێکدا ٤٠ نووسراوی ئامادەکرد و ئاراستەی دامەزراوەکانی حکومەتی کرد.   ئەو پەرلەمانتارە ئەمڕۆ دووشەممە لە رێگەی تەلەفۆنەوە لە بارەی ئەو هەموو نووسراوە لە رۆژێکدا بە تۆڕی میدیایی رووداوی راگەیاند: "من یەکەم پەرلەمانتارم لەسەر ئاستی عێراق لە دوای سوێندخواردنم، ئەمڕۆ دووشەممە ٤٠ نووسراوم کرد، کە هەموویان پەیوەندییان بە خەڵک و هاووڵاتیانەوە هەیە".  هادی حەسەن سەلامی، سەرجەم نووسراوەکانی لە رۆژی ١٠ی مانگدا ناردووە. ئەو پێشتر چالاکڤانێکی کۆمەڵگەی مەدەنی بووە لە پارێزگای نەجەف. خۆی بە کەسێکی "چالاک" ناودەبات و دەڵێت ئەو چالاکییانەی سەرەتان و لەبن نایەن.   هادی سەلامی گوتی: "باوەڕناکەم لەسەر ئاستی عێراقدا لە هیچ خولێکدا هیچ کەسێک وەکو من ئەو ژمارە نووسراوەی لە یەکەم رۆژی دەستبەکاربوونیدا کردبێت، ئەو نووسراوانە یەک شت دەسەلمێنێت ئامادەکاریی و پلانەکانم، من بەدەنگی خەڵک بوومەتە ئەندامی ئەنجوومەنی نوێنەرانی عێراق بۆیە ماوەیەکی زۆرە کار بۆ ئەوە دەکەم زوو دەستبەکارببم و کارەکانم دەستپێبکەم و لەپێناو خەڵکیدا".  سەلامی خۆی بە ' یەکەمی بێ رکابەر ' لە نووسراوکردن بۆ حکومەت دەزانێت و دەڵێت: "رکابەرم نییە لە ناردنی نووسراو و پرسیارکردن لەبارەی پڕۆژەکانەوە و ژمارەی پێوانەییم شکاندووە"، باسی لەوە کرد نووسراوەکانی پەیوەندییان بە پڕۆژەکان و بەڵێندەران و دامەزراندنی چەند دەزگایەکە هێشتا دانەمەزراون، هەموارە دەستوورییەکان، پڕۆژەی بەندەری فاو، چەندین شتی دیکەش.  هادی حەسەن سەلامی، ئەندامی سەربەخۆی ئەنجوومەنی نوێنەرانی عێراق لە پارێزگای نەجەف نووسراوێکی بەناونیشانی "هەموارە دەستوورییەکانەوە" ئاڕاستەی سەرۆکایەتی کۆمار - نووسینگەی سەرۆککۆماری عێراق کردووە و تێیدا دەڵێت: "لە چوارچێوەی جێبەجێکردنی داواکارییەکانی خەڵک لە تەواوکردنی دۆسیەی ئاڵۆزی هەموارە دەستوورییەکان پێویستە ئاگادارمان بکەنەوە لەو رێوشوێنانەی گرتووتانەتەبەر پەیوەست بە هەموارە دەستوورییەکان و ئەو قۆناخانەی لە خولی رابردوو پێیگەیشتووە و کۆپییەکمان بۆ بنێرن لە نووسراوی فەرمانی دروستکردنی لێژنەی هەموارە دەستوورییەکان و ئەو پڕۆژانەی دیکە کە لەلایەن سەرۆکایەتی کۆمارەوە نێردراوە بۆ ئەوەی رێوشوێنەکانیان تەواو بکەین".  لەیەکەم نووسراویشیدا کە رۆژی ١٠ی کانوونی دووەمی ٢٠٢٢ رۆژێک دوای دەستبەکاربوونی بۆ داواکاری گشتی ناردووە، داوای ئەکتیڤکردنی نووسینگەی داواکاری گشتی بۆ کاروباری دارایی و کارگێڕێ دەکات.   لەنووسراوەکەیدا هاتووە: "بەپێی ماددەی ٦١ی دەستووری عێراق و ماددە ١٥ی یاسای ژمارە ١٣ی ئەنجوومەنی نوێنەرانی عێراق بۆ ساڵی ٢٠٢٠ و بەپشتبەستن بەیاسای ئەنجوومەنی نوێنەران و پێکهاتەکانی ژمارە ١٣ی ساڵی ٢٠١٨ دەبێت فەرمانگەیەک لە سەرۆکایەتی داواکاری گشتی بەناونیشانی داواکاری گشتی بۆ کاروباری کارگێڕی و دۆسیەکانی سامانی گشتی دادەمەزرێت، بۆیە داوا دەکەین هۆکارەکانی دانەمەزراندنی ئەو دەزگایەمان بۆ روونبکەنەوە".  رۆژی یەکشەممە خولی نوێی ئەنجوومەنی نوێنەرانی عێراق کۆبووەوە. لە کۆبوونەوەکەدا دەستەی سەرۆکایەتیی ئەنجوومەنی نوێنەران هەڵبژێردران و پەرلەمانتارانیش سوێندی یاساییان خوارد.