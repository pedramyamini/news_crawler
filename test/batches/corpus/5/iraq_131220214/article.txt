دکتۆر حەیدەر عەرەب، سەرۆکی دەزگای قیمە بۆ لێکۆلینەوە و ستراتیژی سەر بە بەرەی مقاوەمە دەڵێت، "بە بڕوای من دادگەی ئیتیحادیی بە گیانێکی یاساییەوە مامەڵە لەگەڵ بابەتی تانەکان دەکات کە چەند لایەنێک داویانەتە دادگە، بڕواناکەم دادگەی ئیتحادی ئێستا ئەنجامی هەڵبژاردن پەسەند بکات. ئەمڕۆ بینیمان دانیشتنەکە دواخرا، دواخستن ئاماژەیێکی روونە بەوەی دەیەوێ کات بە لایەنەکان بدات بۆ ئەوەی بەرەو رێککەوتنی سیاسی بچن".    سەدرییەکان کە زۆرترین کورسیی پەرلەمانیان هەیە و خاوەنی ٧٣ کورسین، دوای ئەوەی رایانگەیاند سەرۆکوەزیران دەبێت لەوان بێت و حکومەتێکی زۆرینەی نشتیمانییان دەوێت، ئیدی هیچ قسەیەکی دیکەیان نەکردووەتەوە، بەڵام "چوارچێوەی هاوئاهەنگی" شیعەکان دەڵێن، "ئەوان کورسییەکانیان ئێستا لە رەوتی سەدر زیاترە و ئامادەکاری دەکەن بۆ پێکهێنانی حکومەتی داهاتوو".   دکتۆر سەلام زوبەیدی، ئەندامی هاوپەیمانی نەسر گوتی، "بە بڕوای من ئێستا ژمارەی کورسییەکانی ' چوارچێوەی هاوئاهەنگی ' گەیشتووەتە ٩٤ کورسی، رەنگە ئەم ژمارەیە لەگەڵ بەشێک لە لایەنەکانی دیکە کە نزیکن لە ' چوارچێوەی هاوئاهەنگی ' شیعی، کوتلەی گەورە پێکبهێنن. دوای چوونیان بۆ هەرێمی کوردستان و کۆبوونەوەیان لەگەڵ پارتی کە خواستێکی زۆریان هەیە ئەوانیش ببنە بەشێک لە پرۆژەی نیشتمانی کە نزیکیشن لە ' چوارچێوەی هاوئاهەنگی ' شیعی. رەنگە لە رۆژانی داهاتوو شێوەی حکومەتی نوێ دیاربێت، هیوادارین هەموولایەنەکان لەبەر بەرژەوەندیی پرۆسەی سیاسی داهاتووی تێیدا بەشداربن".   ئێستا پەرلەمان ئامادەکاری دەکات بۆ ئەنجامدانی یەکەمین دانیشتنی خولی نوێی، ئەوەش لە دوای پەسندکردنی ئەنجامی هەڵبژاردن لە لایەن دادگەی باڵای فیدڕالیەوە، ئەوکات گەورەترین هاوپەیمانی نێو پەرلەمان لەلایەن سەرۆککۆمارەوە رادەستپێردرێت بۆ پێکهێنانی کابینەی هەشتەمی حکومەتی عێراق.