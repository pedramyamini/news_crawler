وێڕای ئەوەی نزیکەی چوار ساڵە شارەکە لەدەست داعش رزگار کراوە، بەڵام تاوەکو ئێستا سیمای وێرانەیی پێوەدیارە. لە هەنگاوێکدا بۆ گەڕانەوەی ژیانی ئاسایی، بەشی خوێندنی سینەما لە شارەکەدا کراوەتەوە، ئەمەش بە هاوکاریی وڵاتی بەلجیکا و رێکخراوی یونسکۆی سەر بە نەتەوە یەکگرتووەکان و پەیمانگەی هونەرە جوانەکانی موسڵ.  لەڕێگەی خوێندنی پرۆگرامێکی چوار مانگییەوە، ژمارەیەک قوتابی بە سەرپەرشتیی مامۆستایانی بەلجیکی و ئەڵمانی، دەستیان بە نووسین و بەرهەمهێنانی ٩ کورتە فیلم کردووە.  فریال محەممەد، قوتابی دەڵێت، "سەرەتای خولەکە هیچ شتێکم لەبارەی کامێرا نەدەزانی، فێری ئەوە بووم، چۆن کامێرا هەڵگرم و وێنە بگرم، جیاوازی چییە لەنێوان وێنەگرتنی ژوورەوە و دەرەوە، رووناکیی گونجاو چۆنە، هەروەها فێری تۆمارکردنی دەنگ بووم، کە لە رابردوودا هیچم لەبارەیەوە نەدەزانی، هەروەها فێری هەندێک کارامەیی نواندنیش بووم".  ئەم گەنجانە هێشتا تەمەنیان ٢٠ ساڵی تێنەپەڕاندووە، بە کامێرەکانی سەر شانیان و کەرەستە و پێویستییەکانی دەنگی بەردەستیان، دەیانەوێت باس لە کۆژان و خەمەکانی شارەکە و دانیشتووانەکەی بکەن. دوای مانگێک لە وانەی چڕ و پڕ، دەستیان بە وێنەگرتنی فیلمەکانیان و پێویستییەکانی فیلمی سینەمایی کردووە.  محەممەد فەواز، قوتابی ئاماژە بەوە دەکات، "توانای دروستکردنی فیلممان هەیە دوای ئەوەی کارەکان تەواو دەکەین، پشتیوان بە خودا دوای تەواوکردنی وۆرکشۆپەکە بە دڵنیاییەوە ١٠٠ % گرووپ دروستدەکەن و فیلم لەبارەی موسڵ بەرهەم دەهێنین، بەتایبەتی لەبارەی جەنگی موسڵ، کە تێیدا زۆر کەس و شوێنی جوانمان لەو ماوەیەدا لەدەستدا".  لە سەرەتای ساڵی نوێدا، ئەو قوتابیانە دەست بە مۆنتاژکردنی فیلمەکانیان دەکەن، دواتر کارەکانیان لە موسڵ نمایش دەکەن پێش ئەوەی لە فیستیڤاڵەکانی ئەوروپا نمایشیان بکەن.