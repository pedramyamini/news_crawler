لەدوای رووداوەکانی ١٦ی ئۆکتۆبەری ٢٠١٧ وە گرووپە چەکدارەکان رۆڵێکی بەرچاویان لەو پارێزگایەدا هەیە، ئەمەش لایەنەکانی نیگەران کردووە کە ئەو گرووپانە دەستێوەردان بکەن لە بانگەشە و رۆژی دەنگدان.  محما خەلیل، بەربژێر لە نەینەوا باس لەوە دەکات، مەترسی لەسەر ژیانیان هەیە، هەربۆیە ناتوانن بانگەشەی هەڵبژاردن بکەن و "بە نهێنی" بانگەشە دەکەن.  لە نەینەوا ٤٥٨ بەربژێر رکابەری لەسەر ٣١ کورسی دەکەن، کە ژمارەیەکیان بەربژێری هاوپەیمانی و لایەنە سیاسییەکانن، بەشێکی دیکەشیان بەربژێری سەربەخۆن. ئەمە وێڕای سێ کورسیی کۆتای پێکهاتەکان، کە بۆ کوردانی ئێزدی و شەبەک، هەروەها کریستیان دیاریکراون.  عەمار خەڵەف حەدیدی، بەربژێری هاوپەیمانیی تەقدووم لە بازنەی ٥ی نەینەوا بە تۆڕی میدیایی رووداوی راگەیاند، لە باشوور و رۆژئاوا و رۆژهەڵاتی شاری مووسڵ، حەشدی شەعبی و حەشدی هۆزەکان دەستوەردان و گوشار دەکەن، لەوانە یەکێک لە بەرپرسانی حەشد هەڕەشەی دەرکردنی لە چەکدارانی کردووە، ئەگەر هەریەکەیان ١٥ کارتی دەنگدانی بۆ نەبات.  بەشار عەبدولکەریم جبووری، یەکێکە لە بەربژێرەکان لە بازنەی ٦ لە سنووری پارێزگای نەینەوا و بە تۆڕی میدیایی رووداوی راگەیاند، لە نەینەوا کڕینی کارتی دەنگدان و بەکارهێنانی دارایی سیاسی هەیە، بۆیە دەترسن ئەمە کاریگەری بکاتە سەر پرۆسەی دەنگدان و دەخوان کۆمیسیۆن رێکاری تووند بگرێتەبەر بۆ رێگریکردن لەوانەی کارتی دەنگدان دەکڕن و دارایی سیاسی بەکاردەهێنن. دەشڵێت، لەو بازنەی ئەو بەربژێرە، تاوەکو ئێستا تێبینیی دەستوەردانی گرووپە چەکدارەکانی نەکردووە.  لە نەینەوا، پارتی دیموکراتی کوردستان، هاوپەیمانیی کوردستان، حیزبی زەحمەتکێشان، پارتی سۆسیالیست و حیزبی شیوعیی کوردستان بەربژێریان هەن.