رۆژی یەکشەممە ١٠ - ١٠ - ٢٠٢١، شانەی ئەمنیی عێراق کە سەر بە نووسینگەی مستەفا کازمی، سەرۆکوەزیرانی عێراقە، رایگەیاند، مەفرەزەکانی لیژنەی ئەمنیی باڵای هەڵبژاردنەکان، ٧٧ کەسیان دەستگیرکردووە، بەهۆی ئەنجامدانی پێشێلکاری کە پەیوەنیدار بووە بە پڕۆسەی هەڵبژاردنەوە لە پارێزگاکانی بەغدا، نەینەوا، دیالە، کەرکووک، بەسرە، ئەنبار، سەڵاحەدین، هەولێر، واست و دیوانییە.  شانەی ئەمنیی عێراق ئاماژەی بەوە کردووە کە سەرپێچیکاران رەوانەی ئەو لیژنە دادوەرییانە کراون کە لەلایەن ئەنجوومەنی باڵای دادوەرییەوە پێکهاتن، وەکو ئامادەکارییەک بۆ گرتنەبەری رێکاری یاسایی بەرامبەریان.  ئەوەش روونکراوەتەوە کە ئەم رێکارەی لیژنەی باڵای ئەمنی هەڵبژاردنەکان "لە چوارچێوەی رژدبوونی لەسەر بێگەردی هەڵبژاردنەکان و گەرەنتریکردنی رێگەنەدان بە لێخنکردنی کەشی هەڵبژاردنەوە دێت، کە تایبەتمەندبووە بە رۆشنی و دیموکراتی، کە لە ئازادی دەنگدەری عێراقی بۆ هەڵبژاردنی ئەو کەسەی نوێنەرایەتی دەکات سەرچاوەی گرتووە".