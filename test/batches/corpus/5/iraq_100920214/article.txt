پەیامنێری رووداو چووەتە لای کرێکارێکی بەتەمەن و هەژار، بە ئاشکرا دەڵێت چاوەڕوانی بەربژێرێکە بێت و دەنگی خۆی و پێنج ئەندامی دیکەی خێزانەکەشی پێبفرۆشێت. رەنگە ئەوە نموونەی دەیان هاووڵاتی دیکەی عێراق بێت.   کۆمیسیۆن دەیەوێت بە هەرشێوەیەک بێت رێگری لەو کارە بکات، بۆ ئەوەش دوو هەوڵی هەیە، یەکەمیان کارتی دەنگدان دەبێ ناسنامەیەکی دیکەی فەرمی لەگەڵدا بێت، هەروەها کامێراش نەبرێتە بنکەی دەنگدان، بۆ ئەوەی وێنەی دەنگ بۆ کڕیارەکەی نەگیرێت.   لەھەڵبژاردنی ساڵی ٢٠١٤ دەنگۆی کڕین و فرۆشتنی دەنگ لەلایەن بەربژێرانەوە دروستبوو. ئێستا و بۆ ھەڵبژاردنی ١٠ی ئۆکتۆبەری ئەمساڵ لەخەڵک و بەربژێران دەپرسین کە ئاخۆ خەڵک تاوەکو چەند ئامادەن دەنگەکانیان بفرۆشن و ئایا بەربژێرانیش ئامادەن دەنگەکانیان بکڕن؟.  لە شەقامێکی بەغدا کرێکاران لەچاوەڕوانیی کەسێکدان تاوەکو بۆ چەند کاژێرێک کاریان پێبدات. بێخەم لە ژاوەژاوی هەڵبژاردن و شەڕی سیاسییەکان دەڵێن، کێ دەنگمانی دەوێ با بیبات.  حوسێن شامی، یەکێک لە کرێکارەکان دەڵێت: "لەکرێچیەتی دانیشتووم و رەوشم نالەبارە، بەم تەمەنەوە کرێکاریی دەکەم ھەرکەسێک بێت بۆلام ھەڵیدەبژێرم، ھیچم نییە، چی بکەم کرێکاریش نەماوە، ھیچ کەسێک نەھاتووە تائێستا. دەنگمان زۆرە و  شەش دەنگمان ھەیە، کار نیە ھەموو خەڵک دانیشتووە تەنانەت لە سواڵکردنیش کەس پارەت ناداتێ".   چەند هاووڵاتییەک بۆ پشوودانێک چوونەتە چایخانەیەکی میللی لە گەڕەکی عەللاوی، ئەوانیش بۆ چارەنووسی دەنگەکانیان زۆر بە پەرۆش نین.   عەبدولکەریم عەلی کە مامۆستایە دەڵێت: "بەهۆی بێ ئومێدییەوە گەیشتووینەتە بڕوایەک کە دەنگمان بفرۆشین، نامەوێ قسە بکەم بەڵام کۆمەڵگە بەرەو سەرمایەداریی دەڕوات، ئەمەش بەھۆی سێ شتەوەیە یەکەم پیاوانی ئایینی دووەم پیاوانی سەربازی و سێیەمیش ناتوانم ناویان بێنم".   هەر لایەنە و ئەوەی دیکە بە بەکارهێنانی پارە بۆ کۆکردنەوەی دەنگ تۆمەتبار دەکات، بەڵام بەربژێرانی سەربەخۆ لە هەموویان ناڕازیتر بانگ هەڵدەبڕن.  وائل حازم، بەربژێری سەربەخۆ دەنگ فرۆشتن و دەنگ کڕین بە کارێکی زیانبەخش دەزانێت کە لەلایەن حیزبەکان و بەربژێرانیانەوە ئەنجام دەدرێت. ئەو دەڵێت: "ئەم حیزبانە رووانگەی نیشتمانی و تێڕوانینێکی باشیان نییە بۆ دەرچوون لە کێشەکان بۆیە ھاووڵاتیان ھەڵدەخەڵەتێنن بە سەلەی خۆراک یان ٥٠ ھەزار، بۆیە پێویستە لەسەر کۆمیسیۆن ئەم بەربژێرانە دوور بخاتەوە لە هەڵبژاردن".   هەرچەندە تا ئێستا هیچ ئامار و داتایەکی فەرمی لەسەر کڕین و فرۆشتنی کارتی دەنگدان بڵاونەکراوەتەوە، بەڵام باسی جۆرەکڕینێک دەکرێت کە تێیدا دەنگدەر پێشەکی نیوەی پارە وەردەگرێ و دوای دەنگدان و بەناردنی وێنەی دەنگەکەی بۆ لایەنی دیاریکراو، نیوەکەی دیکەی پێدەدرێت. کۆمیسیۆن بۆ رێگری لە هەوڵێکی لەم شێوەیە رێوشوێنەکانی تووندتر کردووە.  جومانە غەلای، گوتەبێژی کۆمسیۆنی باڵای سەربەخۆی هەڵبژاردنەکانی عێراق لەوبارەوە دەڵێت: "سەبارەت بەدەنگدان و وێنەگرتنی نەخێر کامیرا ناچێتە ژورەوە بۆ ئەم ھەڵبژاردنە بەھیچ شێوەیەک بۆیە نە وێنەگرتن نە کامێرا لە بنکەکانی دەنگدان لەکاتی دەنگدان نابێت و بڕیاری کۆمیسیۆنیش لەم بارەیە دەردەچێت".  بەگوتەی بەربژێرانی سەربەخۆ، حیزبە دەستڕۆیشتووەکان بە چوونیان بۆ ماڵی خەڵکی هەژار و دەستکورت، لە بەرامبەر سەبەتەی خۆراک و ١٠٠ هەزار دینار، دەنگی ئەوان بۆ خۆیان مسۆگەر دەکەن.