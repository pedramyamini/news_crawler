ئەمڕۆ هەینی، ٢١ی کانوونی دووەمی ٢٠٢٢، حاکم زاملی، جێگری یەکەمی سەرۆکی ئەنجوومەنی نوێنەرانی عێراق لە  راگەیێنراوێکدا دوای هێرشەکەی بەرەبەیانی ئەمڕۆی چەکدارانی داعش بۆ سەر سەنگەرێکی سوپای عێراق لە پارێزگای دیالە و کوشتنی ئەفسەرێک و ١٠ سەرباز رایگەیاند: "بەردەوامی کۆنتڕۆڵنەکردنی سنوورەکان لەگەڵ وڵاتانی دراوسێ یەکێکە لە دیارترین ئامرازەکانی پشتیوانیکردنی گرووپە تیرۆریستییەکان و پێویستە وەڵامدانەوەی هێرشەکەی ئەمڕۆ خێرابێت و لە ئاستی قەبارەی کارەساتەکە بێت و بە تەنها راگەیێندراوی سەرکۆنەکردن کە بەرەو تاوانی زیاترمان دەبات، بەس نییە".  جێگری یەکەمی سەرۆکی ئەنجوومەنی نوێنەرانی عێراق رووداوەکەی بەرەبەیانی ئەمڕۆ هەینیی بە "ترسنۆکانە" ناوبرد و داوای لە مستەفا کازمی، سەرۆکوەزیرانی عێراق کرد، لەگەڵ ئەو هێزانەی کە لەو ناوچە سەقامگیرەکانن، هەڵمەتێکی چڕ و گشتگیر دژی ئەو "گرووپە تیرۆریستییانە" بکات و پشتیوانیی هەوڵی هەواڵگریی لەگەڵدا بێت بۆ ئەوەی سەرچاوەکانیان وشک بکرێت، تەنانەت ئەگەر دەرەوەی عێراقیش بێت.  ئاماژەی بەوەش کرد کە هاوئاهەنگی لەگەڵ لایەنی سووری گرنگە بۆ رێگەگرتن لەو چەکدارانەی داعش کە لە گرتووخانەیەک هەڵاتوون.  موسەننا تەمیمی، پارێزگاری دیالە بەرەبەیانی ئەمڕۆ هەینی ٢١ی کانوونی دووەمی ٢٠٢٢ رایگەیاند ژمارەیەک چەکداری داعش هێرشیان کردووەتە سەر سەنگەرێکی سریەی یەکی فەوجی یەکەی لیوای دوو لە فیرقەی یەکی عێراق لە گوندی تاڵعە و ئوم کەرامی لە رۆژئاوای ناحیەی عوزێمی سەر بە قەزای خاڵس لە پارێزگای دیالە، هێرشەکە بووەتە هۆی کوژرانی ١١ سەرباز و ئەفسەری عێراق.