لە دوایین لێدوانیدا حەمید یاسری، فەرماندەی هێزی ئەنسار مەرجەعیەی سەر بە حەوزەی نەجەف، رەخنەی تووند لەو هێزانەی حەشدی شەعبی دەگرێت، کە بە گوتەی ئەو، "لە دەرەوەی سنوورەکانەوە فەرمان وەردەگرن و گرێدراوی ئەجێندای دەرەکین و دەستیان بە خوێنی خوپێشاندەران سوورە"، ئەم گوتانەی یاسری کاردانەوەی تووندی زۆربەی گرووپە چەکدارەکانی نێو حەشدی لێکەوتەوە، نوجەبای نزیک لە ئێران دەڵێت، ئەمە قسەی مەرجەعیەت نییە و "پێویستە دەمکوت" بکرێت.  دکتۆر عەمار بهادلی، ئەندامی دەستەی نوجەبا رایگەیاند "ھیچ لێدوانێکی روون لە نووسینگە سەید سیستانی دەرنەچووە، ھەموو بێدەنگییەکیش مانای رازیبوون نییە، لە ھەندێک کات بێدەنگی مانای ناڕازیبوونە، ھەروەھا مەرجەعییەت نایەوێت خۆی بخاتە نێو ھەندێک کار وەکو تاوانبارکردنی یەکدی لە راگەیاندنەکان، چونکە مەرجەعیەت گەورەترە لەم ناوانە".  هەرچەندە ئەو فەرماندەیەی ئەنسار مەرجەعیەت بە دیاریکراوی ناوی هیچ گرووپێکی نەهێناوە کە بە گرێدراوی ئێران تۆمەتباریان دەکات، بەڵام ئەو قسانەی یاسری قەیس خەزعەلی، ئەمینداری گشتیی عەسائیب ئەهل حەقی ھێنایە سەر ھێڵ و گوتی، "خراپترین هەوڵەکانی هەندێک کەسی عەمامە لەسەر ئەوەیە کە دەیانەوێت نیشتمانپەروەری وەکو پەردەپۆشکردن بەکاربهێنن بۆ تێپەڕاندنی پرۆژەکانیان"، ئەندامانی حەشدی ئەنسار مەرجەعیەت دەڵێن، رێگە بە ھیچ وڵاتێک نادەین دەست لە کاروباری نێوخۆی عێراق وەربدات.  دکتۆر عەبدولڕەحمان جەمیل، ئەندامی ئەنساری حەشدی مەرجەعیەت - نووسینگەی بەغدا ئاماژەی بەوە کرد "رێگەپێنەدراوە تۆ کە وەکو ھاوڕێ و برا جێگەت بەرزە لە وڵاتی ئێمە، بەڵام نابێت کۆنترۆڵی چارەنووسمان بکەیت، ئێمە ھەرچۆنێک بین بەرامبەر بێگانە یەک دەگرین، گرووپەکانی ناو حەشد لەژێر کۆنترۆڵی ھێزە ئەمنییەکانی عێراقین، بۆیە پێویستە لەسەرمان یەکبگرین لەگەڵ پێشمەرگە و حەشد و ھێزە عێراقییەکان و کۆمەڵگەی عێراقی ھەمووی ھەڵسێت بۆ بەرەنگاربوونەوەی دەستتێوەردانەکان".  حەشدی شەعبی گرووپی جیاوازی چەکدارین و لە ساڵی ٢٠١٤ بە فەتوای عەلی سیستانی، مەرجەعی باڵای شیعەکان پێکهاتووە، ژمارەیان زیاترە لە ١٥٠ هەزار چەکدار، بەشێکیان سەر بە مەرجەعیەت و بەشێکی دیکەیان بە نزیک لە ئێران دادەنرێن و بە حەشدی وەلائی ناودەبرێن.  لەدوای کوژرانی قاسم سولەیمانی و ئەبو مەھدی موھەندیس، ئەو یەکڕیزییەی نێوان گرووپە چەکدارەکانی شیعە، بەتایبەت حەشدی شەعبی، درزی تێکەوتووە و مەرجەعی باڵا لە نەجەف و خودی ئێرانیش ھەوڵدەدەن کە یەکڕیزیان بکەنەوە، بەڵام سەرکەوتوو نەبوون و رۆژ لەدوای رۆژیش کێشەکانی نێو حەشدی شەعبی زیاتر دەبن.