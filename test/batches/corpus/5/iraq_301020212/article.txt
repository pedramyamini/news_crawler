دکتۆر عیماد جەمیل، لە تیمی راگەیاندنی کۆمیسیۆنی باڵای سەربەخۆی ھەڵبژاردنەکان دەڵێت: "ھەموو راپۆرتەکان تاوەکو ئەمڕۆ دەریانخستووە کە ئەنجامی وێستگەکان ھاوتان، کۆمیسیۆن لەسەدا ٢٥ ـی پرۆسەی ژماردنەوە و جیاکردنەوەی وێستگەکانی تەواوکردوە، ئەنجامەکانیش بەئامادەبوون و شاھێدی چاودێرانی نێوخۆیی و نوێنەرانی حیزبەکان و چاودێرانی نەتەوە یەکگرتوەکان ھەموویان ھاوتا بوونە".  پرۆسەکە بەئامادەبوونی نوێنەرانی حیزب و ھاوپەیمانێتییەکان بەڕێوەدەچێت، فەتح کە زۆرترین ناڕەزایەتی لە ئەنجامی ھەڵبژاردن ھەیە و زیاتر لە دە رۆژە لایەنگرانی خۆپیشاندان دەکەن نوێنەرەکەیان دەڵێت، ھیچ پێشێلکارییەکیان نەبینیوەو ئەنجامەکان تاوەکو ئەم ساتە هاوتان.  بەکر موحسن، نوێنەری ھاوپەیمانیی فەتح بە رووداوی راگەیاند: "ھاتوین وەک کیانی سیاسی لە ھاوپەیمانی فەتح، چاودێریی بەڕێوەچوونی پرۆسەکە دەکەین، یەکە یەکە تۆماریان دەکەین سوپاس بۆ خوا ھیچ پێشێلکارییەک نییە، وێستەگەکان لای خۆمان تۆماردەکەین لەو دەفتەرەی لای خۆمان ھەیە، پاشان دەینێرین بۆ سەرووی خۆمان تا بیانبینن".   ١٤٣٤ تانە پێشکەشی کۆمسیۆن کراون و ٦٨ یان قبوڵکراوبوونە،  پرۆسەی ژماردنەوەو جیاکردنەوە بۆ ٢٠٠٠ وێستگە دەکرێت.   دکتۆر ھێمان تەحسین، بەڕێوەبەری گشتیی فەرمانگەی پارتە سیاسییەکان لە کۆمیسیۆن دەڵێت "ھەندێک فۆرم ھەیە دەنگدەر دووجار مۆریکردووە دوو بەربژێری دەستنیشانکردووە ئەو دەنگانە ھەمووی پوچەڵ دەبێتەوە، ئێمە چوار بەڕێوەبەری گشتین لێرە چاودێریی پرۆسەکە دەکەین، ئێمە خۆمان یەک بە یەک ئەو فۆرمانە وردبینییان بۆ دەکەین لەدوای ئەوەی فەرمانبەران جیای دەکەنەوە".   رۆژانە لە کاژێر ھەشتی بەیانی تاوەکوو پێنجی ئێوارە، کۆمیسیۆن ژماردنەوەی دەستیی بۆ وێستگە تانە لێدراوەکان دەکات، زۆرترین تانە لە پارێزگاکانی بەغدا، نەینەوا، بابل، سەلاحەین، بەسرە، ھەولێر، زیقار و موسەننا پێشکەشکراون.