عیماد جەمیل، ئەندامی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، هەندێک تانە لە ئەنجامەکانی هەڵبژاردن دراون، لەلایەن دەستەی دادوەریی لە کۆمیسیۆنی باڵای سەربەخۆی هەڵبژاردنەکانەوە لە بەرژەوەندی تانەلێدراو بڕیاری لێدراوە و وێستگەکان هەڵوەشاونەتەوە، بۆیە ئەگەری هەیە گۆڕانکاریی لە هەندێک لە کورسییەکان رووبدەن.  بەگوتەی ئەو ئەندامەی تیمی میدیایی کۆمیسیۆن، رەنگە گۆڕانکارییەکان پێنج بۆ شەش کورسی بن، لە پارێزگاکانی هەولێر، نەینەوا، کەرکووک، بەغدا، بەسرە و بابل.  دکتۆر عیماد جەمیل، روونیکردەوە، ئەو گۆڕانکارییانە دەکەوێتە سەر بڕیاری کۆتایی دادگە و گوتی: "بەڵام تاوەکو ئێستا ناوی هیچ بەربژێرێک یەکلایی نەبووەتەوە، نازانین کێ سەردەکەوێت و کێ دادەبەزێت، رەنگە ئەوەی تانەی لێدراوە سەرنەکەوێت، بەڵكو کەسێکی دیکە بە جیاوازی دەنگ سەربکەوێت. چاوەڕوانی ئەنجامی کۆتایی تانەکان و دەنگەکان دەکەین و دواتر کۆمیسیۆن ئەنجامی فەرمی رادەگەیێنێت. تاوەکو ئێستاش کۆمیسیۆن و دەستەی دادوەریی ناوی هیچ بەربژێرێکی رانەگەیاندووە و هیچ ئاماژەیەکیان نەداوە کە چ بەربژێرێک سەردەکەوێت و چ بەربژێرێکیش دادەبەزێت و کورسییەکەی لەدەستدەدات".  ئەندامەکەی تیمی میدیایی کۆمیسیۆنی هەڵبژاردنەکان دووپاتیکردەوە، کۆمیسیۆن وردبینی بۆ دەنگەکانی ئەو وێستگانە دەکات کە لەلایەن دەستەی دادوەریی کۆمیسیۆنەوە هەڵوەشاونەتەوە و گوتیشی: "رەنگە ژماردنەوەی دەستیی دەنگەکان بۆ وێستگەی دیکەش بکرێت کە دەستەی دادوەریی بڕیاری لەسەر داوە. بۆیە چاوەڕوانی ئەنجامی کۆتایی دەکەین، ئەو کاتە ناوی براوەکان بە فەرمی رادەگەیێنین".  ئەو ئەندامەی تیمی میدیایی کۆمیسیۆن جەختی لەوەش کردەوە، بڕیاری هەڵوەشانەوەی وێستگەکان گشتگیر نییە و ئەگەر لە وێستگەیەک دەنگ و پەنجەمۆری دووبارە هەبوو، تەواوی دەنگەکان پووچەڵ ناکرێت، بەڵکو تەنیا ئەو دەنگ و پەنجەمۆرانەی دووبارەن هەڵدەوشێنەوە.  دوو لەو کورسییانەی باسی گۆڕینیان دەکرێت بەپێی ئەنجامی بەرایی پارتی دیموکراتی کوردستان بەدەستیهێناون. یەکێکیان لە بازنەی سێی هەولێرە، کە هەرێم کەمال ئاغا، بەربژێری یەکێتی لە شوێنی لەیلا ئەکرەم سەعید، بەربژێری پارتی سەربکەوێت و کورسییەکی پەرلەمانی عێراق بەدەستبێنێت.  کورسییەکەی دووەم لە بازنەی دووی نەینەوایە، کە رۆنزی زیاد سیدۆ، بەربژێری یەکێتیی نیشتمانیی کوردستان لە شوێنی عەبدولسەلام شەعبان محەممەد بەرزنجی، بەربژێری پارتی دیموکراتی کوردستان سەربکەوێت و کورسییەکی پەرلەمان بەدەستبێنێت.  لای خۆیەوە هاوار محەممەد، بەرپرسی بەشی یاسایی دەزگای هەڵبژاردنی پارتی دیموکراتی کوردستان بە تۆڕی میدیای رووداوی راگەیاند، تاوەکو ئێستا کۆمیسیۆن هیچ شتێکیان بە فەرمی پێنەگوتوون و دەڵێت: "ئەو کارە لەلایەن دەستەی دادوەرییەوە کراوە، بە بڕوای ئێمە دژی بنەماکانی دەستووری عێراقە و ئێمەش لە دادگەی دەستووریی سکاڵا دژی ئەو بڕیارە تۆمار دەکەین".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو، رەوتی سەدر ٧٣ کورسی، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی و یەکێتیی نیشتمانیی کوردستان ١٦ کورسی بەدەستهێناوە، بەڵام لەسەر ئەم بنچینەیە بێت دەکرێت ژمارەی کورسییەکانی پارتی و یەکێتی بگۆڕدرێن.