عەلی بەیاتی، ئەندامی کۆمیسیۆنی مافەکانی مرۆڤی عێراق، ئەمڕۆ یەکشەممە ٢ - ١ - ٢٠٢٢، سەبارەت بە رووداوەکەی رۆژی ٣٠ - ١٢ - ٢٠٢١ی پارێزگای بابل، کە ٢٠ کەس لە رووداوێکی ناڕووندا کوژران، بە تۆڕی میدیایی رووداوی راگەیاند: "هێشتا هێزە ئەمنییەکانی عێراق لە رووی دەروونی و جەستەییەوە رانەهێنراون و بۆ ئەوە پێویستە حکومەتی عێراق پلانی هەبێت رایانبهێنێت چۆن لەکاتی رووداوەکاند مامەڵە دەکەن، لە رووداوەکەی بابلدا بینیمان ئەم پرسە لەگەڵ ئەوەی زۆر گرنگە، فەرامۆش کراوە".   عەلی بەیاتی، گوتیشی: "هێزە ئەمنییەکان چەندین کەسی نانیشتیمانی و رانەهێنراویان تێدایە و هێشتا بەشێکیان پابەندی پرەنسیپەکانی مافەکانی مرۆڤ نین و زانیارییان لەسەر نییە، ئەمە پێویستی بە هەڵمەتێکی هۆشیاریی هەیە".  سەبارەت بە رووداوەکەی شارۆچکەی جبلەی پارێزگای بابل لەناوەڕاستی عێراق، عەلی بەیاتی، ئەندامی کۆمیسیۆنی مافەکانی مرۆڤی عێراق دەڵێت: "ئەو رووداوە نیشانەی پرسیاری زۆری لەسەرە و پێویستە روونبکرێتەوە، ئەوە جگە لەوەی هێشتا زۆر گرێ و زانیاریی هەن نادیارن، ئەمانە پێویستیان بە وەڵامە لەلایەن لێژنەیەکی لێکۆڵینەوە کە پێویستە لایەنی دیکەش تێیدا بەشدار بن و بەتەنیا لە هێزە ئەمنییەکان نەبن، چونکە ئەوان خۆیان ئێستا لایەنێکی ئەو رووداوەن کە روویدا".  ئەندامەکەی کۆمیسیۆنی مافەکانی مرۆڤی عێراق، ئاماژەی بۆ ئەوەشکرد لە رووداوەکەی بابلدا هێزە ئەمنییەکان کەمتەرخەم بوون، ئەو دەڵێت: "کەمتەرخەمیی ئەوان لەوەیە لەو حاڵەتانەی کێشەیەک لەگەڵ تۆمەتبارێک دەبێت و تۆمەتبارەکە لەنێو شوێنی نیشتەجێبوونە، دەبێت باشتر مامەڵە لەگەڵ دۆخەکەدا بکرێت، بەڵام هێزە ئەمنییەکان بێ رەچاوکردنی ئەو لایەنە، هێرشیان کردووەتە سەر ئەو کەسە. ئەوە پێشێلکردنی مافی مرۆڤە".  ئێوارەی رۆژی پێنجشەممە ٣٠ - ١٢ - ٢٠٢١، لە ناوچەیەکی کشتوکاڵی نزیک گوندی رەشایدی سەر بە شارۆچكەی جەبلە لە پارێزگای بابلی عێراق، شەڕ و پێكدادان لە نێوان هێزە ئەمنییەكان و دوو کەس روویدا، کاتێک هێزە ئەمنییەکان ویستوویانە ئەو کەسانە دەستگیربکەن، لە ئەنجامدا دوای شەڕێکی قورسی چەند کاژێری بەپێی شانەی ئەمنیی راگەیاندنی شەڕ، هێزە ئەمنییەکان ژمارەیەک تەرمیان لەماڵەکەدا دۆزیوەتەوە.  ژمارەی ئەو کەسانەی لەو رووداوە کوژراون ٢٠ كەسن.  دایکی حوسێن، خوشکی رەحیم، کە  یەکێکە لە تۆمەتبارەکان و لە رووداوەکە کوژرا، بە هەڵکەوت عەزیز، پەیامنێری تۆڕی میدیایی رووداوی گوت: "هێزە ئەمنییەکان ٢٠ کەسیان کوشت و ٥٠ هەمەر هاتن و گوتیان خانووەکەی بەسەردا دەڕوخێنین".  دوای رووداوەکە حەسەن مەندیل، پارێزگاری بابل لە هەژماری خۆی لە تۆڕی کۆمەڵایەتی فەیسبووک راگەیێنراوێکی بڵاوکردەوە، تێیدا هاتووە: "ئەوەی روویدا گیان لەدەستدانی ژمارەیەک کەسی بێ گوناە بوو، لەو کاتەی سەرکۆنەی ئەو رووداوە تاوانکارییە دەکەین، رێگە بە بازرگانیکردن بە خوێنی عێراقییەکانەوە نادەین، لێژنەیەکی لێکۆڵینەوە بۆ ئەو بابەتە دروستکراوە و ئەو هۆکارانە دەخاتەڕوو کە لە پشتەوەی رووداوەکەن، تاوانباری راستەقینەش بە سزای خۆی دەگات و لە سزا رزگاری نابێت".