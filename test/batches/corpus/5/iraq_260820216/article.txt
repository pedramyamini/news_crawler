ڤیان سەبری، سەرۆکی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی راگەیاند، "ماوەیەکە کێشە لەنێو ماڵی شیعە لەبارەی ئەنجامدانی هەڵبژاردن لە کاتی دیاریکراوی خۆی لە رۆژی ١٠ی ئۆکتۆبەری ٢٠٢١ هەیە؛ سەدرییەکان سوورن لەسەر دواخستنی هەڵبژاردن بۆ  ١٠ی نیسانی ساڵی ٢٠٢٢، بەڵام لایەنەکانی دیکەی شیعە لەگەڵ ئەوەدان هەڵبژاردن لە کاتی خۆی لە ١٠ی ئۆکتۆبەر بکرێت".  سەبارەت بە کۆبوونەوەکانی رابردووی لایەنە شیعەکان لەبارەی بڕیاردان لە چارەنووسی هەڵبژاردن، سەرۆکی فراکسیۆنی پارتی ئاماژەی بەوە کرد، "سەدرییەکان گرنگە بەشداری لە هەڵبژاردن بکەن، بەڵام لە دوو کۆبوونەوەی رابردوودا نە لایەنە سەدرییەکان توانیویانە لایەنەکانی دیکە بە دواخستنی هەڵبژاردن بۆ ساڵی ٢٠٢٢ رازی بکەن و نە چوار لایەنە سەرەکییەکەی دیکەی شیعە توانیویانە سەدرییەکان لە بڕیاری بەشدارینەکردن لە هەڵبژاردنی ئەنجوومەنی نوێنەرانی عێراق پاشگەز بکەنەوە".  سەرۆکی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق هەروەها گوتی، "بڕیارە رۆژی یەکشەممەی داهاتوو ٢٩ی ئاب، دوای بەستنی لووتکەی بەغدا، پێنج لایەنە سەرەکییەکەی شیعە کۆببنەوە و ئەوە دوایین کۆبوونەوە دەبێت و بڕیاری کۆتایی لەبارەی هەڵبژاردن دەدرێت".  ناکۆکییەکانی نێو ماڵی شیعە لە کاتێکدایە، موقتەدا سەدر لایەنێکی سەرەکیی هەڵبژاردنەکان لە مانگی تەممووز بڕیاری کشانەوەی لە هەڵبژاردن دا و دوای ئەویش ژمارەیەک پارت و لایەنی دیکەی سیاسی کشانەوەیان راگەیاند.  ڤیان سەبری دەڵێت، حیزبەکەی لەگەڵ ئەنجامدانی هەڵبژاردنە لە کاتی خۆیدا و لەوبارەوە گوتی، "ئێستا لەلایەن کۆمیسیۆنی باڵای سەربەخۆی هەڵبژاردن و حکومەتی عێراق و بەربژێرەکان هەموو ئامادەکارییەکان بۆ ئەنجامدانی هەڵبژاردن تەواو بوون و شەقامی عێراقیش ئامادەیە. پرسیارەکە ئەوەیە ئەگەر هەڵبژاردن بۆ ساڵی داهاتوو دوابخرێت، چی دەگۆڕێت و چ گۆڕانکارییەک لەو شەش مانگەدا دروستدەبێت؟ پارتی دیموکراتی کوردستان و ژمارەیەکی زۆر لایەنی شیعە و سوننە و کوردیش لەگەڵ ئەنجامدانی هەڵبژاردنن لە کاتی خۆیدا".  سەرۆکی فراکسیۆنی پارتی بە پێویستی دەزانێت لایەنەکان زوو رێککەوتن لەبارەی هەڵبژاردنەوە یەکلایی بکەنەوە و دەڵێت، "ئێمە لە کاتێکی زۆر هەستیارداین و نزیکەی ٤٠ رۆژ ماوە بۆ ئەنجامدانی هەڵبژاردن کە ١٠ی ئۆکتۆبەرە".  رۆژی سێشەممە ٢٤ - ٠٨ - ٢٠٢١ سەرچاوەیەک بە رووداوی راگەیاند، لایەنە شیعەکان گفتوگۆیان کردووە لەبارەی دواخستنی هەڵبژاردنی پەرلەمانی عێراق بۆ ٢١ی نیسانی ٢٠٢١ و پەرلەمانیش بە ٤٥ رۆژ پێش هەڵبژاردن هەڵبوەشێندرێتەوە.  سەبارەت بە داواکارییەکان و هۆکارەکانی موقتەدا سەدر بۆ دواخستنی هەڵبژاردن، ڤیان سەبری گوتی: "موقتەدا داوا دەکات ئاسایش و بێگەردی هەڵبژاردن بپارێزرێت، لەراستیدا بیرۆکەی ئەنجامدانی هەڵبژاردنی پێشوەختە هاوپەیمانی سائیروونی سەدرییەکان خاوەنین. ئێستا هیچ نەگۆڕاوە کە دەیانەوێت ناکرێت".  سەرۆکی فراکسیۆنی پارتی، سەبارەت بەوەی هەڵبژاردنی ئەنجوومەنی نوێنەرانی عێراق لە کاتی خۆی دەکرێت یان نا، گوتی: هەڵبژاردن " لەکاتی خۆی لە ١٠ی ئۆکتۆبەر دەکرێت و چەند لایەنێک لەگەڵ دواخستنیدان بۆ کاتێکی دیکە، بەڵام پێشبینی دەکەم دواجار بە ئەنجامدانی لەکاتی دیاریکراوی خۆیدا رازی بن".  پێنج لایەنە سەرەکییەکەی شیعە کە بڕیارە کۆببنەوە بریتین لە رەوتی سەدر، هاوپەیمانیی نەسر، هاوپەیمانیی فەتح، هاوپەیمانیی دەوڵەتی یاسا و رەوتی حیکمە.  بڕیارە هەڵبژاردنی پێشوەختی عێراق لە ١٠ - ١٠ - ٢٠٢١ بەڕێوەبچێت، بەڵام تاوەکو ئێستا نزیکەی ٢٥ پارت و هاوپەیمانی کشانەوەیان لە هەڵبژاردنەکە راگەیاندووە. دیارترین ئەو لایەنانەی کە کشاونەتەوە پێکهاتوون لە رەوتی سەدر، مینبەری عێراق، بەرەی دیالۆگی نیشتمانی و حیزبی شیوعی عێراقی.