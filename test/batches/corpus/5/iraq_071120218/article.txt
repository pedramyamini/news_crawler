نێردەی نەتەوە یەکگرتووەکان لە عێراق، ناسراو بە یونامی، راگەیێندراوێکی لەبارەی هێرشکردنە سەر ماڵی، مستەفا کازمی، سەرۆکوەزیرانی عێراق بڵاوکردەوە و تێیدا سەرکۆنەی هێرشەکە دەکات.  لە راگەیێندراوەکەی یونامیدا هاتووە: "یونامی بە تووندترین وشە سەرکۆنەی هەوڵی کوشتنی مستەفا کازمی، سەرۆکوەزیرانی عێراق دەکات. یونامی خۆشحاڵی خۆی دەردەبڕێت کە سەرۆکوەزیران زیانی بەرنەکەوتووە لە هێرشە درۆنییەکەدا بۆسەر شوێنی نیشتەجێبوونی لە بەغدا".  یونامی ئاماژەی بەوەکردووە کە "تیرۆریزم، تووندوتیژی  کاری نایاسایی نابێت رێگەیان پێبدرێت بۆ لاوازکردنی سەقامگیری عێراق و لادان لە پڕۆسە دیموکراتییەکەی".  یۆنامی هەروەها دەڵێت: "هاودەنگیی سەرۆکوەزیرانین لە داواکاردنی ئارامیی و هاندانی دانبەخۆداگرتن. لەگەڵ ئەوەشدا یونامی بە بەهێزی هانی هەموو لایەنەکان دەدات بۆ بەرپرسیارییەتی وەرگرتن لەپێناو هێورکردنەوە و بەشداریکردن لە دیالۆگ بۆ کەمکردنەوەی گرژی سیاسی، بە پابەندبوون بە بەرژەوەندیی نیشتمانیی عێراق".  بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ لە رێگەی فڕۆکەیەکی بێفڕۆکەوان هێرشکرایە سەر ماڵی مستەفا کازمی سەرۆکوەزیرانی عێراق لە ناوچەی سەوز.  میدیاکانی عێراق رایانگەیاند، سێ لە پاسەوانەکانی ماڵی مستەفا کازمی سەرۆکوەزیرانی عێراق لەکاتی بەئامانجکردنی ماڵەکەی لەلایەن فڕۆکەیەکی بێفڕۆکەوانەوە، برینداربوون.   سەعد مەعن، گوتەبێژیی وەزارەتی ناوخۆی عێراق بە میدیای فەرمیی عێراقی راگەیاند، هێرشەکەی بەرەبەیانی ئەمڕۆی سەر ماڵی مستەدا کازمی، لە رێگەی سێ درۆنەوە کراوە و هێزە ئەمنییەکانی عێراق دوو درۆنیان خستووەتە خوارەوە و سێیەمیان ئامانجەکەی پێکاوە.  هێرشەکەی سەر ماڵی کازمی دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسی گرووپەکانی حەشدی شەعبی، قەیس خەزعەلی، سەرۆکی گرووپی چەکداریی عەسائیبی ئەهلی حەق کە رایانگەیاند تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق، کە هەینی رابردوو لە بەغدا روویدا بێ سزادان تێناپەڕێت.  قەیس خەزعەلی، لە نێو ژمارەیەک خۆپێشاندەر گوتی: "بۆ خودی کازمی، بۆ خوێنی ئەو شەهیدانە کاتێک تۆ بەو شێوازە وەڵامدەدەیتەوە بە تەقاندنی فیشەکی راستەقینە و دەستڕێژ دەکەیت، ئەو خۆپێشاندەرانە هیچ داواکارییەکیان نەبوو دژی ساختەکاری نەبێت، ئارامنەگرتنت و وەڵامدانەوەشت بەو شێوەیە، واتا تۆ بەرپرسی یەکەمی لە ساختەکاری، ئەوەشی دزراوە لای تۆیە، ئەی کازمی و هەموو ئەوانەی کە لە پشت و پێشی کازمین، هەموو ئەوانەشی لەو تاوانە بەشداربوون یەک بە یەکیان دەناسین، خوێنی شەهیدان دادگاییکردنی ئێوەیە".  هەروەها ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی لە پەیامێکدا بۆ مستەفا کازمی، سەرۆکوەزیرانی عێراق رایگەیاند؛ دەبێ دوو شت لەبیر بکەیت، یەکەمیان گاڵتەجاڕی مانەوەت لە پۆستی سەرۆکوەزیران، دووەمیان تەنانەت ناگەڕێندرێیتەوە بۆ پۆستەکەی پێشووت.