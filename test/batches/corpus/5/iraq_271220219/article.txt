نەخۆشخانەی ئیمام عەلی لە ناوچەی سەدر لە شاری بەغدا، دوای پێداکردنی تێزاب یەکەم شوێن بوو کە مریەم بردرایە ئەوێ و نزیکەی چوار مانگ بەردەوام چارەسەری تێدا وەردەگرت، بەپێی راپۆرتی نەخۆشخانەکە پلەی سووتان لە جەستەی مریەم لە سێ پلە زیاترە. دکتۆر حەیدەر، چوار مانگ چاودێری و سەرپەرشتیی نەشتەرگەرییەکانی مریەمی کردووە، بێهیوایە کە نەخۆشخانەکانی عێراق بتوانن رووخساری مریەم بگەڕێننەوە شێوەی جارانی.   دکتۆر حەیدەر ھادی شەمەری گوتی، "مریەم سێ نەشتەرگەریی گەورە یان زیاتر لە گەورەی بۆ ئەنجامدراوە، لەنێو نەشتەرگەرییەکان چەند نەشتەرگەریی بچووکیشی بۆ ئەنجامدراوە وەک نەشتەرگەریی بەرزکردنەوەی سنگ یان نەشتەرگەری ' تەحریر ئەجفان ' بۆ پاراستنی چاوی راستی کە ئێستا پێی دەبینێت".  بەهۆی رەتکردنەوەی خوازبێنیکەرێکی، مریەم روکابی لە ١٠ی مانگی حوزەیرانی ئەمساڵ لە بەغدا تێزابی پێدا کرا، دوای نزیکەی شەش مانگ لەو رووداوە، دۆسیەی مریەم روکابی، ھێشتاش لای خزم و ناسیاوانی وەک برینەکەی گەرمە، پزیشکەکەی دەڵێت، مریەم پێویستی بە نەشتەرگەری گواستنەوەی دەموچاوە.  رووداو بەدواداچوونی بۆ دۆسیەی مریەم روکابی کردووە، هاوپۆلانی لە پەیمانگەی هونەرە جوانەکانی بەغدا هێشتاش تاساون، ترسیان هەیە دووچاری هەمان کێشە ببنەوە و داوای پارێزگاری دەکەن، خوێندکارێکیش دەڵێت، دەبێت بەهەمانشێوەی مریەم تاوانبارەکەش دەموچاوی بسووتێندرێت.  نوور فازڵ، قوتابییە و هاوپۆلی مەریەمە دەڵێت، "بە بڕوای من دەبێت تاوانبار بە ھەمانشێوە مامەڵەی لەگەڵ بکرێت، رەنگە ئەو بکرێتە زیندان یان شتێکی دیکە، بەڵام ھیچ شتێک ژیانی مریەم ناگەڕێنێتەوە دۆخی ئاسایی، زۆر دۆسیەی دیکە ھەن وەک دۆسیەی مریەم. "  عەبدوڵڵا عەلی، قوتابیە لە پەیمانگەی هونەرە جوانەکانی بەغدا گوتی، "لە تۆڕە کۆمەڵایەتییەکان شۆڕشێک لەسەر ئەو دۆسیەیە دەستی پێکردووە، پێویستە تاوانبار بە سزای خۆی بگەیێندرێت، ئەگەر تاوانبار سزا نەدرێت ئەو تاوانانە دووبارە دەبنەوە".  دەرچوویەکی زانکۆش باس لەوە دەکات، "بەو رەوشە ھەموو کچان لەخۆیان دەترسن، تەنانەت لەناو ماڵەوەشیان پارێزراو نین. "  رافد موحسین، قوتابی زانکۆ ئەوەی خستەڕوو، دەبینن ئەو حاڵەتانە زۆر دووبارە دەبنەوە وەک ئەو رووداوە یان جیاواز لەوە، پێویستە تاوانبار سزایەکی دادپەروەرانە بدرێت بۆ ئەوەی ببێتە پەند بۆ ھەموان.   تاوانبارەکە تەمەنی ١٩ ساڵە، نزیکەی سێ مانگ دوای رووداوەکە دەستگیرکراوە و تاوەکو ئێستاش لێکۆڵینەوەکان بەردەوامن.  رەوتی یاسایی رووداوەکە و سزاکەش هەرچییەک بێت، راپۆرتە پزیشکییەکان دەریدەخەن مریەمی تەمەن ١٦ ساڵان کات و تێچوویەکی زۆری پێویستە بۆ ئەوەی شوێنەواری ئەو ٨٠ % سووتانەی دەموچاو و بەشێکی جەستەی کەم بێتەوە.  سەرەڕای دۆسیەی مریەم، بەپێی راپۆرتی پۆلیسی نەھێشتنی تاوان تەنیا لەساڵی ٢٠٢١ تاوەکو ئێستا لەبەغدا ٢٦ رووداوی تووندوتیژی بەرامبەر کچانی خوار تەمەن ٢٠ ساڵ تۆمار کراون.