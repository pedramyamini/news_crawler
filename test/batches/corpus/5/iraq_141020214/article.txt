د. محەممەد عەنوز، بەربژێری یەکەمی براوەی نەجەف دەڵێت، "بە بڕوای من پرۆسەی هەڵبژاردن پەیوەستە بە پەیوەندیی نێوان خەڵک، بۆیە ئەو پەیوەندییە دەبێتە هۆکار بۆ زانینی چالاکی و هەڵوێست و هەڵسوکەوتە کۆمەڵایەتییەکان و هەڵوێستە سیاسییەکان، ئەمە جیا لەوەی کە هەڵمەتێک کە ئەو کەسانە دەیانکرد کە بڕوایان بە من هەبوو و دڵنیابوون لە خۆم و لە هەڵوێستەکانی پێشوو و ئەو بۆچوونە سیاسییانەی کە هەمبوو، هەر ئەوەش باشترین موژدەدەر بوو تاوەکو خەڵک پشتگیری و رێکخەری زۆری چالاکییەکان بن کە بوونە هۆکار بۆئەوەی ببمە یەکەم لەسەر ئاستی پارێزگاکە و یەکەم لەسەر ئاستی بازنەکەش".  دەنگدەران هۆکارەکانی هەڵبژاردنی د. محەممەد عەنوزی بەربژێری سەربەخۆ وەکو جێگرەوەیەک بۆ پارتە سیاسییە تەقلیدییەکان دەبینن کە هیچ پرۆگرامێکی راستەقینەیان نییە بۆ چارەسەرکردنی کێشەکانی وڵاتەکە.  ئەمیر ئەکرەم حەمادە، کاسبکار لەبارەی د. محەممەد عەنوزمان دەڵێت، "وەکو لێهاتووترین و رێکترین و بێگەردترین بەربژێر بینیم، ئەمە جیا لەوەی کە ئەو ئەرکانە دەزانێت کە بۆیان دەچێت و چارەسەری گونجاوی بۆ زۆر لەو کێشانە هەیە کە ئێمە تێیدا دەژین".  هەرچی ئەو داواکارییانەیە کە دەنگدەران خستوویانەتە بەردەم د. محەممەد عەنوزی بەربژێری سەربەخۆ، لەلایەن یەکێک لە دەنگدەرەکانەوە پوختکراوەتەوە.  کاسبکارێکی دیکە بەناوی سەلام عەباس داوا لە د. محەممەد عەنوزمان دەکات، "بەشداریی دەرکردنی ئەو یاسایانە بێت کە خزمەتی وڵاتەکەمان و هاوڵاتییەکانی دەکات، هەروەها داوای لێدەکەین دادگایی بکوژانی گەنجانی تشرین بکات و لێکۆڵینەوە لە کوشتنی خۆپێشاندەران بکات".  دەنگدەران، عەنوز و بەربژێرە سەربەخۆکانی دیکەیان بەرپرس کردووە لە جێبەجێکردنی ئەو داواکارییانەی پێیان وایە ئەنجامدانیان ئەستەم نییە؛ لە کاتێکدا زۆرینەی ئەو داواکارییانە پەیوەستن بە خزمەتگوزارییەوە و ئەوەش بەربژێرە سەربەخۆکان دەخاتە بەردەم تاقیکردنەوەی راستەقینەوە.