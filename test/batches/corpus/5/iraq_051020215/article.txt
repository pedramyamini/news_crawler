ئەمڕۆ سێشەممە، ٥ی ئۆکتۆبەری ٢٠٢١، دەستەی دەستپاکیی عێراق رایگەیاند، لە مانگی ئابی ٢٠٢١ فەرمانی دەستگیرکردن بۆ ٥٥ بەرپرس لەو بەرپرسانەی پلەی تایبەتیان هەیە دەرکردووە.  دەستەی دەستپاکی روونیشیکردووەتەوە، "فەرمانگەی لێکۆڵینەوەکانی دەستەی دەستپاکیی عێراق فەرمانەکانی دەستگیرکردنی دەرکردووە و لەنێو ئەو ٥٥ بەرپرسە ٧ ئەندامی ئەنجوومەنی نوێنەران هەن، جگە لە وەزیرێکی پێشوو و وەزیرێکی پێشووتر، لەگەڵ سێ بریکاری پێشووی وەزارەتەکان، ٤ پارێزگاری پێشوو، ٥ پارێزگاری پێشووتر، ٩ بەڕێوەبەری گشتیی ئێستا، ٩ بەڕێوەبەری گشتیی پێشوو، دوو بەڕێوەبەری گشتیی پێشووتر لەگەڵ ١٤ ئەندامی ئەنجوومەنی پارێزگاکانی عێراق".  دەستەی دەستپاکیی عێراق لە شەش مانگی یەکەمی ساڵی ٢٠٢١ فەرمانی دەستگیرکردنی بۆ ٨٥٨ کەس دەرکردووە، فەرمانی ئامادەبوونی لە دادگە بۆ ٣ هەزار و ٢٠٨ کەسی دیکەی دەرکردووە.