فالح فەیاز، کە هاوکات سەرۆکی هاوپەیمانیی عەقدی نیشتمانییە و لە هەڵبژاردنی پێشوەختی خولی پێنجەمی پەرلەمانی عێراق کە لە ١٠ی ئەم مانگەدا ئۆکتۆبەری ٢٠٢١ بەڕێوەچوو هاوپەیمانییەکەی پێنج کورسی بردەوە، لە نووسراوێکی فەرمیدا کە کۆپییەکی بۆ تۆڕی میدیایی رووداو نێردراوە داوا لە کۆمیسیۆنی هەڵبژاردنەکانی عێراق دەکات: "رەزامەندی بدات بۆ بە دەست ژماردنی دەنگەکانی ئەو وێستگانەی، کە دەنگی بەربژێرانی هاوپەیمانیی عەقدی نیشتمانییانی تێدایە؛ بۆ دڵنیابوون لە راستی ئەنجامەکانی هەڵبژاردن".  هەر لە نووسراوەکەی هاوپەیمانیی عەقدی نیشتمانیدا هاتووە: "پێویستە کۆمیسیۆن بەرپرسیارێتی یاسایی و رەوشتیی لە ئەستۆ بگرێت بەوەی لێکەوتە نەرێنییەکانی مانەوەی گومان و بێمتمانەیی بە ئەنجامەکانی هەڵبژاردنی پەرلەمان لە ٢٠٢١ بڕەوێنێتەوە".  ئەمە لە کاتێکدایە لە دوو رۆژی رابردوودا لە بەغدا و بەسرە لە باشووری عێراق لایەنگرانی گرووپەکانی حەشدی شەعبی خۆپێشاندانیان کرد و ناڕەزایەتییان لە دژی کۆمیسیۆنی هەڵبژاردنەکانی عێراق دەربڕی و بە ساختەکردنی ئەنجامەکانی هەڵبژاردن تۆمەتباریان کرد.  هاوکات یەکینەکانی حیزبوڵڵای عێراق و (بەرەی موقاوەمە) واتا بەرەی بەرگریی کە دیارترین گرووپەکانی حەشدی شەعبی تێیدا ئەندامن؛ لەگەڵ نووری مالیکی، سەرۆکی هاوپەیمانی دەوڵەتی یاسا کۆمیسیۆن و چەند لایەنێکی نێوخۆیی و چەند وڵاتێک بە ساختەکردنی دەنگەکانی هەڵبژاردنی پێشوەختی پەرلەمانی عێراق تۆمەتبار دەکەن.  بەپێی ئەنجامە بەراییەکان کە کۆمیسیۆن رایگەیاندوون و هێشتا قابیلی تانەلێدانن، چونکە دادگای فیدراڵیی عێراق هێشتا پەسەندی نەکردوون، رەوتی سەدر گەورەترین براوەی هەڵبژاردنە و ٧٢ کورسی پەرلەمانی بەدەستهێناوە، هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٥ کورسی بەدەستهێناوە، هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.  بەڵام بە پێچەوانەی نووری مالیکی و هاوپەیمانەکانی؛ موقتەدا سەدر، رابەری رەوتی سەدری شیعە کە رکابەری سەرسەختی مالیکییە پێداگیریی دەکات و دەڵێ ئەو هەڵبژاردنەی پەرلەمان کە لە ١٠ی ئۆکتۆبەری ٢٠٢١ بەڕێوەچوو بێگەردترین هەڵبژاردنە لە عێراق لەوەتەی ساڵی ٢٠٠٣ وە؛ بۆیە داوا لە هەموو لایەنەکان دەکات بە ئەنجامەکەی رازی بن.