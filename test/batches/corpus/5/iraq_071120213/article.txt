بەرەبەیانی ئەمڕۆ یەکشەممە ٧ی تشرینی دووەمی ٢٠٢١،  لە رێگەی فڕۆکەیەکی بێفڕۆکەوانەوە هێرشکرایە سەر ماڵی مستەفا کازمی، سەرۆکوەزیرانی عێراق لە ناوچەی سەوزی بەغدا و سێ لە پاسەوانەکانی برینداربوون.  دوای هێرشەکە موقتەدا سەدر رێبەری رەوتی سەدر، لە تویتێکدا رایگەیاند: "ئەم کارە تیرۆریستییەی، کە لایەنێکی باڵای وڵاتی کردە ئامانج، بە ئامانجکردنێکی روون و راشکاوە بۆ عێراق و گەلەکەی".   موقتەدا سەدر لە تویتەکەیدا هەروەها نووسیویەتی ئەو کردەوەیە: "ئاسایش و سەقامگیری دەکاتە ئامانج و مەبەستیانە عێراق بگەڕێننەوە بۆ دۆخی پشێوی بۆ ئەوەی هێزە نادەوڵەتییەکان کۆنترۆڵی بکەن و عێراق بخەنە ژێرباری ئاژاوە و تووندوتیژی و تیرۆر تاوەکو دەرەنجام مەترسییەکان و دەستوەردانە دەرەکییەکانی ئێرە و ئەوێ رووی تێبکات".  موقتەدا سەدر داوا لە هێزە ئەمنییەکانی عێراق دەکات شان بدەنە ئەم بەرپرسیارێتییە: "تاوەکو ئەو کاتەی عێراق چاک دەبێتەوە و بەهێزەوە دەگەڕێتەوە".  هەرچەندە سەرەتا وابڵاوکرایەوە، کە کازمی لە هێرشەکەدا برینداربووە، بەڵام دوای هێرشەکە، مستەفا کازمی لە هەژماری فەرمی خۆی لە تویتەر، هەموو لایەکی دڵنیاکردەوە، کە تەندروستیی باشە و لە توویتێکدا نووسی: "پێشتر و ئێستاش پرۆژەی گیانفیدایی بووم بۆ عێراق و گەلی عێراق، موشەكەكانی ستەمكاری ئیمانداران سڵ ناكاتەوە، و موویێكی ھێزە ئەمنییە قارەمانەكانمان نالەرێنێتەوە لە مكوڕی و سووربوونیان بۆ پاراستنی ئاسایشی خەڵك و  بەدیھێنانەوەی ماف و دانانەوەی یاسا بۆ سەر رێچكەی خۆی".  لە دوای هێرشەکە باری نائاسایی لە بەغدا راگەیێندرا و فەرماندەیی هێزە ئەمنییەکان رایگەیاند: "بۆ هەموو ئەگەرێکی نەخوازراو لە ئامادەباشیداین".