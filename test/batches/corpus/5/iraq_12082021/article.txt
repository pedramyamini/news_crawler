کۆمپانیای گشتیی گواستنەوەی وزەی کارەبای باکوور بڵاویکردەوە، بەرەبەیانی ئەمڕۆ پێنجشەممە هێڵی گواستنەوەی کارەبای سامەڕا - باشووری تکریت وەستا. ئەوەش دوای ئەوەی تاوەری ژمارە ٦٨ و ٦٧ لەڕێگەی بۆمبی چێندراوە کراونەتەوە ئامانج و کەوتوون، بۆیە تەلەکانی کارەبای نێوان ناوچەکانی عەباسییە و مکێشفە لە پارێزگای سەلاحەدین پچڕاون، بەو هۆیەوە کارەبا پچڕاوە.  کۆمپانیای گشتیی گواستنەوەی وزەی کارەبای باکوور ئاماژەی بەوەشکردووە، دوای کارکردنی بەردەوام، تیمەکانی کارەبا، تاوەری ژمارە ٥٤ یان چاککردووەتەوە دوای ئەوەی  پێشتر کرابووە ئامانج، کە ئەمە دووەمین جارە ئەو هێڵە دەکرێتە ئامانج و کارەبا دەبڕێت.  رۆژی پێنجشەممە ٠٥ - ٠٨ - ٢٠٢١ کۆمپانیای گشتیی گواستنەوەی وزەی کارەبای باکووری بە سەر بە وەزارەتی کارەبای عێراق رایگەیاند، "بۆ رۆژی دووەم لەسەریەک هێڵەکانی گواستنەوەی کارەبا لە پارێزگاکانی کەرکووک، سەلاحەدین و نەینەوا کرانە ئامانج. لەماوەی ٤٨ کاژێری رابردوودا ١٣ تاوەری کارەبا تەقێندراونەتەوە؛ هێڵەکانی گواستنەوەی وزە لە نێوان پارێزگاکانی سەلاحەدین، کەرکووک و نەینەوا کراونەتە ئامانج".  سەرەتای مانگی رابردوو حکومەتی عێراق بڵاویکردەوە، لە ماوەی شەش مانگی رابردوودا نزیکەی ٧٠ تاوەری گواستنەوەی کارەبا لە عێراق بە "کاری تێکدەرانە و تەقاندنەوەی بۆمبی چێندراو کراونەتە ئامانج".  ئەنجوومەنی ئاسایشی نیشتمانیی عێراق، لە مانگی تەممووزی ٢٠٢١ دا رایگەیاند؛ بەرهەمهێنانی کارەبا لە عێراق گەیشتووەتە زیاتر لە ٢٠ هەزار مێگاوات و ئەوە بەرزترین ئاستی بەرهەمهێنانی کارەبایە بەدرێژایی مێژووی عێراق.  وەزارەتی کارەبای عێراقیش دەڵێ؛ بۆ دابینکردنی کارەبای ٢٤ کاژێری پێویستیان بە بەرهەمهێنانی زیاتر لە ٢٨ هەزار مێگاوات کارەبایە.