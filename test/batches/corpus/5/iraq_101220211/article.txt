بانکی ناوەندیی عێراق لەراگەیێنراوێکدا رایگەیاند هەموو رێوشوێنە بانکییە پێویستەکانی لەگەڵ بانکی یەدەگی فیدڕاڵیی ئەمریکی تەواوکردووە بۆ راگرتنی لێبڕینی راستەوخۆ بۆ قەرەبووەکانی کوێت لە هەناردەی نەوتی خاوی عێراق. هەروەها دەڵێت: "پێش کۆتایی هاتنی ساڵی ٢٠٢١ دۆسیەی قەرزەکانی کوێت لەسەر عێراق کۆتایی پێدێت".  موزهر محەممەد ساڵح، راوێژکاری سەرۆک وەزیرانی عێراق بۆ کاروباری دارایی، ئەمڕۆ هەینی ١٠ - ١٢ - ٢٠٢١، بە تۆڕی میدیایی رووداوی گوت: "ئەو قەرزانەی کوێت چەندین ساڵە بارگرانییەکی زۆری بۆ سەر عێراق دروستکردووە و بەکۆتایی هاتنی عێراق دەتوانێت سوود لەو بڕە پارەیە بۆ ئاوەدانکردنەوە و دابینکردنی خزمەتگوزارییەکان دابینبکات".  رۆژی دووشەممە ١ - ١١ - ٢٠٢١، باڵیۆزخانەی عێراق لە کوێت، لە راگەیێنراوێکدا ئاشکرایکردووە لە چواچێوەی پابەندبوونە نێودەوڵەتییەکانی و لە رێگەی پابەندبوون بە بڕیارەکانی نەتەوەیەکگرتووەکان بەدانەوەی بڕی ئەو قەرەبووانەی لەلایەن لێژنەی نەتەوەیەکگرتووەکان بۆ قەرەبووەکان (UNCC)ەوە، عێراق سەرەتای ساڵی ٢٠٢٢ بڕی ٦٢٩ ملیۆن دۆلاری دیکە بە کوێت دەدات و ئەوە دوایین بڕە لە قەرەبووەکان و بەو پێیە دۆسیەی قەرەبووکردنەوەی کوێت دادەخرێت.   هەروەها لە راگەیێنراوەکەیدا باڵیۆزخانەی عێراق لە کوێت ئەوەشی ئاشکراکردووە  کاردەکەن بۆ داخستنی سەرجەم دۆسیە هەڵپەسێردراوەکانی نێوان عێراق و کوێت.  بەداخستنی ئەو دۆسیەیە عێراق لە ماوەی زیاتر لە ٢٨ ساڵدا نزیکەی ٥٢ ملیار دۆلار قەرزی بە کوێت و داواکارەکان داوەتەوە، کە هەرێمی کوردستان بەشێکی ئەو قەرزەی گرتووەتە ئەستۆ و ساڵانە لە بەشە بودجەکەی لە بودجەی گشتیی عێراق بڕدراوە.   لێژنەی نەتەوەیەکگرتووەکان بۆ قەرەبووکردنەوە لەساڵی ١٩٩١ بەپێی هەردوو بڕیاری ئەنجوومەنی ئاسایشی نێودەوڵەتی ٦٨٧ و ٦٢٩، کە لە ساڵی ١٩٩١ دەرچوون، بڕیاری دا قەرەبووی کوێت بکرێتەوە، ئەویش لە ئەنجامی داگیرکردنی کوێت لەلایەن حکومەتی بەعس لە سەردەمی سەدام حوسێن روویدا.  لێژنەکە ٢ ملیۆن و ٧٠٠ هەزار داواکاریی پێگەیشتبوو، لە ساڵی ٢٠٠٥ بە سەرجەم داواکارییەکاندا چووەوە و بڕیاریدا بڕی ٥٢ ملیار و ٤٠٠ ملیۆن دۆلار وەکو قەرەبوو بدرێتە ١ ملیۆن و ٥٠٠ هەزار داواکار، ئەو بڕە پارەیەش لە داهاتە نەوتییەکانی عێراقەوە دەدرێت، کە ساڵانە بڕی ٥ % ی داهاتەکانی نەوتی عێراقی بۆ تەرخاندەکرێت.  کوێت زۆرترین بڕە قەرەبووی لە ساڵی ٢٠٠٠ وەرگرت، کە ١٤ ملیار و ٧٠٠ ملیۆن دۆلاربوو. ئەوەش لەبری کۆمپانیای نەوتی کوێت بەهۆی ئەو زیانانەی لە نەوتی کوێت و بەرهەمهێنان و ئەو زیانانەشی لە کێڵگە نەوتییەکانی کەوتەوە.   رۆژی ٢ی ئابی ١٩٩٠ سوپای پێشووی عێراق پەلاماری کوێتی دا و لە ماوەی دوو رۆژدا داگیری کرد و دواتر حکومەتێکی بە سەرۆکایەتی عەقید عەلا حوسێن بەناوی کۆماری کوێت دروستکرد و لە رۆژی ٩ی ئابی ١٩٩٠ سەدام حوسێن بڕیاری دا کوێت بخاتە سەر عێراق و سەرجەم باڵیۆزخانەکانی ئەو وڵاتە دابخات، بەڵام لە ٢٦ی شوباتی ١٩٩١ هێزەکانی هاوپەیمانان سوپای عێراقیان لە کوێت وەدەرنا.  ئەنجوومەنی ئاسایشی نێودەوڵەتی لە ٣ی نیسانی ١٩٩١ بڕیاری ژمارە ٦٨٧ی دەرکرد، کە تایبەت بوو بە حوکمەکانی ئاگربەست لە نێوان عێراق و کوێتدا.