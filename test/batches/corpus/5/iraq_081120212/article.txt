دەستەی دەستپاکیی عێراق، ئەمڕۆ دووشەممە ٠٨ - ١١ - ٢٠٢١ لە نوێترین راپۆرتیدا سەبارەت بە پێدان و وەرگرتنی بەرتیل لە فەرمانگەکانی هاتووچۆ لە عێراق رایگەیاند، "تیمەکانمان بە هاوئاهەنگی لەگەڵ دەزگای ناوەندیی ئامار لە وەزارەتی پلاندانان بە درێژایی سێ مانگ کارێکیان ئەنجام دا. ئەو تیمانە ٢٥٠ جار سەردانی ٢٣ فەرمانگەی هاتووچۆیان لە بەغدا و ١٤ پارێزگای دیکەیان کرد و بۆچوونی هەشت هەزار و ١٠٦ سەردانیکاری ئەو فەرمانگانەیان وەرگرت. لە ئەنجامدا بۆیان ئاشکرا بوو کە رێژەی مامەڵەکردن لەو فەرمانگانەی هاتووچۆدا بە بەرتیل گەیشتووەتە ١٢ % ".  سەبارەت بە رێژەی مامەڵەکردن بە بەرتیل لە فەرمانگەکانی هاتووچۆ لە هەر پارێزگایەک، دەستەی دەستپاکی ئاشکرای کرد، "رێژەی مامەڵەکردن بە بەرتیل لە فەرمانگەی هاتووچۆی نەینەوا زۆرترینە بەراورد بە هەموو عێراق و گەیشتووەتە ٣٩.٧٥ %، بەڵام رێژەکە لە فەرمانگەی هاتووچۆی واست کەمترینە و دەگاتە ١.٤ % ".  دەستەی دەستپاکی باسی لەوەش کردووە، " ٥٥ % ی ئەو کەسانەی لە بەغدا بۆچوونیان وەرگیراوە، گوتوویانە رۆتینی کارکردن هۆکاری سەرەکیی دواخستنی راییکردنی مامەڵەیە لە فەرمانگەکانی هاتووچۆدا؛ ١٣ % ی ئەو کەسانەش کە لە بەغدا بۆچوونیان وەرگیراوە گوتوویانە، دواخستنی راییکردنی مامەڵە لە فەرمانگەکانی هاتووچۆ بۆ ناچارکردنی سەردانیکەرانی ئەو فەرمانگایانەیە بۆئەوەی بەرتیل بدەن".  هەروەها دەستەی دەستپاکی لە راپۆرتەکەیدا ئەوەی خستووەتەڕوو، "چەند خاڵێکی نەرێنی لە کارکردنی فەرمانگەکانی هاتووچۆ لە عێراق هەن وەکو دانانی مەرجی هەبوونی گرێبەستی هاتووچۆ بۆ دەستپێکردنی مامەڵەی گواستنەوەی خاوەندارێتیی ئۆتۆمبێل، کەچی گرێبەستی هاتووچۆ لەلایەن ئەو نووسینگانەوە دەکرێت کە لە دەرەوەی فەرمانگەکانی هاتووچۆن و بە پارەیەک ئەو کارە دەکەن، لە کاتێکدا دەکرێت فرۆشتن و کڕینی ئۆتۆمبێل بە گرێبەستێکی ئاسایی بکرێت".