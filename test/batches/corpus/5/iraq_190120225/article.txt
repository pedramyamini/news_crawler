باسم خەشان، پەرلەمانتاری نزیک لە چوارچێوەی هاوئاهەنگی رایگەیاند، "دادگەی فیدراڵی بڕیار نادات تەنیا دوای بەدواداچوون و لێکۆڵینەوە نەبێت کە لەلایەن سکاڵاکار و بەرگریکار پێشکێش دەکرێن، ئەمڕۆ [رۆژی پێنجشەممە ٢٠ - ٠١ - ٢٠٢٢] چەند بەڵگەیەکی دیکەی تازە خرایە بەردەست دادگە دوای ئەوەی پێشتر پێشکێشمان کردبوو، ئەمانەش ھەمووی پێویستە وردبینییان بۆ بکرێت لەلایەن دادگەوە، دادگەی فیدراڵی دەتوانێت کاتە دەستوورییەکان وەلا بنێت ئەگەر پێویست بوو لەسەر ئەم کەیسە، ئەمەش ھەموو دەوەستێتەوە لەسەر چۆنێتیی حوکمی دادگە لەسەر ئەم کەیسە".  لەسەر یەکەم دانیشتنی پەرلەمان، مەحموود مەشهەدانی، یەکەمین سەرۆکی بەتەمەنی پەرلەمان و باسم خەشان کە لە چوارچێوەی هاوئاهەنگیی مالیکی نزیکن، دوو سکاڵایان لە دادگەی باڵای فیدراڵی تۆمارکردووە کە دادگە ھەردوو سکاڵاکەی کردە یەک کەیس. دەستەی سەرۆکایەتیی پەرلەمان دڵنیایە سکاڵاکە سەرناکەوێت و دانیشتنەکە تەواو یاسایی و دەستووری بووە.  سالم ساعدی، راوێژکاری یاسایی پەرلەمان رایگەیاند، "سەرجەم رێکارەکانی پەرلەمان گرتبوویەبەر بۆ ئەنجامدانی یەکەم دانیشتنی پەرلەمان بە سەرۆکایەتیی بەتەمەنترین پەرلەمانتار، پشتی بە دەستوور و پەیڕەوی نێوخۆ بەستووە، بەتایبەت ماددەی ٤٥ لە دەستوور و ماددەی ٥ لە پەیڕەوی نێوخۆ، بۆیە بەپێی ئەم یاسا و رێکارانە دادگە قەناعەت دەکات کە بەڵگەکان یاسایین و داواکە رەتدەکاتەوە".  دوای ئەوەی لە یەکەمین دانیشتنی پەرلەمان لە ٩ی مانگ، لەسەر گەورەترین فراکسیۆن، ناکۆکی کەوتە نێوان لایەنی سەدری و چوارچێوەی هاوئاهەنگی، مەشهەدانی گەیێندرایە نەخۆشخانە و سێیەم بەتەمەنترین پەرلەمانتار سەرۆکایەتیی کاتیی پەرلەمانی گرتە دەست. پرسێک کە چوارچێوەی هاوئاهەنگی بە نادەستووری و لایەنگریی رەوتی سەدری دەزانێت.  دووەم جارە چوارچێوەی ھاوئاھەنگی لە دادگەی باڵا سکاڵا تۆمار دەکات، یەکەمیان لەسەر ئەنجامی ھەڵبژاردن بوو کەیسەکەی دۆڕاند و دادگە ئەنجامەکەی پەسندکرد، ئێستاش لەسەر نادەستووریبوونی یەکەم دانیشتنی خولی پێنجەمی پەرلەمانی عێراقە، بەڵام زۆربەی شارەزایانی یاسایی دەڵێن دانیشتنەکە تەواو یاساییە و ٢٥ی ئەم مانگەش دادگە بڕیار دەدات کە یەکەم دانیشتنی خولی پێنجەمی پەرلەمانی عێراق دەستوورییە یاخود نادەستوورییە.