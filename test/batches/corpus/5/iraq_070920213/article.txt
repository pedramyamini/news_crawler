جنین پلاسخارت، نوێنەری ئەمینداری گشتیی نەتەوە یەکگرتووەکان لە عێراق لە کۆنگرەیەکی رۆژنامەڤانیدا رایگەیاند، هەڵبژاردنی پێشوەختەی ئەمساڵ بایەخێکی زۆری هەیە، "کۆمەڵگەی نێودەوڵەتی بە وردی چاودێریی هەڵبژاردنەکانی عێراق دەکات. "  لەبارەی ساختەکاری و بایکۆتی دەنگدانیشەوە، پلاسخارت دەڵێت، پێویستە لایەنەکان خۆیان لە ساختەکاری بە دووربگرن و نابێت دەنگدەران رووبەڕووی هەڕەشە و گوشار ببنەوە. دەڵێت، "هەوڵدان بۆ بایکۆتکردنی هەڵبژاردن کارێکی زۆر خراپە، بایکۆتی هەڵبژاردن ئەوانە بەرزتر دەکاتەوە زیان بە شکۆی عێراقییەکان دەگەیێنن. "  بەرپرسەکەی نەتەوە یەکگرتووەکان دەڵێت، هیچ پاساوێک بۆ دواخستنی هەڵبژاردن نییە و بە ملیۆنان دۆلار خەرجکراوە تاوەکو هەڵبژاردنەکە بکرێت، ئەو باسی کەرکووک دەکات بە تایبەت و دەڵێت، "سەرنجی زۆر تایبەتمان لەسەر ئەو پارێزگایە دەبێت،  دۆخەکەی هەستیارە و تیمی تایبەت دەنێرین بۆ کەرکووک. "  هەرچەندە هەموو رێوشوێنێکی تەکنیکی بۆ هەڵبژاردن گیرابێتە بەر، لەگەڵ ئەوەشدا پێویستە لایەنە سیاسییەکان و بەربژێران خۆیان بە دوور بگرن لە هەر هەوڵێکی ساختەکاری لە هەڵبژاردندا، وەکو پلاسخارت دەڵێت، "پێویستە لەسەریان هەموو هەوڵێک لەوبارەوە بوەستێنن یان رێگری بکرێت لە هەر هەوڵێکی نایاسایی لە هەڵبژاردندا. "  پلاسخارت وەڵامی پرسیاری رووداوی دایەوە، لەبارەی هەڵبژاردن گوتی، "جیهان لە نزیکەوە چاوی لە سەرتانە. لێرە لە عێراق و لەسەرتاسەری جیهان چاوتان لەسەرە. "  جیاوازی ئەم هەڵبژاردنە لەگەڵ هەڵبژاردنی ٢٠١٨ چییە؟  پلاسخارت گوتی، "زۆرجار پرسیارم لێدەکریت ئاخۆ هەڵبژاردنی ئەمساڵ جیاواز دەبێت لەوەی ٢٠١٨؟ لە وەڵامدا پەنجە دەخەمە سەر راستییەکان، لەڕاستیدا سیستمێکی نوێی هەڵبژاردن چووەتە بواری جێبەجێکردنەوە. ئێستا خەڵک دەنگ بە کەسایەتییەکانیش دەدەن نەک تەنیا پارتە سیاسییەکان، پێشتر ١٨ بازنەی دەنگدان هەبوون، ئێستا ٨٣ بازنە هەن. ئەزموونی وڵاتانی دیکە پێمان دەڵێت کە دەنگدان بە کەسایەتی و لە چوارچێوەی بازنەی بچووک پەیوەندیێکی پتەوتر لەنێوان دەنگدەر و لایەنە خوازراوەکەی دروستدەکات. بۆ بەرزکردنەوەی متمانە و زیادکردنی شەفافییەت لەسەر هێڵ دەبین بۆئەوەی بزانین دەنگ چۆن دەژمێردرێت، ئەنجامیش چی بەسەردێت. بۆیەکەمجار دادوەرەکان وەکو کۆمیسیاری هەڵبژاردن بەشداردەبن. "  جیاوازییەکی دیکە بە گوتەی پلاسخارت ئەوەیە کە نەتەوە یەکگرتووەکان تیمێکی گەورەتری بڵاوکردووەتەوە بۆ پاڵپشتیکردنی ئەم هەڵبژاردنە، لەڕاستیدا، ئەمە یەکێکە لە گەورەترین پرۆژە تەکنیکییە هاریکارییەکانی نەتەوە یەکگرتووەکان لەسەر ئاستی جیهان، ژمارەی چاودێرانی نەتەوە یەکگرتووەکان پێنج هێندەی هەڵبژاردنەکەی ٢٠١٨ ـەن. لەگەڵ ئەوەشدا ١٣٠ شارەزای نێودەوڵەتی لە پرۆسەی بڵاوبوونەوەن بۆ چاودێریکردنی رۆژی هەڵبژاردن و بەر لە هەڵبژاردن. ٦٠٠ کارمەندی دیکە وەکو پشتیوانی دێنە وڵاتەکە. لە هەمان کاتدا رێوشوێنی دیکە گیراونەتەبەر بۆ رێگریکردن لە خراپبەکارهێنانی کارتی دەنگدان. "