دەستپێشخەرییەکە ئەم خاڵانە لەخۆدەگرێت:  یەکەم: تێگەیشتن لە هەموو تانە و سکاڵا پێشکێشکراوەکان لە بواری دەستووری و یاساییەوە لە هەمبەر ئەنجامەکانی هەڵبژاردن لەلایەن لایەنی دادوەریی پەیوەندار و پشتیوانیکردن لە رێچکە یاساییەکان.  دووەم: نابێت سەرنج لەسەر پێکهێنانی حکومەت و نوێنەرایەتیکردن بێت، بەڵکو پێویستە سەرنجەکە لەسەر بەرنامەی حکومەت بێت.  سێیەم: رێککەوتن لەسەر پشتیوانیکردن لەو یاسایانەی کە چارەسەری کێشە سەرەکییەکانی هاووڵاتییان دەکەن و یارمەتیدەرن بۆ بەرزکردنەوەی ئاستی ئابووری و پاراستنی ناسنامەی رۆشنبیریی گەلی عێراق.  چوارەم: بەرزکردنەوەی توانای سەربازیی هێزە چەکدارەکان بە هەموو جۆرەکانیانەوە لە سوپا، پۆلیسی فیدراڵی، دەزگای دژە تیرۆر، حەشدی شەعبی و پێشمەرگە و پشتیوانیکردنی سەرجەم دەزگا ئەمنییەکان.  پێنجەم: پاراستنی حەشدی شەعبی و بەرزکردنەوەی توانا و دامەزراوەکانی و تەواوکردنی بونیادنانی بەپێی یاسا.  شەشەم: چارەسەرکردنی کێشەی هاوسەنگیی پەرلەمانی، کە بەهۆی ئەنجامی هەڵبژاردن کەموکوڕی دروستبووە، ئەوەش لە رێگەی چارەسەری ورد بۆ گەرەنتیکردنی پەنانەبردن بۆ تاکلایانە لە دەرکردنی یاسا و گۆڕانکاریکردن لەوەی پەسندکراوە یان پووچەڵکردنەوەیان.  حەوتەم: دەستەبەرکردنی هاوبەشی راستەقینە لە بەڕێوەبردنی دەوڵەت؛ پێویستە ئەنجوومەنی سیاسی دابمەزرێت وەکو ئەنجوومەنێکی راوێژکاری تاوەکو یاسای ئەنجوومەنی فیدراڵی پەسند دەکرێت.  هەشتەم: ئۆپۆزیسیۆنبوونی سیاسی، مافێکی دەستەبەرکراوی دەستوورە بۆ ئەو هێزانەی دەیانەوێت ئۆپۆزیسیۆن بن. پێویستە ئەو هێزانەی کە لێکتێگەیشتنیان لەسەر پێکهێنانی حکومەت و راگەیاندنی دەبێت، تەواوی بەرپرسیارێتیی کاری نوێنەرەکانیان لە دەسەڵاتی جێبەجێکردندا لەبەردەم گەلدا لەئەستۆ بگرن.  نۆیەم: هەر سێ سەرۆکایەتییەکە دەچنە ژێرباری رێککەوتنی هێزە سیاسییەکان لەگەڵ رەچاوکردنی نەریتی دەستووری کارپێکراو.  چوارچێوەی هاوئاهەنگیی کە بەرەیەکی شیعە ناڕازییەکانە بە ئەنجامەکانی هەڵبژاردن، نزیکەی ٦٠ کورسییان بەدەستهێناوە، لە کاتێکدا لە هەڵبژاردنی ٢٠١٨ دا نزیکەی ١٣٥ کورسییان لە ئەنجوومەنی نوێنەرانی عێراق هەبوو.