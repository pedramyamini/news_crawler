بەپێی ئامارەکان لە مانگی ئابی ئەمساڵدا زیاتر لە ٢٣ هەزار گرێبەستی هاوژینی تۆمارکراون، لە بەرامبەردا ٦ هەزار ٢١٧ هاوژین جیابوونەتەوە، لە کاتێکدا لە مانگی ئابی ساڵی رابردوودا چوار هەزار و ٩٤٦ دۆسێی جیابوونەوە تۆمارکراون.  هەناء ئیدوار، سەرۆکی کۆمەڵەی هیوای عێراقی دەڵێت "تێبینی ئەوەمان کردووە جیابوونەوە لە دەرەوە دادگاش زۆرە، کە کێشەکانیان نەگەیشتووەتە دادگاکان، ئەمە جگە لەوەی هاوسەرگیری دیکە هەیە وەک هاوسەرگیری کاتی و جۆری دیکە. ئەمەمان لەگەڵ ئەنجوومەنی باڵای دادوەریی باسکردووە. لایەنی دەروونی، ئابووریی، کۆمەڵایەتی و ئەمنی بەشێکن لە هۆکارەکان، زۆر باسی هۆکاری ئابووری دەکرێت، بێکاری و هەژاریی زۆرە، هەروەها تۆڕە کۆمەڵایەتییەکانیش کاریگەری خۆی هەیە لە سەقامگیری خێزانیدا و  هۆکارێکن بۆ جیابوونەوەی زۆر".    بەپێی راگەیێندراوەکەی ئەنجوومەنی باڵای دادوەریی عێراق، لە مانگی ئەیلوولی رابردوودا ١٢ هەزار و ٢٦٣ گرێبەستی هاوژینی تۆمارکراون؛ هەروەها ٣ هەزار و ٦٥٧ گرێبەستی هاوژینی دیکەش لە دەرەوەی دادگەکان کراون. هاوکات سێ هەزار و ٧٢٧ جیابوونەوە لە دەرەوەی دادگەکان کراون و هەزار و ٤٩٨ جیابوونەوەی دیکەش لەڕێگەی دادگاوە بووە.   د. وەرد ناجی، سەرۆکی سەنتەری  رۆشنبریی جنین ئاماژە بەوە دەدات "رەنگبێت هۆکاری جیابوونەوەی جیاواز هەبن، رەنگە بەهۆی ژن یاخود پیاو بێت یان هۆکاری کۆمەڵایەتی بێت کە کۆمەڵگای عێراقی تێیدا دەژی، بەڵام رەنگە هەندێک هۆکارێکی سادە و ساکار ببێتە هۆی جیابوونەوە بەتایبەتی بەهۆی نەبوونی هۆشیاری ژن و پیاو و کۆمەڵگە لەو پرۆسەیەدا"  لە مانگی ئەیلوولی ئەمساڵدا زۆرترین ژمارەی جیابوونەوە لە بەغدایە، کە هەزار و ٣٦٧ جیابوونەوە لە دەرەوەی دادگە و ٦٨٠ جیابوونەوەش بە بڕیاری دادگە بووە. کەمترین جیابوونەوەش لە موسەننا بووە کە ٧٧ یان لە دەرەوەی دادگە و ٦ دیکەش بە بڕیاری دادگە بووە.