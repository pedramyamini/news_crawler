دەستەی دادوەریی هەڵبژاردن لە عێراق، ئەمڕۆ سێشەممە، لە راگەیێندراوێکدا رایگەیاند: "دەستەکەمان تانەی پێشکەشکراوی بەربژێر حەیدەر موللای رەتکردەوە؛ بۆیە دەستەکەمان بڕیاری ئەنجوومەنی کۆمیسیارانی سەبارەت بە دوورخستنەوەی ئەو بەربژێرە پەسندکرد".   کۆمیسیۆنی هەڵبژاردنەکانی عێراق، رۆژی هەینی ٠١ - ١٠ - ٢٠٢١، لە نووسراوێکی فەرمیدا رایگەیاند: "ئەنجوومەنی کۆمیسیارانی کۆمیسیۆن لە ٠١ - ١٠ - ٢٠٢١ دا سکاڵای محەممەد ناسر کەربوولی، ئەندامی لیژنەی ئاسایش و بەرگریی لە پەرلەمانی عێراق تاوتوێ کرد، کە سەبارەت بە تۆمارێکی دەنگیی بەربژێر حەیدەر نووری سادق موللایە و ناوبراو لە تۆمارەدا چەند دەستەواژەیەکی ناشیاو بەکاردەهێنێت و ستایشی دروستکردنی پەیوەندیی لەگەڵ ئیسرائیل کردووە، هەروەها هێرشی کردووەتەسەر سیستمی سیاسی لە عێراق کە لە ساڵی ٢٠٠٣ وە هەیە، تەنانەت دوو گەواهیدەری دیکەش ئاماژەیان بۆ ئەوە کرد ئەو تۆمارە دەنگییە هی حەیدەر موللایە و دەرکەوت بە شێوەیەکی فراوان لە تۆڕە کۆمەڵایەتییەکاندا بڵاوبووەتەوە، لە کاتێکدا گوتەکانی حەیدەر موللا دژی بڕگەی یەکەمی مادەی (٧)ی دەستووری عێراقە تایبەت بە قەدەخەکردنی هەر لایەنێک و هەر پەیڕەوێک پشت بە جیاکاری و تیرۆر و بەکافرکردن و پاکتاوی تایەفی ببەستێت.  هەر بەپێی راگەیێندراوەکەی کۆمیسیۆن گوتەکانی حەیدەر موللا دژی مادەی (١٠٢)ی یاسای سزاکانی عێراقە تایبەت بە قەدەخەکردنی بانگەشەکردنە بۆ زایۆنیست و ماسۆنی، تەنانەت حەیدەر موللا لە تۆمارە دەنگییەکەدا ستایشی کۆنگرەی هەولێر دەکات کە تێیدا داوای دروستکردنی پەیوەندی کرا لەگەڵ ئیسرائیل، لەو کاتەی دادگا لە عێراق بەشداریکردنی لە کۆنگرەی هەولێر بە تاوان ناساند.  کۆمیسیۆنی هەڵبژاردنەکانی عێراق لە نووسراوەکەیدا دەشڵێ: "بەهۆی ئەو هۆکارانە ئەنجوومەنی کۆمیسیاران بڕیاری پەسەندکردنی (حەیدەر نووری سادق موللا)ی هەڵوەشاندەوە، هاوکات بڕیاری دا هەر دەنگێک ناوبراو کە لە رۆژی دەنگداندا بەدەستیدەهێنێت هەژمار نەکرێت، هەروەها کۆمیسیۆن سکاڵا لەسەر حەیدەر موللا تۆمار دەکات، بەڵام ئەم بڕیارەمان قابیلی تانە لێدانە لە ماوەی سێ رۆژدا کە لە رۆژی دوای بڵاوبوونەوەی بڕیارەکە دەستپێدەکات".  جومانە غەلای، گوتەبێژی کۆمیسیۆنی هەڵبژاردنەکانی عێراق، سێشەممەی رابردوو ٢٨/٩/٢٠٢١، بە تۆڕی میدیایی رووداوی راگەیاند: "بەهۆی چاپکردنی هەموو کاغەزەکانی دەنگدان لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت چیتر کۆمیسیۆنی هەڵبژاردنەکان ناتوانێ ناوی بەربژێرە دوورخراوەکان لە کاغەزی دەنگداندا رەشبکاتەوە؛ بۆیە لە رۆژی دەنگدان ناوی بەربژێرە دوورخراوەکان لە کاغەزی دەنگداندا دەمێنێ و هەر دەنگدەرێک دەتوانێ دەنگیان پێبدات، بەڵام کۆمیسیۆن ئەو دەنگانە هەژمار ناکات، لە ئەنجامدا هەر دەنگێک بە هەر بەربژێرێکی دوورخراو بدرێت دەفەوتێ".  بەپێی کۆمیسیۆنی هەڵبژاردنەکان تائێستا ٧ بەربژێر لە هەڵبژاردنی پێشوەختی پەرلەمانی عێراق بە هۆی سەرپێچی جیاجیا دوورخراونەتەوە، بەربژێرێکیش گیانی لەدەستداوە، واتا ئێستا ٣ هەزار و ٢٤١ بەربژێر لە هەڵبژاردنی پێشوەختی پەرلەمانی عێراق رکابەریی دەکەن.  لە هەڵبژاردنی پێشوەختی پەرلەمانی عێراق کە بڕیارە لە ١٠/١٠/٢٠٢١ بەڕێوەبچێت ٣٢٤١ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.