ئاژانسی تایبەت بە هاوکاریکردنی منداڵانی سەر بە نەتەوەیەکگرتووەکان - یونسێف لە راگەیێندراوێکدا کە رۆژی ٢٩ - ٨ - ٢٠٢١ بڵاویکردوەتەوە، باس لەوە دەکات کە رۆژهەڵاتی نێوەڕاست و باکووری ئەفریقا لە سەر ئاستی جیهان رووبەڕووی گەورەترین کێشەی کەمئاوی بوونەتەوە. دووان لەو هۆکارە سەرەکییانەش وایانکردووە، ئاو لە ناوچەکە بەگشتی و عێراق بەتایبەتی کەم بێتەوە بریتین لە زیادبوونی خواستی کشتوکاڵ و بەرفراوانکردنی زەویە کشتوکاڵییەکان بە بەکارهێنانی ئاوی ژێرزەوی. لەسەر ئاستی جیهان، ٧٠ % ی ئاوی جیهان بۆ کشتوکاڵ دەڕوات، بەڵام لە ناوچەی رۆژهەڵاتی نێوەڕاستدا ئەو رێژەیە دەگاتە ٨٠ %.   شیما سێنگوپتا، نوێنەری یونسێف لە عێراق دەڵێت، "کەمیی ئاو لە عێراق مەترسیدارە. ئاوی پێویست نەبێت، منداڵانیش ناتوانن بەتەواوی گەشەبکەن. کاتی ئەوە هاتووە لەبواری گۆڕانی کەشوهەوادا کاربکرێت و گەرەنتی بدرێت لەوەی هەر منداڵێک دەستی بە ئاوی خاوێن دەگات".   یونسێف دەڵێت، خواستی زۆر لەسەر ماددە خۆراکییەکان، گەورەبوونی شارەکان، خراپ بەڕێوەبردنی پرسی ئاو و گۆڕانی کەشوهەوا کاریگەری گەورەیان هەبووە و "هەڕەشە لە منداڵان، خەڵکی هەژار و فەرامۆشکراو دەکەن".   وەک لە راگەیێندراوەکەدا هاتووە، راستە گۆڕانی کەشوهەوا تاکە هۆکاری کەمبوونەوەی ئاو نییە، بەڵام یەکێکە لەو هۆکارە سەرەکییانەی کە وایکردووە بارانبارین بۆ کشتوکاڵ کەمبێتەوە و کوالیتی ئاوی خاوێنیش خراپ بێت. وەرزی بارانبارینی ٢٠٢٠ - ٢٠٢١ یش دووەمین وەرزی وشک بووە لە ماوەی ٤٠ ساڵی رابردوودا و بووە هۆی کەمبوونەوەی ئاوی دیجلە بەڕێژەی ٢٩ % و ئاوی فورات بەڕێژەی ٧٣ %.