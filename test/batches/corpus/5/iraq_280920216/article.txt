رابعە عەلوانی، بەربژێری سەربەخۆ دەڵێت، "هاوپەیمانێتییە شیعەکان بەهێز نین لە پارێزگای ئەنبار، هەروەها بەربژێرەکان لەم هاوپەیمانێتییانە بێهێزن، بۆیە بڕوا ناکەم بتوانن کورسی بەدەست بێنن. شێوازی هەڵبژاردن بازنەییە و عەشیرەتگەری لەم پارێزگایە رێگەنادات کورسی بەدەستبهێنن".  لە ئەنبار ململانێیەکی گەرم و بەهێز لەنێوان تەقدووم بە سەرۆکایەتیی محەممەد حەلبوسی و هاوپەیمانیی عەزم بە سەرۆکایەتیی خەمیس خەنجەرە، بەڵام زۆربەی بەربژێرانی تەقدووم پێیانوایە کە ئەو ئاوەدانی و بەرەوپێشچوونە بەرهەمی کاری سەرۆکی پەرلەمانە.  شێخ رافع هەداوی، بەربژێری تەقەدووم دەڵێت، "ئێمە بە یەک چاو دەڕوانینە گەلی عێراق و هەموو کەسێک بۆی هەیە لە هەر پارێزگایێک بیەوێت خۆی بەربژێربکات کە پێگەی جەماوەری هەبێت، ئەمەش کاری دیموکراسییە، لە کۆتاییدا سندووقی دەنگدان ئەنجامەکە یەکلایی دەکاتەوە، هیوای سەرکەوتن بۆ ئەوانە دەخوازم کە متمانەی خەڵک بەدەستدەهێنن".   پارێزگای ئەنبار ١٥ کورسیی پەرلەمانی هەیە، چواریان کۆتای ئافرەتانە، ١٦٦ بەربژێری حیزب و هاوپەیمانێتی و سەربەخۆکان کێبرکێ دەکەن بۆ بەدەستهێنانی دەنگی ملیۆنێک و ٥٠٠ هەزار و ١٢٦ دەنگدەری ئەنباری.