ئەو لێکۆڵینەوەیە، کە رووماڵی رووداوەکانی ساڵی رابردوو و نیوەی یەکەمی ئەمساڵی کردووە، باس لەوە دەکات حکومەت: "بەتایبەتیش لە هەرێمی کوردستان" لە مانگەکانی نیسان و ئایاری ساڵی ٢٠٢٠، "قەدەخەی هاتووچۆیان بۆ کپکردنەوەی خۆپیشاندانەکان، بەرتەسکردنەوەی تووندی ئازادیی راگەیاندن، ئازادیی گردبوونەوە و چالاکییەکانی ئۆپۆزیسیۆن بەکارهێناوە. "  رێکخراوە ئەمریکییەکە لە پوختەی لێکۆڵینەوەکەیدا ئاماژەی بەوە کردووە: "هەرچەندە عێراق هەڵبژاردنی رێکخراو و پڕ لە کێبڕکێ ئەنجامدەدات و گرووپە سیاسی، ئایینی و نەتەوەیە جیاجیاکان نوێنەریان لە سیستەمی سیاسیدا هەیە، بەڵام بەڕێوەبردنی دیموکراسیانەی وڵات بەهۆی گەندەڵی و هەڕەشەی ئەمنییەوە ئاستەنگی بۆ دروستبووە. "  هەروەها باسی لەوە کردووە: "ئێران توانیویەتیی کاریگەریی بخاتە سەر سیاسەتی بەغدا. لە یاسای عێراقیدا رێز لە ئازادییە مەدەنییەکان گیراوە، بەڵام توانای حکومەت بۆ رێگریکردن و سزادانی ئەو کەسانەی پێشێلکاری دەکەن سنووردارە. "  لێکۆڵینەوەکەی فریدەم هاوس دەریدەخات کە ئازادیی ئینتەرنێت لە تەواوی جیهان رووی لە پاشەکشەکردووە و حکومەتی وڵاتان بەردەوامن لە زیادکردنی گوشار لەسەر ئازادیی رادەربڕین لەسەر ئینتەرنێت.   لە لێکۆڵینەوەکەدا هاتووە کە ئازادیی ئینتەرنێت لە عێراق و هەرێمی کوردستاندا "سنووردارە". دەشڵێت، لەم ساڵانەی دواییدا، "وەبەرهێنان لە کەرتی گەیاندن لە هەرێمی کوردستان بووەتە هۆی بەردەستبوونی خزمەتگوزاریی باشتر و نرخی کەمتری ئینتەرنێت، بەڵام لە ناوچەکانی دیکەی عێراق تائێستاش لاوازترین تۆڕەکانی ئینتەرنێت و بەرزترین نرخیان لەسەر ئاستی رۆژهەڵاتی نێوەڕاست هەیە".   فریدەم هاوس ئەوە وەبیردەهێنێتەوە کە لە کانوونی یەکەمی ساڵی ٢٠٢٠، حکومەتی هەرێمی کوردستان بۆ ماوەی هەشت کاژێر خزمەتگوزاری ئینتەرنێتیان پچڕاند لە کاتێکدا کە "خۆپیشاندانی دژی حکومەت بەڕێوەدەچوون کە کاردانەوەی تووندی هێزە ئەمنییەکانی لێکەوتەوە. "  هەروەها تیشک خراوەتە سەر ئەو راپۆرتەی کۆمپانیای فەیسبووک لە حوزەیرانی هەمان ساڵدا لە بارەی ئاشکراکردنی تۆڕێکی هەژماری ساختەی سەر بە "دەزگای زانیاری"ی یەکێتی.   هاوکات رێکخراوە ئەمریکییەکە باس لە حوکمدراوانی بادینان دەکات و دەڵێت: "لە شوباتی ساڵی ٢٠٢١ ـدا، سێ رۆژنامەڤانی سەربەخۆ لە هەرێمی کوردستان حوکمی شەش ساڵ بەندکردنیان لە لایەن دادگەیەکی  هەولێرەوە بۆ دەرکرا دوای ئەوەی کە بە ' پێشێلکردنی ئاساییشی نیشتمانی ' تۆمەتبارکران. هەرسێ رۆژنامەڤان ماوەیەکی کەم دوای ئەوە دەستگیرکران کە پشتگیرییان بۆ خۆپیشاندانەکانی دژی حکومەت دەربڕی و لەسەر تۆڕە کۆمەڵایەتییەکان لە هەژمارەکانی خۆیانەوە رەخنەیان لە گەندەڵیی حکومەت گرتبوو. "  دەشڵێت: "لە ساڵی ٢٠٢٠، حکومەتی هەرێمی کوردستان سەرکوتکردن و هەراسانکردنی دەزگا میدیاییەکان و رۆژنامەڤانانی چڕترکردەوە، بەتایبەتیش دژی ئەوانەی کە رووماڵی خۆپیشاندانەکانی دژی حکومەت بەهۆی دۆخی ئابووری و گەندەڵییەوە دەکەن. "  هەروەها باس لە خۆپیشاندانێکی ئایاری ساڵی رابردووی دهۆک دەکات و دەڵێت: "هێزە ئەمنییەکانی سەر بە حکومەتی هەرێمی کوردستان تەقەیان کرد و ئەو خۆپیشاندەرانەیان دەستگیرکرد کە داوای باشکردنی بارودۆخی ژیان، کۆتاییهێنان بە گەندەڵی و مووچەیان دەکرد. "  لە بارەی خۆپیشاندانەکانی عێراقیشەوە، فریدەم هاوس ئەوە وەبیردەهێنێتەوە کە ژمارەیەک رۆژنامەڤان و چالاکڤان لە ماوەی رابردوودا کوژراون، ئەوەش دوای ئەوەی کە لە تۆڕە کۆمەڵایەتییەکانەوە پشتگیریان لە خۆپیشاندانەکان کرد، لە نێویشیاندا، هیشام ئەلهاشمی، لێکۆڵینڤانی ناوداری عێراق و گۆشەنووسی رووداو کە تەمووزی ٢٠٢٠، "دوای رەخنەگرتن لە میلشیایێکی سەر بە ئێران لە نووسراوە ئۆنڵاینەکانیدا" کوژرا.