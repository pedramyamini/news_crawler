نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداو راگەیاند، ئەمڕۆ چوارشەممە ٢٧ - ١٠ - ٢٠٢١ ژماردن و جیاکردنەوەی دەنگەکانی پارێزگای نەینەوا لە هۆڵی شەرەف لە شاری بەغدا دەستیپێکردووە و کارەکان بەردەوامە.  جیاکردنەوەی دەنگەکان بە ئامادەبوونی میدیاکان، نوێنەری بەربژێرەکان، قەوارە، حیزب و هاوپەیمانییە سیاسییەکان بەڕێوەدەچێت. هەروەها بە چاودێریی رێکخراوەکانی کۆمەڵگەی مەدەنی ناوخۆیی و بیانی.  پێشتر لە راگەیێندراوێکدا کۆمیسیۆنی باڵای سەربەخۆی هەڵبژاردنەکانی عێراق رایگەیاند، لە کاژێر ٠٨: ٠٠ی بەیانیی رۆژی چوارشەممەوە پرۆسەی ژماردن و جیاکردنەوەی دەنگەکانی پارێزگای نەینەوا دەستپێدەکات، کە تاوەکو کاژێر ٠٥: ٠٠ی ئێوارە دەخایەنێت.  هەروەها رۆژی پێنجشەممە ژماردن و جیاکردنەوەی دەنگەکانی پارێزگای بابل دەبێت کە تانەیان لێدراوە، رۆژی هەینیش پرۆسەی ژماردن و جیاکردنەوەی دەنگەکانی بەری رەسافەی بەغدا بەڕێوەدەچێت.  کۆمیسیۆن راسپاردەکانی لەبارەی تانەکان بۆ دەستەی دادوەری بەرزدەکاتەوە، ئەمەش لەژێر رۆشنایی ئەنجامی ژماردن و جیاکردنەوەی دەستیی دەنگەکان.