ئەنەس عارف، سەرپەرشتیاری نووسینگەی دیالەی کۆمیسیۆنی باڵای سەربەخۆی هەڵبژاردن بە رادیۆی رووداوی راگەیاند: "لە سنووری پارێزگای دیالە نزیکەی ٩٠ % ـی کارتەکانی دەنگدان بە هاووڵاتیان دراونەتەوە. لە خانەقین هەشت بنکەی تۆمارکردن هەن کە سەر بە بازنەی چوارن. "  پارێزگای دیالە شوێنی رکابەرییەکی بەهێزی نێوان سوننە و شیعەیە. لە هەڵبژاردنی رابردوودا هێزە شیعەکان توانییان زۆرینەی کورسییەکانی دیالە ببەنەوە بە بەدەستهێنانی ٧ کورسی لە کۆی ١٤ کورسی، سوننەکان تەنیا ٦ کورسییان بەدەست هێنا و، کوردیش یەک کورسیی لە خانەقین کە یەکێتیی بردییەوە.  سەرپەرشتیاری نووسینگەی دیالەی کۆمیسیۆن گوتی: "ئێمە هەمیشە لە کۆبوونەوەکانمان لەگەڵ بەرپرسەکانی ئاسایش و ئۆپەراسۆنە هاوبەشەکاندا جەختمان لە دەستەبەرکردنی ئاسایشی بنکەکانی دەنگدان و پاراستنی دەنگدەران کردووەتەوە. "  بۆ ئەم هەڵبژاردنە لە دیالە سوننە بە دوو هاوپەیمانیی سەرەکی، تەقەدووم و عەزم، بەشدارە. هەروەها زۆرینەی لایەنە سەرەکییەکانی شیعەیش بەشدارن.  ئەنەس عارف گوتی: "ئێمە بە هاوئاهەنگی لەگەڵ شارەوانییەکانی سنووری پارێزگای دیالە ئەو شوێنانەمان دیاریکردن کە بۆ بانگەشەی هەڵبژاردن تایبەت کراون. هەروەها لیژنەی تایبەت بە دەستنیشانکردنی پێشێلکارییەکانی هەڵبژاردن دروست کراوە. چەند سەرپێچییەک تۆمار کراون و ئەوانەی سەرپێچییان کردووە ئاگادار کراونەتەوە کە دەبێت لە سێ رۆژدا ئەو سەرپێچییانە لاببەن. "  ئەو سەرپەرشتیارەی کۆمیسیۆن ئاماژەی بەوە دا کە کۆمیسیۆن مەشقدان بە هەموو کارمەندانی سەر سندووقەکانی تەواو کردووە. ئێستا ئەو کارمەندانە ئامادەن بۆ ئەوەی لە وێستگەکانی دەنگداندا کاربکەن. هەروەها کۆمیسیۆن وەک سەرپەرشتیار بەشداریی بە مامۆستایانی زانکۆکانی عێراق کردووە.   ئەنەس عارف ئەوەی خستەڕوو، لە چوارچێوەی ئامادەکارییەکاندا کۆمیسیۆن دەستی کردووە بە دابەشکردنی کارتی تایبەت بە چاودێرانی رێکخراو و لایەنە سیاسییەکان بۆ ئەوەی چاودێریی هەڵبژاردنەکە بکەن.   بۆ ئەم هەڵبژارندە پارێزگای دیالە لە چوار بازنەی هەڵبژاردن پێکهاتووە کە ١٤ کورسییان بەسەردا دابەش بووە و چواریان کورسیی کۆتای ئافرەتانن. لەو پاریزگەیا ملیۆنێک و ٧٤ هەزار و ٤٤٢ دەنگدەر هەن.  لە پارێزگای دیالە ١٦٤ کەس خۆیان بەربژێر کردووە کە ١٢٦ ـیان سەر بە ٥٠ حیزب و هاوپەیمانێتین و ٣٨ ـیشیان سەربەخۆن.  سێ حیزبی کوردی کە پارتی، یەکێتی و سۆسیالیستن، پێنج بەربژێریان هەن کە لە بازنەکانی دوو و چواردان. بازنەی دوو ناوچەکانی شارەبان و مەندەلی لەخۆ دەگرێت. بازنەی چواریش ناوچەکانی خانەقین، قەرەتەپە و سەعدییە و جەلەولا لە خۆ دەگرێت.  لەو پارێزگایە دوو بەربژێری سەربەخۆی کوردیش هەن کە هەردووکیان لە خانەقینن لە بازنەی چوارن.  لە هەڵبژاردنی رابردوودا تەنیا یەکێتی کورسییەکی لە پارێزگای دیالە بردەوە کە شێرکۆ میروەیس بوو و خەڵکی خانەقینە. بۆیە بازنەی چوار شوێنی رکابەریی بەهێزی لایەن کوردەکانە.