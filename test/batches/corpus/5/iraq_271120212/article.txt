عەلی حوسێنی، گوتەبێژی میحوەری باکووری حەشدی شەعبی بە تۆڕی میدیایی رووداوی راگەیاند، جموجوڵی چەکدارانی داعش لە ناوچەکانی داقوق و باشووری کەرکووک نەماون، "دەتوانن بڵێین ئێستا ١٠٠ % ناوچەکە کۆنترۆڵکراوە و هیچ چەکدارێکی داعش لەو سنوورە نەماوە".   گوتەبێژی میحوەری باکووری حەشدی شەعبی ئاماژەی بەوەکرد، ئێستا زیاتر چەکدارانی داعش لە ناوچەی متێبجە و عەلاسن لە سنووری پارێزگای سەلاحەدین، ئەگەرنا لە ناوچەی داقوق جموجوڵیان نەماوە، لە کاتێکدا پێشتر جموجوڵیان زۆربوو، بە کامێرا لێزەرییەکان دەبینران.  هاوکات ئەمڕۆ شەممە ٢٧ - ١١ - ٢٠٢١ هێزەکانی حەشدی شەعبی ئۆپەراسیۆنێکیان لە باکووری رۆژئاوای بێجی لە سنووری پارێزگای سەلاحەدین دەستپێکرد.  دەستەی حەشدی شەعبی لە راگەیێندراوێکدا دەڵێت، هێزەکانی لیوای ٣١ی حەشدی شەعبی ئۆپەراسیۆنێکی کێوماڵکردن و گەڕان و پشکنینیان دەستپێکردووە لە ناوچەکانی مەخازن و دەوروبەری باکووری رۆژئاوای بێجی، بۆ رێگریکردن لە جموجوڵی پەڕینەوە و دزەکردنی چەکدارانی داعش.