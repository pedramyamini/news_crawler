عیسام حوسێن، ئەندامی رەوتی سەدر، بە تۆڕی میدیایی رووداو راگەیاند: "موقتەدا سەدر گرنگی زۆر دەدات بە بەشداریکردن لە پرۆسەی سیاسیی و بەدەستهێنانی پۆستی سەرۆکوەزیرانی داهاتوو. بەهۆی ئەوەی لە قۆناخەکانی رابردوودا رەوتی سەدر لە ریزبەندی دووەمدا بوون لە بەڕێوەبردنی پۆستە وەزارییەکان. ئەمەش هۆکار بووە بۆ ئەوەی چەند لایەنێکی سیاسیی تۆمەت بخەنە پاڵ رەوتی سەدر لە شکستەکانی حکومەتەکان لە ماوەی ١٨ ساڵی رابردوودا".   عیسام حوسێن دەشڵێت: "رەوتی سەدر بە راشکاوی گفتوگۆ لەگەڵ لایەنە سیاسییەکان دەکات و پەیامی بەڕێوەبردنی قۆناخی داهاتووی حکومەتیان ئاڕاستە دەکات و پێداگری لەوە دەکات کە دەسەڵات پشکی موقتەدا سەدرە و چاوەڕێی رەوایی هەڵبژاردنەکان دەکەین".   ئەو ئەندامەی رەوتی سەدر روونیشیکردەوە، بەشێک لە لایەنە سیاسییەکان چوونەتە ژێرباری ئەو گفتوگۆیانەی رەوتی سەدر و دەستپێشخەری کردووە و بەشێکی دیکەی هێز و لایەنە سیاسییەکانیش بەپێچەوانەوە بانگەشە دەکەن و پڕوپاگەندە دەکەن بەوەی رەوتی سەدر لەو ئاست و توانایە نییە لە قۆناخی داهاتوودا وڵات بەڕێوەببات.  بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.