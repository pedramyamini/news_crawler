ئەبو عەلی عەسکەری، گوتەبێژی سەربازیی یەکینەکانی حیزبوڵڵای عێراق، کە بەشێکە لە حەشدی شەعبی، لە کەناڵی خۆی لە تێلیگرام رایگەیاند: "جارێکی دیکە دەڵێین ئەو ساختەکارییەی کە لە هەڵبژاردنی ئەمجارەی پەرلەمان روویدا؛ گەورەترین ساختەکارییە لە مێژووی نوێی عێراق، ئەوەش بەدڵنیاییەوە ماف ناداتە فێڵبازەکان مافەکانی ئەوانی دیکە زەوت بکەن".  ئەبو عەلی عەسکەری دەشڵێ: "جەختدەکەینەوە کە دەبێ حکومەتی داهاتوو بەتەواوەتی عێراقی بێت، نە رۆژهەڵاتی بێت و نە رۆژئاوایی، نە بەریتانی بێت و نە ئەمریکی و نە ئیماراتی، هەروەها جووڵەی لایەنەکانی سوننە لە (عەزم و تەقەدووم) و حیزبەکانی کورد بۆ بەرژەوەندی لایەنێکی گەورەترین پێکهاتە؛ عێراق ناسەقامگیر دەکات، هەرچەندە سوننە و کوردیش ئەو دەستکەوتانەی کە دەیانەوێ بەدەستبهێنن ئەوا دەستکەوتەکان کاتی دەبن و رەنگە ببنە بەڵا بۆیان و هەمووان زیانمەند دەبن".  گوتەبێژی سەربازیی یەکینەکانی حیزبوڵڵای عێراق ئاماژەش دەکات: "هەوڵی سەرخستنی لایەنێک و پەراوێزخستنی زۆرینە کە ٩٠ % ی گەورەترین پێکهاتەیە دەبێتە هۆی درزتێکەوتنی یەکڕیزی، کە دوژمنانی گەلی عێراق دەیانەوێت، بۆیە دەبێ ئاقڵمەندان بە ژیری سەرپەرشتی دۆخەکە بکەن بۆ رێگرتن لە چوون بەرەو نەخوازراو".  ئەم هەڕەشانەی حیزبوڵڵای عێراق دوای دوو رۆژ هات لە تویتەکەی موقتەدا سەدر رابەری رەوتی سەدر لە عێراق کە هەینی رابردوو ٧.١.٢٠٢٢، رایگەیاند: "ویستی گەلی ئازاد لە سەرووی هەموو گوشارە دەرەکییە رۆژئاوایی و رۆژهەڵاتییەکانە، ویستی گەل بریتییە لە: (حکومەتی زۆرینەی نیشتمانی)، هەروەها هیچ گوشارێکی دەرەکی لەوە پەشیمانمان ناکاتەوە، هەر هەڕەشەیەکیش (سوورتر و پێشکەوتووتر و پێداگیرترمان) دەکات؛ بە ئاراستەی دیموکراسییەکی عێراقی رەسەن و ئازاد و بێگەرد".  سەدر لە تویتەکەیدا وشەکانی (تەسمیم، تەقەدووم، عەزم و دیموکراتی) بەکارهێنا و هەریەک لەو وشانەی خستووەتە نێو کەوانە، ئەوەش بە ئاماژەیەک بۆ رێککەوتنی لەگەڵ پارتی دیموکراتی کوردستان، هاوپەیمانی تەسمیم، هاوپەیمانی تەقەدووم و هاوپەیمانی عەزم لێکدرایەوە، کە پێکەوە لەگەڵ فراکسیۆنی سەدر خاوەنی ١٨٦ کورسی پەرلەمانی عێراقن، کە زۆرینەی ٣٢٩ کورسییەکەی پەرلەمانە و بەسە بۆ پێکهێنانی کابینەی نوێی حکومەتی عێراق.  هەرچەندە بڕیارە ئەمڕۆ یەکشەممە خولی نوێی پەرلەمانی عێراق یەکەم دانیشتنی خۆی ساز بکات، کەچی تاوەکو ئێستا جگە لە سوننە کە ناوی بەربژێرانی خۆی بۆ پۆستی سەرۆکی پەرلەمان ئاشکراکردووە؛ کورد و شیعە ناوی بەربژێرانی خۆیان بۆ پۆستەکانی سەرۆکایەتی کۆمار و سەرۆکوەزیران ئاشکرا نەکردووە.