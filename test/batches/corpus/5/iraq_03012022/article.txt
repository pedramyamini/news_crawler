د. محەممەد حەیانی، شرۆڤەکاری سیاسی دەڵێت، "پرۆسەی بەشداریکردنی گرووپە چەکدارەکان بە هەر شێوەیەک بێت لە حکومەت، لەگەڵ دەستوور و یاسا و یاسای هەڵبژاردن ناگونجێت. چۆن مامەڵە لەگەڵ پارتێکی سیاسی دەکرێت کە باڵی سەربازیی هەبێت؟ بینیمان هەندێک لە پارتە سیاسییەکان ئەنجامەکانی هەڵبژاردنیان رەتکردەوە؛ ئەو گرووپە چەکدارانە ترسیان لە بەرژەوەندییە سیاسی و حیزبییەکانیان هەیە؛ ناوە ناوە گوێمان لە هەڕەشەی سەرکردەکانی ئەو گرووپانە دەبێت؛ ئەوان هەڕەشەی بەکارهێنانی چەک دەکەن ئەگەر بێتو پشکپشکێنەی تائیفی کۆتایی بێت کە بە درێژایی ماوەکانی رابردوو لەسەری ژیاون".  رەوتی سەدر براوەی یەکەمی هەڵبژاردنە و رێبەری رەوتەکە بەردەوام جەخت لە پێکهێنانی حکومەتی زۆرینەی نیشتمانی و نەهێشتنی کەسە سەرەڕۆ و ناڕێکخراوەکان لەنێو حەشد دەکاتەوە.  موقتەدا سەدر، رێبەری رەوتی سەدر ئاماژە بەوە دەکات، دەبێت گرووپە چەکدارە ناڕێکخراوەکان هەڵبوەشێنەوە و چەکەکانیان بە ئاگاداریی فەرماندەی گشتیی هێزە چەکدارەکان رادەستی حەشدی شەعبی بکرێت.  ئەوەش لە کاتێکدایە لە خاڵە سەرەکییەکانی دەستپێشخەریی چوارچێوەی هاوئاهەنگیی لایەنە شیعەکان جەختکردنەوەیە لەسەر پاراستن و بەهێزکردنی حەشدی شەعبی.  هادی عامری، سەرۆکی هاوپەیمانیی فەتح دەڵێت، "بەڵێ بۆ حەشد؛ حەشد هەر وەک بەرگریکار دەمێنێتەوە؛ پشتیوان بە خودا هەرچەندە پیلانگێڕی لێ بکەن، بەڵام حەشد هەر بە بەهێزی، خۆشەویستی، خاوەن توانا و سەرکەوتوویی دەمێنێتەوە؛ بە هیچ شێوەیەک سازشی لەسەر ناکەین، جا خوێن و قوربانییەکەی هەرچییەک بێت".  محەممەد تورکی، فەرماندەی فەوج لە لیوای ١٠ی حەشدی شەعبی دەڵێت، "چەندین جار حکومەتەکان و سەرکردە سەربازی و سیاسییەکان هەوڵیانداوە حەشد دووربخەنەوە، بەڵام حەشد خاوەن هێزێکی جەماوەرییە؛ هەڵبژاردن بابەتێکی دیکەیە، رەنگە خراپ پلاندانان هەبووبێت بۆ هەڵبژاردن؛ بەڵام ئێوە لایەنگرانی حەشدی شەعبیتان بینیوە و دەزانن بنکەی جەماوەریی هەیە و هەر دەمێنێت".  حەشدی شەعبی لە ساڵی ٢٠١٤ بە فەتوای عەلی سیستانی، مەرجەعی باڵای شیعەکان پێکهێندرا؛ لە پەرلەمان یاسای بۆ دەرکراوە و زیاتر لە ١٥٠ هەزار چەکداری هەیە.