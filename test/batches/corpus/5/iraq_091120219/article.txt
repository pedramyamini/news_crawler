ئەمڕۆ  چوارشەممە، ٨ - ١١ - ٢٠٢١، پاپا فڕەنسیس، لە پەیامێکدا کە واژۆی ئەمینداری دەوڵەتی ڤاتیکان کاردیناڵ بییترۆ بارۆلینی بەسەرەوەیە و بۆ مستەفا کازمی سەرۆکوەزیرانی عێراقی ناردووە دەڵێت دوای هێرشەکەی رۆژی یەکشەممە نوێژی بۆ سەلامەتی مستەفا کازمی و خێزانەکەی و بریندارانی شوێنی مانەوەکەی کردووە.  لە پەیامەکەی پاپای ڤاتیکاندا هاتووە: "پاپای ڤاتیکان سەرکۆنەی ئەو کارە تیرۆریستییە ترسنۆکانەیە دەکات و جارێکی دیکە متمانەی بە گەلی عێراقی دووپاتدەکاتەوە لەوەی بەبەرەکەتی خودا هۆشمەندانە و بەهێزەوە بەرێگەی ئاشتیدا دەڕوات لەرێگەی وتووێژ و هاوئاهەنگیی برایانەوە".  بەرەبەیانی رۆژی یەکشەممە ٧ی تشرینی دووەمی ٢٠٢١، لە رێگەی سێ فڕۆکەی بێفڕۆکەوانەوە هێرشکرایە سەر ماڵی، مستەفا کازمی، سەرۆکوەزیرانی عێراق لە ناوچەی سەوزی بەغدا. دوو لە فڕۆکەکان لە ئاسماندا تەقێندرانەوە و یەکێکیشیان ئامانجەکەی پێکا، کە بەهۆیەوە چەند پاسەوانێکی ماڵەکەی کازمی بریندار بوون.  هێرشەکە رووبەرووی سەرکۆنەی نێوخۆی و هەرێمی و نێودەوڵەتی بوویەوە و بەهێرشێکی "تیرۆریستی" لەلایەن بەشێکی زۆری وڵاتانەوە لێکدرایەوە، نەتەوەیەکگرتووەکان و ئەنجوومەنی ئاسایشی نێودەوڵەتی و کۆمکاری عەرەبی و ئەنجوومەنی هاریکاری کەنداو و چەندین لایەنی دیکە سەرکۆنەی هێرشەکەیان کرد.  بەپێی وەزارەتی ناوخۆ و شانەی راگەیاندنی ئەمنی عێراق هێرشەکە لەرێگەی سێ درۆنەوە کراوە کە دووانیان لەلایەن هێزە ئەمنییەکانەوە خراونەتە خوارەوە و دانەیەکیان ئامانجەکەی پێکا و پێش هێرشەکە بە چەند خولەکێک مستەفا کازمی لەماڵەکەی دەرچووە دوای ئەوەی زانیاریی پێدراوە لە ئەگەری هێرشێکی لەوجۆرە.  پاپا فرانیس پاپای ڤاتیکان لە ئاداری ئەمساڵ، سەردانی بەغدای کرد و لەلایەن مستەفا کازمی، سەرۆکوەزیرانی عێراقەوە پێشوازی لێکرا. دواتر سەردانی شاری هەولێری کرد و لەلایەن بەرپرسانی باڵای هەرێمی کوردستان پێشوازی لێکرا.