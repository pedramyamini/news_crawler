ئەمڕۆ پێنجشەممە ١٣ - ٠١ - ٢٠٢٢ دادگەی باڵای فیدراڵیی عێراق راگەیێندراوێکی لەبارەی بڕیاری راگرتنی کارەکانی دەستەی سەرۆکایەتیی ئەنجوومەنی نوێنەرانی عێراق بڵاوکردەوە، تێیدا هاتووە "فەرمانی کاتی دەرچوو لە رۆژی ١٣ - ٠١ - ٢٠٢٢ کە لە چوارچێوەی ئەو سکاڵایە هاتووە تانە لە دروستیی رێوشوێنەکانی دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق، تایبەت بە هەڵبژاردنی سەرۆکی ئەنجوومەنی نوێنەرانی عێراق و دوو جێگرەکەی، کاریگەریی لەسەر وادە دەستوورییەکانی تایبەت بە تەواوکردنی رێوشوێنەکانی دیکەی رێکارە دەستوورییەکان نابێت کە خۆی لە دوایین وادە بۆ هەڵبژاردنی سەرۆککۆمار و رێوشوێنەکانی وەکو راسپاردنی بەربژێری گەورەرترین فراکسیۆنی پەرلەمانی لەڕووی ژمارەی ئەندامانەوە دەبینێتەوە".  دادگەی باڵای فیدراڵی دەڵێت، ئەو ماوە دەستووری و رێکارە دەستوورییانە تەنها لە یەک دۆخدا کاریگەریی لەسەریان دەبێت، ئەوەش ئەگەر بڕیاری کۆتایی درا بە پووچەڵکردنەوەی هەموو ئەو رێوشوێنانەی لە دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق هەبوون و ئەو پرسەش هێشتا رووینەداوە.  رۆژی پێنجشەممە، ١٣ - ٠١ - ٢٠٢٢ لەسەر سکاڵای پەرلەمانتار باسم خەشان و مەحموود داوود یاسین، دادگەی باڵای فیدراڵی بڕیاری راگرتنی کاتیی دەستەی هەڵبژێردراوی سەرۆکایەتیی ئەنجوومەنی نوێنەرانی دەرکرد.  بڕیارەکە دوای ئەوە هات کە ئەو دوو پەرلەمانتارە تانەیان لە دانیشتنەکەی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق و رووداوەکانی ئەو رۆژە دا کە تێیدا محەممەد حەلبووسی، کەسایەتیی سوننە وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.