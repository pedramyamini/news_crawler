شێروان دووبەردانی، نوێنەری پارێزگای نەینەوا لە پەرلەمانی عێراق لە لێدوانێکدا بۆ تۆڕی میدیایی رووداو هەواڵەکەی پشتڕاست کردەوە و رایگەیاند، کۆبوونەوەی رۆژی دووشەممەی ئەنجوومەنی وەزیران لە موسڵ پاڵپشتییەکە بۆ پرۆسەی ئاوەدانکردنەوەی پارێزگای نەینەوا و تێیدا هەڵوەستە لەسەر کێشە و کەموکوڕییەکانی پارێزگاکە دەکرێت و ژمارەیەک پرۆژەی تایبەت بەو پارێزگایەش دەنگیان لەسەر دەدرێت و دەخرێتە نێو بەرنامەی حکومەتەوە.  شێروان دووبەردانی راشیگەیاند، رۆژی دووشەممە ژمارەیەک پرۆژە لە موسڵ بەردی بناخەیان دادەنرێت، لەوانە دانانی بەردی بناخەی نۆژەنکردنەوەی فڕۆکەخانەی موسڵ، کە بە قەرزی فەرەنسی و لەلایەن کۆمپانیایەکەی ئێرانییەوە جێبەجێ دەکرێت.  کۆبوونەوەی ئەنجوومەنی وەزیرانی عێراق بەشێوەیەکی ئاسایی  رۆژی سێشەممان بەڕێوەدەچێت، بەڵام وەک پەرلەمانتارەکە ئاماژەی بۆ کرد، بەهۆی سەرقاڵبوون بە یادی عاشوورا و پشووەوە کۆبوونەوەکە خراوەتە رۆژی دووشەممە و لە موسڵیش بەڕێودەچێت.