ئەحمەد محەممەد، یاریزان لە تیپی میللی دەڵێت، "هیچ بەربژێرێک نییە پشتی پێببەستین و بتوانێت خزمەتگوزاریمان بۆ دابین بکات، هەموو کەس دەنگدەداتە ئەو بەربژێرەی بڕێک پارەی دەداتێ، پێویستە کەسێك بێت رۆشنبیر بێت و هاوکار بێت لە باشترکردنی رەوشمان".  زۆربەی گۆڕەپانە وەرزشییەکان ئێستا کراونەتە پرۆژەی بازرگانی لە بەرژەوەندیی هەندێک لایەن. محەممەد رازی، یاریزانی تیپی میللی باس لەوە دەکات، "سادەترین مافمان دابینکردنی گۆڕەپانی وەرزشییە، داوای گۆڕەپانێکی نموونەیی ناکەین، زۆربەی تیپەکان بێ گۆڕەپانی سادەی وەرزشین، بەربژێرەکان پێش هەڵبژاردن بەڵێن دەدەن گۆڕەپانەکان باش بکەن، بەڵام پاش دەنگدان و بردنی دەنگەکان، ون دەبن".  یاسین خدر راهێنەرە لە تیپی میللی و دەڵێت، "چوار ناوچە هەیە، یەک گۆڕەپانی وەرزشیی نییە بۆ تۆپی پێ، بۆیە ناچارین بۆ یاری بچینە کوفە، میسان، وەفا، یان بچینە نەجەف، پرسی دیکەش هەن خەڵكیان نیگەران کردووە، ئێستا شارەوانی تاکە هیوای گەنجانە لێرە، بەم دۆخەوە گەنج چی بکات؟ "  کۆمیسیۆنی باڵای هەڵبژاردنەکانی عێراق هانی وەرزشڤانان دەدات بۆ بەشداری لە هەڵبژاردن، متمانە بەو پرۆسەیە و هەڵبژاردنی نوێنەریان.  حەیدەر توێر، بەڕێوەبەری راگەیاندنی لقی کۆمیسیۆن لە نەجەف رایگەیاند، "هۆشیارکردنەوە و هاندانیان بۆ چوونیان بۆ ناوەندەکانی دەنگدان و ناوەندەکانی تۆمارکردنی دەنگەکان و بەکارهێنانی کارتی بایۆمەتریی دەنگدان، بۆ ئەوەیە بەشداریی کارایان هەبێت لەو پرۆسەیە، لامان گرنگە گەنجان بەشداربن، چونکە کۆڵەگەی داهاتوویەکی باش و پرشنگدارن بۆ ئەو وڵاتە".  پرۆژەیەکی بازرگانی لە نەجەف کە پێشتر سێ گۆڕەپانی یاریی تێدابوو بۆ گەنجان، بووەتە ناوچەیەکی بازرگانی و باڵەخانە، تیپە میللییەکان نەیانتوانی رێگە لە تێکنەدانی گۆڕەپانەکانیان بگرن.