ئیبراهیم سادق غولام، ئەمڕۆ هەینی، ٢٥ - ١١ - ٢٠٢١، بە تۆڕی میدیایی رووداوی گوت: "وەکو یەکەم عێراقی لە هەڵگرتنی هێلکە لەسەر پشتی دەست لەلایەن کتێبی گێنس بۆ ژمارە پێوانەییەکان ناوم تۆمارکرا، دوای ئەوەی توانیم ١٨ هێلکە بۆ ماوەی ١٤ چرکە لەسەر پشتی دەستم رابگرم، ئەمەش بۆ من سەرکەوتنێکی مەزنە".  ئیبراهیم سادق غولام ماوەی شەش مانگ هەوڵیداوە تاوەکو بە ئامانجەکەی گەیشتووە و دەڵێت: "سێ مانگی ویست داوای تۆمارکردنی ئەو ژمارەیەم کرد و مامەڵەکانم پێشکەشکرد، دوای رازیبوونی ئەوان، سێ مانگی ویستووە تاوەکو بە بەڵگە و ڤیدیۆ و دانانەوەی کات و پڕکردنەوەی چەندین فۆرم و بەڵگەی تەواو و شتی دیکە سەلماندم ئەو ژمارەیە تۆماردەکەم".  ئیبراهیم سادق غولام، گەنجێکی دانیشتووی ناسریەی سەنتەری پارێزگای زیقارە لە باشووری عێراق، تەمەنی ٢٨ ساڵە، ئیبراهیم دەرچووی پەیمانگەی پزیشکییە و لە نەخۆشخانەی حوسێن لە ناسریە پەرستارە.  بۆ بەدەستهێنانی ئەو ژمارە پێوانەییە ئیبراهیم رۆژانە ٤ جار راهێنانی کردووە، راهێنانەکانیش زەحمەت بوون، چونکە وەکو ئاماژەی بۆ دەکات بەهۆی دەمارەکانی دەستەوە ناتوانرێت لە چەند جارێک زیاتر راهێنان بکات، ئەوە جگە لە ماندووبوونی مێشک و ئەندامانی دیکەی جەستەی.  ئیبراهیم سادق غولام، لەبارەی وردەکاریی تۆمارکردنی ئەو ژمارەیە پێوانەییەیەوە گوتی: "پێنج ساڵ لەمەوبەر لە رێگەی بڵاوکردنەوەی گرتەیەکی ڤیدیۆییەوە کە تایبەت بوو بە هونەری هاوسەنگی، توانیم سەرنجی خەڵک بۆ لای خۆم رابکێشم، دوای ئەوەی ساردکەرەوەیەکی بچووکم لەسەر شووشەیەکی بەتاڵی خواردنەوە گازییەکان دانا. ئیدی لەسەر ئەو کار و حەزانەی خۆم بەردەوام بووم و کاری زیاتر و هەوڵی زۆرترم لەپێناوەدا دا، رۆژانە ٤ بۆ ٦ کاژێر مەشقم دەکرد و لەبواری هاوسەنگی راگرتنی شتەکان خۆم رادەهێنا بۆ ئەوەی بگەمە ئامانجەکەم و رۆژێک ناوم بچێتە کتێبی گێنسەوە، لەکۆتاییدا توانیم سەربکەوم و ئەو ئامانجە بەدیبهێنم".  سەرەتای حەزەکانی ئیبراهیم وەک خۆی باسی دەکات بۆ پێنج ساڵێک لەمەوبەر دەگەڕێتەوە، کاتێک دەستی بەکۆکردنەوەی شووشە و دانانیان لەسەر یەکدی کردووە. ئەو دەڵێت: "کاتێک هەستمکرد بەهرەیەکم هەیە، بەردەوام بووم بە مەشقکردنی زیاتر و تاقیکردنەوەی شتی دیکە وەکو دانانی بتڵی غاز لەسەر یەکدی بەخواری و لەسەر لا".  پێگەی گێنس بۆ ژمارە پێوانییەکان لەبارەی ئیبراهیم سادقەوە نووسیویەتی: "دوای شەش مانگ لە مەشق و راهێنان و شکاندنی ژمارەیەکی زۆری هێلکە توانی ژمارەی پێوانەیی راگرتنی زۆرترین هێلکە بە هاوسەنگی لەسەر پشتی دەست، تۆمار بکات".  بەپێی گێنس ئیبراهیم توانیویەتی ١٨ هێلکە لەسەر پشتی دەستی چەپی بهێڵێتەوە و بەمەش ژمارەیەکی پێوانەیی تۆمارکردووە و هاوسەنگ بووە لەگەڵ بەریتانییەک بەناوی جاک هاریسەوە.  ئیبراهیم دەڵێت هەرچەند زۆر حەزی لە خواردنی هێلکە نییە، بەڵام زۆر هێلکەی شکاندووە تاوەکو بگاتە ئەو ژمارە پێوانەییە.  ئیبراهیم سادق غولام، سەبارەت بە کارەکانی داهاتووی، گوتی: "هەرچەندە من هەوڵی دیکە و ئامانجی دیکەشم هەیە، لەو پێناوەدا هەوڵدەدەم بۆ شکاندنی ژمارەی دیکەی پێوانەیی، بەڵام ئەمەش کات و ماندووبوونی زیاتری دەوێت و ئومێدەوارم سەربکەوم".