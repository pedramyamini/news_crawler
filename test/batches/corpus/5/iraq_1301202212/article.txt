ساجیدە محەممەد، دراوسێی ئەو خێزانەی سووتان دەڵێت، "منداڵە بچکۆلانە تەمەن سێ ساڵەکە تەنیا هەردوو دەستی سووتابوو، بەڵام بەهۆی دووکەڵەوە خنکابوو. کچە تەمەن ١٤ ساڵییەکەش ئاگر زیانی بە جەستەی نەگەیاندبوو، ئەویش بە هەمان شێوەی براکەی بە دووکەڵ گیانی سپاردبوو، بەڵام دایکە تەمەن ٣٠ ساڵییەکە، جگە لە رووخساری، ئاگر هەموو جەستەی سووتاندبوو".  لەنێو ترس و دڵەڕاوکێیەکاندا، هەرچەندە هەوڵدرا بۆ رزگارکردنی ئەو خێزانە، کەچی نەکرا. دەرگاکان داخرابوون و هیچ دەرچەیەکی دیکە نەبوو بۆئەوەی خۆیان لە گڕی ئاگرەکە و دووکەڵە ژەهراوییەکە رزگار بکەن، وەکو خەڵکی ناوچەکە دەیگێڕنەوە، چەندین بەربەست لەبەردەم خێرا گەیشتنی تیمەکانی ئاگرکوژێنەرەوە هەبووە بۆئەوەی ئاگرەکە دابمرکێنن.  حەسناوی، دراوسێی ئەو خێزانەی سووتان ئاماژە بەوە دەکات، "نەمانتوانی ئەم خێزانە رزگار بکەین. زۆرمان هەوڵدا، بەڵام سوودی نەبوو. ئەوە بێنە بەرچاوی خۆت، چەند کەسێک بە ئاگر بسووتێن و تۆش دەستەوەستان بیت و توانای رزگارکردنیانت نەبێت. هەروەها بوونی خاڵی پشکنین و بەربەستی ئاسنین هۆکاری سەرەکیی درەنگ گەیشتنی تیمەکانی ئاگرکوژێنەوە بوون، کە رێگری تەواو لە هاتنەناوەوەی ئۆتۆمبێلەکان دەکەن".  بەڕێوەبەرایەتیی بەرگریی شارستانی ئاماژە بە هۆکاری ئاگرکەوتنەوەکە دەدات و دەڵێت، خەمساردی و کەمتەرخەمی لە چارەسەرنەکردنی کێشەکانی کارەبا و هەڵکردنی سۆپا نەوتییەکانەوە بووە.  عەمید جەودەت عەبدولڕەحمان، بەڕێوەبەری پەیوەندییەکان و راگەیاندنی بەڕێوەبەرایەتیی بەرگریی شارستانی دەڵێت، "زۆر بە داخەوە، خراپ بەکارهێنانی کارەبا و گوشارخستنە سەری و کەمتەرخەمی لە هۆکارەکانی گەرمکەرەوەکان جا کارەبایی بێت یاخود سووتەمەنی و بەبێ وەستان بەکارهێنانیان بۆ ماوەی ٢٤ کاژێر و بەتایبەتیش بەکارهێنانیان لە کاتی خەوتندا، هەڵەیەکی گەورەیە".  شەوێکی سەخت و دژوار بەسەر خەڵکی ناوچەکەدا تێپەڕی، دوای هەوڵ و ماندووبوونێکی زۆر بۆ رزگارکردنی ئەو خێزانە، بەڵام گڕی ئاگرەکان زۆر بەهێزتر بوو کە لە ئەنجامدا بووە هۆی گیانلەدەستدانی دایک و دوو منداڵەکەی.