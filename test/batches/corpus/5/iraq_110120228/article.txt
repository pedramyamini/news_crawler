ئالا یاسری، بەربژێری دەرنەچووی بزووتنەوەی ئیمتیداد ئەمڕۆ سێشەممە ١١ - ١ - ٢٠٢٢، بە تۆڕی میدیایی رووداوی گوت، "من دوێنێ داواکاریی خۆم بۆ سەرۆکی بزووتنەوەی ئیمتیداد و فراکسیۆنەکەمان بەرزکردەوە و داوام کرد پشتیوانیم بکەن بۆ ئەوەی خۆم بۆ پۆستی سەرۆککۆماری عێراق بەربژێر بکەم، چاوەڕوانی وەڵامی ئەوانم بۆ ئەوەی داواکاریی پێشکێشی ئەنجوومەنی نوێنەران بکەم".  ئالا یاسری هەرچەندە دانی بەوەدا نا کە ئەگەری کەمە بتوانێت دەنگی زۆرینە بەدەستبهێنێت، لەگەڵ ئەوەشدا گوتی، "پەیامی من لەو خۆبەربژێرکردنە ئەوەیە کە دەمەوێت ئەو دابەشکارییەی لە پۆستەکاندا هەیە لەسەر بنەمای نەتەوەیی و تایفی نەهێڵم، چونکە ئێمە بەڵێنمان بە شەقامی خۆمان داوە کە ئەوە دەکەین کە لە بەرژەوەندیی عێراقدایە و راستکردنەوەی ئەو رێڕەوە هەڵەیەیە کە چەندین ساڵە ئەم وڵاتەی گیرۆدە کردووە، هەروەها دەمەوێت بڵێم پۆستەکە تەنیا بۆ پیاوان نییە".  ئالا یاسری، ئەندامی فراکسیۆنی ئیمتیدادە، لە ساڵی ١٩٧٩ لە پارێزگای نەجەف لەدایکبووە و ئێستا نیشتەجێی بەغدایە، بەکالۆریۆسی لە بەشی مێژوو لە کۆلێژی پەروەردە هەیە.  رۆژی دووشەممە ١٠ - ١ - ٢٠٢٢، ئەنجوومەنی نوێنەرانی عێراق دەرگەی خۆ بەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە داناوە، کە دەیانەوێت خۆیان بۆ ئەو پۆستە بەربژێر بکەن، ئەنجوومەنی نوێنەرانی عێراق داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە و ئەم مەرجانەی خوارەوەیان تێدایە بەنووسراو داواکارییەکانیان پێشکەشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانیان لەگەڵدابێت، کە بیسەلمێنێت ئەو مەرجانەیان تێدایە لەگەڵ سیڤییەکانیان و رادەستی فەرمانگەی یاسایی لە ئەنجوومەنی نوێنەران - کۆشکی کۆماری.