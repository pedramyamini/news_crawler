وەزارەتی نەوتی عێراق بۆ کەمکردنەوەی بەفیڕۆدانی گازی سرووشتی لەگەڵ کۆمپانیای بیکەر ھیوسی ئەمریکی لە دوو کێڵگەی پارێزگای زیقار دەست بە بەرھەمهێنانی گازی سرووشتی دەکەن، بە جێبەجێکردنی پرۆژەکە رۆژانە عێراق دەبێتە خاوە ٢٠٠ ملیۆن پێ سێجا گازی سرووشتی.  ئیحسان عەبدولجەبار، وەزیری نەوتی عێراق دەڵێت، "ئامانجی یەکەممان بەردانی ئەو نەوتە سووتاوەیە لە وێستگەکانی بەرھەمهێنانی کارەبا، ساڵی ٢٠٢٥ بە دڵنیاییەوە شتێکمان نابێت بەناوی سووتانی نەوتی خام و بۆ بەرھەمهێنانی وزەی کارەبا بەکاریدەھێنین، ئەوکات دەگەینە ئەو ئاستەی رێژەی ئەو گازە سرووشتییەی ھاوردەی دەکەین زۆر زۆر کەم دەبێتەوە".  عێراق کە کڕیاری گازی سرووشتیی ئێرانە بۆ بەرهەمهێنانی وزەی کارەبا، لەلایەن واشنتنەوە گوشاری لێدەکرێت وەبەرهێنان لە کێڵگە گازی و نەوتییەکانی خۆی بکات و چیدیکە پشت بە ئێران نەبەستێت، بەڵام تاوەکو ئەم ساتەش نیوەی کارەبای عێراق یان راستەوخۆ لە ئێرانەوە ھاوردە دەکرێت یان بە گازی سرووشتیی ئێران بەشێکی وێستگەکانی کارەبای خستووەتەگەڕ.  ماتیو توولەر، باڵیۆزی ئەمریکا لە عێراق ئاماژەی بەوە کرد، "ئەمڕۆ بۆنەیەکی زۆر گرنگ بەڕێوەچوو، بەیکەر هیوس کۆمپانیایەکی بەنێوبانگی رێزلێگیراوی نێودەوڵەتیی ئەمریکییە، ئێستا هاوبەشی لەگەڵ وەزارەتی نەوتی عێراق دەکات بۆ بەکارهێنانی گازی دەردراو و زیادکردنی بەرهەمی کارەبا بۆ خەڵکی عێراق و، هەروەها کەمکردنەوەی گازی زیانبەخش کە دەبنە هۆکاری گۆڕانی کەشوهەوا. بۆیە ئەم بۆنەیەی ئەمڕۆ زۆر گرنگە. ئێمە دەستخۆشی لە وەزارەتی نەوت دەکەین بۆ هەنگاونانی لە کارکردن لەگەڵ کۆمپانیای بەیکەر هیوس بۆ ئەم پرۆژە گرنگە، ئەوەی کە ئەمریکا هێناویەتی بۆ عێراق، تەنها بریتی نییە لە پشتگیریی ئەمن و ئاسایش، بەڵکو پشتگیریکردنی عێراق لە بەرهەمهێنانی وزە، خۆشگوزەرانی و وەبەرهێنان بۆ خەڵکی عێراق، بۆیە ئێمە دڵخۆشین بۆ ئەم هاوبەشییە".  ئەو پشتگوێخستن و کەمتەرخەمییەی لە سێکتەری وزە، بەتایبەت گازی سرووشتیی عێراقدا هەیە، جگە لە زیانە داراییەکەی، بەردەوام عێراقی چاولەڕێی ئێران کردووە. بەو شێوەیە، ئێران جگە لە هەژموونە سیاسی و سەربازییەکەی، هەژموونی داراییشی بەسەر عێراقەوە هەیە و بە وەرگرتنی دۆلار لە بەغدا، زۆر بە ئاسانی گەمارۆکانی سەر خۆیشی دەشکێنێت.