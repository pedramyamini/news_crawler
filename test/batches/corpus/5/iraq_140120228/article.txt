لە دوێنێ پێنجشەممەوە چەند هێرشێک لە بەغدا روویاندا، لەوانەش هێرشکردنە سەر باڵیۆزخانەی ئەمریکا لە ناوچەی سەوز لە بەغدا، هێرشکردنە سەر لقی پێنجی پارتی دیموکراتی کوردستان، بارەگایەکی هاوپەیمانیی عەزم و بارەگایەکی هاوپەیمانیی تەقەدووم بە نارنجۆک.  سەبارەت بەو هێرشانە، نووری مالیکی ئەمڕۆ هەینی ١٤.١.٢٠٢٢ لە راگەیێندراوێکدا رایگەیاند، "هێرشەکانی لایەنە تاوانکار و سەرکۆنەکراوەکان کە دوێنێ کرانەسەر بارەگاکانی حیزبە سیاسییەکان و نێردە دیپلۆماسییەکان سەقامگیریی عێراقیان ناوێ؛ دڵنیایی دەدەین کە ئامانجی ئەو هەوڵە نەزۆکانە دروستکردنی کێشە و تێکدانی ئاسایشی عێراقە لەم کاتەدا".  نووری مالیکی راشیگەیاند: "داوا لە لایەنە سیاسییەکان دەکەین یەکڕیز بن و رێگە لەو پیلانە قێزەونانە بگرن؛ هەروەها داوا لە دەزگا ئەمنییەکان دەکەین رووبەڕووی ئەو گرووپانە ببنەوە و رادەستی دادگەیان بکەن بۆئەوەی بە سزای خۆیان بگەن".  پێشتریش مەکتەبی سیاسیی پارتی لە راگەیێندراوێکدا ئاماژەی بەوە دا، "پێویستە دامودەزگا پەیوەندیدارەکانی حکومەتی فیدراڵی بکەری ئەم ھێرشانە بدۆزنەوە و بەگوێرەی یاسا سزا بدرێن".