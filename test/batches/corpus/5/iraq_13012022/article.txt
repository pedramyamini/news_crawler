مەشعان جبووری، ئەندامی پەرلەمانی عێراق لە هاوپەیمانی عەزم بە سەرۆکایەتیی خەمیس خەنجەر، ئەمڕۆ پێنجشەممە لە تویتێکدا نووسیویەتی: "بە بەربژێرکردنی هۆشیار زێباری، دەکرێت بڵێین دڵنیاین لەوەی دەبێتە سەرۆککۆماری عێراق بۆ چوار ساڵی داهاتوو".  مەشعان جبووری هەروەها نووسیویەتی: "زێباری ئەو دەنگە بەدەست دەهێنێت کە محەممەد حەلبووسی  بەدەستی هێنا، چونکە سەرجەم پەرلەمانتارانی هاوپەیمانیی عەزم، تەقەدووم، پارتی و رەوتی سەدر و دۆستەکانمان دەنگی بۆ دەدەن. بۆیە پشتیوانی دەبن و دەنگی پێدەدەن".   رۆژی چوارشەممە، هۆشیار زێباری، ئەندامی مەکتەبی سیاسیی پارتیی دیموکراتی کوردستان خۆی بۆ پۆستی سەرککۆماری عێراق بەربژێر کرد و فۆرمی بەربژێربوونی بۆ ئەو پۆستە لە ئەنجوومەنی نوێنەرانی عێراق پڕکردەوە.   رۆژی دووشەممە پەرلەمانی عێراق دەرگای خۆ بەربژێرکردنی بۆ پۆستی سەرۆککۆماری عێراق کردەوە بۆ ئەو کەسانەی دەیانەوێت خۆیان بۆ ئەو پۆستە بەربژێر بکەن.   پەرلەمانی عێراق لە راگەیێنراوێکدا ئاشکرایکرد، بەپێی ماددەکانی ٢ و ٣ لە یاسای ژمارە ٨ی ساڵی ٢٠١٢، یاسای حوکمەکانی خۆبەربژێرکردن بۆ پۆستی سەرۆککۆمار، پەرلەمانی عێراق رایدەگەیێنێت دەرگای خۆبەربژێرکردن بۆ پۆستی سەرۆککۆماری عێراق دەکاتەوە.   پەرلەمان داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە و مەرجەکانیان تێدایە بە نووسراو داواکارییەکانیان پێشکەشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانییان لەگەڵدابێت، رادەستی فەرمانگەی یاسایی لە ئەنجوومەنی نوێنەران - کۆشکی کۆماری بکەن، لە کاژێر ٩ تاوەکو ٣ی پاش نیوەڕۆ لە رۆژانی سێشەممە و چوارشەممە و پێنجشەممە کە دەکاتە ١١ و ١٢ و ١٣ی کانوونی دووەمی ٢٠٢٢، بەرامبەر بەوە وەسڵێک وەربگرن کە بیسەلمێنێت داواکارییان پێشکەشکردووە.   ھۆشیار مەحموود محەممەد زێباری (هۆشیار زێباری) لە ٢ی کانوومی دووەمی ١٩٥٣ لە دایکبووە. لە ساڵی ١٩٧٦ بڕوانامەی زانستە سیاسییەکانی لە زانکۆی ئەردەن لە عەممان وەرگرتووە، ماستەریشی لە کۆمەڵناسی لە زانکۆی ئێکسس لە بەریتانیا بەدەستهێناوە.   زێباری لە ٨ی ئەیلولی ٢٠١٤ تاوەکو ٢١ی ئەیلولی ٢٠١٦ وەزیری دارایی عێراق بووە، بەر لەوەش لەھەردوو خولی ھەڵبژاردندا ٢٠٠٦ و ٢٠١٠ بووەتە وەزیری دەرەوەی عێراق. ھۆشیاری زێباری ئێستا ئەندامی مەکتەبی سیاسیی پارتی دیموکراتی کوردستانە.  بەپێی دەستووری عێراق دەبێت لە ماوەی مانگێک لە وادەی بەستنی یەکەم دانیشتنی خولی نوێی ئەنجوومەنی نوێنەرانی عێراق، پەرلەمانی وڵاتەکە سەرۆککۆمار هەڵبژێرێت کە پێویستە بەربژێری پۆستەکە دەنگی دوو لەسەر سێی پەرلەمانتارەکان بەدەستبهێنێت.  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراقدا، هەڵبژاردنی دەستەی سەرۆکایەتیی بەڕێوەچوو، ٢٢٨ پەرلەمانتار دەنگیان دا. لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا وەک سەرۆکی پەرلەمان، ١٨٢ پەرلەمانتار دەنگیان بە حاکم زاملی دا، وەک جێگری یەکەم و ١٨٠ پەرلەمانتاریش دەنگیان بە شاخەوان عەبدوڵڵا، وەک جێگری دووەمی سەرۆکی پەرلەمانی عێراق دا.