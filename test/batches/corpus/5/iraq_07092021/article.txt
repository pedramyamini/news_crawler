رەبا فەلاح حەسەن، ئەندامی تیمی میدیایی پزیشکیی وەزارەتی تەندروستیی عێراق بە تۆڕی میدیایی رووداوی راگەیاند، "ماوەی دوو مانگ دەبێت ژمارەی ئەو کەسانەی ڤاکسینی کۆرۆنا وەردەگرن زیادی کردووە و دوای هەڵمەتێکی چڕی وەزارەتی تەندروستی بە هاوکاریی دامەزراوەکانی دەوڵەت و لایەنەکانی دیکە ئێستا وەرگرتنی ڤاکسین روو لە هەڵکشانە، بەڵام هێشتا لە ئاستی چاوەڕوانیی ئێمەدا نییە، ئومێد دەکەین لەم چەند مانگەی ساڵی ٢٠٢١ رێژەی ئەو کەسانەی ڤاکسینیان وەرگرتووە بگاتە ٢٠ %. "  رەبا دەڵێت، "ژمارەیەکی زۆری ڤاکسینمان لەبەردەستدایە و هیچ کێشەیەکی کەمیی ڤاکسینمان نییە. "  بەپێی ئامارەکانی وەزارەتی تەندروستیی عێراق لە ماوەی کەمتر لە شەش مانگ لە دوای گەیشتنی یەکەم کاروانی ڤاکسینی کۆرۆنا بۆ عێراق تاوەکو رۆژی دووشەممە ٦ ـی ئەیلوولی ٢٠٢١ ژمارەی ئەو کەسانەی ڤاکسینی کۆرۆنایان وەرگرتووە بەمشێوەیەن:   - سێ ملیۆن و ٨٣٠ هەزار و ٤١٧ کەس قورچکی یەکەمی ڤاکسێنی کۆرۆنایان وەرگرتووە  - دوو ملیۆن و ١٨٨ هەزار و ٤٠٤ کەس قورچکی دووەمیان وەرگرتووە  - رۆژانە ٧٤ هەزار و ٧٤٣ کەس قورچکی یەکەم و ٦٤ هەزار و ٨١٢ کەسیش قورچکی دووەم وەردەگرن  لەبارەی ژمارەی ئەو کەسانەی لە پارێزگاکان ڤاکسینیان وەرگرتووە، بەپێی ئامارەکانی تەندروستیی عێراق، بەمشێوەیەن:  - پارێزگای هەولێر ٢٥١ هەزار و ٨٢٢ کەس هەردوو قورچکی ڤاکسینیان وەرگرتووە  - لە سلێمانی ٢٤٨ هەزار و ٥١٠ کەس هەردوو قورچکییان وەرگرتووە  - لە پارێزگای دهۆک ٢٥٩ هەزار و ٦٠٧ کەس هەردوو قورچکیان وەرگرتووە  - سەبارەت بە کەرکووک ٢٥٠ هەزار و ٦٧٥ کەس هەردوو قورچکی ڤاکسینیان وەرگرتووە  عێراق لە ٢٥ ـی ئاداری ساڵی ٢٠٢١ یەکەم کاروانی ڤاکسینی کۆرۆنای وەرگرت کە لە جۆری ئەسترازێنیکای بەریتانی بوو و لە رێگەی میکانیزمی کۆڤاکسەوە بوو کە میکانیزمێکە ژمارەیەک هاوپەیمانێتی و رێکخراوی تەندروستیی جیهانی سەرپەرشتی دەکەن لەپێناو گەیشتنی ڤاکسین بە هەموو وڵاتانی جیهان.