سەعید خەتیبزادە، گوتەبێژی وەزارەتی دەرەوەی ئێران ئەمڕۆ دووشەممە لە کۆنفڕانسی رۆژنامەڤانی هەفتانەیدا گوتی: "پێمانوایە عێراق کەوتووەتەسەر رێڕەوێکی راستی دیموکراسی".  خەتیبزادە لە قسەکانیدا لەبارەی هەڵبژاردنی عێراق ئاماژەی بە بوونی حیزبەکانی رۆژهەڵاتی کوردستانیشدا و گوتی، چەندینجار بە بەرپرسانی عێراق و هەرێمی کوردستانیان گوتووە کە نابێ ئەو حیزبانە بنکەیان لەسەر خاکی عێراقدا هەبێت. دەشڵێت چیدیکە نابێ ئەو بنکانە هەبن و لە هەر شوێنێک پێویست بێت، بەپێی بەرژەوەندییەکانی خۆیان دەجووڵێنەوە.  رۆژی ١٠ - ١٠ - ٢٠٢١ هەڵبژاردنی پەرلەمانی عێراق بەڕێوەچوو و ئەمڕۆ دووشەممە کۆمیسیۆنی باڵای سەربەخۆی هەڵبژاردنەکانی عێراق ئەنجامە بەراییەکانی راگەیاند. بەپێی ئەنجامە بەراییەکان سەدرییەکان زۆرترین کورسییان هێناوە، دوای ئەویش هاوپەیمانیی تەقەدووم (سوننە)، پارتیش لەسەر ئاستی هەرێمی کوردستان پلەی یەکەمی بەدەستهێناوە.