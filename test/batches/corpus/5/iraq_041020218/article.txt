جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان دەڵێت، "سەرپێچییەکان هەن، ئەنجوومەنی کۆمیسیاران چەندین بڕیاری دەرکردووە، لەوانەش سەپاندنی سزای دارایی بەسەر بەربژێرەکان کە دەگاتە ملیۆنێک دینار؛ سەرپێچییەکانمان لە تەواوی پارێزگاکانی عێراق بەدەستگەیشتوون، ئەوەش لە رێگەی لیژنە لاوەکی و سەرەکییەکانی تۆمارکردنی سەرپێچییەکان. هەموو سەرپێچییەک تۆمارکراوە؛ هەندێک لە بەربژێرەکان پەسندکردنیان هەڵوەشاوەتەوە، ئەوەش بەهۆی پێشێلکردنی رێنوێنییەکانی بانگەشەی هەڵبژاردن و بەڵگەنامەی رەفتاری هەڵبژاردن؛ هەندێک کەس سزای دارایی ملیۆنێک دیناریان بەسەردا سەپێندراوە".  نبراس ئەبو سۆدە، یاریدەدەری گوتەبێژی کۆمیسیۆنی باڵای هەڵبژاردنەکانیش بە تۆڕی میدیایی رووداوی راگەیاند، لە سەرجەم پارێزگاکاندا زیاتر لە ٢٠٠ سەرپێچی و سکاڵا تۆمارکراون، بەڵام بەهۆی نەبوونی بەڵگەی پێویست، کۆمیسیۆن تەنیا لێکۆڵینەوە لە ١١٥ یان دەکات و ٢٨ سکاڵای راستەوخۆش لەلایەن هاونیشتمانیانەوە تۆمارکراون.  سکاڵاکان جۆراوجۆران، لەوانەش بەهۆی جێبەجێنەکردنی رێکارەکان، لابردن و دڕاندنی پۆستەرەکان، گوتاری ناشایستە، کڕینی کارتی دەنگدان، سوودوەرگرتن لە توانای دەوڵەت و بڕوانامەی ساختە.  دادوەر جەلیل عەدنان خەلەف، سەرۆکی کۆمیسیۆنی باڵای سەربەخۆی هەڵبژاردنەکان دەڵێت، "سەبارەت بە دوورخراوەکان، برایانی بەڕێز ژمارەکە گەیشتووەتە نزیکەی ٢٠ بەربژێر، ١٠ یان یاخود کەمتر لە ١٠ بەربژێریان کەموکوڕی لە بەڵگەنامەکانیاندا هەبوو؛ ئەوانی دیکە سەرپێچیان کردووە و لێکۆڵینەوەمان لەبارەوە کردووە و سەلمێندراوە، ئەو بڕیارە دوای بڵاوکردنەوە دەکرێت لە ماوەی سێ رۆژدا تانەی لێبدرێت".  پێشتر دکتۆر ئەشواق فەهد عبود ئەلغرێریی، بەربژێری هاوپەیمانیی عەزم لە بەغدا لەسەر کڕینی کارتی دەنگدان دوورخرایەوە.   هەروەها بە تۆمەتی بەکارهێنانی سەرچاوەکانی دەوڵەت لە بانگەشەی هەڵبژاردن، کۆمیسیۆن بڕیاریدا شێخ شەعلان کەریم، بەربژێری هاوپەیمانیی تەقەدووم لە پارێزگای سەڵاحەدین دووربخرێتەوە، بەڵام دواتر شێخ شەعلان لە دادگە تانەی لە بڕیارەکە دا و تانەکەی پەسند کرا و بەو جۆرە بڕیارەکەی کۆمیسیۆن هەڵوەشایەوە. دوایین بەربژێریش لەسەر تۆمارکردنی سکاڵاکان دوورخرایە حەیدەر موللای بەربژێری هاوپەیمانی تەقدوومە.