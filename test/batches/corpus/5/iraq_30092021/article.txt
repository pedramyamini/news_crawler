نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، تاوەکو ئێستا ٢٨ سکاڵای راستەوخۆ لەلایەن هاووڵاتییانەوە لە پڕۆسەی هەڵبژاردن تۆمارکراون.   یاریدەدەری گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئاماژەی بەوەکرد، لیژنە لاوەکییەکانی کۆمیسیۆنیش لە سەرجەم پارێزگاکاندا زیاتر لە ٢٠٠ سەرپێچی و سکاڵایان تۆمارکردووە، بەهۆی نەبوونی بەڵگەی پێویست ژمارەیەکیان پووچەڵکراونەتەوە، ئەوەی ئێستا هەیە ١١٥ راپۆرتی تۆمارکردنی سەرپێچیی و سکاڵاکانە، کە کۆمیسیۆن کار و لێکۆڵینەوەیان لەسەر دەکات بۆ ئەوەی بڕیاری لەبارەوە بدات.  نبراس ئەبو سۆدە، ئاماژەی بەوەشکرد، تاوەکو ئێستا کۆمیسیۆن شەش بەربژێری لە هەڵبژاردنەکان دوورخستووەتەوە بەهۆی ئەنجامدانی سەرپێچییەوە. ئەمانە هەرکەیان ماوەی ٣ رۆژیان لەبەردەم بووە بۆ ئەوەی لە دەستەی دادگای کۆمیسیۆن تانە لە بڕیاری دوورخستنەوەیان بدەن کە بڕیاری دادگا دوایین بڕیارە و دەبێت هەموو لایەک پێوەی پەباندبن.   تۆڕی شەمس لە رۆژی دەنگدان ٣ هەزار چاودێری دەبێت   تۆڕی شەمس بۆ چاودێریی هەڵبژاردن لە رۆژی دەنگداندا ٣ هەزار چاودێری هەڵبژاردنی دەبێت و لەو رۆژەدا ٤ راپۆرت لەبارەی چۆنییەتی بەڕێوەچوونی پرۆسەکە پێشکێش دەکات.  هۆگر چەتۆ، رێکخەری تۆڕی شەمس بۆ چاودێریی هەڵبژاردن بە تۆڕی میدیایی رووداوی راگەیاند، تۆڕی شەمس ٣ هەزار چاودێری لە هەموو بازنەکانی هەڵبژاردن لە سەرجەم  پارێزگاکاندا دەبێت. ت  ۆڕەکەیان سێ ئاستی هەیە بۆ مەشق و راهێنانی تایبەت بە چاودێریی پرۆسەی هەڵبژاردن، ئاستی یەکەم پەیوەستە بە راهێنانی سەرکردە و کۆتایی دێت بە راهێنانی چاودێران.  رێکخەری تۆڕی شەمس بۆ چاودێریی هەڵبژاردن  ئاماژەی بەوەکرد، ئێستا تۆڕەکەیان لە سەروبەندی رێکخستنی مەشقکردنە بە سەرکردەی تیمەکان لەسەر ئاستی پارێزگاکان لە ١ی مانگەوە تاوەکو ٧ مانگی تشرینی داهاتوو بەردەوام دەبێت. ١٦١ رێکخراوی ناحکومییش لەژێر چەتری تۆڕەکەیان کاردەکەن.   لەبارەی دابینکردنی پارە بۆ تۆڕەکە، هۆگر چەتۆ گوتی، باڵیۆزخانەکانی فەرەنسا و هۆڵەندا لەگەڵ رێکخراوەکانی ئەڵمانیا ٣٠ % ی خەرجییەکان دابین دەکەن، ئەوەی دیکە دەمێنێتەوە، ئەوا بەشێکی دیکە پارەیان بۆ دابین دەکرێت.  رێکخەری تۆڕی شەمس راشیگەیاند، زۆربەی چاودێرانیان گەنجن، دەرچووی زانکۆ و پەیمانگاکان و دانەمەزراوەکانن، هەندێکی دیکەش لە ئاستی دیکەن. تۆڕەکەیان لە رۆژی دەنگدان چوار راپۆرت پێشکێشی رای گشتی دەکەن بۆ ئەوەی دۆخی راستەقینەی بەڕێوەچوونی پرۆسەکە روونبێتەوە. یەکەمیان کاژێر ١٠، دووەم راپۆرتی یەکی دوای نیوەڕۆ،  سێیەمان لە کاژێر ٥ و چوارەمیان لەگەڵ داخستنی سندوقەکانی دەنگدان.   لەم هەڵبژاردنەدا ٣٢٤٩ بەربژێر بەشداربوون، تاوەکو ئێستا شەش بەربژێر دوورخراونەتەوە و بەربژێرێکیش گیانی لەدەستداوە، ئێستا ٣٢٤٢ بەربژێر ماون / بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.