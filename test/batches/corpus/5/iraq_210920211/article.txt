لە خانەقین مەترسیی ئەوە هەیە بەهۆی رێکنەکەوتنی لایەنە کوردییەکان کورد کورسی لە دەستبدات. بەڵام لە بازنەی دوو تەنیا پارتی بەربژێرێکی هەیە. میرفەت ئەحمەد بەربژێرەکەی پارتی پێیوایە هەموو کوردی ناوچەکە بەبێ جیاوازی دەنگی پێدەدەن. هاوپەیمانی کوردستان و لایەنەکانی دیکەش بەربژێریان نییە و پشتیوانیی ئەو دەکەن.  لە بازنەی خانەقین هاوپەیمانی کوردستان بەربژێرێکی ژن و پارتیش هەر ژنی بەربژێر کردووە. بەربژێرەکەی هاوپەیمانی کوردستان دەڵێت؛ هەڵبژاردنی ئەمجارە لەسەر ناسنامەی خانەقینە بەڵام بۆ یەکەمجارە عەرەبە هاوردەکان لەناو خانەقین دەوری خاوەن ماڵ دەبینن و رکابەرییەکی زۆر هەیە و لەگەڵ کورد رکابەری دەکەن و چەند کوردێکیش لەلایەن پێکهاتەی عەرەبی پاڵپشتییان لێدەکرێت.  لە پارێزگای دیالە کورد گرەوی زیادکردنی دەنگەکانی لە دوو بازنەدا دەکات. هەڵبژاردنی رابردوو کورد یەک کورسی بردەوە. بۆ ئەم هەڵبژاردنە ٧ بەربژێری کورد هەن.  پارێزگای دیالە ١٤ کورسیی پەرلەمانی عێراقی هەیە. لە هەڵبژاردنی ساڵی ٢٠١٨ دا، شیعە بە ٧ کورسی زۆرینەی دەنگەکانی بەدەستهێنابوو. هەروەها سووننە ٦ کورسی و یەکێتیش کورسییەکان بردبووەوە. بۆ ئەم هەڵبژاردنەش تووندترین ململانێ لەنێوان شیعە و سوننەدایە بۆ بەدەستهێنانی کورسی زیاتر.  بەربژێرێکی پارتی دیموکراتی کوردستان کە ژنە و تەنها کوردە لە بازنەی دوو بەشدارە و پشتی بەدەنگدەرانی ناحیەی مەندەلی، بەلەدروز و شارەبان بەستووە، دەڵێت رکابەرییەکی زۆر تووند لە نێوان بەربژێرەکانی سنوورەکەیاندا هەیە و ئەویش بە پشتیوانی کورد چاوەڕوانی سەرکەوتن دەکات.  میرفەت ئەحمەد شکور بەربژێری پارتی لە بازنەی دووی دیالە بە رووداوی گوت، هاوپەیمانی کوردستان و لایەنەکانی دیکەش بەربژێریان نییە و پشتیوانی ئەو دەکەن. گوتیشی، خەڵکی ناوچەکە دەڵێن هەر دەنگ دەدەنە کورد و لایان گرنگ نییە بەربژێری چی حیزبێکە و پشتیوانیی دەکەن.  پارێزگای دیالە کە چەندین ناوچەی هێشتا شوێنەواری وێرانکارییەکانی شەڕی چەکدارانی داعشی پێوەدیارە. دابەشکراوە بەسەر چوار بازنەدا، کورد لە دووبازنەدا بەربژیری هەیە، ئەوانیش بازنەی دوو کە مەندەلی و شارەبانی تێدایە. هەروەها بازنەی چوار کە (خانەقین - گوڵاڵە - سەعدییە و قەرەتەپە)ی تێدایە و زۆرترین بەربژێرەکانی کورد لەوێدان.  لە سنووری پارێزگای دیالە ١٦٤ بەرژێر هەن. ١٢٦ یان بەربژێری حیزب و هاوپەیمانەکانن و ٣٨ بەربژێریشیان سەربەخۆن. لەنێو بەربژێرەکاندا پارتی دیموکراتی کوردستان ٢ بەربژێر، هاوپەیمانی کوردستان ١ بەربژێر، حیزبی سۆسیالیست دیموکراتی کوردستان ٢ بەربژێریان هەیە و دوو بەربژێری سەربەخۆش هەن.