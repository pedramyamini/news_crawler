رەفعەت سمۆ، یاریدەدەری پاریزگاری نەینەوا، ئەمرۆ هەینی ١٩ - ١١ - ٢٠٢١، بە تۆڕی میدیایی رووداوی راگەیاند: "بەیانی ئەمڕۆ لە ناوچەی وادی عوگاب لەبەری راستی مووسڵ چەند مووشەکێک ئاڕاستەی بنکەی سەربازیی تورکیا لە ناوچەی زێلکان لە ناحیەی باشیک کراون، بەپێی زانیارییەکانی ئێمە یەکێک لە مووشەکەکان لە دەوروبەری گوندی جوبران کەوتووەتە خوارەوە و دانەیەکیشیان لە گوندی بایبوخی شەبەک کەوتووەتە خوارەوە، دووانەکەی دیکەشیان لەلایەن هێزەکانی تورکیاوە بەردراونەتەوە". رەفعەت سمۆ، گوتیشی: "مووشەکەکان لە جۆری ئاراش ٤ بوون و هیچ زیانێکی گیانیان لێ نەکەوتووەتەوە".   تورکیا لە ساڵی ٢٠١٥ وە بنکەیەکی سەربازیی لە باشیک داناوە لە دەشتی نەینەوا و پێشتر چەندجارێک لەلایەن میلیشیاکان بۆردوومان کراوە.  رۆژی سێشەممە ١٦ - ١١ - ٢٠٢١، سەردار شێخ یەحیا، قایمقامی قەزای شێخان بە تۆڕی میدیایی رووداوی راگەیاند سێ مووشەک (دوو هاوەن و مووشەکێکی گراد)  ئاڕاستەی بنکەیەکی سەربازی تورکیا لە ناوچەی زێلکانی سەر بە ناحیەی باشیک کران، بەڵام لە دەوروبەری گوندی باڤیانی سەر بە ناحیەی قەسرۆک لە قەزای شێخان کەوتوونەتە خوارەوە، بەبێ ئەوەی زیانی گیانیان لێبکەوێتەوە.