ئەحمەد سەحاف، گوتەبێژی وەزارەتی دەرەوەی عێراق بە تۆڕی میدیایی رووداوی راگەیاند، دوای ئەو بانگەوازەی بەدەستیان گەیشتووە، وەزیری دەرەوەی عێراق داوای لە باڵیۆزخانەی عێراق لە وارشۆ کردووە شاندێک بنێرنە سنووری نێوان لاتیڤیا و بێلاڕووس، بە مەبەستی دەرکردنی پاسپۆرتی پەڕینەوە بۆ ئەوانەی دەیانەوێت بە شێوەیەکی ئارەزوومەندانە بگەڕێنەوە.  گوتەبێژی وەزارەتی دەرەوەی عێراق ئاماژەی بەوەکرد، تاوەکو ئێستا ١٨ پاسپۆرتیان بۆ ئەو عێراقییانە دەرکردووە، شاندی عێراقی سەرکەوتووبوون لە رازیکردنی لایەنی لاتیڤی، بۆ ئەوەی هەشت عێراقی بچنە وڵاتەکەیان کە لە سنوور گیریانخواردووە، ئەمەش بۆ تەواوکردنی رێکارەکانی گەڕانەوەی ئارەزوومەندانەیان بۆ عێراق.  ژمارەی ئەو کۆچبەرانەی هێشتا لە سنووری بێلاڕووس - پۆڵەندا ماونەتەوە، وەک کۆچبەرەکان باسی دەکەن، نزیکەی دوو هەزار کۆچبەرە کە بەشێكیان خەڵکی باشووری کوردستانن، حکومەتیش دەڵێت؛ ئەم کاروانە بەردەوام دەبێت و پرۆسەی گەڕانەوەی کۆچبەرانیشمان خێراتر کردووە.  بە کاروانی حەوتەمەوە کە رۆژی رۆژی سێشەممە ٧/١٢/٢٠٢١ گەڕانەوە، دوو هەزار و ٧١٩ کۆچبەر لە سنووری بێلاڕووس - پۆڵەندا گەڕاونەتەوە هەرێمی کوردستان و عێراق کە زۆربەیان خەڵکی باشووری کوردستانن، گەڕانەوەی حەوتەمین کاروانی کۆچبەران ٤٠١ کۆچبەر خەڵکی باشووری کوردستان و ١٩ کۆچبەریان خەڵکی ناوەڕاست و خوارووی عێراق بوون.