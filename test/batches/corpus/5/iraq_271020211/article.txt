رابەری رەوتی سەدر لە تویتێکدا رایگەیاند، نابێت بێئاگابین لە تیرۆر و تاوانەکان، نابێت سەرقاڵ بن بە ململانێی کورسی و سیاسی و تیرۆریش لەبیربکەن.  سەدر ئاماژەی بەوەش کردووە، ئەوەی لەو گوندەی میقدادییە کراوە کە تیرۆر کردوویەتی لە چوارچێوەی شەپۆلی ململانێی سیاسیدایە. "نابێت موجاهید سەنگەرەکان بەجێبهێڵێت، چونکە هێشتا تیرۆر، چاوی لە مردنی عێراقە. لە خەو رابن رەحمەتی خواتان لێبێت، ئەگەرنا تیرۆر دەگەڕێتەوە".  درەنگانی شەوی رابردوو، موسەننا تەمیمی، پارێزگاری دیالە بە رووداوی راگەیاند، لە قەزای شارەبان لە سنووری پارێزگای دیالە داعش هێرشی کردووەتە سەر گوندێکی قەزاکە و بەهۆیەوە ١١ کەس کوژران.  ئەمڕۆ چوارشەممە ٢٧ - ١٠ - ٢٠٢١ کەریم عەلی، جێگری پارێزگاری دیالە بە تۆڕی میدیایی رووداوی راگەیاند، ژمارەی قوربانییانی هێرشەکەی شەوی رابردوو بۆ ١٣ کوژراو بەرزبووەتەوە و هەشت کەسیش بریندارن، لەنێو قوربانییەکانیشدا چەند مێرمنداڵێک هەن.