فارس عەززاوی، بەرپرسی راگەیاندنی بەڕێوەبەرایەتیی تەندروستیی دیالە بە (تۆڕی میدیایی رووداو)ی راگەیاند،  دوایین ئاماری فەرمی قوربانییانی هێرشەکەی سەر گوندی رەشادی قەزای شارەبان ١٣ کوژرا و و نزیکەی ٢٥ بریندارە، کە چوار لە بریندارەکان تائێستا لە نەخۆشخانە ماون و چارەسەر وەردەگرن.  فارس عەززاوی ئاماژەی بەوەشکرد، ئەمڕۆ پێنجشەممە لە سەردانەکەیاندا بۆ پارێزگای دیالە، وەزیرانی ناوخۆ و کۆچ و کۆچبەران و راوێژکاری ئاسایشی نیشتمانی لە نەخۆشخانە سەردانی بریندارەکانیان کرد و لە نزیکەوە لە تەندروستیان پرسین.  دوای هێرشەکەی سەر گوندی رەشاد، کە گوندێکی شیعە مەزەهەبە لە هۆزی تەمیمی، لە تۆڵەی ئەو هێرشەدا، هێرشکرایە سەر گوندی نهر ئیمام کە گوندێکی سوننە مەزهەبە.  لەوبارەوە بەرپرسی راگەیاندنی تەندروستیی دیالە ئاماژەی بەوەکرد، دوای هێرشەکەی سەر رەشاد، لەلایەن چەکدارانی نەناسراو هێرش کراوەتە سەر گوندی نەهرئیمام و بەهۆیەوە ٨ کەس کوژراون.  شەوی سێشەممە ٢٦ - ١٠ - ٢٠٢١، ژمارەیەک چەکداری داعش هێرشیانکردە سەر گوندی رەشاد قەزای شارەبانی سەر بە پارێزگای دیالە، کە دەکەوێتە باکووری رۆژهەڵاتی شاری بەغدا بە دووری ٩٠ کیلۆمەتر.  دوای هێرشەکە، موسەننا تەمیمی، پارێزگاری دیالە بە تۆڕی میدیایی رووداوی راگەیاند، لە هێرشەکەدا ١١ کەس کوژران. وەکو پارێزگای دیالە روونیکردەوە، چەکدارانی داعش بۆسەیەکیان بۆ ماڵێک داناوە و کردوویانەتە ئامانج. خەڵکیش چوونە بە هانای ئەو خێزانەوە و پێکدادان دروستبووە.  هەروەها سەرلەبەیانی رۆژی چوارشەممە، فارس عەزاوی، بەرپرسی راگەیاندنی تەندروستی پارێزگای دیالە بە (تۆڕی میدیایی رووداو)ی راگەیاند، ژمارەی قوربانیانی هێرشەکەی گوندی رەشادی سەر بە قەزای شارەبان گەیشتووەتە ١٥ کوژراو و زیاتر لە ١٥ بریندار.   کەریم عەلی، جێگری پارێزگاری دیالە بە تۆڕی میدیایی رووداوی راگەیاند ئەو گوندەی هێرشیکرایە سەر، دانیشتووانەکەی شیعە مەزهەبن، ئەوانیش بۆ تۆڵەکردنەوە، هێرشیانکردووەتە سەر گوندێکی نزیکی خۆیان، کە دانیشتووانەکەی سوننە مەزهەبن و چەند کەسێکی سڤیلیان کوشتووە و بریندارکردووە.  جێگری پارێزگاری دیالە هۆشداریدەدات لەبارەی دۆخی دیالە و دەڵێ: "مەترسییەکی زۆری هەڵگیرسانی شەڕی هۆزەکان و تائیفی هەیە، بۆیە دەبێ بە زووترین کات دۆخی ئەمنی ناوچەکە چارەسەر بکرێت".  شەوی رابردوو، داعش لە رێگەی کەناڵەکانی تێلێگرامەوە، لەبارەی هێرشەکەی شارەبانەوە رایگەیاند: دوای ئەوەی شەش کەسی "رافزی"یان لە نزیک زەوییە کشتوکاڵییەکانی گوندی رەشاد لە ناوچەی میقدادیە بە دیل گرتوون، دوای لێکۆڵینەوە لەگەڵیان، هەر شەشیان کوشتوون.  داعش هەروەها دەڵێت چەکدارەکانیان بۆسەیان بۆ ئەو هێزانە داناوەتەوە، کە بە فریای ئەو شەش کەسەوە چوون، دوای گەیشتنی دوو ئۆتۆمبێل کە ١٠ کەسی تێدابووە، "موجاهیدان" بە چەک رووبەڕوویان بوونەوە و هەموویان کوشتن و ئۆتۆمبێلەکانیان تێکدان.   داعش ئاماژەی بەوەداوە چەکدارەکانیان بەردەوامبوون لە بە ئامانجکردنی ئەو کەسانەی بە مەبەستی بەهاناوەچوونی "رافزییەکان" دەچوونە ناوچەکە، لە ئەنجامدا ١٥ کەسیان کوشتووە و لانیکەمیش ٢٠ کەسیان بریندار کردووە. چەکدارەکانیشیان بە گوتەی خۆیان بەبێ زیان گەڕاونەتەوە ناوچەکانیان.