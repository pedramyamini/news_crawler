جومانە غەلای، گوتەبێژی کۆمیسیۆنی هەڵبژاردنەکان عێراق، ئەمڕۆ چوارشەممە بە تۆڕی میدیایی رووداوی راگەیاند: "ئەمڕۆ ٨ - ٩ - ٢٠٢١ بە ئامادەبوونی دادوەر عەباس فەرحان حەسەن، سەرۆکی فەرمانگەی هەڵبژاردن لە کۆمیسیۆن و دوو نوێنەری تیمی نێردراوی نەتەوە یەکگرتووەکان لە عێراق؛ کۆمیسیۆنی هەڵبژاردنەکان پرۆسەی لەناوبردنی ئەو کارتە ئەلیکترۆنییانەی دەنگدانی دەستپێکرد کە لە کۆگاکانی دەباش لە بەغدا دانرابوون و پێشتر راگیرابوون، پرۆسەکەش دوو تاوەکو سێ رۆژ دەخایێنێت، کارتەکانیش لە رێگەی ئامێری تایبەتەوە ورد دەکرێن".  لەناوبردنی ئەو کارتانە دوای بڕیاری ئەنجوومەنی کۆمیسیارانی کۆمیسیۆنی هەڵبژاردنەکان دێت، کە بڕیاری دا کارتە کورتخایەنەکانی دەنگدان کە لەبریان کارتی بایۆمەتری دراوەتە خاوەنەکانیان لەناوببرێن، بڕیارەکە دەشڵێ هەروەها دەبێ کارتە ئەلیکترۆنییەکانی دەنگدان کە لە ساڵی ٢٠١٣ دەرکراون و راگیراون بەهۆی سەردانی نەکردنی ناوەندەکانی تۆمارکردن لە لایەن خاوەنەکانیانەوە؛ دەبێ لەناوببرێن، ئەو کارتانەش ژمارەیان ٤ ملیۆن و ٦٧٠ هەزار کارتی کورتخایەنە".  گوتەبێژی کۆمیسیۆنی هەڵبژاردنەکان عێراق گوتی: "لیژنەیەکی ناوەندیی لە نووسینگەی نیشتمانی پێکهێندرا، ئەرکی ئەو لیژنەش وەرگرتنی ئەو کارتانە بوو لە نووسینگەکانی کۆمیسیۆن لە پارێزگاکان بەپێی نووسراوی یاسایی".  لە ساڵی ٢٠١٨ ەوە ئەوە دووەمجارە کۆمیسیۆنی باڵای سەربەخۆی هەڵبژاردنی عێراق کارتی ئەلیکترۆنی کورتخایەن لەنێودەبات.  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بکرێت زیاتر لە ٢٤ ملیۆن هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە، مافیان هەیە بە کارتی ئەلیکترۆنی دەنگبدەن.