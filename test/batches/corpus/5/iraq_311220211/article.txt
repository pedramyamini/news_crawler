بڕیارەکەی پارتی و یەکێتی دوای ئەوە دێت، دادگەی باڵای فیدراڵیی عێراق ئەنجامەکانی هەڵبژاردنی پەسندکرد و ئەنجامەکەی رەوانەی سەرۆکایەتیی کۆمار کرد، بە مەبەستی پەسندکردن.  بەپێی ماددەی ٥٤ی دەستووری عێراق، دەبێت سەرۆککۆماری عێراق لە ماوەی ١٥ رۆژی دوای پەسندکردنی ئەنجامەکانی هەڵبژاردن، بە مەرسومێکی کۆماری داوای کۆبوونەوەی پەرلەمان بکات.  ئەحمەد ئەسەدی، سەرکردە لە چوارچێوەی هاوئاهەنگیی شیعەکان رایگەیاندووە، "دوای تەواوبوونی پشووەکانی سەری ساڵ، هەردوو پارتە کوردییەکە بە شاندێکی هاوبەش سەردانی بەغدا دەکەن، بێگومان ئەمە کاریگەریی لەسەر خێراکردنی گفتوگۆکان دەبێت، بەتایبەتی هێزە سوننەکان لە نێوماڵی خۆیان لێکتێگەیشتنیان تەواو کردووە، هەروەها لەنێو ماڵی کوردیش، بۆیە ئەمە وا لە هێزەکانی نێو ماڵی شیعە دەکات پەلە بکەن لە تەواوکردنی لێکتێگەیشتنەکانیان تاوەکو بەرەو پێکهێنانی حکومەت بچین. هەردوو پارتە کوردییەکە لایەنێک نین لە دژی لایەنێکی دیکە، بە روونی پێیان راگەیاندووین، بەشێک نابن لە هیچ هاوپەیمانییەک، جا سەدری یان چوارچێوەی هاوئاهەنگی بێت، بەڵکو دەبنە میکانیزمێک بۆ کۆکردنەوەی ئەو دوو فراکسیۆنە".  رۆژی چوارشەممە ٢٢ - ١٢ - ٢٠٢١ شاندێکی چوارچێوەی هاوئاهەنگی بە سەرۆکایەتیی نووری مالیکی سەردانی هەرێمی کوردستانیان کرد و لەگەڵ سەرۆک بارزانی و سەرۆکی هەرێمی کوردستان و بەرپرسانی پارتی دیموکراتی کوردستان و یەکێتیی نیشتمانیی کوردستان کۆبوونەوە و دەستپێشخەرییەکیان بۆ پێکهێنانی حکومەت خستەڕوو، تێیدا جەختیان لە پێکهێنانی حکومەتێکی گشتگیر و زۆرینەی فراوان کردەوە، بە شێوەیەک کە نابێت هیچ لایەنێک ناچار بە ئۆپۆزیسیۆن بوون بکرێت، لایەنە سیاسییەکان ئازادبن لەوەی دەبنە ئۆپۆزیسیۆن یاخود نا؛ هاوکات کوردیش دەیەوێت لە عێراق هاوبەش بێت، نەک بەشدار.  فازل میرانی، سکرتێری مەکتەبی سیاسیی پارتی دیموکراتی کوردستان رایدەگەیێنێت، "وەزیر و سەرۆککۆمار و جێگری سەرۆکی پەرلەمان گرنگ نییە، گرنگ ئەوەیە ئێمەی کوردستانی بەشداربین لە بەڕێوەبردنی عێراق، لە داڕشتنی سیاسەت و پرسی ئەمنی و دارایی عێراق، ئەگەر شەریک بین دەبێت وا بین، ئەگەر نا، چوار وەزیرمان هەبێت بێ دەسەڵات، لەجیاتی سەرۆککۆمارێک دوومان هەبێت بێ دەسەڵات، دەتوانن چی بۆ کوردستان بکەن؟ ئێمە ئەگەر شەریکی فیعلی بین، یەک کەسیش شەریک بێت، بەڵام بەبێ ئەو کەسە هیچ شتێک نەکرێت، ئێمە ئەوەمان دەوێت".  ماڵی شیعەکان کە پۆستی سەرۆکوەزیران لەوان دەبێت، بەسەر دوو بەرەدا دابەشبوون، کە بریتین لە رەوتی سەدر بە سەرۆکایەتیی موقتەدا سەدر کە براوەی یەکەمی هەڵبژاردنە و جەخت لەسەر حکومەتی زۆرینەی نیشتمانی دەکاتەوە، لایەنی دووەمیش چوارچێوەی هاوئاهەنگییە کە کورسیی پێویستیان بەدەستنەهێناوە و جەخت لە حکومەتی گشتگیر و بەشداریی هەمووان دەکەنەوە.