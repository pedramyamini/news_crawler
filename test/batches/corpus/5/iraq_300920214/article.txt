ئەمڕۆ پێنجشەممە ٣٠ - ٠٩ - ٢٠٢١ جیهاد کازم، گوتەبێژی دەسەڵاتی فڕۆکەوانیی مەدەنیی عێراقی بە تۆڕی میدیایی رووداوی راگەیاند، "وەکو دەسەڵاتی فڕۆکەوانیی مەدەنیی عێراق، چەند رۆژێکە ئیمەیڵمان بۆ سەرجەم فڕۆکەخانە و کۆمپانیاکانی فڕۆکەوانی ناردووە و ئاگادارمان کردوونەتەوە لە گرنگیی باش بەڕێوەچوونی هەڵبژاردنەکانی عێراق و سەرقاڵبوونی خەڵک بە دەنگدان، لەسەر ئەو بنچینەیەش کاژێر ٠٩: ٠٠ی شەوی ٩ی تشرینی یەکەمی ٢٠٢١ تاوەکو کاژێر ٠٦: ٠٠ی بەیانیی رۆژی ١١ی هەمان مانگ، ئاسمانی عێراق دادەخرێت، واتە هیچ گەشتێک لە هیچ فڕۆکەخانەیەکی عێراقەوە بۆ هیچ فڕۆکەخانەیەکی دەرەوەی عێراق ئەنجامنادرێت، ئەوە جگە لەوەی گەشتە نێوخۆییەکانیش رادەگیرێن؛ ژمارەی گەشتەکان سەتان گەشت دەبن".  هەر لەو بارەوە ئەحمەد هوشیار، بەڕێوەبەری فڕۆکەخانەی نێودەوڵەتیی هەولێر ئەمڕۆ بە تۆڕی میدیایی رووداوی راگەیاند، "راگرتنی گەشتەکان هەموو فڕۆکەخانەکانی عێراق دەگرێتەوە؛ ئەو گەشتانەشی لەو ماوەیەدا رادەگیرێن رۆژانی دواتر قەرەبوو دەکرێنەوە و ئەنجام دەدرێن".  بەڕێوەبەری فڕۆکەخانەی نێودەوڵەتیی هەولێر ئاماژەی بەوەش کرد، "بەهۆی بەڕێوەچوونی هەڵبژاردن و داخستنی ئاسمانی عێراق، لەو ماوەیەدا ٦٧ گەشتی فڕۆکەخانەی نێودەوڵەتیی هەولێر رادەگیرێن".  تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانیش بە تۆڕی میدیایی رووداوی گوتووە، "ئەو راگەیێندراوەمان پێگەیشتووە و گەشتەکانی فڕۆکەخانەی نێودەوڵەتیی سلێمانیش لەو ماوەیەدا رادەگیرێن".  عێراق پێنج فڕۆکەخانەی نێودەوڵەتیی هەیە کە گەشتە نێوخۆیی و دەرەکییەکانی لێوە ئەنجامدەدرێن، ئەوانیش فڕۆکەخانەکانی "بەغدا، هەولێر، سلێمانی، نەجەف و بەسرە"ن.  بڕیارە رۆژی ١٠ی ئۆکتۆبەری ٢٠٢١ هەڵبژاردن بۆ خولی پێنجەمی ئەنجوومەنی نوێنەرانی عێراق بەڕێوەبچێت، تێیدا لە کۆی زیاتر لە سێ هەزار و ٢٠٠ بەربژێر ٣٢٩ کەس هەڵدەبژێردرێن و دەبنە ئەندامی خولی داهاتووی ئەنجوومەنی نوێنەرانی عێراق.