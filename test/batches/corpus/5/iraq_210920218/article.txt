ئەمڕۆ سێشەممە ٢١ - ٠٩ - ٢٠٢١، ٧٦ ـەمین کۆبوونەوەی ئەنجوومەنی گشتیی نەتەوە یەکگرتووەکان لە نیویۆرک بە ئامادەبوونی بەشێکی زۆری سەرۆک و سەرکردەی وڵاتانی جیهان بەڕێوەچوو. لە پەراوێزی کۆبوونەوەکەدا، جۆ بایدن، سەرۆکی ئەمریکا و بەرهەم ساڵح، سەرۆککۆماری عێراق دیدارێکیان ئەنجامدا.  بەپێی راگەیێندراوی کۆشکی سپی، لە کۆبوونەوەکەدا بایدن جەختی کردووەتەوە لە پابەندبوونیان بە سەقامگیری ماوەدرێژی عێراق، هەروەها هەردوو سەرۆکەکە جەختیان لە رێزگرتنی دیموکراسی و یاسا لە عێراق کردووەتەوە.  لە هەڵبژاردنی مانگی داهاتووی پەرلەمانی عێراق ٥٥ هەزار و ٤١ وێستگەی دەنگدان هەن، لە هەر وێستگەیەکیش کۆمیسیۆن رێگە بە ٥ چاودێر دەدات چاودێریی پرۆسەی هەڵبژاردن بکەن؛ ئەگەریش لە هەر وێستگەیەک ٢ چاودێر هەبن ئەوا ژمارەیان لە ئاستی عێراق دەگاتە زیاتر لە ١١٠ هەزار چاودێر، کە لە کۆتایی پرۆسەی دەنگدانی گشتی لە هەر وێستگەیەک تێکڕای ئەنجامەکانیان رادەست دەکرێت.  لە ماوەی چەند مانگی رابردوودا، چەندین سەرکردە و کەسایەتیی جیهانی سەردانی عێراقیان کردووە، لەوانەش، پاپا فرانسیس، پاپای ڤاتیکان، ئیمانوێل ماکرۆن، سەرۆکی فەرەنسا، کۆبوونەوەی سێقۆڵی لەگەڵ سەرۆکی میسر و ئوردن، هەروەها کۆبوونەوەی لووتکەی عێراق بە بەشداریی سەرۆک و سەرۆکوەزیرانی نۆ وڵات.  سەرۆکی ئەمریکا دەسپێشخەرییەکانی ئەمدواییەی عێراق لەبارەی پێشوازیکردن لە سەرکردە جیهانییەکان بە گرنگ دەزانێت بۆ سەقامگیریی ناوچەکە.  بەپێی راگەیێندراوەکەی کۆشکی سپی، بەهێزکردنی پەیوەندییە دوولایەنەکان و زیادکردنی هاوئاهەنگییەکان لە بوارە دیپلۆماتییەکان. تەوەرانی دیکەی کۆبوونەوەکە بوون.