شێروان دووبەردانی، ئەندامی خوولی پێشووی ئەنجوومەنی نوێنەرانی عێراق ئەمڕۆ یەکشەممە ٢٦ - ١٢ - ٢٠٢١، بە تۆڕی میدیایی رووداوی گوت: "بڕیارە رۆژی سێشەممەی ئەم هەفتەیە شاندێکی وەزارەتی کۆچ و کۆچبەرانی عێراق و ژمارەیەک ئۆتۆمبێل بگاتە سووریا و ناوچەکانی ژێر کۆنترۆڵی هێزەکانی سووریای دیموکرات بۆ ئەوەی ژمارەیەک خێزان و کەسوکاری دیکەی چەکدارانی داعش کە ژمارەیان لەنێوان ١٠٠ بۆ ١٥٠ خێزان دەبن بگوێزرێنەوە بۆ کەمپی جەدعە لە پارێزگای نەینەوا".  گوتیشی: "ئەوانەی دەهێنرێنەوە هاوژین و منداڵ و کەسوکاری چەکدارانی داعشن، ئەوانەی بە رەچەڵەک عێراقین، ئەمان کاروانی چوارەمن دەهێنرێنەوە، زۆرینەیان خەڵکی پارێزگاکانی ئەنبار و سەڵاحەدینن، هەروەها بەشێکیشیان خەڵکی پارێزگای نەینەوان".  ئەو ئەندامەی خوولی پێشووی پەرلەمانی عێراق، ئەوەشی ئاشکراکرد کە "تاوەکو ئێستا زیاتر لە ٣٠٠ خێزانی ئەو چەکدارانەی داعش گەڕێندراونەتەوە، بەشێک لەوانەی پێشتر هێنراوەتەوە لە کەسوکاری چەکدارانی داعش بە کەفالەت ئازادکراون، بەڵام ژمارەیان کەمە".  سەبارەت بە مەترسیی ئەو عێراقییانەی لە کەمپی هۆلەوە بۆ عێراق دەگەڕێنرێنەوە روونیکردەوە، "هێنانەوەی کەسوکاری چەکدارانی داعش لە کەمپی هۆلەوە بۆ عێراق کێشەیەکی گەورەیە، چونکە ئەوانە بۆمبی تەوقیتکراون و مەترسین، بە نموونە لە کاروانی سێیەمی ئەو کەسانەی لە کەمپی هۆلەوە گەڕێندراونەتەوە بۆ کەمپی جەدعە لە مووسڵ نزیکەی ٣٠٠ کەسیان منداڵن و ئەمان هێشتا کاریگەریی بیری توندڕەوییان لەسەرە و مەترسین بۆ دەرەوەی کەمپەکە و پارێزگای نەینەوا و عێراقیش بەگشتی".  سەرچاوەیەک لە وەزارەتی کۆچ و کۆچبەرانی عێراق، ئەمڕۆ یەکشەممە بە تۆڕی میدیایی رووداوی گوت: "ئەوانەی دەهێنرێنەوە بەپێی رێککەوتنی نێوان حکومەتی عێراق و نەتەوە یەکگرتووەکانە و ئەوانەی دەهێندرێنەوە چاودێری دەکرێن و پیشتر ناوەکانیان بەپێی لیستەکان جیادەکرێنەوە و لێکۆڵینەوەیان لەگەڵدا دەکرێت".  هاوکات رەفعەت سمۆ، یاریدەدەری پارێزگاری نەینەوا، ئەمڕۆ یەکشەممە ٢٦ - ١٢ - ٢٠٢١، بە تۆڕی میدیایی رووداوی گوت: "بەڵێ راستە و بڕیارە کاروانێکی دیکەی کەسوکاری چەکدارانی داعش بگەڕێندرێنەوە بۆ عێراق، هەرچەندە ئێمە چەند جارێک گەڕانەوەی ئەوانەمان رەتکردەوە، بەڵام حکومەتی عێراق سوورە لەسەر گەڕاندنەوەی ئەوان".  بەپێی زانیارییەکانی نەتەوە یەکگرتووەکان زیاتر ٣٠ هەزار کەس لە کەسوکاری چەکدارە عێراقییەکانی داعش لە کەمپی هۆلن، کەمپەکە لە پارێزگای حەسەکەی رۆژئاوای کوردستانە و لەلایەن بەڕێوەبەرایەتیی خۆسەرەوە بەڕێوەدەبرێت.  ئەمساڵ سێ کاروانی کەسوکاری چەکدارانی داعش لە کەمپی هۆل لە رۆژئاوای کوردستانەوە هێنراونەتەوە بۆ عێراق و لە کەمپی جەدعە لە پارێزگای نەینەوا نیشتەجێکراون.