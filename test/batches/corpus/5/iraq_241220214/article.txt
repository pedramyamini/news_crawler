موقتەدا سەدر، رێبەری رەوتی سەدر ئەمڕۆ هەینی ٢٤/١٢/٢٠٢١ لە راگەیێندراوێکدا کە دوای یەک کاژێر لە دەستلەکارکێشانەوەی لوئەی یاسری، پارێزگاری نەجەف لە باشووری عێراق رایگەیاند: "ئەوە هەنگاوێکە بە ئاراستەی رێگەی راست؛ مەبەستم دەستلەکارکێشانەوەی پارێزگاری نەجەفی پیرۆزە... ئەو هەنگاوە دەستکەوتێکە بۆ پاراستنی شاری خەلیفەی موسڵمانان دروودی خودای لەسەر بێت؛ بۆیە لێرەوە بۆ ئەوەی ئەوانەی دەستیان بە پۆست و کورسییەوە گرتووە چیدیکە دەستی پێوە نەگرن، دەبێ حکومەت (لوئەی یاسری) و خێزانەکەی بپارێزێت لە هەر خراپەیەک کە دەکرێ بەرامبەریان بکرێت".  رێبەری رەوتی سەدر گوتیشی: "دەبێ بەپێی یاسا مامەڵە لەگەڵ دەستلەکارکێشانەوەی پارێزگاردا بکرێت، ئەگەرنا ئێمە بەرپرسیارێتیی هەموو لێکەوتە یاساییەکانی دەخەینە ئەستۆی حکومەت؛ جەختیش دەکەینەوە لەسەر خێرا دانانی پارێزگارێکی دەستپاک و بەتوانا بۆ نەجەفی پیرۆز؛ دەبێت گرنگیش بە پارێزگاکە بدرێت لە رێگەی تەرخانکردنی پارە و پاڵپشتیکردنییەوە، ئێمەش تەواو ئامادەین بۆ مامەڵەکردن لەگەڵ ئەو پرسە".  دوای چەند هەفتەیەک لە خۆپێشاندان و ناڕەزایەتی دەربڕین دژی لوئەی یاسری، پارێزگاری نەجەف، کە خۆپێشاندەران بە تێوەگلان لە گەندەڵی تۆمەتباری دەکەن و داوای دوورخستنەوەی لە پۆستەکەی دەکەن، ئێوارەی ئەمڕۆ یاسری لە کۆنگرەیەکی رۆژنامەڤانیدا، کە پەیامنێری تۆڕی میدیایی رووداو ئامادەی بوو، رایگەیاند: "دەستلەکارکێشانەوەی خۆم پێشکێش کرد، دووشەممەی داهاتووش ٢٧/١٢/٢٠٢١، لەگەڵ کۆتاییهاتنی پشووی کریسمس و دەستپێکردنی دەوامی فەرمیی دەزگاکانی حکومەت، نووسراوی دەستلەکارکێشانەوەکەم بەفەرمی پێشکێش دەکەم و چاوەڕوان دەبم سەرۆکوەزیران پەسندی بکات، لەو بڕیارەشم پاشگەز نابمەوە".  دەستلەکارکێشانەوەکەی پارێزگاری نەجەف دوای دوو رۆژ هات لە داواکەی موقتەدا سەدر کە دوێنێ پینجشەممە لە کاتی سەردانکردنی شارەوانی نەجەف داوای دوورخستنەوەی لوئەی یاسری کرد لە پۆستی پارێزگاری نەجەف، لەگەڵ دوورخستنەوەی بەڕێوەبەری شارەوانی نەجەف لە پۆستەکەی.