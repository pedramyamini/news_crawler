بەڕێوەبەرایەتیی بەرگریی شارستانی لە عێراق لە راگەیێندراوێکدا رایگەیاند: "تیمەکانمان ١٣ زیارەتکاری چلەی ماتەمینی پێشەوا حوسێنیان لە پارێزگای کەربەلای پیرۆز لە خنکان رزگارکرد، دوای ئەوەی ئۆتۆمبێلەکەیان کە لە جۆری پاسە بەهۆی کێشەیەکی تەکنیکییەوە کەوتە نێو رووباری حوسێنییە و ژێرئاو کەوت، تەنانەت شەش لە سەرنشینانی پاسەکە کەوتبوونە ژێر ئاو و گیریان خواردبوو تاوەکو تیمەکانی بەرگریی شارستانی رزگاریان کردن".  بەڕێوەبەرایەتیی بەرگریی شارستانی لە عێراق دەڵێت: "شەش سەرنشینەکە دوای رزگارکردنیان، بەهۆی نالەباریی تەندروستییان رەوانەی نەخۆشخانە کران بۆئەوەی چارەسەر وەربگرن".  دوێنێ سێشەممە ٢٨/٩/٢٠٢١ لە عێراق رێوڕەسمی چلەی ماتەمینی ئیمام حوسێن کۆتاییهات؛ لەو بارەوە مستەفا کازمی، سەرۆکوەزیرانی عێراق رایگەیاند، پلانی ئەمنیی پاراستنی زیارەتکارانی چلەی ماتەمینی سەرکەوتوو بوو.  بەپێی راگەیاندنی فەرمیی حکومەتی عێراق، ئەمساڵ نزیکەی ١٧ ملیۆن زیارەتکار لە ناوخۆ و دەرەوەی عێراق لە چلەی ماتەمینی ئیمام حوسێن بەشداربوون.