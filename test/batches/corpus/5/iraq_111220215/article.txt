ئەبو عەلی بەسری، یاریدەدەری سەرۆک ئەرکانی حەشدی شەعبی دەڵێت، "حەشدی شەعبی دەمێنێتەوە، لەبەرئەوەی مەترسییەکان ھێشتا ھەن، مادام دووژمن ھەیە بۆیە بوونی حەشد گرنگە بۆ عێراق، ھەر کەسێک داوای ھەڵوەشاندنەوەی بکات ئەوە دووژمنی عێراقە، خائینی عێراقە، بەکرێگیراو و دووژمنی عێراقە".  بۆ سونەکان، ئێستا لە ھەموو شت گرنگتر مانەوەی ھێزەکانی ئەمریکایە، چونکە پێیانوایە عێراق بەم شێوەیە ھەم لە ھەڕەشەی داعش دەپارێزرێت و ھەم لە ھەر گرووپێکی تووندئاژۆ کە ببێتە مەترسی بۆسەر ژیانی عێراقییەکان.  شێخ ئەیاد جبووری، ئەندامی دەستەی سیاسیی ھاوپەیمانیی عەزم دەڵێت، "ھێشتا شانەی نووستوو ھەن ھەوڵدەدەن لە ھەر ساتێکدا بێت دەرفەتێکیان بۆ بڕەخسێت یان بۆشاییەک ھەبێت دەرکەونەوە، بۆیە کشانەوەی ھێزەکانی ئەمریکا و ھێزە بیانییەکان لە عێراق لەم کاتەدا زۆر گونجاو نییە و بڕیارێکی پێشوەختەیە، پێویستە چاو بخشێندرێتەوە بەو بڕیارە، لەبەرئەوەی عێراق ھێشتا پێویستی بە بوونیانە".  ١٠ گرووپی حەشدی شەعبی لەژێر ناوی فاسئل مقاوەمە چەکدارکراون و دژی ئەمریکان، ئەوان دەڵێن "وڵاتیان داگیرکراوە" و چەک دانانێن، بەڵکو دژی ھێزە بیانییەکان بەکاریدەھێنن.