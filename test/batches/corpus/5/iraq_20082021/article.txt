هەرێم کەمال ئاغا، ئەندامی پەرلەمانی عێراق و ئەندامی سەرکردایەتیی یەکێتیی نیشتمانیی کوردستان بە رادیۆی رووداوی راگەیاند، "کازمی کە هاتە سەر دەسەڵات، دوو بنەمای بۆ کاری حکومەتەکەی دانابوو، یەکێک لەوانە گەڕاندنەوەی شکۆی دەوڵەت بوو، بەڵام کازمی نەیتوانیوە ئەوە بکات، بەتایبەت کە نەیتوانیوە رێگە لە گرووپە چەکدارەکان بگرێت و دەستوەردانی وڵاتانی دراوسێ کەمبکاتەوە. ئەوەی دیکەش ئەنجامدانی هەڵبژاردنی پێشوەخت بوو، بۆ ئەوە هەموو ئامادەکارییەک کراوە، پێشمان وایە لە کاتی خۆیدا ئەنجام دەدرێت".  بە گوتەی ئەو پەرلەمانتارەی عێراق "دوو بۆچوون هەیە لەسەر ئەنجامدانی هەڵبژاردن، یەکێکیان گرووپی هاوپەیمانیی بینای کۆن، ئەوان رێکن لەسەر ئەوەی هەڵبژاردن بکرێت، پێشتر لەسەر یاساکە تێبینییان هەبووە و دژ بوون، بەڵام بە ناچاری رازیبوون، ئەوانەی دیکە رەوتی سەدر و هەندێک لایەنی دیکەن، ئەوان لەگەڵ یاساکە بوون و ئێستا کشاونەتەوە، هەندێک پاساویان هەیە،  ئەو گرووپانەی لە سەرەتادا دژ بوون ئێستا لەگەڵن، بەڵام هێشتا زۆرینەی لایەنەکان لەگەڵ ئەنجامدانی هەڵبژاردنن".  وەکو هەرێم کەمال ئاغا دەڵێت، ئەو گرووپانەی سوورن لەسەر ئەوەی هەڵبژاردن بکرێت، "لە کۆبوونەوەیەک کە لە ماڵی سەرۆکی پەرلەمانی عێراق ئەنجامدرا، بەتایبەت دەوڵەتی یاسا زۆر دژی ئەو یاسایەی هەڵبژاردن بوون و ١٠٠ واژۆیان کۆکردبووەوە، بەڵام ئێستا ئەوان لەگەڵن و داوادەکەن لە کاتی خۆیدا بکرێت، کوردیش بە هەمان شێوە، ئێمە لە رابردوودا دەنگمان بە یاساکە نەدا و دژ بووین، بەڵام ئێستا لەگەڵ پرۆسەکە دەڕۆین".  لەبارەی ئەوەی ئەگەر لایەنەکان بایکۆتی هەڵبژاردن بکەن کاریگەریی لەسەر پرۆسەی هەڵبژاردن چی دەبێت، ئەو ئاماژەی بەوە کرد،  "ئەگەر بەبێ ئەو لایەنانە هەڵبژاردن بکرێت ئاسایی و یاساییە، تەنیا ئەگەر بایکۆتکردنەکە بە جۆرێک بێت لە ٥٠ % ی  ژمارەی دەنگدەران کەمتر بەشداربن، شەرعیەتی یاسایی نابێت".  دەربارەی ئەگەری خۆپێشاندان و ئاڵۆزی لە عێراق لە ئەگەری ئەنجامنەدانی هەڵبژاردن، هەرێم کەمال ئاغا باسی لەوە کرد، "ئەو کەسانەی خۆپێشاندانیان دەکرد، یەکێک لە داواکارییەکانیان ئەنجامدانی هەڵبژاردن بوو، هەرچەندە بەشێکیان لەم دواییانەدا داوایان دەکرد چەک لە دەستی گرووپەکان نەمێنێت و داواکاریی دیکەیان هەبوون؛ بەڵام ئەوان ئێستا ئەو هێزەیان نەماوە و بڕواناکەم بتوانن خۆپێشاندان بکەن، لە داهاتووشدا تەنیا سەدر دەتوانێت خۆپێشاندان بکات".  ئەو پەرلەمانتارە دەڵێت، هەڵبژاردن لە کاتی خۆیدا دەکرێت، چونکە گرووپی بینا پشتگیریی وڵاتێکی دراوسێیان هەیە، بە دووریشی نابینێت رەوتی سەدریش پاشگەز ببێتەوە، "چونکە پێشتریش شتی وا هەبووە و پەشیمان بووەتەوە، ئەوەی کە ترسی هەیە لە هەڵبژاردن، هۆکارەکەی ململانێیەکی نێوخۆیی شیعەکانە، چونکە پێشتریش ململانێیان زۆر تووند بوو لەسەر دانانی سەرۆکوەزیران. سەدر دوو داواکاریی هەیە، یەکێکیان دواخستنی هەڵبژاردنە بۆ مانگی نیسانی ٢٠٢٢، یەکێکی دیکەشیان مەرجەعیەت فەتوایەک بدات بۆ قەدەخەکردنی چەک لە دەستی گرووپە چەکدارەکان".  هەرێم کەمال ئاغا ئەوەشی خستەڕوو، حکومەتی عێراق متمانەی ناوخۆیی و نێودەوڵەتیی لەدەستداوە، "ئەنجامنەدانی هەڵبژاردنیش بەو حکومەتە لاوازەی ئێستا کە رۆژانە هێرش دەکرێتە سەر هاوپەیمانان و حکومەت چارەسەری پێ نییە، باش نابێت و وادەکات متمانەی نێودەوڵەتی رۆژ بە رۆژ زیاتر لەدەستبدات".  سەبارەت بەوەی هەڵبژاردنەکە بۆ کورد باش دەبێت یاخود نا، ئەوەی خستەڕوو "هەرچەندە هەموو فراکسیۆنەکانی کورد لە پەرلەمانی عێراق دژی یاساکە بووین لە رابردوودا، چونکە کۆمەڵێک کێشەی هەیە، کە کاریگەرییان لەو هەڵبژاردنە دیار دەبێت، کۆمیسیۆنیش بێ کێشە نییە، بەتایبەت ئەو کارتانەی دەنگدان کە هاتوونەتەوە و ژمارەیەکی زۆری زیاد چاپ کراوە، بەتایبەت هی تایبەت و دەنگی مەدەنی؛ لە هەندێک شاری هەرێمی کوردستانیش کارتی دووبارە هاتووەتەوە، ئەگەرچی لە بەغدا ژمارەی زیاتر باس دەکرێت، بەڵام ١١٦ هەزار کارتی هەڵە چاپ کراون، ئەمەش جێی پرسیارە. کۆمەڵێک کێشەی دیکەش هەن، ئایا کۆمیسیۆن دەتوانێت چارەسەریان بکات؟ "  ئەمەش لە کاتێکدایە، بڕیارە رۆژی ١٠ - ١٠ - ٢٠٢١ هەڵبژاردنی پەرلەمانی عێراق بەڕێوەبچێت، بەڵام بە گوتەی هەندێک سەرچاوە و پەرلەمانتاری عێراق، بەشێک لە لایەنەکان لەگەڵ دواخستنی هەڵبژاردنن بۆ ساڵی داهاتوو.