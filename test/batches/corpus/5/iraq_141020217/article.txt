مەهدی کەنعان، خۆپێشاندەر دەڵێت، "دەنگ براون، دەنگی زۆری چاکەکاران لە شەتولعەرەب بۆ فاو دزراون و دراونەتە خەڵکانی گەندەڵ، بۆیە ئێمە سکاڵامان لەسەر ئەو دەنگانە هەیە، داوا لە کۆمیسیۆن دەکەین، پێداچوونەوە بە سندوقەکان بکات، تاوەکو ئەوە نەکرێت، کە بە خەڵکی بەسرە کراوە".  خۆپێشاندەرێکی دیکە بەناوی عەبدولدائیم غولام ئاماژە بەوە دەکات، "ساختەکاریی فراوان کراوە، زۆربەی خاوەن تواناکان دوورخراونەتەوە، بۆیە جارێکی دیکە داوا لە کۆمیسیۆن دەکەین لەو بێئاگاییە بەخەبەر بێتەوە، ماف بۆ خاوەن ماف بگەڕێنێتەوە تاوەکو هێمنی بگەڕێتەوە شەقام".  بەپێی ئەنجامە بەراییەکانی هەڵبژاردن، رەوتی سەدر لەو پارێزگایەدا بە پلەی یەکەم دێت و ٩ کورسیی بەدەستهێناوە، دواتریش تەسمیم چوار کورسی و دەوڵەتی یاسا و هاوپەیمانیی فەتح هەریەکەیان دوو کورسی و سەربەخۆکانیش سێ کورسییان هێناوە.  سۆزان مەهدی، بەربژێری دەرنەچوو دەڵێت، "ئەو خۆپێشاندەرانەی پشتم، جەماوەری منن، دەنگم سڕاوەتەوە، دەنگی خەڵک و دۆستانم و جەماوەرەکەم نەماوە، ئەمەش لەسەر بنەمای ئامێری دەنگدان، ئێمە ئەو ئامێرە رەتدەکەینەوە، ئەمریکا بەو گەورەییەی خۆیەوە ئەو سیستەمەی رەتکردووەتەوە. ئەمە پیلانگێڕییەکی زۆر قێزەونە بۆ سڕینەوەی دەنگەکانم، بۆیە داوا دەکەم هەموو دەنگەکان بە دەست بژمێردرێنەوە، ئەلیکترۆنی رەتدەکەمەوە".  پارێزگای بەسرە بەسەر ٦ بازنەی هەڵبژاردن دابەشکرابوو،  زیاتر لە ملیۆنێک و ٨٠٠ هەزار کەس مافی دەنگدانی هەبوو، لە پەرلەمانی عێراقدا ٢٥ کورسی هەیە، کە ٦ یان کۆتای ژنانە. رێژەی دەنگدانیش لەو پارێزگایەدا ٤٠ % بوو.