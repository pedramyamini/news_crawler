بەکر فەتاح، نوێنەری ھەمیشەیی عێراق لە نەتەوە یەكگرتووەكان بە جێگری سەرۆكی كۆنگرەی ساڵانەی ئاژانسی نێودەوڵەتیی وزەی ئەتۆم هەڵبژێردرا و لەوبارەوە بە رووداوی راگەیاند، كۆنگرەی ساڵانەی ئاژانسی نێودەوڵەتیی وزەی ئەتۆم ساڵانە دەستەی سەرۆکایەتیی هەڵدەبژێرێت، بەپێی جوگرافیا پۆستەکانی سەرۆکایەتی دابەشدەکرێت و بۆ ئەمساڵ پۆستەکانی سەرۆک و جێگر بۆ باشووری ئاسیا و رۆژهەڵاتی نێوەڕاست دیاریکران، کە سەرۆک درا بە کوێت و جێگریش درا بە عێراق.  بەکر فەتاح رایگەیاند، "وەرگرتنی ئەو پۆستە بە کۆی دەنگ بووە و لە ئەم هەفتەیەوە دەستبەکاردەبم، گرنگترین کارەکانی کۆنگرەکەش دیاریکردنی بودجەی ساڵانە، کێشەکانی ناوچەکە و جیهان تاوتوێ دەکات و دواتر بە راپۆرتێک بەرزدەکرێتەوە بۆ نەتەوە یەکگرتووەکان. "  بڕیارە رۆژی دووشەممە ٢٠.٩.٢٠٢١ کۆنگرەکە یەکەم کۆبوونەوە بکات و کوەیت سەرۆکایەتی بکات، رۆژی سێشەممەش کۆبوونەوەیەکی دیکە بە سەرۆکایەتیی بەکر فەتاح لە پشکی عێراق دەکرێت.  ئەم زانیارییانە لەبارەی بەکر فەتاح حوسێن بزانە:  - باڵیۆزی پێشووی عێراق بووە لە سوێد و بەرازیل  - نوێنەری هەمیشەیی عێراقە لە نەتەوە یەکگرتووەکان  - ساڵی ١٩٥٧ لە سلێمانی لەدایکبووە  - خێزاندارە و باوکی دوو کچە  - زمانەکانی ئینگلیزی، ئیسپانی، فارسی و ئیتاڵی دەزانێت  - ساڵی ١٩٧٨ لە زانکۆی سلێمانی بەکالۆریۆسی لە کیمیادا بەدەستهێناوە  - ١٩٨٩ تا ١٩٩٢ نوێنەری یەکێتیی نیشتیمانیی کوردستان بووە لە ئێران  - ١٩٩٤ تا ١٩٩٨ نوێنەری یەکێتیی نیشتیمانی کوردستان بووە لە ئیسپانیا  - ١٩٩٩ تا ٢٠٠٩ ئەندامی ئەنجوومەنی نەتەوەیی کوردستان - عێراق بووە