نووسینگەی سەرۆکوەزیرانی عێراق، ئەمڕۆ دووشەممە ٢٣ - ٨ - ٢٠٢١ لە راگەیەندراوێکدا بڵاویکردەوە: "مستەفا کازمی، سەرۆکوەزیران و فەرماندەی گشتیی هێزە چەکدارەکانی عێراق ئەمڕۆ سەردانی شارۆچکەی تارمییەی کرد و بارەگای فەرماندەیی ئۆپەراسیۆنەکانی بەسەرکردەوە، دواتر لەگەڵ هەموو فەرماندە ئەمنییەکان کۆبووەوە".  سەردانەکەی کازمی بۆ تارمییە دوای سێ رۆژ دێت لە زیادبوونی گرژییەکان لە ناوچەی تارمییە، ئەوەش دوای کوژرانی ئەفسەرێک و چوار چەکداری حەشدی شەعبی لەگەڵ برینداربوونی ٦ چەکداری دیکەی حەشد. ئەوەش لە کاتێکدایە چەند مانگێکە ئۆپەراسیۆنی هێزە ئەمنییەکانی عێراق و حەشدی شەعبی لە شارۆچکەی تارمییە بەردەوامن و گرژی زۆریان دروستکردووە.  سەبارەت بە رووداوەکە، دەستەی حەشدی شەعبی، شەوی هەینی (٢٠/٨/٢٠٢١) رایگەیاند، داعش "لە شارۆچکەی تارمییە لە باکووری بەغدا هێرشی کردە سەر هێزەکانی لیوای ١٢ی حەشدی شەعبی و هێرشەکە بووە هۆی کوژرانی ئەفسەرێک و ٤ چەکداری لیواکە لەگەڵ برینداربوونی ٦ چەکداری دیکەمان".  هەرچەندە دەستەی حەشدی شەعبی بەردەوام رەتیدەکاتەوە بە هۆکاری مەزهەبی ناوچەی تارمییە بکاتەوە ئامانج، بەڵام ئەمیندارێتیی گشتیی دەستەی زانایانی موسڵمانان لە عێراق، شەممەی رابردوو (٢١/٨/٢٠٢١)، سەبارەت بە ئۆپەراسیۆنە سەربازییەکان لە شارۆچکەی تارمییە رایگەیاند؛ "میلیشیا تیرۆریستەکانی حەشدی شەعبی" سوورن لەسەر بەئامانجکردنی شارۆچکەی تارمییە و وەدەرنانی دانیشتووانی لە پێشی چاوی هەموو جیهان، چونکە چەند رۆژێکە گرژی و پێشێلکارییەکانی بواری مافەکانی مرۆڤ لە شارۆچکەی تارمییە لە باکووری بەغدا زۆر بوون.   ئەمیندارێتیی گشتیی دەستەی زانایانی موسڵمانان ئاماژە بەوەش دەدات، "رێکاری ئەمنی و ناڕەوا بەرامبەر رۆڵەکانی شارۆچەکەکە گیراونەتەبەر، کە هاوکاتن لەگەڵ هەڵمەتەکانی بە هەڕەمەکیی هەڵکوتانەسەر دەیان رۆڵەی بێتاوانی تارمییە، لەپاڵ تەقاندنەوەی چەندین خانوو، بەڵام دوێنێ ئەو هەڵمەتانە پێشهاتێکی ترسناکیان بەخۆەوە بینی بەهۆی گێچەڵیکردن بە هاووڵاتیان لە شارۆچکەکە و بەدەستگەیشتنی هەواڵی لەسێدارەدانی بەئاشکرا لە لایەن میلیشیاکانی حەشدەوە. ئەو هەواڵانەش هاوکات بوون لەگەڵ دەستپێکردنی هەڵمەتێکی هاندان لە لایەن سیاسەتڤانان و سەرکردەکانی میلیشیا تایفەگەرییەکان دژی دانیشتووانی تارمییە؛ ئەوان تەنانەت ئەوان داوا دەکەن چەندین ناوچەی نیشتەجێبوون لە شارۆچکەی تارمییە تەخت بکرێن وەک ئەوەی لە شارەدێی جورف ئەلسەخر لە باشووری بەغدا کرا. "