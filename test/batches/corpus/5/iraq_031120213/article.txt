بزووتنەوەی ئیمتیداد، بەرهەمی خۆپێشاندانەکانی ٢٠١٩ یە و بۆ یەکەمجار بەشداری هەڵبژاردنی ئەمجارەی پەرلەمانی عێراقی کرد و  ٩ کورسی پەرلەمانی بەدەستهێنا.  عەلا رکابی، پسپۆری دەرمانسازییە و چالاکڤانێکی سیاسییە لە ساڵانی چلەکانی تەمەنیدایە، ئەو لە هەڵبژاردنی پەرلەمانی عێراق، کە لە مانگی ئۆکتۆبەری رابردوو بەڕێوەچوو سەرکەوت و بووە ئەندامی پەرلەمان.  عەلا رکابی لە ماڵەکەی خۆیدا لە شاری ناسرییە لە باشووری عێراق بە ئاژانسی فرانس پرێسی راگەیاند: "ئێمە هەڵقوڵاوی گۆڕەپانەکانی خۆپێشاندانین وەکو گۆڕەپانی حەبووبی لە ناوەڕاستی شاری ناسرییە؛ بۆیە دەبینە بەرهەڵستکاری سەربەخۆ و لە حکومەتی داهاتوو بەشدار نابین، ئەوەش ئاسان نییە، ئێستاش لە پەیوەندیداین لەگەڵ خەڵکێک کە سەر بە لایەنە سیاسییەکانن و خەڵکێکی دیکەش کە سەر بە لایەنی سیاسی نین و لە هەڵبژاردنی رابردووش بەشدار نەبوون بۆ ئەوەی داوایان لێ بکەین پێکەوە رۆڵێکی تەواوکەر بگێڕین، ئەوان وەکو بەرهەڵستکاری سیاسی لە شەقام و ئێمە وەکو بەرهەڵستکاری سیاسی لە پەرلەمان، هەرچەندە ئێستا قەبارەمان لە نێو پەرلەمانی خاوەن ٣٢٩ ئەندام، کاریگەر نییە".  بزووتنەوەی ئیمتیداد لەپاڵ چەند لایەنێکی سیاسیی دیکە کە بە خۆیان دەڵێن لێکەوتەی خۆپێشاندانەکان و ناڕەزایەتییەکانی تشرینی ٢٠١٩ لە عێراق بە پێچەوانەی بەشێکی زۆری لایەنەکانی لێکەوتەی ئەو خۆپێشاندانانە بڕیاریان دا لە هەڵبژاردنی پەرلەمانی عێراق بەشداربن؛ بۆیە ئیمتیداد لەگەڵ بزووتنەوەی ئیشراق کانوون پێکەوە ١٥ کورسی پەرلەمانیان بەدەستهێنا، جیا لەوانیش ژمارەیەک لە بەربژێرە دەرچووە سەربەخۆکانی هەڵبژاردنی پەرلەمان خۆیان بە هەڵقوڵاوی خۆپێشاندانەکانی تشرین ناودەبەن.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی و دەوڵەتی یاسا ٣٣ کورسی بەدەستهێناوە، بەڵام هاوپەیمانی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە. ئەو دابەشبوونەش لە نێو پەرلەمان بەشی زۆری لایەنە براوەکان ناچاری دروستکردنی هاوپەیمانی و پێکهاتن دەکات بۆ پێکهێنانی کابینەی نوێی حکومەتی عێراق.  سکرتێری گشتیی بزووتنەوەی ئیمتیداد دەڵێت: "گەورەترین کێشەی ئێمە لە عێراق حکومەتی پشکپشکێنەیە لەگەڵ دابەشکردنی پۆست و پلەکان بەسەر حیزبەکاندا؛ بۆ ئەوەی بەرەنگاری ئەوە ببینەوە دەبێ لە دەرەوەی سیستمەکە بمێنینەوە، ئەو سیستمەی کە خزمەتگوزاری خراپی لێکەوتووەتەوە کە لە ناسریە زۆر روونە، لەگەڵ لێکەوتەی گەندەڵی کە لە هەموو جومگەکانی ئەو وڵاتە دەوڵەمەندە بە نەوت تەشەنەی کردووە، کەچی سێیەکی دانیشتووانی عێراق لە ژێر هێڵی هەژاریدان؛ بۆیە لە هیچ حکومەتێکی پشکپشکێنە بەشدار نابین بۆ ئەوەی بتوانین لێپرسینەوە بکەین".  ئێستا خۆپێشاندانەکان و ناڕەزایەتییەکان لە عێراق زۆر کەمتر بوونە بەراورد بە دوو ساڵی رابردوو، بەڵام عەلا رکابی دەڵێ: "تێچووی هەڵمەتی بزووتنەوەی ئیمتیداد لە هەڵبژاردن ٤ ملیۆن دینار بوو بەراورد بە چەندین ملیۆنی خەرجی حیزبە گەورەکان، لەگەڵ ئەوەشدا ئیمتیداد بەپێی ئەنجامە بەراییەکان توانی لە کۆی ١٩ کورسی پەرلەمان لە پارێزگای زیقار ٥ کورسی بە ١٤٠ هەزار دەنگ بباتەوە، کەچی بەربژێرانی حیزبەکانی دیکە ٩٠ هەزار دەنگیان بەدەستهێنا، ئەوەش دەیسەلمێنێ کە بزووتنەوەی ناڕەزایەتی بەردەوامە و توانیمان بگەینە نێو پەرلەمان، لە کاتێکدا رکابەرەکانمان ئەو حیزبانەن کە پارەی زەبەلاحیان هەیە و چەک و پاڵپشتیی نێودەوڵەتییان هەیە، بەڵام ئیمتیداد تەنانەت نووسینگەیەکی تایبەت بە خۆی نییە".  سکرتێری گشتیی بزووتنەوەی ئیمتیداد باسی کاری داهاتوویان دەکات و دەڵێت: "پێویستمان بە دروستکردنی فراکسیۆنێکە لە ٢٥ تاوەکو ٣٠ کورسی پەرلەمان بۆ ئەوەی بتوانێ رۆڵی چاودێر بگێڕێت، چونکە بەپێی دەستوور پێویستمان بە واژووی لانیکەم ٢٥ پەرلەمانتارە بۆ ئەوەی بتوانین پرساندن لەگەڵ هەر وەزیرێک بکەین، بۆیە هەوڵی گەیشتن بە لێکتێگەیشتن دەدەین بۆ کۆکردنەوەی ئەو ژمارە، بەوەش دەبینە ئامرازی هاوسەنگکردنی تەرازووی دەنگدان لەسەر پرۆژە یاساکان ئەگەر حیزبە گەورەکان نەگەیشتنە رێککەوتن، بۆ ئەو مەبەستەش لەگەڵ بزووتنەوەی نەوەی نوێ لە پەیوەندیداین کە خاوەنی ٩ کورسیی پەرلەمانە".  عەلا رکابی پسپۆری دەرمانسازیی کە بە گوتەی خۆی نزیکەی ساڵێکە بەهۆی هەڕەشەی "چەند حیزبێکەوە" لە دەرمانخانەکەیدا لە ناوەڕاستی شاری ناسریە کار ناکات، لە کۆتاییدا دەڵێ: "رەنگە ئێمە نەتوانین رێپێوانەکە تەواو بکەین، چونکە رەنگە بە ئاسانی و بە فیشەکێک کۆتایی بە ژیانمان بێت، بەڵام گەیشتنی سەربەخۆکان بۆ پەرلەمان سەرەتایەکە و هەنگاوێکە بە ئاراستەی چاکسازیی بەبێ ئەوەی تەنیا فیشەکێکیش بتەقێنین".