دکتۆر فوئاد حوسێن لە کۆنگرەیەکی رۆژنامەڤانیی هاوبەشدا رایگەیاند، لە کۆبوونەوەکەیاندا باسیان لە پرسی کۆچبەران، چاودێریکردنی هەڵبژاردنە عێراق و پەیوەندییەکانی دیکەی نێوان عێراق و یەکێتیی ئەوروپادا کردووە.   بەرپرسی سیاسەتی دەرەوەی یەکێتیی ئەوروپا ستایشی هەوڵەکانی حکومەتی عێراقی کرد بۆ ئەنجامدانی هەڵبژاردنی "ئازاد و دادپەرەوەرانە". گوتی یەکێتیی ئەوروپا بۆ یەکەمینجار ژمارەیەک چاودێر دەنێرێت بۆ عێراق بۆ ئەوەی هەڵبژاردنە پێشوەختەکەی ١٠ی ١٠ی ئەمساڵ بە پاکی بەڕێوەبچێت.   هاوکات جۆزێپ بۆرێل گوتی: "ئێمە بڕوامان وایە کە هەبوونی عێراقێکی سەقامگیر و خۆشگوزەران نەک تەنیا سوود بە خەڵکەکەی دەگەیێنێت، بەڵکو سوود بە ناوچەکە و یەکێتیی ئەوروپاش دەگەیێنێت. "  سەردانەکەی بۆرێل ٩ رۆژ دوای بەڕێوەچوونی لووتکەی بەغدا بۆ هاوکاری و هاوبەشی دێت لە پایتەختی عێراق، کە تێیدا سەرکردەکانی وڵاتە عەرەبیەکان، ئێران و فەرەنسا بەشداربوون.  وەزیری دەرەوەی عێراق سوپاسی بەرپرسی سیاسەتی دەرەوەی یەکێتیی ئەوروپا کرد کە بە گوتەی خۆی، "پاڵپشتی بەردەوامی" بۆ لوتکەکە هەبووە.   جۆزێپ بۆرێل رۆڵی عێراقی لە دروستکردنی پردی پەیوەندیی لە نێوان وڵاتانی ناوچەکەدا بە "بونیاتنەر" ناوبرد، گوتی، "حکومەتی عێراق لە رێگەی کۆکردنەوەی سەرکردە هەرێمیەکان لە کۆنفرانسی بەغدادا لە ٢٨ی ئابی رابردوو ئەو توانایەی نیشاندا. دەمەوێت ستاییشی ئەو هەوڵانە بکەم کە پەرە بە کەمکردنەوەی گرژیەکان، دانوستاند و دۆزینەوەی چارەسەری هەرێمی دەدەن. "  جۆزێپ بۆرێل جەختی لەوە کردەوە کە یەکێتیی ئەوروپا "پابەندە" بە پاڵپشتیکردنی ئەو هەوڵانە.  بەرپرسی سیاسەتی دەرەوەی یەکێتیی ئەوروپا گوتیشی دەیانەوێت لە بوارە جیاجیاکاندا کاری زیاتر لەگەڵ عێراق بکەن، بەتایبەتیش بۆ گەشەپێدانی بواری ئابووری، کۆمەڵایەتی و مرۆیی عێراق.   بۆرێل ئاماژەی بەوەشدا کە لە ساڵی ٢٠١٤ ـەوە تائێستا، یەکێتیی ئەوروپا بڕی ١.٣ ملیار یۆرۆ یارمەتیی لە بوارە جیاجیاکاندا پێشكێش بە عێراق کردووە.   ئەوەشی خستەڕوو کە لە بواری کۆچبەراندا "پێکەوەکارکردنێکی باش" لە نێوان عێراق و یەکێتیی ئەوروپادا هەیە.