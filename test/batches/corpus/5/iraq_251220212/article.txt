مستەفا کازمی، سەرۆکوەزیرانی عێراق لە گوتارێکدا کە لە نوێژی جەژنی لەدایکبوونی پێغەمبەر عیسا (د. خ) لە کەنیسەی ماریوسف لە بەغدا پێشکێشی کرد، رایگەیاند: "لە جەژنی لەدایکبووندا دەنگی جەنگ دەوەستێ؛ بۆیە دەبێ بەردەوام بین لە دروستکردنی هیوا؛ خودا مرۆڤی بەسەر گەلان و هۆزەکان و ئایینەکاندا دابەشکردووە؛ عێراقیش کۆکەرەوەی هەموو ئەو پێکهاتانەیە؛ دەبێ ئەو میراتە عێراقییە کە فرە پێکهاتەییە بیپارێزین؛ دەبێ ناسنامەیەکی عێراقی دروستبکەین کە گیرۆدەی پێکهاتەکان و ئایینەکان نەبێت. "  مستەفا کازمی گوتیشی: "بەداخەوە گوێمان لێ دەبێت کەسانێک دەڵێن ژمارەی کریستیانەکان لە عێراق بەردەوام لە کەمبووندایە؛ بۆیە دەبێ هانی کریستیانەکان بدەین بۆ ئەوەی لە عێراق بمێننەوە و بەشداربن لە بونیادنانی ئەم نیشتمانە، بونیادنانی ناسنامەی نیشتمانی و پێکەوە رووبەڕووی ئاستەنگەکان ببینەوە".  سەرۆکوەزیرانی عێراق لە گوتارەکەیدا گوتی: "بڕوام بە بنبەستی سیاسی نییە؛ هەڵبژاردن بەڕێوەچوو، ئاستەنگیش هەن کە رووبەڕوومان دەبنەوە؛ ئێستاش گفتوگۆ هەیە؛ بەشێکی وڵاتانیش بۆ ماوەیەکی زۆر دوادەکەون لە پێکهێنانی حکومەت. هیچ بژارەیەکمان لە پێش نییە گفتوگۆ نەبێت کە چارەیە بۆ بونیادنانی ئاییندەیەکی شایستە بۆ عێراقییەکان بە هەموو پێکهاتەکانیەوە؛ دەبێ گفتوگۆ هەلێک بێت بۆ هیوا، نەک ببێتە فاکتەرێکی هەڕەشە و رووتاندنەوە، چونکە عێراق لە رێگەی لێکتێگەیشتن بونیاد دەنرێت. "  سەرۆکوەزیرانی عێراق رایگەیاند، "پێش چەند هەفتەیەک پۆلێنی عێراق لە بیمەدا دوو پلە بەرزکرایەوە؛ ئەوە یەکەمجارە لە ساڵی ٢٠٠٣ ەوە ئەوە روودەدات و ئەوەش لە ئەنجامی پەڕەی سپی تایبەت بە چاکسازی ئابووری بوو، کە دەبینین بەرهەمی دەبێت. "  هەرچەندە چەند هەفتەیەکە کۆمیسیۆنی باڵای سەربەخۆی هەڵبژاردنەکانی عێراق ئەنجامە کۆتاییەکانی هەڵبژاردنی پەرلەمانی عێراق کە لە ١٠/١٠/٢٠٢١ بەڕێوەچوو، رەوانەی دادگەی باڵای فیدراڵی کردووە، بەڵام بەهۆی تۆمارکردنی چەندین سکاڵا دژی ئەو ئەنجامانە، دادگەی فیدراڵی تاوەکو ئێستا ئەنجامەکانی پەسند نەکردووە؛ بۆیە لایەنە سیاسییەکان تاوەکو ئێستا لەبارەی پێکهێنانی حکومەتی نوێی عێراق و دابەشکردنی پۆستە باڵاکان رێکنەکەوتوون.