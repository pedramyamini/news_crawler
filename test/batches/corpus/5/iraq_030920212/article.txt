هاووڵاتییەک بە رووداوی گوت؛ بە راشکاوانە دەیڵێم دەنگ نادەم چونکە چوار جارە هەڵبژاردن دەکرێت هیچ سوودێکمان لێی نەبینیوە.  لایەنە سیاسییەکانی عێراق ئەگەرچی تێدەگەن کە خەڵک بێهیوان بەڵام بەردەوام خەریکی کۆڕ و کۆبوونەوەن و داوا لە خەڵک دەکەن بەشداری هەڵبژاردن بکەن.  ناوچەی سەدری بەغدا ناوچەیەکی وێران و بێ خزمەتە، چوار ملیۆن دانیشتووی لەخۆ گرتووە. لەگەڵ هەرکەس قسە دەکەیت بێھیوا و بێئومێدە و نیازی بەشداریکردنی لە ھەڵبژاردن نییە، ئەوانەشی کە دەڵێن دەنگ دەدەین ھەر بێھیوان بەڵام کاریگەریی مەزھەبیان بەسەردا زاڵە.  ئیمان عەلی، دانیشتوویەکی ناوچەی سەدری بەغدا بە رووداوی گوت "ئیمە ھیچ شتێکمان نەبینیوە تاوەکو بچین و دەنگ بە کەسێک بدەین. ھیچ سوودیان نەبووە سەیرکە بە ناچاریی لەم خانووە دەژین، دۆخمان زۆر خراپە تەنانەت ژوورەکانم پێ کۆنکرێت نەکراون".   حەیدەر حەسەن شۆفێری تیکتۆک دەڵێت "بەشداری ناکەم بۆ کێ بەشداریی بکەم، باشە پێم ناڵێی چ سوودێکمان بینیوە تا دەنگ بدەین و بەشداریی بکەین؟ ".  دانیشتوویەکی دیکەی ناوچەی سەدر بەناوی داخل جەبر دەڵێت " بەڕاشکاوی پێت دەڵێم سەبارەت بەخۆم بەشداریی ھەڵبژاردن ناکەم ئەوە چوار جارە ھەڵبژاردن دەکرێت ھیچ سوودێکمان نەبینیوە ھەرجارە و بەشێوەیەک دێن قسەیەک دەکەن".   بەڵام هاووڵاتییەکی دیکە بەناوی کەرار موسا کە دووکاندارە بۆچوونی پێچەوانەی هەیە و دەڵێت: "پشتیوان بەخوا ئەگەر رووخساری نوێ ھەبێت بەشداریی دەکەین و دەنگ دەدەین".  لایەنە سیاسییەکان کۆڕ و کۆبوونەوەی بەردەوام رێکدەخەن، ھەرچەند لە بێھیوابوونی خەڵک تێدەگەن بەڵام داوا دەکەن گرنگیی بەشداریی پرۆسەی ھەڵبژاردن لەبیر نەکەن و لەو رێگەیەوە گۆڕانکاریی بکەن.   محەممەد تۆفیق عەلاوی، سەرۆکی ئەنجوومەنی چاکسازی و گۆڕان بە رووداوی راگەیاند: "ھاووڵاتی مافی خۆیەتی لە دۆخێکی بێھیواییدا بێت چونکە دەبینێت ھیچی بۆ نەکراوە، ترسی ھەیە کە لەم ھەڵبژاردنەش ھەر ئەو رووخسارانە بمێننەوە، بەڵام من دڵنیاییان پێ دەدەم کەبەشداریی بکەن و گۆڕانکاریی بکەن، بەڵێ رەنگە بەشێویەکی کەم بتوانن ساختەکاری بکەن، بەڵام بۆ ئەمجارەیان پرۆسەی ساختەکاری زۆر زۆر قورس دەبێت وەک ھەڵبژاردنەکانی پێشوو نابێت، ئەویش لەبەر ئەوەی ئەمجارە بەشێوەیە بازنەیی ھەڵبژاردن بەڕێوە دەچێت".   لە ھەڵبژاردنی ٢٠١٨ بەپێی ئامارە فەرمییەکانی کۆمیسیۆن، ٢٤ ملیۆن کەس مافی دەنگدانیان هەبووە و رێژەی بەشدارییش ٤٤ % بووە بەڵام رێکخراو و ناوەندەکانی لێکۆڵینەوە دەڵێن رێژەی بەشداریی نەگەیشتووەتە ٢٠ % لەم ھەڵبژاردنەی کە بڕیارە ١٠ - ١٠ بەڕێوەبچێت و چاوەڕوانیی باشتریان نییە.