عەلا نەسیر یەکێکە لە دەرچووەکان و دەڵێت، "ئێمەی دەرچووانی کۆلێژەکانی پەروەردە، نە بەگرێبەست نە بە وانەبێژ و تەنانەت بە پلە نوێکراوەکان و هیچ جۆرە کارێکی دیکە دانەمەزراوین، دەچینە وەزارەت پێمان دەڵێن مافەکانتان لای ئێمە نییە، ئێمە دەرچووی کۆلێژە پەروەردەییە تایبەتمەندەکانین و مافمان لای وەزارەتی پەروەردەیە".  هەنا محەممەد، دەرچوویەکی دیکەیە و باس لەوە دەکات، "زیاتر لە ساڵ و نیوێکە چاوەڕێین، ژمارەمان زیاتر لە ١٥٠٠ دەرچووە، داواکاریمان تەنیا گرێبەستە، کرێی گرێبەست تەنیا ٢٥٠ هەزار دینارە، ئەمە پارەیەکی زۆر نییە بۆ دەوڵەت".  هاوشانی خۆپێشاندانی دەرچووەکانی پەروەردە، خاوەن گرێبەستەکان لە کۆمیسیۆنی هەڵبژاردن، داوا دەکەن گرێبەستەکانیان بکرێتە هەمیشەیی، بیانوویان بۆ ئەوە هەوڵدانیانە لەپێناو سەرخستنی پرۆسەی هەڵبژاردن لە ساڵانی رابردوودا، دووپاتیدەکەنەوە تاوەکو وەڵامدانەوە بە داواکارییەکانیان، لە خۆپێشاندان بەردەوام دەبن.  عەلی ئەحمەد، خانەنشین لە کۆمیسیۆن دەڵێت، "ئێمە پرۆسەی هەڵبژاردنمان سەرخست، ئەگەر گرێبەستەکانی ئێمە نەبووایە، هەڵبژاردن نەدەبوو، لەبەرئەوەی ئێمە هەموو قورساییەکەمان لەئەستۆ گرت".  مستەفا رەشید، کارمەندی کۆمیسیۆن بە گرێبەست دەڵێت، "ئەمە پاداشتی ئێمەیە، هەڵپەساردنی گرێبەستەکەمان و کۆتاییهێنان بە پاداشتی مانگانەمان، ئێمە گوناهمان نییە، ئێمە بڕیارێکمان هەیە لە مانگی ئابی رابردووەوە دەرچووە لە ئەنجوومەنی پارێزگای نەینەوا، بەڵام تاوەکو ئێستا جێبەجێ نەکراوە، تاوەکو کەی ئەمە وا دەبێت؟ "  خاوەن پێداویستییە تایبەتەکانیش لەلایەکی دیکەوە لە پاڵ ناڕازییەکانی دیکەدا خۆپێشاندانیان دەکرد، ئەوان لە شارە جیاوازەکانەوە چووبوون تاوەکو داوای مافەکانیان بکەن و خۆیان دەڵێن، نەبنە چینە پەراوێزخراوەکەی کۆمەڵگە.  نەعیم ئەلئەسەدی، خۆپێشاندەری خاوەن پێداویستیی تایبەت دەپرسێت، "رەوایە لەم دۆخە قورسەدا من بە کورسییە تایەدارەکەمەوە لە دیوانییەوە بێمە بەغدا بۆئەوەی داوای مافەکانم بکەم؟ بچووکترین مافمان نییە، نە زەوییەک نە خانوویەک، ئێمە لە کۆمەڵگەدا چین؟ "  رۆژ لەدوای رۆژ قەبارەی خۆپێشاندانەکان زیاتر دەبێت و داواکارییەکانیان فراوانتر دەبێت بە ئومێدی بەدیهێنانی لەلایەن لایەنە پەیوەندیدارەکانەوە.