عەلی عەباس، گوتەبێژی وەزارەتی کۆچ و کۆچبەرانی عێراق ئەمڕۆ سێشەممە ٢ - ١١ - ٢٠٢١ بە تۆڕی میدیایی رووداوی گوت: "بەهۆی رووداوەکانی چەند رۆژی رابردوو، ژمارەیەک لە خێزانەکانی شارەبان بۆ ناوچەکانی دەوروبەری ئاوارە بوون، ئەوەش کارێکە لێکەوتەی خراپی دەبێت و پێویستە زوو چارەسەربکرێت".  عەلی عەباس گوتیشی: "دوای ئەوەی سەرۆکوەزیرانی عێراق بڕیاری دا خەرجکردنی بڕە پارەیەک بۆ ئەو خێزانانەی ئاوارەبوون، کە بڕی یەک ملیۆن دینارە بۆ هەر خێزانێک، تاوەکو ئەمڕۆ ٢٢٧ خێزان لەو بڕە پارەیە سوودمەندبوون و نزیکەی ٧٥ خێزانی دیکەش چاوەڕوانن سوودەمەندبن".  سەبارەت بەژمارەی ئەو خانووانەشی بەهۆی رووداوەکانی چەند رۆژی رابردوو سووتاون، گوتەبێژی وەزارەتی کۆچ و کۆچبەرانی عێراق گوتی: "ئامارەکەمان دەریدەخات کە تاوەکو ئەمڕۆ ٥٧ خانوو سووتێندراون، کە بەداخەوە کارێکی خراپە".  رۆژی ٢٦ی ئۆکتۆبەری ٢٠٢١، چەکدارانی داعش هێرشیان کردە سەر گوندی رەشادی شیعەنشین لەشارەبان لە پارێزگای دیالە؛ هێرشەکە نزیکەی ٣٠ کوژراو و برینداری لێکەوتەوە. دوای رووداوەکە بەشێک لە شیعەکانی ئەو پارێزگایە، بەتایبەتی گوندەکانی دەروبەری شارەبان سوننەکانییان بە هاریکاریکردنی داعش تۆمەتبارکرد و هێرشیانکردە سەر گوندە سوننەنشینەکان و چەند کەسێکیان لێ کوشتن و ژمارەیەک خانووشیان سووتاندن.