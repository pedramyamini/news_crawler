ئەمڕۆ شەممە، ٩ - ١٠ - ٢٠٢١، د. بەرهەم ساڵح، سەرۆککۆماری عێراق پەیامێکی بەبۆنەی بەڕێوەچوونی هەڵبژاردنی ئەنجوومەنی نوێنەرانی عێراق پێشکەشکرد و پێش دەنگدانی گشتی کە سبەی یەکشەممە ١٠ - ١٠ - ٢٠٢١ بەڕێوەدەچێت داوای لە خەڵک کرد بەشداریی دەنگدان بکەن. گوتیشی، "سیستمی حوکمڕانیی عێراق جۆرەها کێشەی هەیە و پێویستی بە پێداچوونەوەیەکی ریشەیی هەیە. "  دەقی پەیامەکەی بەرھەم ساڵح، سەرۆککۆماری عێراق  بەناوی خوای گەورە و میهرەبان  ئێمە ئێستا لەبەردەم ساتەوەختێكی هەستیار و یەكلاكەرەوەداین، لە چاوەڕوانی هەڵبژاردنێكی گرنگ و چارەنووساز و مێژووییداین لە عێراق، كە دەرفەرتێكە بۆ دووبارە بنیاتنانەوەی دەوڵەت و چارەسەرکردنی كێشەكانی سیستمی حوكمڕانی، هەلێكە بۆ بەرقەراركردنی دادپەروەری و بەگژداچوونەوەی گەندەڵی، بۆ پێداچوونەوەی دەستوور و هێنانەكایەی گرێبەستێكی سیاسی و كۆمەڵایەتی نوێ، كە زامنی مافی تاک و پێكهاتەكانی عێراق بێت. ئەمانەش لەرێگەی پەرلەمانێکی کارا و راستەقینەوە دێتەدی، پەرلەمانێک كە بەڕاستی نوێنەری ئیرادەی ئازاد و دەنگی ئێوە بێت و بتوانێت حكومەتێك پێكبهێنێت كە توانای چارەسەری قەیرانەكانی هەبێ، بەتایبەت کێشەکانی پەیوەست بە خزمەتگوزاری و بژێویی ھاووڵاتیان.   بێگومان دەستکەوتی لەناوبردنی دیکتاتۆریەت و دامەزراندنی حوکمڕانی دەستووری لە عێراق گرنگ و بایەخدارە، بەڵام دەبێ بیشیسەلمێنین کە قۆناخی دوای ٢٠٠٣ و سیستمە حوكمڕانییەكەی جۆرەها کێشە و كەموكورتی هەیە و پێویستی بە پێداچوونەوەیەكی ریشەی هەیە.  ئەم هەڵبژاردنە دەرفەتە بۆ هاووڵاتیان ئەم رێڕەوە بە ئاراستەی چاکسازی و گوڕانکاری ببەن. لەم پێناوەشدا بە رەچاوکردنی ئەزموونی هەڵبژاردنەکانی پێشوو، بۆ رێگری لە تەزویر و ساختەکاری، یاسای تازەی هەڵبژاردنەكان پەسەندكرا و كۆمسیۆنی نوێی هەڵبژاردنەكانیش پێكهێندرا، کە ھاوکاتە لەگەڵ دابینكردنی پشتیوانیی نێودەوڵەتی بۆ چاودێری پرۆسه‌که، بێگومان هەموو ئەم هەنگاوانەمان لەپێناو پارێزگاری لەدەنگی ئێوە و رێگری لە ساختەکاری گرتەبەر، بۆ ئەوەی ئێوە بتوانن بە ئازادی دەنگ بدەن و سەرئەنجام ئەو پەرلەمان و حكومەتەی دێتە كایەوە رەنگدانەوەی دەنگی راستەقینەی ئێوە بێت و قەرەبووی كەموكورتی هەڵبژاردنەكانی پێشووش بكاتەوە.  سبەی هەموو جیهان چاوی لەسەر ئێوەیە، چاوەڕوانی تاقیكردنەوەی ئیرادەی ئێوەن كە بەزەبری شەڕ و تیرۆر نەشكا، ئیرادەیەك كە توانی شکست بە داعش بھێنێ و بەسەر مەترسی تیرۆردا زاڵبێت و لەبری هەموو جیهان بجەنگێ و قوربانی بدات. بۆیە هیوادارم سبەی ناوەندەكانی دەنگدان بكەنە بڵندگۆی ئیرادەی راستەقینەی خۆتان بۆ چاکسازی و بەگژداچوونەوەی خراپەکاری، چونكە مێژوو فێری كردوین كە هیچ دەنگێك لە دەنگی میللەت بەرزتر و هیچ ئیرادەیەك لە ئیرادەی خەڵك بەهێزتر نییە، و بێگومان بەشداری كارا و هۆشیارانەی ئێوە، خاڵی وەرچەرخانێكی چارەنووسساز دەبێت و رێگە لەبەردەم نوێنەرایەتییەكی پاك و بێگەردی میللەت دەكاتەوە و رێگە لە یاریكردن بە چارەنووسی وڵاتەكەمان دەگرێت.   هەڵبژاردنی سبەی بەرپرسیارێتییەكی مێژوویی و دەرفەتێكی گەورەیە كە خودی خۆت بەشداردەبیت لە پرۆسەی گۆڕانكاری و چاكسازیدا، بۆیە بێ دوودڵی بەشداری بکە و بەھۆشیارییەوە دەنگ بدە.   لێرەشەوە سوپاسی خۆمان دووپات دەکەینەوە بۆ دەزگانی حکومەت و کۆمیسیۆن، و بە تایبەتیش بۆ هێزەکانی ئاسایش کە ئەرکی پاراستنی پرۆسەی هەڵبژاردنیان لە ئەستۆیە، لەم بۆنەیەشدا سەری ڕێز و نەوازش دادەنەوێنین بۆ گیانی بەرزە فڕی شەهیدان.  با پێکەوە هه‌وڵ بدەین ئه‌م هه‌ڵبژاردنه بکەینە مایه‌ی گۆڕانکاری راسته‌قینه، و بە هیوای ئه‌نجامێکی باش بۆ هه‌ڵبژاردن و سبەینێیەکی روون بۆ گەل.  ئێوەش، ئازیزان، هەر شاد و سەرکەوتوو و ئاسوودە بن.