جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لە کۆنگرەیەکی رۆژنامەڤانیی هاوبەشدا لەگەڵ فوئاد حوسێن، وەزیری دەرەوەی عێراق رۆژی پێنجشەممە ٢٠ - ٠١ - ٢٠٢٢ لە برۆکسل رایگەیاند، لە کۆبوونەوەکەیاندا باسیان لە پرسی کۆچبەران، چاکسازیی ئابووری لە عێراق و ئاسایشی ناوچەکە کردووە.  بەرپرسی سیاسەتی دەرەوەی یەکێتیی ئەوروپا جەختی لەوە کردووەتەوە کە ئەوان دەیانەوێت پەیوەندییەکانیان لەگەڵ عێراق بەهێزتر بکەن.  بۆرێل ئاماژەی بەوەش کرد، لە ساڵی ٢٠١٤ وە بڕی زیاتر لە ١.٣ ملیار یۆرۆیان وەکو یارمەتیی مرۆیی و یارمەتیی دارایی بۆ بەرەوپێشبردنی ئابووری و ئاسایش بە عێراق داوە.  جۆزێپ بۆرێل باسی لەوە کرد کە پێکەوە کارکردنی یەکێتیی ئەوروپا و عێراق "ئەنجامی کۆنکرێتیی" هەبووە لە "بەرەنگاربوونەوەی تیرۆر و رێگەگرتن لە سپیکردنەوەی پارە" و گوتیشی، دەیانەوێت درێژە بەو پێکەوە کارکردنە بدەن کە لە مانگی رابردووەوە لەسەر پرسی کۆچبەران دەستیانپێکردووە.  بەرپرسەکەی یەکێتیی ئەوروپا ئەوەشی خستەڕوو، "دەمەوێت جەخت لەو رۆڵە گرنگ و بونیادنەرە بکەمەوە کە عێراق وەکو بونیادنەری پرد لە ناوچەکەدا دەیگێڕێت".  هاوکات فوئاد حوسێن سوپاسی یەکێتیی ئەوروپای کرد لە بەرامبەر یارمەتیدانی عێراق لە شەڕی دژی داعش و جەختی لەوە کردەوە کە رێکخراوە پەڕگیرەکە هێشتا وەکو هەڕەشە ماوەتەوە.  هەروەها سوپاسگوزاریی حکومەتی عێراقیشی بۆ یەکێتیی ئەوروپا دەربڕی لە بەرامبەر لابردنی ناوی عێراق لە لیستی ئەو وڵاتانەی کە مەترسیی سپیکردنەوەی پارەی لێدەکرێت.  فوئاد حوسێن باسی لەوەش کرد، لە داهاتوودا پەیوەندییەکانی نێوان عێراق و یەکێتیی ئەوروپا بەرەوپێش دەبەن، کە بە گوتەی خۆی، بۆ "بەرەوپێشبردنی ئابووری و ژێرخانی" عێراق لەدوای ئەو کاولکارییەی داعش تووشی وڵاتی کرد، "گرنگە".  وەزیری دەرەوەی عێراق گوتیشی، ئارامیی عێراق بۆ سەقامگیریی وڵاتە ئەوروپییەکانیش گرنگە. هەروەها بەرپرسی سیاسەتی دەرەوەی یەکێتیی ئەوروپا گوتی، "عێراقێکی سەقامگیر و خۆشگوزەران ئەو شتەیە کە خەڵکی عێراق، هەروەها ناوچەکە بەگشتی و ئێمەی ئەوروپیش پێویستمان پێیەتی".