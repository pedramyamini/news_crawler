کەمال موسلیم، وەزیری بازرگانی و پیشەسازیی حکومەتی ھەرێمی کوردستان رایگەیاند، "ئێمە ناڵێین بێکاری بە پرۆژەیەکی وا یان دوو پرۆژە کۆتایی پێدێت، بەڵام ھەنگاوێکە دەکرێت ئەم پرۆژەیە و پرۆژەکانی داھاتوو و بەرنامەی دیکەی حکومەت ببێتە ھۆکاری ئەوەی بێکاری تاڕادەیەکی باش کەم بکرێتەوە".  دڵزار مەھدی، ھاونیشتمانییەکی پارێزگای دھۆکە، یەکێکە لە سوودمەندبووانی پرۆژەکە، بۆ پەرەپێدانی کارەکەی کە تایبەتە بە کۆپیکردنی ٣ D لە رێگەی ئامێرە پێشکەوتووەکانەوە، بڕی ١٠ هەزار و ٥٠٠ دۆلاری پێدراوە و ئێستا سێ کەسی دیکەش لەگەڵیدا کار دەکەن.  دڵزار مەھدی، خاوەنی پرۆژەی کۆپی ٣ D دەڵێت، "ئەمە دوو ساڵە ئێمە دەستمان بەم کارە کردووە، کاری ئێمە کۆپی و سکانی ٣ Dیە، ئێمە کەلوپەلی ئەندازیاری و پزیشکی کۆپی دەکەین کە کۆمەڵگە پێویستیەتی، ئێمە دوو کەس بووین دەستمان پێکرد، ئێستا سێ کەسی دیکەش لەگەڵمان کار دەکەن، دوای ئەوەی ئەو مینحەیەمان وەرگرت، ئێستا کارەکەمان باشتر پەرەپێداوە و کەلوپەلی باشترمان ھێناوە، ئێستا دەتوانین کاری زیاتر کۆپی بکەین".  تارا عەلی، خاوەنی پرۆژەی قاسد ئاماژەی بەوە کرد، "ئێمە پرۆژەیەکمان پێشکێش کردووە بە IOM، پرۆژەیەکی تەکنۆلۆژیایە، پرۆگرامەکەش ئی دی ئێف ئایە، بیرۆکەکەمان بەکارھێنانی تەکنەلۆژیایە لە سێکتەری دیکە بەکاربهێنین و بەرەو پێشی ببەین و داھێنانی تێدا بکەین، سوودمان زۆر لەم فەندە وەرگرت بۆ بەرەوپێشبردنی بیرۆکەکە و جێبەجێکردنی".  لە کۆی ١٠٠٠ پرۆژەی بچووک و مامناوەند ١١٨ یان لە ھەرێمی کوردستانن، لە ھەولێر ٤٦ پرۆژە، لە دھۆک ٣٩ پرۆژە و لە سلێمانیش ٣٦ پرۆژە کە تێچوویان دوو ملیۆن و ١٢ ھەزار و ٦٠ دۆلارە.