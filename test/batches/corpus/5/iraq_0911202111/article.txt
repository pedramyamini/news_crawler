جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق، ئەمڕۆ سێشەممە ٨ - ١١ - ٢٠٢١، بە تۆڕی میدیایی رووداوی راگەیاند: "دوای لێکۆڵینەوە و تەواوکردنی پاشکۆی تانەکان لە ئەنجامی هەڵبژاردنەکەی ١٠ی ئۆکتۆبەری ٢٠٢١ کە بەشێکیان ئەمڕۆ تەواودەبن و سبەی چوارشەممە دوا بەشیان تەواو دەبن و بۆ دەستەی دادوەری سەر بە ئەنجوومەنی دادوەری دەنێردرێت، ئیدی بەپێی یاسای ژمارە ٣١ی ساڵی ٢٠١٩ی کۆمیسیۆنی باڵای سەربەخۆی هەڵبژاردنەکانی عێراق دەبێت دەستە داداوەرییەکە لە ماوەی ١٠ رۆژدا ئەنجامەکان پەسندبکات و رابگەیێنێرێت ئەگەر کێشەی تێدا نەبێت".  سەبارەت بە ئەنجامی دەنگەکان دوای ژماردنەوەی دەنگی وێستگە تانەلێدراوەکان، جومانە غەلای گوتی: "ئەنجامەکان دوای لێکۆڵینەوە و دڵنیابوونەوە لە سەرجەم وێستگەکانی تانەیان لەسەر بووە و پاشکۆی تانەکانیان لەسەر بوون، هیچی نەگۆڕیوە و ئەنجامەکان لەگەڵ ژماردنی ئەلیکترۆنی هاوتابوون".  کۆمیسیۆنی هەڵبژاردنەکانی عێراق، دوێنێ دووشەممە ٠٨ - ١١ - ٢٠٢١ لە نووسراوێکدا سەبارەت بە ئەنجامی بە دەست ژماردن و جیاکردنەوەی دەنگەکانی ئەو وێستگانەی هەڵبژاردن کە تانەیان لێدراوە، رایگەیاند: "پرۆسەی یەکلاکردنەوەی تانەکان و پاشکۆکانیان بۆ وردبینیکردن و بە دەست ژماردن و جیاکردنەوەی ئەو وێستگانەی کە تانەیان لێدراوە کۆتاییهات؛ ژمارەی تانەکان کە پێشکێش کرابوون ١٤٣٦ تانە بوون، ژمارەی پاشکۆی تانەکانیش ٨٧ پاشکۆ بوون، کە لە پارێزگاکانی (نەینەوا، بابل، میسان، دیالە، بەغدا، هەولێر، کەرکووک، کەربەلا، موسەننا، قادسیە، ئەنبار، زیقار و بەسرە) پێشکێش کرابوون".  کۆمیسیۆنی هەڵبژاردنەکان دەشڵێت: "لەسەر بنچینەی ئەو تانانە و پاشکۆکانیان، دەنگەکانی چوار هەزار و ٣٢٤ وێستگە بە دەست ژمێردران و جیاکرانەوە و وردبینی بۆ هەموو کاخەزەکانی دەنگدانیشیان کرا؛ دوو هەزار و ١٨٨ لەو وێستگانە تانەیان لێدرابوو، ٢ هەزار و ١٣٦ وێستگەی دیکەشیان پاشکۆی تانەیان لەسەر پێشکێش کرابوو بۆ دڵنیابوونەوە لە ئەنجامەکان".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسیی پەرلەمان، هاوپەیمانیی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنەدا تەنیا ١٥ کورسیی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.  ژمارەیەک هێزی شیعەی نزیک لە حەشدی شەعبی لەدوای راگەیاندنی ئەنجامی هەڵبژاردنەکانی ئۆکتۆبەر ناڕازیەتییان نیشاندا و دەستیان بەگردبوونەوە و خۆپیشاندان کرد لەبەردەم ناوچەی سەوزی بەغدا، ئەوەش گرژیی لێکەوتەوە.