ئەمە دووەم جارە کۆبوونەوەکە دوادەخرێت کە بڕیاربوو لە کاژێر ١١: ٠٠ ـی پێشنیوەڕۆ بەڕێوەبچێت و جاری یەکەم بۆ کاژێرێک دواخرابوو.   لە دانیشتنی ئەمڕۆی پەرلەمانی عێراق بڕیارە دەنگ لەسەر دەستەی سەرۆکایەتیی پەرلەمان بدرێت، تاوەکو ئێستا محەممەد حەلبوسی وەکو بەربژێری سوننەکان بۆ سەرۆکی پەرلەمان دیاریکراوە، پارتیش شاخەوان عەبدوڵڵای بۆ جێگری سەرۆکی پەرلەمان دیاریکردووە.     ئێستا دوو بۆچوونی جیاواز لە پەرلەمان هەن، بەشێک دەڵێن تەنیا پەرلەمانتاران سوێند بخۆن و دانیشتن بەکراوەیی بمێنێتەوە، بەشێکیش دەڵێن دەبێ ئەمڕۆ سەرۆکی پەرلەمان و جێگرەکانیشی هەڵبژێردێن.     تاوەکو ئێستا پەرلەمانتارانی فراکسیۆنەکانی پارتی و یەکێتی بزووتنەوەی ئیمتداد، نەوەی نوێ، سەدرییەکان و حیکمە چوونەتە هۆڵی پەرلەمانەوە.     بەپێی ماددەی ٥٥ ـی دەستووری عێراق، لە یەکەمین دانیشتنی پەرلەماندا، دوای ئەوەی پەرلەمانتاران سوێندی یاسایی دەخۆن، دەبێت سەرۆکی پەرلەمان کە پشکی سوننەیە و دوو جێگرەکەی کە پشکی کورد و شیعەن هەڵبژێردرێن، بەڵام لە ئەگەری رێکنەکەوتنی لایەنەکان، هاوشێوەی خولی پێشوو، ئەو پاساوە یاساییە لەبەردەستە کە دانیشتنەکە درێژەی پێبدرێت و دانیشتنی دووەم وەکو تەواوکەری دانیشتنی یەکەم هەژمار بکرێت.