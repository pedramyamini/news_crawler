ئەمڕۆ شەممە ١١ - ٠٩ - ٢٠٢١، بە سەرۆکایەتیی مستەفا کازمی، سەرۆکوەزیرانی عێراق کۆبوونەوەی نائاسایی ئەنجوومەنی وەزیران بەڕێوەچوو.    بەپێی راگەیێندراوی نووسینگەی سەرۆکایەتیی وەزیرانی عێراق لە کۆبوونەوەکەدا مستەفا کازمی رایگەیاند، ٨٠ هەزار ڤیزیان بۆ وڵاتانی ئیسلامی دابینکردووە بەمەبەستی بەشدارییکردن لە ساڵڕۆژی چلەی ئیمام حوسێن، داوا لە ئەمینداری گشتیی ئەنجوومەنی وەزیران دەکەن بە تەواوی بڕیارەکان رابگەیێنن. هەروەها وەزارەتی دەرەوە پێویستە بەپەلە رێنوێنی بداتە باڵیۆزخانەکان و، داوا لە وەزارەتی ناوخۆش دەکەن رێکاری پێویست و ئاسانکاریی بکەن بۆ هەموو زیارەتکاران لە هەموو وڵاتانی دەرەوە لەگەڵ رەچاوکردنی هەموو رێکارە تەندروستییە پێویستەکان.  مستەفا کازمی ئاماژەی بەوەشداوە، دوای ٢٩ رۆژی دیکە بە دیاریکراوی، هەڵبژاردنی پێشوەختی پەرلەمان بەڕێوەدەچێت، کە تاکە چارەسەری کێشەکانی عێراق. هەموو پێویستییەکانی پرۆسەی هەڵبژاردنیان تەواوکردووە، لەوانەش بابەتی پاراستنی پاک و بێگەردی هەڵبژاردن بە چاودێری کۆمەڵگەی نێودەوڵەتی.  سەرۆکوەزیرانی عێراق راشیگەیاند، هەموو پێویستییەکانی کۆمیسیۆنیان دابینکردووە، لەسەر ئاستی پارەدارکردن و پشتیوان و دابینکردنی دڵنیایی بۆ گەرەنتیکردنی هەڵبژاردنێک، کە "خواستەکانی گەل بەدیبهێنێت". رێکاری ئەمنی تووند دانراوە بۆ رێگریکردن لە هەر هەوڵێکی هاککردن، یاخود هەوڵدان بۆ ساختەکاریی. هاوئاهەنگییان کردووە بە ئامادەبوونی نەتەوەیەکگرتووەکان و کۆمەڵگەی نێودەوڵەتی، بۆ ئەوەی بەرزترین ئاستی پەسندکردنی هەڵبژاردن هەبێت.  ئەمڕۆ لیژنەی ئەمنی لە رێگەی بازنەکانی پەیوەندییکردن بە سەرکردایەتیی ئۆپەراسیۆنەکانی پۆلیس لە پارێزگاکاندا، ئامادەبوون بۆ جێبەجێکردنی رێکارە ئەمنییەکانی تایبەت بە هەڵبژاردن لە فەرماندەیی ئۆپەراسیۆنە هاوبەشەکان   بەشێک لە بەربژێرەکانی هەڵبژاردنی پەرلەمانی عێراق، پۆست و پلەی حکومییان هەیە، لەوبارەوە مستەفا کازمی رایگەیاند، جەختیان لەوە کردووەتەوە، ئەو بەرپرسانەی خۆیان بەربژێرکردووە لە وەزیران، پارێزگار و بەرپرسانی دیکە، بەهیچ شێوەیەک نابێت سامانەکانی دەوڵەت بەکاربهێنن. داوایان لە کۆمیسیۆن کردووە لە بەکارهێنانی سامانی دەوڵەت ئاگاداریان بکەنەوە.