لە نووسراوی بڕیارەکەدا، کە ئەمڕۆ چوارشەممە ١٢ - ٠١ - ٢٠٢٢ دەرچووە و واژووی موهەنەد شاکر حەمید، بەڕێوەبەری نووسینگەی پارێزگاری بەغدای لەسەرە؛ هاتووە: "بەهۆی دۆخی ئێستا و زیادبوونی دۆخەکانی تووشبوون بە ڤایرۆسی کۆرۆنا و جۆری ئۆمیکرۆنی ڤایرۆسەکە، هەروەها بۆ پابەندبوون بە رێکارەکانی خۆپاراستن کە لیژنەی باڵای تەندروستی و سەلامەتی دەریکردوون، پارێزگاری بەغدا بڕیاری دا دەوامی فەرمیی فەرمانبەران بە رێژەی ٥٠ % کەمبکرێتەوە".  بەڵام زۆری پێنەچوو؛ نووسینگەی پارێزگاری بەغدا نووسراوی پاشکۆی بڕیارەکەی بڵاوکردەوە و تێیدا رایگەیاند: بە فەرمانی پارێزگاری بەغدا، بڕیاری کەمکردنەوەی دەوامی فەرمانگەکان لە بەغدا بەڕێوەبەرایەتییەکانی پەروەردە و فەرمانگەکانی تەندروستی ناگرێتەوە، بەڵکو دەوامی ئەو فەرمانگانە بەپێی رێنماییەکانی وەزارەتەکانی پەروەردە و تەندروستی دەبێت.  هەر ئەمڕۆ لیژنەی باڵای تەندروستی و سەلامەتی نیشتمانیی عێراق بە سەرۆکایەتی مستەفا کازمی، سەرۆکوەزیرانی عێراق کۆبووەوە. لە کۆبوونەوەکەدا وەکو نووسینگەی راگەیاندنی سەرۆکوەزیرانی عێراق، ئەمڕۆ، رایگەیاند: پێشهاتەکانی پەتای کۆرۆنا لە عێراق  لە رۆشنایی زۆربوونی ژمارەی تووشبووان بە جۆری نوێی کۆرۆنا لە جیهاندا، لەگەڵ هەوڵەکانی وەزارەتی تەندروستیی عێراق بۆ کۆنتڕۆڵکردنی شەپۆلی نوێی تووشبوون بە ڤایرۆسی کۆرۆنا کە لە عێراق سەریهەڵداوە، تاوتوێکران".  بەپێی ئامارەکانی وەزارەتی تەندروستیی عێراق تاوەکو ئێستا زیاتر لە ٨ ملیۆن و ٧٠٠ هەزار کەس لە عێراق و هەرێمی کوردستان پێکوتەی کۆرۆنایان وەرگرتووە.  وەزارەتی تەندروستیی عێراق دەڵێت: تاوەکو ئێستا زیاتر لە ٢ ملیۆن و ١٠٠ هەزار کەس لە عێراق و هەرێمی کوردستان تووشی ڤایرۆسی کۆرۆنا بوون، زیاتر لە ٢ ملیۆن و ٦٨ هەزار لەو تووشبووانە چاکبوونەتەوە، زیاتر لە ٢٤ هەزار کەسیش بە ڤایرۆسەکە گیانیان لەدەستداوە.