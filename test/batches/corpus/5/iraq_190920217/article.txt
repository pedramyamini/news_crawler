جاسم عیساوی لە نەتەوەی عەرەب لەسەر لیستی پارتی دیموکراتی کوردستان خۆی بەربژێر کردووە و دەیەوێت نوێنەرایەتیی فەلوجەییەکان بکات لە پەرلەمانی عێراق، خەڵکێکی زۆر چوون بۆ بانگەشەکردن بۆی، لەنێویاندا سەرۆک ھۆزەکانی ئەو ناوچەیە، بۆئەوەی پشتیوانیی خۆیان بۆ ئەو بەربژێرەی پارتی دووپات بکەنەوە.  شێخ عەلی جاسم، سەرۆک ھۆزی ئەلبو عیسە دەڵێت، "ھەموومان بەشداریی ھەڵبژاردن دەکەین، جگە لە چاکە بۆ وڵات ھیچی دیکەمان ناوێت، سوپاسی بەڕێز سەرۆک بارزانی دەکەین بۆ ئەو میواندارییەی کە کردینی کاتێک ئاوارەی ھەرێمی کوردستان بووین، ئێمە ئەمڕۆ لە رۆژێکی خۆشداین و بە خۆشیش گەڕاینەوە".  پەیامنێری رووداو لە بەشێک لە فەلوجەییەکانی پرسی، "دەبینم بە پەرۆشەوە پشتیوانی لە بەربژێری پارتی دەکەن"، لە وەڵامدا گوتیان، ھەرگیز ئەو ساتانەیان بیر ناچێت کە داعش ھات، ھەموو دەرگایەکیان لێ داخرا، بەڵام ھەرێمی کوردستان تاکە پەناگە بوو باوەشی بۆ کردنەوە، "تاوەکو گەڕاینەوە بێڕێزییەک بەرامبەرمان نەکرا".  ئیسماعیل فەلاحی، دانیشتووی فەلوجە باس لەوە دەکات، "بۆچوونی ھەر عێراقییەکی شەریف ئەوەیە، بەشداریی دەنگدان بکات، نەک تەنیا فەلوجە، بەڵکو دەبێت ھەمووان بەشداربن، سوێند بە خودا ئێمە بیرمان ناچێت کاک مەسعود چۆن باوەشی بۆ کردینەوە، رۆژێک گوتی ھەر کەسێک قسەیەکی کەم بە ئاوارەکان بڵێت، تەنانەت وشەیەکی خراپ، مانای وایە مسعود بارزانی مردووە".  هاووڵاتییەکی دیکەی فەلوجە بەناوی محەممەد ئەلمحەمەدی ئاماژەی بەوە کرد، "ئەم جۆرە کارانە دووریی نێوانمان نزیک دەکاتەوە، کۆتایی بە کاری رەگەزپەرستی دەھێنێت، کۆتایی بە کێشەی کورد و عەرەب دەھێنێت، پشتیوان بە خودا بەڕێز جاسم سەردەکەوێت".  خزير حەلبووسی، دانشتوی فەلوجە هیوای هەیە و دەڵێت، "پشتیوان بە خودا ئێمە جیاوازیمان نییە، لەنێوان سوننە و کوردستان، یان لەنێوان فەلوجە و کوردستان، بە خودا کوردستان زۆر باش میوانداریی کردین، بە رێزێکی زۆرەوە پێشوازییان لێ کردین، ئێمە پێشوازی لە بەربژێری کوردستان دەکەین، بەڕێز جاسم ئیشاڵڵا خودا سەرکەوتووی دەکات".  پارێزگای ئەنبار بەسەر چوار بازنەی ھەڵبژاردن دابەشکراوە، ١٦٦ حیزب و بەربژێر بەشداریی ھەڵبژاردنی پێشوەختەی عێراق دەکەن، بۆ بەدەستھێنانی ١٥ کورسیی پەرلەمان، ملیۆنێک و ٥٠٠ ھەزار و ١٢٦ دەنگدەر لەو پارێزگایە ھەن.