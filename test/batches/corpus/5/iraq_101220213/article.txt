رۆژی هەینی، ١٠ - ١٢ - ٢٠٢١ پۆلیسی پارێزگای موسەنا رایگەیاند، "کەسێک کە دانیشتووی قەزای سەماوەی ناوەندی پارێزگای موسەنایە پێشتر سکاڵای یاسایی لە بەشی بەرەنگاربوونەوەی تاوان تۆمارکردبوو، لە سکاڵانامەکەیدا دەڵێت، کوڕە تەمەن شەش ساڵانەکەی لەلایەن کەسێکەوە رووبەڕووی دەستدرێژیی سێکسی بووەتەوە لە یەکێک لە ناوچەکانی نیشتەجێبوون، دوای ئەوەش راستەوخۆ تیمێک بە سەرۆکایەتیی ئەفسەری بەشەکە دروستکرا و کەسەکە دەستگیرکرا و دانی بە تاوانەکەیدا نا".  پۆلیسی پارێزگای موسەنا لە راگەیێندراوەکەیدا ئەوەشی خستووەتەڕوو، "ئەو تۆمەتبارەی بەهۆی تاوانەکەوە راگیراوە بەپێی یاسای ٣٩٦ لە یاسای سزادانی عێراق راگیراوە و بۆ وەرگرتنی سزا رەوانەی دادگە دەکرێن".  سەرچاوەیەک لە پۆلیسی پارێزگای موسەنا کە بە هۆکاری کۆمەڵایەتی بە باشی نەزانی ناوی ببرێت، بە تۆڕی میدیایی رووداوی گوت، "رووداوەکە زۆر قێزەونە و ئەو کەسەی تاوانەکەی کردووە تەمەنی نزیک ٢٠ ساڵێک دەبێت، پیشەی کاسبە و دانی بەوەدا ناوە کارەکەی لە رێگەی هەڵخەڵەتاندنی ئەو کوڕەوە کردووە و دواتر جێی هێشتووە".