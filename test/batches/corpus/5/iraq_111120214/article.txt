ماهیر حامد، بریکاری وەزارەتی پلاندانانی عێراق رایگەیاند، "بڕیاربوو ساڵی رابردوو، سەرژمێری بکرابا، بەڵام بە هۆکاری کۆرۆنا و لۆجیستی دواکەوت، بەهۆی قەدەخەی هاتووچۆی گشتگیرەوە. ئەمساڵیش بودجە دواکەوت لە دابینکردنی پارەی پێویست بۆ بەڕێوەچوونی سەرژمێری، جگە لەمەش بەشێک لە بڕگەکانی بودجە لەلایەن پەرلەمانەوە گۆڕانکارییان بەسەردا هات، ئەمەش وایکرد پێداچوونەوە بە خشتەی کار و کاتی رێچکەی سەرژمێری بکەین. وەزارەت و ئەنجوومەنی وەزیران و حکومەت سوورن لەسەر تەواوکردن و بەجێگەیاندنی ئەو پرۆسەیە، کە بڕیاربوو مانگی ١٠ بکرایە، بەڵام بۆ ساڵی ٢٠٢٣ دواخرا. ئامانجی سەرەکیی سەرژمێرییەکەش پەرەپێدانە".  عەبدولزەهرە هینداوی، گوتەبێژی وەزارەتی پلاندانانی عێراق رایگەیاند، لە پرۆژەی بودجەی ساڵی ٢٠٢٢ وەزارەتی پلاندانان داوای تەرخانکردنی بڕی ١٢٠ ملیار دیناری کردووە، چونکە پێویستی بە دامەزراندنی ١٥٠ هەزار کەس و کڕینی ئامێر و پێداویستیی دیکەیە بۆ ئەنجامدانی سەرژمێری. بە گوتەی بەشێک لە شارەزایانیش، ململانێی سیاسی و هەوڵەکان بۆ گۆڕینی دیمۆگرافیا و گەندەڵی، ئاستەنگن لەبەردەم بەڕێوەچوونی پرۆسەکە.  د. سەفاون قوسەی، شارەزای ئابووری و دارایی دەڵێت، "ململانێی سیاسی هەیە لەنێوان ئەوانەی لە بەڕێوەنەچوونی سەرژمێری سوودمەندن. هەوڵ هەیە بۆ کۆنترۆڵ یان دووبارە داڕشتنەوەی دیمۆگرافیای دانیشتووان لەو ماوەیەدا، ئەمەش لە رێگەی ئاوارەبوون و گەڕانەوەی دانیشتووانی رەسەن بۆ زێدی خۆیان. عێراق رووبەڕووی کۆمەڵێک شۆک بووەتەوە. عێراق یەک پارچەیە و نابێت جیاوازی بکرێت لەنێوان عێراقییەک و عێراقییەکی دیکە، مافی خۆیەتی لە هەر شوێنێک نیشتەجێ بێت، بەڵام هەندێک بەرژەوەندیی تایبەت هەیە، لەوانەش هەڵبژاردنی ئەمجارە ناوچەیی بوو، ئەمەش بووەتە هۆی ئەوەی ئەمانە لە یەک بازنەی دیاریکراو بمێننەوە، رێگە بە کەسانی دیکە نەدرێت لەو ناوچەیەدا نیشتەجێ ببن، بۆیە رەهەندی سیاسی هەیە لە ئاستەنگ دروستکردن لەبەردەم سەرژمێری. رەنگە خواستێکی گەشەکردنی گەندەڵییش هەبێت، ئەمەش لە رێگەی دەستگرتن بەسەر بڕە پارەیەکی تەرخانکراو، بەبێ ئەوەی دانیشتووانی راستەقینە لەو ناوچەیەدا هەبن".  بەپێی دوایین ئامار کە لە سەرەتای ئەمساڵەوە لەلایەن وەزارەتی پلاندانانی عێراق بڵاوکرایەوە، ژمارەی دانیشتووانی عێراق گەیشتووەتە ٤٠ ملیۆن و ١٥٠ ھەزار کەس. بەپێی پێشبینییەکانی وەزارەتی پلاندانانی عێراقیش، ژمارەی دانیشتووان لە ساڵی ٢٠٢٢ دەگاتە ٤٢ ملیۆن و ٢٤٨ هەزار و ٩٠٠ کەس، لە کاتێکدا ئەو پێشبینییانە بۆ ساڵی ٢٠٣٠ ئەوەیە دانیشتووان بگاتە ٥١ ملیۆن و ٢١١ هەزار و ٧٠٠ کەس.