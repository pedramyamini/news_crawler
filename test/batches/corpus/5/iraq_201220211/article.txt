موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی ئەمڕۆ دووشەممە ٢٠ - ١٢ - ٢٠٢١ بە تۆڕی میدیایی رووداوی راگەیاند، "لەڕاستیدا تاوەکو ئێستا چەند جارێک ناردنی بەشە بودجەی هەرێمی کوردستان لەلایەن حکومەتی عێراقەوە دواکەوتووە، ئەوەش بەهۆی رێکارە تەکنیکییەکانی نێوان وەزارەتی دارایی حکومەتی فیدراڵ و وەزارەتی دارایی هەرێمی کوردستان روودەدات؛ بۆیە دواکەوتنی ئەو بەشە بودجە بابەتێکی تەکنیکییە، نەوەک سیاسی".  راوێژکاری سەرۆکوەزیرانی عێراق بۆ کاروباری دارایی گوتیشی، "بەهۆی ئەوەی تاوەکو ئێستا پەرلەمانی نوێ کۆنەبووەتەوە، کەواتە لە عێراق دەسەڵاتی یاسادانان نییە تاوەکو بودجەی ساڵی نوێ پەسند بکات؛ بۆیە لەگەڵ کۆتاییهاتنی ئەمساڵی دارایی، حکومەتی عێراق پەنا بۆ یاسای کارگێڕیی دارایی دەبات بۆ دابینکردنی خەرجییەکانی، واتە حکومەت لەسەر بنەمای یەک لەسەر ١٢ی یاسای بودجەی ساڵی ٢٠٢١ خەرجییەکانی دەوڵەت لە ساڵی داهاتوو دابین دەکات. تاوەکو یاسای بودجەی ساڵی ٢٠٢٢ پەسند دەکرێت، بەشە بودجەی هەرێمی کوردستانیش لە بودجەی فیدراڵی لەسەر بنەمای یاسای کارگێڕیی دارایی دەنێردرێت".  سەبارەت بە دیاریکردنی بەشە بودجەی هەرێمی کوردستان لە بودجەی ساڵی ٢٠٢٢، راوێژکارەکەی کازمی گوتی، "بەپێی زانیارییەکانی من، رێککەوتنەکەی نێو بودجەی ٢٠٢١ لەنێوان حکومەتی فیدراڵ و هەرێمی کوردستان لە بودجەی ساڵی داهاتوودا بەردەوام دەبێت، بەڵام بە چەند گۆڕانکارییەکی بچووکەوە؛ لەگەڵ ئەوەشدا بنەما سەرەکییەکانی پێدانی مافەکانی گەلی عێراق لە باکوورەوە تاوەکو باشوور وەکو یەکن و دەبێت مافی هەمووان بپارێزرێت".  وەزارەتی دارایی و ئابووریی هەرێمی کوردستان، شەممەی رابردوو ١٨ - ١٢ - ٢٠٢١، لە روونکردنەوەیەکدا رایگەیاند، وەزارەتی دارایی عێراق تاوەکو ئێستا ٢٠٠ ملیار دینارەکەی بەشە بودجەی مانگی ١١ی ئەمساڵی هەرێمی کوردستانی نەناردووە.  لە کۆتایی مانگی سێی ٢٠٢١ دا پرۆژە یاسای بودجەی فیدراڵیی عێراق پەسەندکرا، بەپێی یاساکە حکومەتی هەرێمی کوردستان و عێراق رێککەوتن لەبارەی ئەوەی هەرێمی کوردستان رۆژانە داهاتی ٢٥٠ هەزار بەرمیل نەوت و نیوەی داهاتی دەروازە سنوورییەکان رادەستی بەغدا بکات، عێراقیش لە بەرامبەردا مووچە و شایستە داراییەکانی هەرێمی کوردستان بنێرێت، بەڵام دواتر حکومەتی عێراق بڕیاریدا مانگانە تەنیا ٢٠٠ ملیار دینار بۆ هەرێمی کوردستان بنێرێت.