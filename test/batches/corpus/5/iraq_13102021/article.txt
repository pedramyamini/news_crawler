لەبارەی ئەو گۆڕانکارییانەوە حاکم دەهام، ئەندامێکی کۆمیسیۆنی باڵای هەڵبژاردنەکان بە تۆڕی میدیایی رووداوی راگەیاند، ئەو گۆڕانکارییانە دوای ئەوە هاتن کە دەنگی ٨٥٤٧ وێستگە بە دەست جیاکرانەوە و دەنگەکانیان خرایە سەر ئەنجامە گشتییەکە، تاوەکو ئێستاش ژماردن و جیاکردنەوەی دەنگەکان بەردەوامە و ئەگەری گۆڕانکاری لە ئەنجامەکان هەیە.  بەپێی دوایین ئەنجامەکانی کۆمیسیۆنی باڵای هەڵبژاردن کە لە ماڵپەڕی فەرمیی خۆیان بڵاویانکردووەتەوە ژمارەی کورسییەکانی یەکگرتوو بووەتە سێ کورسی. ژمارەی دەنگەکانی عومەر کۆچەر بووەتە ٢٠٣١٣ دەنگ و لە بەرامبەریشدا ژمارەی دەنگەکانی عەبدولواحید ئەحمەد رەشید، بەربژێرێکی پارتی بووەتە ٢٠٣٤٨ و توانیی پێش بەربژێرەکەی یەکگرتوو بکەوێت.     بەپێی ئاماری کۆمیسیۆنیش لە پارێزگای دهۆک دەنگی ٢٩٥ وێستگە یەکلایی کراونەتەوە و ١٩٣ وێستگە ماون. سەگڤان حەسەن، بەرپرسی راگەیاندنی لقی هەولێری کۆمیسیۆنی باڵای سەربەخۆی هەڵبژاردنی عێراق بە رووداوی راگەیاند، ئەمە ئەنجامی کۆتایی نییە، ژمارەیەک وێستگە ماون کە بە دەستیش یەکلایی دەکرێنەوە و گوتیشی "گۆڕانکارییەکان بەهۆی جیاکردنەوەی دەنگی ٥ % ی وێستگەکان بووە".     لەبارەی گۆڕانکارییەکانەوە، عومەر کۆچەر لە فەیسبووکی خۆی رایگەیاند، هێشتا ٢٠ % ـی ئەنجامی ژماردنی ئەو سندووقانەی بە دەست جیاکراونەتەوە، خراونەتە سەر ئەنجامەکان و ٨٠ % ـی جیاکردنەوەکە ماوە.  شەوی رابردوو کۆمیسیۆنی هەڵبژاردنەکان ئەنجامی بەرایی دەنگەکانی لە ماڵپەڕی فەرمیی خۆیان لابرد، بەپێی راگەیێندراوێکی کۆمیسیۆن ئامانج لە لابردنی ئەنجامەکان ئەوە بووە کە دەنگەکانی ئەو سندووقانەی دیکە کۆبکرێنەوە لەگەڵیاندا.  دوای لابردنی ئەنجامەکان موقتەدا سەدر لە تویتێکدا هۆشداری لەبارەی گۆڕانکاری و دەستکاریکردنی دەنگەکان دا و نووسی، گوشارخستنە سەر کۆمیسیۆن کاریگەریی نەرێنیی لەسەر ئەنجامەکانی هەڵبژاردن دەبێت. هەروەها بەبێ ناونهێنانی هیچ لایەنێک دەڵێت، "پەنا نەبەنە بەر شتێک کە کۆتاییەکی باشی نەبێت".     عیسام حوسێن، ئەندامی رەوتی سەدر بە تۆڕی میدیایی رووداوی راگەیاند، لە دوای بەدەست ژماردنەوەی دەنگەکان کورسییەکیان کەمیکردووە و ئێستا ژمارەی کورسییەکانیان بووەتە ٧٢، هەروەها ئەبو زیا بەسری، ئەندامی هاوپەیمانیی فەتحیش بە رووداوی راگەیاند، ژمارەی کورسییەکانیان بووەتە ٢٢ کورسی.     یەکێک لەو لایەنانەی کە ژمارەی کورسییەکانی بەراورد بە هەڵبژاردنی پێشوو گۆڕانکارییەکی زۆری بەسەردا هاتبوو، هاوپەیمانیی فەتح بە سەرۆکایەتیی هادی عامری بوو، لە هەڵبژاردنی پێشوو فەتح ٤٨ کورسیی بەدەستهێنا و لەم هەڵبژاردنە بەپێی ئەنجامە بەراییەکان بۆ ١٤ کورسی دابەزی، ئەوەش ناڕەزایەتیی زۆری بە دوای خۆیدا هێنا، بەڵام لە دوای کۆکردنەوەی ئەنجامی ئەو دەنگانەی کە بە دەست ژمێردراون ژمارەی کورسییەکانی بوونەتە ٢٢ کورسی.  لەلایەکی دیکەوە دەستەی هاوئاهەنگیی بەرگریی "مقاوەمە"ی عێراقی کە لە کۆمەڵێک گرووپی چەکداری نزیک لە ئێران پێکهاتوون لە راگەیێندراوێکدا ئاماژەیان بەوە دا، ساختەکاری لە ئەنجامی هەڵبژاردنەکان روویداوە و بەڵگەی حاشاهەڵنەگریان هەیە، ئەوەش دەریدەخات "کۆمیسیۆنی ئێستای هەڵبژاردنەکان لە کارەکانیان شکستخواردوون و پیشەگەرانە کاریان نەکردووە و هەرچییەکیان لە ئەنجامی ئەم هەڵبژاردنە راگەیاندبێت، پووچەڵە".