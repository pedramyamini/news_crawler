ئەمڕۆ چوارشەممە ١٥ - ١٢ - ٢٠٢١، موقتەدا سەدر، رێبەری رەوتی سەدر راگەیێنراوێکی لەبارەی دۆخی گەنجان لەعێراق بڵاوکردەوە رایگەیاند: ئەو کارەی بەرپرسیارێتی شەرعی، باوەڕی، رەوشتی و ملکەچبوونییەتی بۆ خودا و خۆشەویستی بۆ گەلی عێراقی خۆشەویست.  سەدر پێیوایە: "هەوڵی چڕ هەیە خەریکە زۆر کەس لە ئاین و رەوشت و عەقیدە و بیرکردنەوەیان لایاندەدات بەتایبەت توێژی گەنجان، بۆیە بووەتە پێویست لەسەرمان کە پڕۆژەیەکی رەهای "ئاینی، باوەڕ، ئەخلاقی"مان هەبێت دوور لە سیاسەت و پارە و گێڕانەوەی کۆمەڵگە بۆ لای خوای مەزن".  سەدر لە نامەکەیدا ئاماژەی بەوەداوە هەنگاوی یەکەمیان بۆ "راستکردنەوە"ی ئەو پرسە دەستپێدەکەن، کە "بریتی دەبێت لە چالاککردنەوەی مزگەوت و حوسێنییەکان بۆ ئەوەی ببنە ماڵی پەرستن و خزمەتکردن و گەڕانەوە بۆ لای رەوای رەها پایە و شوێنی بەرزتر بێت، بەڵکو خوایە ئەوە ببێتە سەرەتایەک بۆ هەڵگرتنی بەڵا و تاقیکردنەوە".  رێبەری رەوتی سەدر کە شوێنکەوتوویەکی زۆری هەیە لە عێراق ئاشکرای دەکات فەرمانیان بە لێژنەی"هەینی و جەماعەت و مزگەوتەکان" کردووە بۆ لەخۆگرتنی هەندێک لە ماڵەکانی پەرستن لە هەموو پارێزگاکانی عێراقی بۆ ئەوەی ببنە بارەگای نوێژکردن و فێرکردن و زیندووکردنەوەی پەرستشەکان و رۆشنبیری ئاینی و فیکریی دروست لەهەموو عێراقدا و بۆ دانیشتن و سیمیناربەستن و زیکری خودا و قورئان و نزا و فەتوا بەپێی رای مەرجەعمان سەدری دووەم و مانەوە لەو شوێنانە و بەردەوامبوونی راستەقینە لەگەڵ کۆمەڵگە و سەردانیکردنی مەعسومەکان و خزمەتکردنی ستەملێکراوان و هەژاران و بێبەشان.  موقتەدا سەدر، رووی پەیامەکەشی ئاڕاستەی ئیمانداران دەکات و دەڵێت: "داوا لە ئیمانداران دەکەین هاوئاهەنگبن لەگەڵیاندا، بۆ زانیاریش ئەو مزگەوت و حوسێنییانە نووسینگەی شەهید سەدر نین، بۆیە بۆ پێداچوونەوەی سیاسی یان حکومی و شتی لەو جۆرانە نابێت، بۆیە سەرنجی ئیمانداران لە سەرجەم وڵاتی خۆشەویستمان بۆ ئەوە رادەکێشین".  بەپێی نامەکەی موقتەدا سەدر پرۆژەکە بۆ ماوەی شەش مانگ دەبێت و ئەگەری نوێکردنەوەشی بەپێی وەڵامدانەوەی خەڵک بۆ ئەو پڕۆژەیە دەبێت.