بەپێی راگەیێندراوێکی نووسینگەی سەرۆکی هاوپەیمانیی فەتح، رۆژی سێشەممە ١٤ - ١٢ - ٢٠٢١ هادی عامری، سەرۆکی هاوپەیمانیی فەتح پێشوازیی لە شاندێکی پارتی دیموکراتی کوردستان بە سەرۆکایەتیی هۆشیار زێباری، ئەندامی مەکتەبی سیاسی ئەو حیزبە کرد و لە کۆبوونەوەکەدا "گفتوگۆ کرا لەبارەی تێپەڕاندنی قەیرانی سیاسیی ئێستا و دەرچوون لەو ئاستەنگە سیاسییەی وڵاتی تێکەوتووە بۆ بەدیهێنانی خواستەکانی گەلی عێراق بە هەموو پێکهاتەکانەوە".  هادی عامری رایگەیاندووە، بەڵگەی وردیان پێشکێشی دادگەی باڵای فیدراڵی کردووە کە "بەسن بۆئەوەی بیسەلمێنێت ساختەکاری لە هەڵبژاردن کراوە و ئەنجامەکان هەڵبوەشێنەوە".  سەرۆکی هاوپەیمانیی فەتح گوتووشیەتی، پێشوازی لە سەقامگیریی هەرێمی کوردستان دەکەن، چونکە رەنگدانەوەی لەسەر هەموو پارێزگاکانی عێراق دەبێت.  وەکو لە راگەیێندراوەکەدا هاتووە، هۆشیار زێباری رایگەیاندووە، تاوەکو ئێستا هەڵوێستیان روونە و لەگەڵ هیچ لایەنێک نابن بەبێ لایەنی دیکە و ئاماژەی بەوەش کردووە، هاوبەشییان لەگەڵ هەموو لایەنەکان هەیە و پێویستە هەمووان لەو پێناوەدا هاوکاری بکەن.  هەر لەو راگەیێندراوەدا ئەوەش خراوەتەڕوو، هۆشیار زێباری گوتوویەتی، لەگەڵ هەمووان کار دەکەن بۆ نەهێشتنی گرژییەکان و ئەو کێشانەی دروستبوون.