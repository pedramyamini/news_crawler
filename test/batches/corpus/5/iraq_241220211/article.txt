کۆچی کریستیانەکان لە عێراق لە دوای ساڵی ٢٠٠٣ ـەوە دەستیپێکرد، کە شەڕی تایفی دروستبوو و کریستیانەکان دەکرانە ئامانج. قەشەی کەنیسەی مەتانی ئەرمەنی کاسۆلیک لە بەغدا دەڵێت، ئێستا رەوشیان باشترە، بەڵام هێشتا لە خۆیان دڵنیا نین.  شەپۆلی کۆچی کریستیانەکان قەشەی کەنیسەی مەترانیەی ئەرمنیشی گرتووەتەوە. ئێستا جوزێف زەبەریان کە ٥ ساڵ لەمەو پێش لە سووریاوە ئاوارەی عێراق ببوو، رێبەرایەتی ئەو کەنیسە مێژووییەی بەغدای بەستۆ گرتووە.   جوزێف زەبەریان، قەشەی کەنیسەی مەترانیی ئەرمەنی کاسۆلیک دەڵێت، "بێگومان بەشێکی زۆری کریستیانەکان ئاوارەبوون. لە ساڵانی رابردوو بەهۆکاری شەڕی تایفی و ئەو رەوشە ئەمنییەی کە هەبوو، بەڵام ئێستا هەست دەکەین کە باشترە هەرچەندە کەم و لەسەرخۆیە، ئەمەش بەس نییە بۆ پاراستنی پێکهاتەیەکی سەرەکی لە پێکهاتەکانی گەلی عێراق ئەویش پێکهاتەی کریستیانە".  بەپێی راپۆرتی کۆمیسیۆنی مافی مرۆڤی عێراق کە لە مانگی ١١ی ئەمساڵ بڵاوبووەتەوە، پێش ساڵی ٢٠٠٣ زیاتر لە یەک ملیۆن و ٥٠٠ هەزار کریستیان لە عێراق دەژیان، کەچی ئێستا کەمتر لە ٢٥٠ هەزار کەسیان ماون کە ئەوانیش زۆربەیان لە هەرێمی کوردستانن.  ئارسیون شەمعەن، کریستیانە و دەڵێت، "ئینشاڵا خێر دەبێت و کۆچ دروست نابێتەوە. کێشە دروست نەبێتەوە و دەستدرێژی نەکرێتە سەرمان، مەگەر بارودۆخێکی تایبەت بێتە پێشەوە بە زۆر ناچار بکرێین ئەمە شتێکی دیکەیە".  نائل سامی بەهجەت، هاووڵاتییەکی دیکەی کریستیانە و دەڵێت، "بڕوا بکە ئەگەر رەوشی عێراق چاک ببێتەوە و ئەمن و ئاسایش بەرقەرار بێت بێگومان ئومێدەوارین بگەڕێنەوە، بەڵام پێش ئەوەی ئەم ئاواتە بخوازین ئەوان دەگەڕێنەوە بەخۆیان".  نەهلە ئیمانوێل، ژنێکی کریستیانە و دەڵێت، "نەخێر، ئێمە وڵاتمان خۆش دەوێ عێراقمان خۆش دەوێ من و هاوژینەکەم و منداڵەکانم عێراقمان خۆش دەوێ و هیچکات بەجێی ناهێڵین هەرشتەک رووبدات".