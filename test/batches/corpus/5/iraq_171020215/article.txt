ئەحمەد یاسری، چالاکڤان لە بەسرە دەڵێت، "ئەوەی لە بەسرە هەیە، بریتییە لەوەی بە دەیان لایەنگری پارت و لایەن هەن؛ ئەمانە هاتوونەتە سەر شەقامەکان و مافی ناڕەزایی دەستووریی خۆیان پیادە دەکەن؛ کەس لاریی لەمە نییە، بەڵام دەبێت ئەو ناڕەزایەتییە لە چوارچێوەیەکی دیاریکراودا بێت؛ نابێت هاووڵاتییان بەکاربهێندرێن. ئەمانە پێچەوانەی خۆیان کار دەکەن، لە لایەک بەشداریی هەڵبژاردن دەکەن و لە لایەکی دیکەش ئەنجامی ئەو کارە دیموکراسییە رەتدەکەنەوە، بە پاساوی ئەوەی شایستەی هەڵبژاردنیان بەدەستنەهێناوە".  خۆپێشاندان لە چەندین ناوچەی دیکەش بەڕێوەچوو، لەوانەش لە پارێزگای بابل و ناوچەی حوسێنییە لە باکووری بەغدا و گۆڕەپانی عەدەن لە دەروازەی سەرەکیی ناوچەی کازمییەی شاری بەغدا.  خۆپێشاندانەکان لە کاتێکدان، دەستەی هاوئاهەنگیی مقاوەمەی عێراقی پشتیوانیی خۆی بۆ خۆپێشاندانەکان راگەیاند و باس لەوە دەکات، دەستوەردانی بیانی لە ئەنجامی هەڵبژاردن و رێگەکانی ساختەکاری بە سەرپەرشتیی حکومەت بوونەتە هۆی شکستی کاری کۆمیسیۆن؛ نەیتوانیوە رووبەڕووی ویستی دەرەکی بوەستێتەوە، ئەمەش هۆکارە بۆ ئەوەی وڵات بەرەو لێواری لەنێوچوون بڕوات.  هەروەها دەستەکە جەخت لەوە دەکاتەوە، مقاوەمە پشتیوانێکە بۆ رووبەڕووبوونەوەی هەموو پرۆژە قێزەونەکان کە گەل دەکەنە ئامانج و دووپاتی دەکەنەوە مافی عێراقییەکانە خۆپێشاندان بکەن دژی هەموو ئەوانەی ستەمیان لێدەکەن و داواکارییەکانیان رەتدەکەنەوە و دەست بەسەر مافەکانیاندا دەگرن.  "چوارچێوەی هاوئاهەنگی" کە لە زۆربەی لایەنە شیعەکان پێکهاتووە جگە لە رەوتی سەدر، ئەنجامی هەڵبژاردنیان رەتکردووەتەوە و پێیانوایە ساختەکاریی گەورە کراوە.  هەروەها بەشێک لەو پارتانەی دەنگی کەمیان بەدەستهێناوە، داوادەکەن سبەی دووشەممە دژی ئەنجامی هەڵبژاردنەکە خۆپێشاندانی فراوان بەڕێوەبچێت.