بەرپرسێک لە هێزەکانی هاوپەیمانیی نێودەوڵەتی بە فرانس پرێسی گوتووە، ئامانج لە ناردنی فڕۆکە بێ فڕۆکەوانەکان باڵەخانەی هاوپەیمانیی نێودەوڵەتی بووە لە فڕۆکەخانەی نێودەوڵەتیی بەغدا.  بەرپرسەکەی هاوپەیمانیی نێودەوڵەتیی دژی داعش ئاماژەی بەوەش کردووە، سیستمی دژە مووشەکی لەو شوێنەدا چالاک بووە، هەربۆیە هەردوو فڕۆکەکە خراونەتە خوارەوە بەبێ ئەوەی هیچ زیانێکیان هەبێت.  ئەنجامدانی ئەو هێرشە لە کاتێکدایە، دوو ساڵ لەمەوبەر فڕۆکەی بێ فڕۆکەوانی ئەمریکی هەریەکە لە قاسم سولەیمانی، فەرماندەی ئەو کاتەی فەیلەقی قودسی سوپای پاسداران و ئەبو مەهدی موهەندیس، جێگری سەرۆکی ئەو کاتەی دەستەی حەشدی شەعبیی کردە ئامانج و هەردووکیان کوژران.