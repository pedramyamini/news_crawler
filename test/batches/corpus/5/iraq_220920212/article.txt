٢٨٥ بەربژێری هاوپەیمانی و لایەنە سیاسییەکان لەگەڵ ١٣٨ بەربژێری سەربەخۆ لە هەشت بازنەی هەڵبژاردن لە نەینەوا رکابەری دەکەن بۆ بەدەستهێنانی ئەو کورسییانە، بەڵام مەترسی هەیە چەک ئەنجامەکان یەکلایی بکاتەوە.  حەسەن عەلاف، جێگری پارێزگاری نەینەوا رایگەیاند، "تەحەددایەک ماوە کە رووبەڕووی پارێزگای نەینەوا بووەتەوە، کە تەحەددایەکی گەورەیە، ئەویش حەشدەکانی هۆزەکان و گرووپەکانی حەشدی شەعبییە کە لە خاکی پارێزگای نەینەوان، هەموو سیاسەتوانان و پەرلەمانتارەکان و حیزبە سیاسییەکان؛ هەموویان حەشدی تایبەت بە خۆیان هەیە؛ بۆیە ئێمە باوەڕمان وایە بێگەردیی هەڵبژاردن لەو ناوچانە لاوازە، چونکە ئەوە گوشاری کۆمەڵایەتی دەخاتە سەر دەنگدەران و دەنگی دەنگدەر".  لە هەڵبژاردنی پەرلەمانی عێراق لە ساڵی ٢٠١٨ کورد حەوت کورسیی پەرلەمانی بەدەستهێنا، لەم هەڵبژاردنەش دیارترینی لایەنە کوردستانییە بەشدارەکان لە نەینەوا بریتین لە پارتی دیموکراتی کوردستان و یەکێتی نیشتمانیی کوردستان، دیارترینی لایەنەکانی سوننەش هاوپەیمانیی تەقەدوومە بە سەرۆکایەتیی محەممەد حەلبووسی، سەرۆکی پەرلەمانی عێراق و هاوپەیمانیی عەزم بە سەرۆکایەتیی خەمیس خەنجەر، دیارترینی لایەنە شیعەکانیش هاوپەیمانیی فەتحە کە باڵی سیاسیی حەشدی شەعبییە، لەگەڵ هاوپەیمانییەکەی نەسر بە سەرۆکایەتیی حەیدەر عەبادی و رەوتی حیکمەی عەممار حەکیم.  جێگری پارێزگاری نەینەوا دەڵێت، "ئەو نموونەی کە لە یادمە نموونەی شنگالە، تاوەکو ئێستا لە شنگال هێزێکی فەرمیی راستەقینە نییە بۆئەوەی رێگە بۆ هاووڵاتی خۆشبکات بە شێوەیەکی دروست و ئاسان بەشداربێت. لە یەکێک لە ناوچەکان کە چەند حەشدێک کۆنترۆڵیان کردووە و سنوورێکی جوگرافیی دیاریکراوە، رێگە نادەن هیچ پۆستەرێکی هیچ بەربژێرێکی ناوچەیەکی دیکە هەڵبواسرێت، ئەوان دەستیان بە دڕینی پۆستەرەکانی هەڵبژاردنی رکابەرانیان کردووە".  هەرچەندە رێککەوتنی نێوان حکومەتی عێراق و هەرێمی کوردستان لەبارەی ئاساییکردنەوەی دۆخی شارۆچکەی شنگال لە ٠١ - ١٠ - ٢٠٢٠ ـەوە واژۆ کراوە، کەچی تاوەکو ئێستا رێککەوتنەکە بە تەواوەتی جێبەجێ نەکراوە، دیارترینی خاڵەکانی رێککەوتنەکە دەرکردنی هەموو هێزە چەکدارەکانە، بەتایبەت هێزەکانی حەشدی شەعبی و پارتی کرێکارانی کوردستان لە شارۆچکەی شنگال و راسپاردنی ئەرکی پاراستنی ئاسایشی شارەکە بە پۆلیس و دەزگا ئەمنییە فیدراڵییەکان.