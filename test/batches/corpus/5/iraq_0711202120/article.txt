محەممەد حەلبووسی، سەرۆکی هاوپەیمانیی تەقەدووم کە لە هەڵبژاردنی مانگی رابردووی پەرلەمانی عێراق هاوپەیمانییەکەی ٣٧ کورسیی پەرلەمانی بردەوە، ئەمڕۆ یەکشەممە ٠٧ - ١١ - ٢٠٢١ لە هەژماری خۆی لە تویتەر رایگەیاند، "ئەوەی بەرەبەیانی ئەمڕۆ روویدا و ماڵی سەرۆکوەزیران کرایە ئامانج، هەڕەشەیەکی راستەقینەیە بۆسەر ئاسایش و سەقامگیریی عێراق؛ ئەو کارە رەتدەکەینەوە و نابەرپرسانەیە و هەوڵی نانەوەی پشێوی دەدات؛ بانگەوازی دڵسۆزانەمان بۆ هەمووان ئەوەیە کە بە جیددی کار بکەن بۆ پێنەدانی هەل بە دووژمنانی عێراق؛ هەروەها دەبێت هەوڵ بدرێت بۆ گەیاندنی نیشتمان بۆ کەناری ئارامی".  سەبارەت بە وردەکاریی هەوڵی کوشتنی سەرۆکوەزیرانی عێراق، سەعد مەعن، سەرۆکی شانەی راگەیاندنی ئەمنیی عێراق رایگەیاند، "هەوڵی کوشتنەکە بە سێ فڕۆکەی بێفڕۆکەوان ئەنجامدرا؛ دوو لەو فڕۆکانە بەردرانەوە و فڕۆکەیەکیان ماڵی سەرۆکوەزیرانی کردە ئامانج؛ بەئامانجکردنەکەش بووە هۆی برینداربوونی چەند پاسەوانێکی سەرۆکوەزیران؛ لێکۆڵینەوەیەکی بەرفراوانیش دەستیپێکردووە".  هێرشەکەی سەر ماڵی مستەفا کازمی لە ناوچەی سەوز لە بەغدا بەرەبەیانی یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، چونکە وەکو لە راگەیاندنەکانی عێراق بڵاوبووەتەوە، بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسیی گرووپەکانی حەشدی شەعبی و قەیس خەزعەلی، سەرۆکی گرووپی چەکداریی عەسائیبی ئەهلی حەق و ئەبو ئالائی وەلائی، ئەمینداری گشتیی یەکینەکانی سەیدئەلشوهەدا کە یەکێکە لە گرووپەکانی حەشدی شەعبی کە رایانگەیاند، "تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە هەینیی رابردوو لە بەغدا روویدا، بێ سزادان تێناپەڕێت".