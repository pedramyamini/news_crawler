کاتع روکابی، ئەندام لە دەوڵەتی یاسا دەڵێت، "چوارچێوەی شیعی هەموو لایەنە شیعەکانی کۆکردووەتەوە جگە لە رەوتی سەدر، هیوادارین رەوتی سەدریش بێتە نێو چوارچێوەکە، چونکە دۆخی عێراق و ناوچەکە و نێودەوڵەتی رێگە نادات دۆخەکە بەم شێوەیە بێت. یەکلاییکردنەوەی بەربژێری سەرۆکوەزیران، پێویستی بە کاتە، پەیوەندیی بە لێکتێگەیشتن هەیە، ئەمەش تەنیا پەیوەندیی بە نێو ماڵی شیعییەوە نییە، بەڵکو پەیوەندیی بە کورد و سوننەش هەیە".  هەریەک لە رەوتی سەدر بە ٧٣ کورسی و دەوڵەتی یاسا بە ٣٣ کورسی دەیانەوێت لیستی گەورەی نێو پەرلەمانی عێراق دروستبکەن و سەرۆکوەزیرانی داهاتوو لە خۆیان بێت، چونکە ماددەی ٧٦ی دەستوور دیاریی کردووە کە دوای هەڵبژاردنی سەرۆککۆمار بە دوو لەسەر سێی ئەندامانی پەرلەمان، کە دەبێت ٢٢٠ پەرلەمانتاربن، ئینجا سەرۆکوەزیران بە دەنگی پەنجا کۆ یەکی ئەندامان کە دەکاتە ١٦٥ پەرلەمانتار هەڵدەبژێردرێت.  پارتی دیموکراتی کوردستان بە بەدەستهێنانی ٣٣ کورسی، وەکو براوی هەڵبژاردن لە هەرێمی کوردستان لە بەرنامەیاندایە کە دوای رێککەوتنی لایەنە شیعییەکان بۆ دیاریکردنی ناوێک بۆ پۆستی سەرۆکوەزیرانی نوێ، ئینجا بکەونە گفتوگۆ بۆ نووسینەوەی کارنامەی حکومەتی داهاتوو.  مەحموود محەممەد، گوتەبێژی پارتی دیموکراتی کوردستان رایگەیاند، "ئەوان خۆیان یەکلایی بکەنەوە، ئێمە نەبینە تەرەف لەو بابەتەدا، چونکە بوونە تەرەف لەوانەیە زیاتر تەعقیدات دروست بکات بۆ ئەو بابەتە؛ بەڵام ئەوەی کە گرنگە ئەوەیە کاتێک کە ئەوە دروستبوو، دەبێت شیعە لەگەڵ کورد و سوننە رێکبکەوێت لەسەر ئەو بابەتەی کە کارنامەی ئەم چوار ساڵەی داهاتووی حوکمڕانی لە عێراقدا چۆن دەبێت، لە بواری ئابووری، سیاسی، کۆمەڵایەتی و دیپلۆماسی و گێڕانەوەی سیادە بۆ عێراق".  وەکو پارتی، هاوپەیمانیی تەقەدووم کە لە کۆی ٦٨ کورسییەکەی لایەنەکانی سوننە ٣٧ کورسیی بەدەستهێناوە، چاوەڕوانن. سعود مەشهەدانی، راوێژکاری محەممەد حەلبووسی، سەرۆکی هاوپەیمانێتییەکە بە رووداوی راگەیاند، تاوەکو کۆمیسیۆنی هەڵبژاردنەکانی عێراق ئەنجامی هەڵبژاردن بە فەرمی رانەگەیێنێت، لەگەڵ هیچ لایەنێکی شیعە گفتوگۆ ناکەن، ئەو کاتەش دەست بە گفتوگۆ دەکەن کە شیعەکان لەنێو خۆیاندا لەسەر پۆستی سەرۆکوەزیرانی داهاتوو رێککەوتبن.  لە هەڵبژاردنەکەی ئەمجارە، لە کۆی ٣٢٩ کورسیی پەرلەمانی عێراق، لایەنە کوردییەکان پێنج کورسییان زیادکردووە و توانییان ٦٣ کورسیی ئەنجوومەنی نوێنەرانی عێراق بەدەستبهێنن.