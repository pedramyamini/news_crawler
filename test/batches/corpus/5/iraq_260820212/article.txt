نەزار خەیروڵڵا، بریکاری وەزارەتی دەرەوەی عێراق بە رۆژنامەڤانانی راگەیاند، "ئامانجی سەرەکیمان دۆستایەتی، ھاوئاھەنگی و ھێنانی کۆمپانیاکانی وڵاتانی دراوسێ و ناوچەکەیە بۆ وەبەرھێنان لە عێراق".  لە وەڵامی پرسیاری پەیامنێری تۆڕی میدیایی رووداو سەبارەت بەوەی "وڵاتانی بەشدار سەرکردەکانیان ئامادە دەبن و ئایا کۆبوونەوەی دووقۆڵیی ھەندێک لە وڵاتان لە پەراوێزی کۆنگرەکە، بۆ نموونە لە نێوان ئێران و سعودیە، بەڕێوەدەچێت؟ " بریکاری وەزارەتی دەرەوەی عێراق گوتی، "ناتوانم بڵێم کێ ئامادە دەبێت و لەسەر چ ئاستێک وڵاتانی بەشدار لە کۆنگرە شاندەکانیان بەشدار دەبن".  سەبارەت بە کۆبوونەوەی دووقۆڵی لە نێوان ھەندێک لە وڵاتان لە پەراوێزی کۆنگرەی لووتکە، نەزار خەیروڵڵا ئەوەی خستەڕوو، "ئێمە وەکو عێراق ھەموو کارئاسانییەک دەکەین بۆ سەرۆک و سەرکردەی ھەر وڵاتێک بیەوێت لەگەڵ وڵاتێکی دیکە کۆببێتەوە"، ئەوەشی گوت، "زۆربەی زۆری کۆبوونەوەی لەم جۆرە، چ نێودەوڵەتی بێت چ ئیقلیمی، کۆمەڵێک کۆبوونەوەی دووقۆڵی لە نێوان وڵاتان بەڕێوەدەچێت، بەڵام ئەمەش دەگەڕێتەوە سەر خواستی وڵاتانی بەشدار لە لووتکەی بەغدا".  سەبارەت بە چۆنێتیی رووماڵی راگەیاندنی لووتکەی بەغدا، بریکاری وەزارەتی دەرەوەی عێراق گوتی، سبەی هەینی ٢٧ - ی ئاب بڕیاری کۆتایی دەدەن لەوەی راگەیاندن بەشداربن لە رووماڵ یان تەنیا کەناڵی عێراقیەی حکومی ئامادە بێت و فریکوێنسییەکەی بە کەناڵەکان بدەن بۆ گواستنەوەی راستەوخۆی کۆنگرەکە.