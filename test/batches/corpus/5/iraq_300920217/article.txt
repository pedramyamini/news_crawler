بەسرەییەکان لە کاتێکدا بە ٢٤٣ بەربژێرەوە بەرەو هەڵبژاردنی پێشوەختەی عێراق دەڕۆن، هیوایان وایە نوێنەرانیان تۆڵەی خوێنی خۆپێشاندەرانیان بکەنەوە، بەتایبەت کە بەشێک لە ٤٥ بەربژێری سەربەخۆی ئەو پارێزگایە، سەرپەرشتیاری گۆڕەپانی خۆپێشاندانەکان بوون.  عەدنان وەحیلی، بەربژێری سەربەخۆ بە تۆڕی میدیایی رووداوی راگەیاند، "ئەم هەڵبژاردنی پێشوەختە قۆناخێکی یەکلاکەرەوە و مێژووییە، جیاواز لە هەڵبژاردنەکانی رابردوو، لەبەرئەوەی لە دەرئەنجامی توڕەیی جەماوەر دروستبوو، ئێمە کە بەربژێرین لە بەرنامەماندایە پێداگری بکەین لە گەندەڵکاران و لە سەروویانەوە بکوژانی خۆپێشاندەران".  پارێزگای بەسرە ٢٥ کورسیی ئەنجوومەنی نوێنەرانی عێراقی هەیە، بەسەر شەش بازنەی هەڵبژاردندا دابەشکراوە.  زۆربەی لایەنە سەرەکییەکانی شیعە چاویان لەسەر کورسییەکانی ئەو پارێزگا دەوڵەمەندەی عێراقە، بەڵام بەهۆی زۆریی لایەنگرانی سەدر، پێشبینی دەکرێت رەوتی سەدر زۆربەی کورسییەکان بباتەوە.  ئەیاد مەحەمداوی، بەربژێری رەوتی سەدر دەڵێت، "پێشبینی دەکەم براوەی یەکەم لەو ٢٥ كورسییە کوتلەی سەدرییەکان بێت بە ١٠ کورسی و دواتر هاوپەیمانیی فەتح لە هەر بازنەیەک کورسییەک دەبات و دەوڵەتی یاساش لە باشترین دۆخیدا کورسییەک یان دووان دەباتەوە".  پێچەوانەی رکابەریی تووندی سیاسییەکان، زۆربەی دەنگدەران سارد و بێ هیوان لە هەر گۆڕانکارییەکی ریشەیی.  ئەکرەم قەبیل، فارمانبەر ئاماژە بەوە دەکات، "ئەم هەڵبژاردنە گۆڕانکاری دروست ناکات و هیچ ئومێدێکی گۆڕانکارییش نییە، چونکە ئێمە دەبینین هەمان رووخسارەکانی هەڵبژاردنەکانی رابردوو لەم هەڵبژاردنە خۆیان بەربژێر کردووە".  ئەحمەد جاسم کە قوتابیی زانکۆیە، بۆچوونی وایە "ئەم هەڵبژاردنە هیچ ناگۆڕێت و هیچ گۆڕانکارییەک نابینین، لەبەر ئەوەی سەرۆکایەتییەکانی دەوڵەت وەکو خۆیان ماون، سەرکردە باڵاکانی هەموو پێکهاتە و نەتەوەکان وەکو خۆیانن و بەردەوامن لە گەندەڵی و بەلاڕێدابردنی دەوڵەت، هیچ گۆڕانکارییەک نابێت".  جگە لە بەربژێرانی سەربەخۆ، هەریەک لە سەدر، دەوڵەتی یاسا و هاوپەیمانیی فەتح کێبڕکێیەکی تووند لەسەر کورسییەکانی بەسرە دەکەن.