کۆمیسیۆنی باڵای سەربەخۆی هەڵبژاردنەکانی عێراق ئەمڕۆ سێشەممە لە راگەیێندراوێکدا بڵاویکردەوە، لەسەر بنەمای بڕیاری دەستەی دادوەریی هەڵبژاردن، پڕۆسەکە بە بەشداری نوێنەرانی بەربژێرە تانە لێدراوەکان و چاودێرانی نێودەوڵەتی و میدیاکاران بەڕێوەچووە.  راگەیێندراوەکە باسی لە ئەنجامی پرۆسەکە نەکردووە، بەڵام ئاماژەی بەوەکردووە، ئەنجامی جیاکردنەوە و ژماردنەوەی دەستیی وێستگەکانی پارێزگاری زیقار بۆ ئەنجوومەنی کۆمیسیاران دەنێردرێت بۆئەوەی راسپاردەی گونجاوی بۆ دەربکات و دواتر بۆ دەستەی دادوەریی هەڵبژاردنەکان بەرزی دەکاتەوە.   کۆمیسیۆنی هەڵبژاردنەکانی عێراق ئێستا لە دوا پرۆسەی بەدەست ژماردن و جیاکردنەوەی دەنگەکانی ئەو وێستگانەیە کە تانەیان لێدراوە؛ لە پرۆسەکەدا دەنگی ٨٥٠ وێستگەی پارێزگاکانی (موسەننا، زیقار، بەغدا، نەینەوا و نەجەف) بە دەست دەژمێردرێن؛ بە کۆتاییهاتنی ئەو پرۆسەش کە چەند رۆژێک دەخایێنێت، بە دەست ژماردنی دەنگەکانی وێستگە تانەلێدراوەکان کۆتاییدێت.  عیماد جەمیل، ئەندامی راگەیاندنی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند، "کۆمیسیۆن هەموو تانەکانی لە دەستەی دادوەرییەوە پێگەیشتووە و ٢١ لەو تانانە پەسەندکراون؛ شەش لەو تانانە بوونەهۆی گۆڕینی بەربژێرەکان، بەڵام ١٥ تانەکەی دیکە تایبەتن بە رێکارەکان و بۆیە دەبنەهۆی کردنەوەی چەندین وێستگەی دەنگدان بۆ ژماردن و جیاکردنەوەی دەنگەکانیان لە دوو رۆژی داهاتوودا؛ دوای کۆتاییهاتنی پرۆسەی ژماردن و جیاکردنەوە و دڵنیابوون لەو وێستگانە، ئەنجامەکانی ئەو وێستگانە لەگەڵ تانەکان بۆ دەستەی دادوەری بەرزدەکرێنەوە بۆ ئەوەی بڕیاریان لێبدات، ئەوانە دوا تانە دەبن کە دەستەی دادوەری بڕیاریان لێدەدات".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی مانگی رابردوو بەڕێوەچوو، رەوتی سەدر گەورەترین براوەیە و ٧٣ کورسی پەرلەمانی بەدەستهێناوە؛ پارتی دیموکراتی کوردستان ٣٣ کورسی و یەکێتی نیشتمانیی کوردستان ١٦ کورسیشی بەدەستهێناوە، بەڵام هاوپەیمانیی فەتح شۆک بووە، چونکە لە خولی پێشووی پەرلەمان ٤٧ کورسی هەبوو، کەچی لەم هەڵبژاردنە تەنیا ١٥ کورسی بردووەتەوە.