کەریم ئەبو سۆدە پەرلەمانتاری هاوپەیمانی تەقەدوم بە سەرۆکایەتیی محەممەد حەلبووسی بە تۆڕی میدیایی رووداو راگەیاند: "هۆکاری سووربوونی تەقەددوم بۆ دەستگرتن بە سەرۆکایەتیی پەرلەمان بۆ ئەوە دەگەڕێتەوە، کورد نیازی وەرگرتنی پۆستی سەرۆکایەتیی ئەنجوومەنی نوێنەرانی نییە".   ئەبو سۆدە راشیگەیاند، پۆستەکانی هەر سێ سەرۆکایەتییەکە زۆر گرنگن و هەریەکەیان بایەخی تایبەت بەخۆیان هەیە. بەڵام گرنگە پۆستەکان بکرێتە ئامانجێک بۆ خزمەتی گەلی عێراق و گوتی "لە دەستووری عێراقدا بەهیچ شێوەیەک دەقێک نییە ئاماژە بەوە بدات پۆستێکی دیاریکراو تایبەت دەبێت بە پێکهاتەی سوننە. ئێمە مەبەستمانە و هیواش دەخوازین لە داهاتوودا کوتلەیەکی نیشتمانیی لە کورد و سوننە و شیعە پێکبێت".   سەبارەت بە دابەشکردنی پۆستەکان بەپێی پێکهاتەکان، ئەبو سۆدە گوتی: "دوای هەڵبژاردنەکان، ژمارەکان بڕیار دەدات، چ پۆستێک پشکی کامە پێکهاتە و لایەن و هاوپەیمانی دەبێت. هەر ئەم ژمارانە دەبێتە خاڵی یەکلاکەرەوەی گۆڕانکارییەکان لە هەر سێ سەرۆکایەتییەکەدا. بەڵام پێکهاتەی سووننە چاوی لە پۆستی وەزارەتی دەرەوەی عێراقە بەهۆی ئەوەی زۆربەی وڵاتە عەرەبییەکان و دراوسێیەکانی عێراق لە پێکهاتەی سوننەن".   ئەمە لە کاتێکدایە، پۆستی وەزارەتی دەرەوەی عێراق پشکی کوردە و لەنێو کوردیشدا فوئاد حوسێن لەسەر لیستی پارتی دیموکراتی کوردستان بەڕێوەی دەبات.   پێشتر سعود مەشهەدانین پەرلەمانتاری فراکسیۆنی تەقەدوم بە رووداوی گوتبوو "سیستەمی فرە بازنەیی خزمەتی پێکهاتەی سوننە دەکات و تەنیا لە بەغدا سوننەکان لانیکەم ٢٩ کورسی بەدەست دەهێنن. هەروەها فراکسیۆنی تەقەدوم چاوی لەوەیە سەرۆکایەتیی پێکهاتەی سوننە بکات. وەک نەریتێکی باو لە پرۆسەی سیاسیی عێراقدا، سەرۆکایەتیی ئەنجوومەنی نوێنەران بۆ سوننە، سەرۆکایەتیی کۆمار بۆ کورد و سەرۆکایەتیی ئەنجوومەنی نوێنەرانیش بۆ شیعەیە. بۆ پۆستی سەرۆکایەتیی ئەنجوومەنی نوێنەرانیش هیچ ئەلتەرناتیڤێک نییە جگە لە محەممەد حەلبووسی".   بڕیارە رۆژی ١٠ی مانگی داهاتوو، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی دوایین ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٩٠٧ هەزار و ٦٧٩ کەس مافی دەنگدانیان هەیە.