شەوی رابردوو پێنجشەممە ١٣ی کانوونی دووەمی ٢٠٢٢ نێد پرايس، گوتەبێژی وەزارەتی دەرەوەی ئەمریکا رایگەیاند، بلینکن بە تەلەفۆن قسەی لەگەڵ محەممەد حەلبووسی کردووە.  نێد پرایس راشیگه‌یاند: "بلینکن بەبۆنەی دووبارە ھەڵبژاردنەوەی، پیرۆزبایی لە سەرۆکی ئه‌نجوومه‌نی نوێنه‌رانی عێراق کرد و ستایشی رۆڵی ئەنجوومەنی نوێنەرانی لە پرۆسەی دیموکراتیی عێراق و ھەوڵەکانی بۆ پاراستنی سەروەریی نیشتمانیی عێراق، کرد".  پرایس ئاماژەی بەوە کرد بلینکن لەگەڵ حەلبووسی تاوتوێی پێکھێنانی حکومەتی نوێی کردووە کە دەبێت چارەسەری ئەو کێشە ھەنووکەییانە بکات کە عێراق رووبەڕووی بووەتەوە و گوتی: "وەزیر پاڵپشتیی ئەمریکای بۆ عێراقێکی سەقامگیر، ئاسوودە، دیموکرات و یەکگرتوو دووپاتکردەوە".  رۆژی ٩ی کانوونی دووەمی ٢٠٢٢، خولی پێنجەمی ئەنجوومەنی نوێنەرانی عێراق یەکەمین کۆبوونەوەی خۆی کرد، لە کۆبوونەوەکەدا محەممەد حەلبوسی، بە سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.