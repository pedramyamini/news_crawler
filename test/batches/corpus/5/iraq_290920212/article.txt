لیما سەهو، بەربژێری کشاوە لە پارێزگای ئەنبار بە تۆڕی میدیایی رووداوی راگەیاند، هۆکاری کشانەوەی لە هەڵبژاردنەکان "دارایی و سیاسی و هەژموونی بەرامبەرەکانم بووە لە پرۆسەی هەڵبژاردندا. ململانێی نێوان بەربژێرەکان لەم هەڵبژاردنە هاوتا نییە، چونکە هەندێک لە لایەنە سیاسییەکان هەژموونی سیاسییان لە پارێزگاکەدا هەیە، ئەمەش کاریگەری دەکاتە سەر ئەنجامی هەڵبژاردنەکان".  لیما ئاماژەی بەوەکرد، بەربژێری لایەنێکی سیاسی تێچووی بانگەشەی هەڵبژاردنی گەیشتووەتە دوو ملیار دینار، لە بەرامبەردا تێچووی بانگەشەی هەڵبژاردنی ئەو نزیکەی ١٠٠ ملیۆن دینار بووە و دەڵێت: "ئەم پارەیە هاوسەنگیی نێوان رکابەرەکان تێکدەدات، بۆیە پاشەکشەم کردووە".  پارێزگای ئەنبار لە رۆژئاوای عێراق، بۆ ٤ بازنە دابەشکراوە، لە ١٥ کورسی پێکهاتووە، کە ٤ یان کورسیی کۆتای ژنانن و ١,٠٩١,٦٤٤ کەس مافی دەنگدانیان هەیە.