رۆژی یەکشەممە ١٦ - ٠١ - ٢٠٢٢ دادگەی باڵای فیدراڵیی عێراق رایگەیاند، کاژێر ٠٩: ٠٠ی بەیانیی رۆژی چوارشەممەی دیاریکردووە بۆ سەیرکردنی هەردوو داواکاری بە ژمارەکانی ٥ / فیدرڵی ٢٠٢٢ و ٦ / فیدرڵی ٢٠٢٢، کە تۆمارکراون لەلایەن باسم خەزعەل خەشان و مەحموود داوود سەلمان مەشهەدانی لەسەر سەرۆکی پەرلەمان، تێیدا تانەیان داوە لەبارەی دەستووریبوونی یەکەم کۆبوونەوەی خولی پێنجەمی پەرلەمانی عێراق.  رۆژی پێنجشەممە ١٣ - ٠١ - ٢٠٢٢ دادگەی باڵای فیدراڵیی عێراق راگەیێندراوێکی لەبارەی بڕیاری راگرتنی کارەکانی دەستەی سەرۆکایەتیی ئەنجوومەنی نوێنەرانی عێراق بڵاوکردەوە و تێیدا هاتبوو، "فەرمانی کاتی دەرچوو لە رۆژی ١٣ - ٠١ - ٢٠٢٢ کە لە چوارچێوەی ئەو سکاڵایە هاتووە تانە لە دروستیی رێوشوێنەکانی دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق، تایبەت بە هەڵبژاردنی سەرۆکی ئەنجوومەنی نوێنەرانی عێراق و دوو جێگرەکەی دراوە، کاریگەریی لەسەر وادە دەستوورییەکانی تایبەت بە تەواوکردنی رێوشوێنەکانی دیکەی رێکارە دەستوورییەکان نابێت کە خۆی لە دوایین وادە بۆ هەڵبژاردنی سەرۆککۆمار و رێوشوێنەکانی وەکو راسپاردنی بەربژێری گەورەترین فراکسیۆنی پەرلەمانی لەڕووی ژمارەی ئەندامانەوە دەبینێتەوە".  دادگەی باڵای فیدراڵی رایگەیاندبوو، ئەو ماوە دەستووری و رێکارە دەستوورییانە تەنها لە یەک دۆخدا کاریگەریی لەسەریان دەبێت، ئەوەش ئەگەر بڕیاری کۆتایی درا بە پووچەڵکردنەوەی هەموو ئەو رێوشوێنانەی لە دانیشتنی رۆژی ٠٩ - ٠١ - ٢٠٢٢ی ئەنجوومەنی نوێنەرانی عێراق هەبوون و ئەو پرسەش هێشتا رووی نەداوە.  رۆژی ٠٩ - ٠١ - ٢٠٢٢ ئەنجوومەنی نوێنەرانی عێراق کۆبووەوە و تێیدا محەممەد حەلبووسی، کەسایەتیی سوننە وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.