سعودیە و ئێران، دوو وڵاتی خاوەن هەژموونی رۆژهەڵاتی نێوەڕاست، کە لە یەمەن، لوبنان و بەحرەین، دژی یەکدی کاردەکەن، بە نێوەندگیریی عێراق لە ماوەی چەند مانگی رابردوودا لە بەغدا دانوستاندنیان ئەنجامداوە بۆئەوەی پەیوەندییە دیپلۆماسیەکانیان ئاسایی بکەنەوە کە لە ساڵی ٢٠١٦ ەوە پچڕێندراون.   مستەفا کازمی، سەرۆکوەزیرانی عێراق دەڵێت، "کۆنفرانسی بەغدا بۆ هاوکاری و هاوبەشی، کە بە بەشداری فراوانی هەرێمی و نێودەوڵەتی بەڕێوەدەچێت، رەنگدانەوەی سیاسەتی دەرەوەی ئەرێنیی عێراقە کە دەرگاکانی خۆی بۆ پێکەوەکارکردن لەگەڵ هەموو هاوڕێیەکانی کردووەتەوە؛ هەروەها ئامادەیی عێراق بۆ گەڕانەوەی رۆڵەکەی لەسەر ئاستی هەرێمی و نێودەوڵەتی پێشاندەدات. "  لە ئەنجوومەنی ئاسایشی نەتەوە یەکگرتووەکان ستایشی ئەو رۆڵەی عێراق دەکرێت و بە گرنگ بۆ سەقامگیریی ناوچەکە لێکدەدرێتەوە.   ئانا ئێستیگنیڤا، جێگری باڵیۆزی هەمیشەیی رووسیا لە ئەنجوومەنی ئاسایشی نەتەوە یەکگرتووەکان دەڵێت، "ئێمە پێشوازی لە زیادبوونی رۆڵی بەغدا لە کاروباری هەرێمی و عەرەبیدا دەکەین. پێمانوایە کە دەبێت ناوچەکە هەنگاو بە هەنگاو بەرەو سەقامگیری بڕوات، ئەوەش بە بەشداریکردنی یەکسانی هەموو لایەنە هەرێمی و ئەوانی دیکەش لە کەمکردنەوەی ململانێدا. "  سەرۆککۆماری میسر و شای ئوردن رایانگەیاندووە کە بەشداری لە لووتکەکەدا دەکەن. داواکاری بۆ سەرۆککۆماری تورکیاش نێردرابوو، بەڵام بەشداری ناکات.  سەرۆکی فەرەنساش وەکو تاکە سەرکردەی باڵای دەرەوەی رۆژهەڵاتی نێوەڕاست لە کۆنفرانسەکەدا بەشدار دەبێت.   ناتالی برۆدهارست، جێگری باڵیۆزی هەمیشەیی فەرەنسا لە ئەنجوومەنی ئاسایشی نەتەوە یەکگرتووەکان دەڵێت، "ئەو کۆنفرانسە هەرێمییەی کە بڕیارەی ٢٨ی ئاب لە بەغدا بەڕێوەبچێت، کە لە لایەن سەرۆکوەزیرانی عێراق و سەرۆک ماکرۆنەوە سەرۆکایەتی دەکرێت، دەرفەتێک دەبێت بۆ عێراق کە خۆی وەکو جەمسەری سەقامگیری لە ناوچەکەدا پێشانبدات. فەرەنسا بڕوای تەواوی هەیە کە هەبوونی رۆژهەڵاتێکی نێوەڕاستی خۆشگوزەران و سەقامگیر بەندە بە هەبوونی عێراقێکی سەقامگیر و خاوەن سەروەری. "  تەوەری سەرەکیی کۆنفرانسەکە پێکەوەکاردنە لە پێناو سەقامگیریی ناوچەکە. بانگهێشتنامە بۆ نوێنەرانی ئەمریکا و وڵاتانی ئەوروپیش نێردراوە بۆئەوەی لەگەڵ ئێران لە یەک هۆڵدا باس لەو تەوەرە بکەن.   ئەوە لە کاتێکدایە، ئەمریکا و هاوپەیمانە رۆژئاواییەکانی بەهۆی بەرنامەی ئەتۆمی و مووشەکی بالیستی و هاوکاریکردنی گرووپە چەکدارەکان لە رۆژهەڵاتی نێوەڕاست ناکۆکییان لەگەڵ ئێراندا هەیە.