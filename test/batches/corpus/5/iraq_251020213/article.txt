عەمید فوئاد کەریم، گوتەبێژی پۆلیسی پارێزگای زیقار بە (تۆڕی میدیایی رووداو)ی راگەیاند، لە قەزای غەرافی باکووری  پارێزگای زیقار، ئێوارەی رۆژی هەینی رابردوو، دوای ئەوەی شەڕ و دەمەقاڵێ لە نێوانیان دروست بووە، گەنجێک باوکی خۆی سووتاندووە.  گوتەبێژی پۆلیسی پارێزگای زیقار گوتی: "گەنجەکە سەرخۆش بووە، کاتێک گەڕاوەتەوە ماڵەوە لەگەڵ باوکی بووەتە دەمەقاڵێیان و بەنزینی بە باوکیدا کردووە و سووتاندوویەتی".   گوتەبێژی پۆلیسی پارێزگای زیقار ئاماژەی بەوەشکرد، ئەمڕۆ دووشەممە بەهۆی سەختی سووتانەکەیەوە، پیاوەکە گیانی لەدەستداوە، کوڕەکەشی دەستگیرکراوە و دانی بە تاوانەکەی داناوە، گوایە لە کاتی رووداوەکە ئاگای لە خۆی نەبووە و سەرخۆش بووە.