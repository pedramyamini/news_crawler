دوای هێرشی داعش بەشێکی زۆری کەنیسەکان وێرانکران. لە کۆی ٣٥ کەنیسە لە موسڵ تەنیا هەشتیان نۆژەنکراونەتەوە.  عیماد سەبری هاووڵاتییەکی کریستیانی موسڵە کە زیاتر لە ١٠٠ ساڵە باوک و باپیرانی لە تاخێ شیفا لە بەری راستی موسڵ دەژی. لە کاتی شەڕی داعش تەنیا فریای ئەوە کەوتن کە گیانی خۆیان رزگار بکەن، ماڵ و موڵکەکانیان بەجێهشت، ئەوە چوار ساڵە موسڵیان جێهێشتووە و جار بە جار سەردانی دەکەن.  عیماد سەردانی کەنیسەیەک دەکات کە وێرانکراوە و هێشتا ئاوەدان نەکراوەتەوە و دەڵێت، "ئێمە لەم کەنیسە نوێژمان دەکرد، کە لە سەردەمی داعش وێرانکرا و ئێمەش ئاوارە بووین، دوای رزگارکردنی موسڵ گەڕاینەوە و هیچ شتێک لە ماڵ و ئۆتۆمبێلەکەمان نەمابوو، هیوادارم ئەم کەنیسەیە نۆژەنبکرێتەوە".  رائید عادل، بەرپرسی کەنیسەی سریانی کاسۆلیکی پێیوایە حکومەتی عێراق لە نۆژەنکردنەوەی کەنیسەکان رۆڵێکی بەهێزی نەگێڕاوە و دەڵێت، "بەشێک لە کەنیسەکان تەمەنیان سەتان ساڵە، یەکێکیان ١٥٠٠ ساڵە، بێگومان دوای هاتنی داعش هەموو ئەو کەنیسانە وێرانکراون. "