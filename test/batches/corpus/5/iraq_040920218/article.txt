دوو کوڕ و کچێک، تەمەن سێ ساڵ و نۆ ساڵ و ١٢ ساڵ دووچاری خنکان دەبن و بەرگەی دووکەڵی ئاگرەکە ناگرن و گیان لەدەستدەدەن. منداڵەکان برازی ھادی عامری، سەرۆکی ھاوپەیمانیی فەتح و سەکردەی دیاری شیعەکانە.  یاسین کەرادی، دراوسێی خێزانی حاجی حافز عامری دەڵێت "بە پێش دەرگا تێپەڕیم سەرەتا وامزانی شت دەبرژێنن، ئاگریان کردووەتەوە، بەڵام کە چووم و گەڕامەوە بینیم ماڵەکە ھەمووی بووە بە دووکەڵ و ئاگر بەرزبووەتەوە، خەڵک ھەوڵی رزگارکردنیان دەدات، سێ کەسیان گیانی لەدەستدا، رەسوول کە تەمەنی ١٢ ساڵە، ئەبو تاڵب تەمەنی ٩ ساڵانە کچەکەش تەمەنی سێ ساڵانە. "  لە ژووری منداڵەکان کاتێک ئاگر دەکەوێتەوە یەکێک لە دراوسێکانی ھەوڵی رزگارکردنیان دەدات، منداڵی چوارەمیان کە لە نەخۆشخانەیە لە شوقەکە ھەڵدەداتە خوارەوە و ھەرچۆنێک بێت فریای دایک و باوکشیان کەوتووە.  ئەحمەد عامری، کەسوکاری خێزانەکە دەڵێت "پێش رۆژێک کارەباچییەک ھات و کارەباکەی بۆ چاککردن، من لە ماڵبووم و تەلەفونیان کرد دەگریان و گوتیان زوو خۆت بگەیێنە، گوتم چیبووە کاتێک ھاتم بەداخەوە بینیم مردوون. "  بەپێی لێکۆڵینەوەی ھێزە ئەمنییەکان بێت ئاگرەکە بەھۆی شۆرتی کارەباوە بووە، بەڵام کاتێک تەشەنەی کردووە شاحینەی یەکێک لە مۆبایلەکان گڕ دەگرێت و تەواوی ماڵەکە دەسووتێنێت.