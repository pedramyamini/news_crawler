حەیدەر ئیبراهیم، بەڕێوەبەری راگەیاندنی پارێزگای بابل بە تۆڕی میدیایی رووداوی راگەیاند، بە فەرمانێکی کارگێڕی، پارێزگاری بابل بڕیاریدا بڕگەی گۆرانی لە فیستیڤاڵی بابل رێگەی پێنەدرێت.  بەڕێوەبەری راگەیاندنی پارێزگای بابل روونیکردەوە، داوا لە پارێزگار کراوە ئەو بڕیارە بدات، هەروەها چەند لایەنێکیش بەنیازبوون خۆپێشاندان بکەن بۆ قەدەخەکردنی گۆرانی لەو فیستیڤاڵەدا.  فیستیڤاڵەکە پێنجشەممە ٢٨ - ١٠ - ٢٠٢١ دەستپێدەکات و ماوەی پێنج رۆژ بەردەوام دەبێت، چەندین چالاکیی جۆراوجۆری لەخۆگرتووە، لەوانەش پێشانگەکانی پیشەسازی، کتێب، نمایشی شانۆیی و چەندین چالاکیی دیکە.  وەکو پێشتر ئامادەکارانی ئەو فیستیڤاڵە بڵاویانکردەوە، هونەرمەندانی عەرەبی، عێراقی و تیپی میللیی عەرەبی و بیانی لەو فیستیڤاڵەدا بەشدارن، لەگەڵ نمایشکردنی جلوبەرگی بابلی و مۆسیقا لەگەڵ کۆمەڵێک چالاکیی رۆشنبیری و ئەدەبی و هونەریی دیکە.