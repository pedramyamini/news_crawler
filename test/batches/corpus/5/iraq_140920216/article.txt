ئەمڕۆ سێشەممە ١٤ - ٠٩ - ٢٠٢١، موهەند نەعیم، راوێژکاری سەرۆکوەزیرانی عێراق بۆ کاروباری ئاسایشی هەڵبژاردن، سەبارەت بە گرنگترین رێکارەکان بۆ هەڵبژاردنی عێراق، قسەی بۆ هەڵکەوت عەزیز پەیامنێری رووداو کرد و رایگەیاند: "ئاسایشی هەڵبژاردن دۆسیەیەکی نوێیە و یەکەمجارە لە هەڵبژاردن هەیە، لەو هەڵبژاردنە قەدەخەی هاتووچۆ جێبەجێ ناکرێت، لە ئێستاوە هێڵێکی گەرم دانراوە بۆ سکاڵا، لیژنەیەک بە فەرمانی دیوان بە ژمارە ٣٥ لە سوپای عێراق بۆ چاودێریکردنی پرۆسەی هەڵبژاردن بە فەرماندەیی فەریق روکن عەبدولئەمیر شەممەری، فەرماندەی ئۆپەراسیۆنە هاوبەشەکان دەستبەکاربووە".  بە گوتەی موهەند نەعیم، ئەو لیژنەیە "کار لەسەر هەوڵدان بۆ ساختەکردن و کڕینی دەنگ و کڕین و فرۆشتن بە کارتی دەنگدان هەڕەشە و گوڕەشە دەکات و تاوەکو ئێستاش چەندین کەس لەسەر ئەو تاوانانە دەستگیرکراون".  موهەند نەعیم، ئاماژە بەوە دەدات، کە رێکارەکان جۆراوجۆرن، "لە لیژنەکە ئەنجوومەنی دادوەری هەیە، هەروەها فەرمانگەی پارتەکانیش هەن". هەروەها دەشڵێت، تاوانەکان جۆراوجۆرن، تاوان هەیە لەلایەن شانەی ساختەکاری حیزبەکان یان کەسێکی دیارکراوەوە دەکرێت، ئەگەر فەرماندە ئەمنییەکان پاڵپشتی یان کارئاسانیان لە بەرژەوەندی بەربژێرێک کردبێت رێگری لێکراوە. ئەوانەی پۆستەرەکانیش دەدڕێنن رێکاریان لە بەرامبەر گیراوەتەبەر.  سەبارەت بە هاوئاهەنگییان لەگەڵ هەرێمی کوردستان، راوێژکارەکەی سەرۆکوەزیرانی عێراق بۆ کاروباری ئاسایشی هەڵبژاردن گوتی: "بۆ یەکەمجارە ئەو هاوئاهەنگیە باشەمان لەگەڵ هەرێمی کورستان هەبێت، ئەمەش دیاردەیەکی زۆر باشە لە نێوان ئێمە و هەرێم بە سەرجەم پارێزگاکانییەوە، پارێزگارەکان و بەڕێوەبەرانی پۆلیسیان لە کۆبوونەوەکان ئامادەبوونە، هەمان رێکار لە سەرجەم عێراق وەک یەک دەگیرێتەبەر".  سەبارەت بە رێکارەکانیان بۆ رێگریکردن لە کڕین و فرۆشتن بە کارتی دەنگدان، موهەند نەعیم دەڵێت: "شانەیەکی هەواڵگری هەیە کە پێکدێت لە هەواڵگری و ئاسایشی نیشتمانی و هەواڵگری و هەواڵگریی سەربازی، چاودێریی پرۆسەکە دەکەن، چەندین تاوانباریان دەستگیرکردووە، لە راستیدا ئەمە دیاردەیەکی نا دروستە هیچ کەسێک ناتوانێت بەبێ خاوەنی کارتەکە دەنگ بدات. ناڵێین ئەمە دیاردەیە بەڵام کەسانێکی دەروون لاواز ئەو بانگەشانە دەکەن، لە ئەنجامدا بە هیچ شێوەیەک رێگە بەو کارە نادرێت، کەسانێک هەن کە بە ١٠٠ تاوەکو ٣٠٠ دۆلار کڕین و فرۆشتن بەو کارتانە دەکەن، بەڵام ئەوانە دەستگیر کراون".  لەبارەی دەنگدانی تایبەت و رێکارەکانیش موهەند نەعیم، دەڵێت: "لە دەنگدانی تایبەت کە هێزە چەکدارەکان بە هەردوو باڵەکەیەوە بەرگری و ناوخۆ و پێشمەرگە و دەزگای دژە تیرۆر بەشداریی دەنگدانی تایبەت دەکەن، دەزگاکانی دیکەی وەکو ئاسایشی نیشتمانی و هەواڵگری و حەشدی شەعبی ناتوانن بەشداری لە دەنگدانی تایبەت بکەن، بەڵام مافیان لە دەنگدانی گشتیدا دەپارێزرێت".  بۆ ناوچە ناکۆکی لەسەرەکانی وەکو کەرکووک و خانەقین و ناوچەکانی دیکەیش، بە گوتەی راوێژکارەکەی سەرۆکوەزیرانی عێراق بۆ کاروباری ئاسایشی هەڵبژاردن "ئۆپەراسیۆنە هاوبەشەکان و ئاسایش و پێشمەرگە و دەزگاکانی دیکە لە ناوەندە هاوبەشەکان هەن و هاوئاهەنگیی زۆر باش لە نێوانیاندا هەیە، تەنانەت وەزارەتی ناوخۆی هەرێمیش لەگەڵیانە، هەموو رێکارەکان بە هاوبەشی دەگرنەبەر".