مەناف حەسەن، بەرپرسی بەشی هەڵبژاردن لە لقی ١٤ی موسڵی پارتی دیموکراتی کوردستان، بە تۆڕی میدیایی رووداوی راگەیاند، ئەوان بەردەوامن لە بانگەشەی خۆیان و باس لەوە دەکات لەو شوێنانەی حەشدی شەعبی دەسەڵاتدارن، "ناتوانین بە ئازادی بەردەوامیی بە بانگەشەکانمان بدەین".  پارێزگای نەینەوا دابەشکراوە بەسەر هەشت بازنەدا، لە ٧ بازنەیاندا پارتی دیموکراتی کوردستان ١٤ بەربژێری هەیە. بەرپرسی بەشی هەڵبژاردن لە لقی ١٤ی موسڵی پارتی ئاماژەی بەوە کرد، سێ بەربژێریان لە ناوەندی موسڵە و وەکو پێویست نەیانتوانیوە بانگەشەکانیان بکەن.  بە گوتەی ئەو بەرپرسەی پارتی لە موسڵ، ئەوان زیاتر گرنگی بە دەرەوەی سەنتەری موسڵ دەدەن و دەڵێت، "تاوەکو ئێستا دوو جار رێگری لە تیمی بانگەشەمان کراوە، جارێک لە شنگال و جارێکی دیکە لە تلکێف".  کەمتر لە هەفتەیەکی ماوە بۆ بەڕێوەچوونی هەڵبژاردن. لە سنووری پارێزگای نەینەوا کورد دەنگی زۆری هەیە و مەناف حەسەن پێیوایە "هیچ گەرەنتییەک نییە بۆ پاراستنی دەنگی کورد". دەشڵێت، ئەوان هەموو کارێکی خۆیان کردووە و دەیکەن بۆ پاراستنی دەنگی کورد لە نەینەوا. لەو چوارچێوەیەدا چاودێر لە بنکەکان دادەنێن و لەگەڵ رێکخراوەکانی تایبەتمەندیشدا گفتوگۆیان کردووە.  گوتیشی، کۆمیسیۆن رێکاری زۆری بۆ رێگری لە ساختەکاری گرتووەتەبەر و ئەگەری ساختەکاریی لاواز کردووە، "بەڵام ناشزانین دواتر چی روودەدات".  لە پارێزگای نەینەوا دوو ملیۆن و ٣٣٠ هەزار و ٦٣٢ کەس بۆ ٣١ کورسیی ئەنجوومەنی نوێنەران لە هەشت بازنەدا مافی دەنگدانیان هەیە.