بڕیار ئەمڕۆ یەکشەممە ٠١ - ٠٢ - ٢٠٢٢ کاژێر ٠٦: ٠٠ ـی ئێوارە لایەنگرانی حەشدی شەعبی لە بەردەم فڕۆکەخانەی نێودەوڵەتیی بەغدا خۆپێشاندان بکەن و داوای دەرچوونی یەکجاریی سوپای ئەمریکا لە خاکی عێراق بکەن، خۆپێشاندانەکانی لایەنگرانی حەشدی شەعبی لە کاتێکدایە کە بەرەبەیانی رۆژی دووشەممە دوو ساڵ بەسەر کوشتنی قاسم سولەیمانی، فەرماندەی پێشووی سوپای قودس و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لەلایەن ئەمریکاوە تێدەپەڕێت.   خۆپێشاندەرێک لەنێو ناڕەزایەتییەکانی لایەنگرانی حەشدی شەعبییەوە دەڵێت، "دووەم ساڵڕۆژی شەهیدبوونی سەرکردەکانی سەرکەوتنە، ئەمڕۆ گەلی عێراق ئەم خۆپێشاندانە گەورەیەی کرد بۆ داواکردنی دەرچوونی داگیرکەر، ئەو داگیرکەرە نەفرەتییە کە باری عێراقی گران کردووە، لە ساڵی ٢٠٠٣ وە تاوەکو ئەمڕۆ. "  ئێوارەی دوێنێ شەممە ٠١ - ٠١ - ٢٠٢٢ ناڕەزایەتیی دەربڕینی لایەنگرانی حەشدی شەعبی تاوەکو درەنگانی شەو لە نزیک فڕۆکەخانەی نێودەوڵەتی بەغدا بەردەوام بوو، لە هەمانکاتدا سەرکردەکانی حەشدی شەعبی هەڕەشە دەکەن و داوای دەرچوونی یەکجارەکی هێزەکانی ئەمریکا و هاوپەیمانان لە خاکی عێراق دەکەن، بڕیارە ئەمڕۆش بۆ جاری دووەم درێژە بە ناڕەزایەتییەکانیان بدەنەوە.  خۆپێشاندەرێکی دیکە گوتی، "ئەم گردبوونەوە بۆ سەرکۆنەکردنی ئەو تاوانەیە، کە لە سێی کانوونی دووەم روویدا، بە ویستی خودا خوێنی ئەو سەرکردانە ئەو خوێنە پیرۆزەی کە لە بەغدای پایتەخت رژا دەبێتە تۆڵە و قەرز لە ئەستۆی هەموو عێراقییە لایەنگرەکان و هاووڵاتییە دڵسۆزەکانی ئەم وڵاتە. "  بەپێی رێککەوتنی نێوان عێراق و ئەمریکا، لە کۆتایی ساڵی رابردووەوە بە فەرمی ئەرکی هێزە شەڕکەرەکانی هاوپەیمانیی نێودەوڵەتی و هێزەکانی ئەمریکا لە عێراق کە ژمارەیان دەگاتە سێ هەزار و ٥٠٠ پاسەوان، راوێژکار و راهێنەری سەربازی بە تەواوەتی کۆتایی پێهات، بۆیە چیدیکە هێزەکانی هاوپەیمانان و ئەمریکا بەشداریی شەڕی دژی تیرۆر لە خاکی عێراق ناکەن، بەڵام تەنیا زانیاریی هەواڵگری و راوێژ و مەشقپێکردن پێشکەشی سوپا و هێزە ئەمنییەکانی عێراق و هێزەکانی پێشمەرگە دەکەن.