جادرییە و قادسییە کە دوو گەڕەکی دراوسێی ناوچەی سەوزن، خەڵکەکەی ئارامییان لێ بڕاوە و ھەر شەوەی بە ھەواڵی ھێرشێک بۆسەر ئەو ناوچەیە رۆژ دەکەنەوە کە ھەندێکجار پرشکی ئاگری مووشەکەکانیان بەردەکەوێت، دانیشتووانی ئەو گەڕەکانە گەر بۆیان بگونجێت وەکو خۆیان دەڵێن، موڵکەکانیان دەفرۆشن و دەڕۆن، ئیدی خۆیان لەو دوو دڵییە رزگار دەکەن.  ئەحمەد ئەبو مستەفا، دانیشتووی جادریە دەڵێت، "نازانین سبەی یان دوو سبەی چی روودەدات، بەپێی ھەواڵ و راپۆرتەکان و ئەو دۆخەی ئێستا ئێمە دەیبینین، خەڵک زۆر دەترسن ھەر کەسێک خانووەکەی دەفرۆشێت پارەکەی بە پارێزراوی دەھێڵێتەوە و ھەڵیدەگرێت تاوەکو ئەو کاتەی دۆخەکە لەڕووی ئاسایشەوە سەقامگیر دەبێت".  لەتیف جاسم، دانیشتووی قادسیە دەڵێت، "باشترین شتە بچیتە پارێزگاکانی دیکە، ھیچ نەبێت رووبەرێکی باشتریشت دەستدەکەوێت، ٢٥٠ بۆ ٣٠٠ مەتر، یانیش دەڕۆیت بۆ ناوچەکانی باکووری عێراق کە دۆخی ئەمنی زۆر باشە، ھەروەھا نرخی خانوو لەوێ گونجاوە".  بەشێکی بەغدادییەکان بەدوای شوێنێکی ئارام دەگەڕێن بۆ ژیان بۆ ئەوەش گەر بکرێت و بگونجێت ھەرێمی کوردستانیان پێ باشترینە. بە بۆچوونی خاوەنی نووسینگەکانی خانووبەرە لە جادریە و قادسیە، ناسەقامگیری و خراپیی دۆخی ئەمنی و خۆپێشاندانەکان گرتن و بەستنی رێگەوبانەکان و ئەنجامی ھەڵبژاردنەکان کاریگەریی ئەرێنییان لەسەر ژیانی خەڵک دروستکردووە.  ئوسامە محەممە، خاوەنی نووسینگەی خانووبەرە لە قادسیە دەڵێت، "دۆخەکە بەجۆرێکە نازانن چی دەبێت لە وڵاتدا، بۆیە خەڵک دەڵێن پارە زیادەکەیان ھەڵدەگرن و ھەر شتێک رووبدات ھاوژین و منداڵەکانم دەبەم و دەڕۆمە دەرەوەی عێراق، یان دەچمە باکووری عێراق لەوێ دەژیم، ئەمە وایکردووە کڕین و فرۆشتن بووەستێت، یان خانووەکانیان دەدەنە کرێ، یانیش قوفڵی دەدەن و دەڕۆن، زۆربەی خەڵک چاوەڕێن تاوەکو بزانن ئەنجامی ھەڵبژاردن بە کوێ دەگات، خەڵک دوودڵ بووە لە دۆخەکە، ئەمە ئێستا بەستراوەتەوە بە سەقامگیریی وڵات، فڵان کەس سەرکەوت لە ھەڵبژاردن کاریگەری لە شەقام دەکات فڵان کەس دۆڕا کاریگەری لەسەر شەقام دەکات".  پێشتر بۆ ھەر مەترێک چوارگۆشە زەوی لە ناوچەکانی دەوروبەری ناوچەی سەوز، لەوانە قادسیە و جادریە، ٣ بۆ ٥ هەزار دۆلار کڕین و فرۆشتنی پێدەکرا، بەڵام دۆخی ئەمنی بە رێژەی ٣٠ % نرخەکانی دابەزاندووە.