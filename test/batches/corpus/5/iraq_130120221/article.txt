رۆژی پێنجشەممە، ١٣ - ٠١ - ٢٠٢٢ لەسەر سکاڵای پەرلەمانتار باسم خەشان و مەحموود داوود یاسین، دادگەی باڵای فیدراڵی بڕیاری راگرتنی کاتیی دەستەی هەڵبژێردراوی سەرۆکایەتیی ئەنجوومەنی نوێنەرانی دەرکرد.  بەپێی نووسراوەکەی دادگەی باڵای فیدراڵی، ئەو دوو پەرلەمانتارە گوتوویانە، لە دانیشتنی یەکەمی خولی پێنجەمی ئەنجوومەنی نوێنەرانی عێراق لە رۆژی ٠٩ - ٠١ - ٢٠٢٢ و لە کاتی هەڵبژاردنی محەممەد حەلبووسی بە سەرۆکی ئەنجوومەنی نوێنەران، چەندین پێشێلکاریی دەستووری و پێشێلکاری پەیڕەوی ناوخۆی ئەنجوومەنی نوێنەران روویدا، بۆیە داوا دەکەن هەموو ئەو رێوشوێنانە رابگیرێن کە ئەنجوومەنی نوێنەران و سەرۆک و دوو جێگرەکەی کردوویانە و دەیکەن تاوەکو ئەو کاتەی ئەو دوو سکاڵایە یەکلایی دەبێتەوە کە ئەو دوو پەرلەمانتارە بە نووسراوی ٥ی فیدراڵیی ٢٠٢٢ و ٦ی فیدراڵیی ٢٠٢٢ سەبارەت بە دەستووریبوونی دانیشتنی یەکەم و هەموو رێوشوێنە یاساییەکانی پێشکێشیانکردووە، لەنێویاندا رێوشوێنەکانی هەڵبژاردنی سەرۆکی ئەنجوومەنی نوێنەرانی عێراق و هەردوو جێگرەکەی.  لە دانیشتنی رۆژی یەکشەممە ٠٩ - ٠١ - ٢٠٢٢ پەرلەمانی عێراق کۆبووەوە و تێیدا محەممەد حەلبووسی وەکو سەرۆکی پەرلەمان هەڵبژێردرایەوە، حاکم زاملی لە فراکسیۆنی سەدر وەکو جێگری یەکەم و شاخەوان عەبدوڵڵا لە فراکسیۆنی پارتی دیموکراتی کوردستان وەکو جێگری دووەمی سەرۆکی پەرلەمان هەڵبژێردران.  رۆژی دووشەممە ١٠ - ٠١ - ٢٠٢٢، ئەنجوومەنی نوێنەرانی عێراق دەرگای خۆ بەربژێرکردنی بۆ پۆستی سەرۆککۆماری عێراق کردەوە و شەش مەرجی بۆ ئەو کەسانە داناوە کە دەیانەوێت خۆیان بۆ ئەو پۆستە بەربژێر بکەن.  بەپێی دەستووری عێراق، دەبێت لە ماوەی مانگێک لە وادەی بەستنی یەکەم دانیشتنی خولی نوێی ئەنجوومەنی نوێنەرانی عێراق، پەرلەمانی وڵاتەکە سەرۆککۆمار هەڵبژێرێت.