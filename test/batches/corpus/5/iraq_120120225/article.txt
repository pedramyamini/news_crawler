نەھرۆ رواندزی، پەرلەمانتاری پارتی دەڵێت، "وەکو پارتی داوامان کردووە یەکڕیزی ھەبێت لەنێو ماڵی کورد دا بۆ دەستنیشانکردنی بەربژێرێک بۆ ئەو پۆستە برادەرانی یەکێتی تەنیا یەک بەربژێریان ھەیە، ئێمەش وەکو پارتی داوامانکردووە چەند بەربژێرێکمان پێشکێش بکەن بۆئەوەی ئێمە قسەمان ھەبێت ئەگەر ئەوان سووربن لەسەر یەک بەربژێر، ئەوکاتە ئێمەش بەربژێری خۆمان دەبێت".  لایەنە شیعە و سوننەکان تاوەکو ئێستا بە فەرمی پشتیوانیی ھیچ بەربژێرێکیان بۆ پۆستی سەرۆککۆمار نەکردووە و چاوەڕێی ئەوەن پارتی و یەکێتی لەسەر ناوێک رێکبکەون.  مەحموود حەیانی، ئەندامی ھاوپەیمانیی فەتح ئاماژە بەوە دەکات، "ئێمە ھیچ ناکۆکییەکان نە لەگەڵ یەکێتی ھەیە نە لەگەڵ پارتیش، ھیوادارین ئەوان یەک بەربژێری ھاوبەشیان ھەبێت و لەنێو خۆیاندا رێکبکەون ئەمڕۆ ئەو جۆرە ناکۆکیانە لاوازیی ئەو پێکھاتەیە دەردەخات، دەزانن کە ئەمڕۆ ناکۆکیی نێو ماڵی شیعە لەنێوان چوارچێوەی ھاوئاھەنگی و تەیاری سەدری کاریگەریی لەسەر لاوازبوونی پێکهاتەکە دروستکردووە".  دوای دانیشتنی یەکەمی پەرلەمان، لە ماوەی ٣٠ رۆژدا سەرۆککۆمار هەڵدەبژێردرێت. سەرۆککۆمار دەبێت دوو لەسەر سێی دەنگەکان بەدەستبهێنێت، ئەگەر هیچکام لە بەربژێرانی سەرۆککۆمار دەنگی زۆرینەی پێویستی نەهێنا، ئەوا کێبڕكێ لەنێوان ئەو بەربژێرەدا دەکرێت، کە زۆرترین دەنگیان بەدەستهێناوە، ئەو کەسەشی لە دەنگدانی دووەمدا زۆرترین دەنگ بەدەستبهێنێت دەبێتە سەرۆککۆمار.