رۆژی پێنجشەممە ١٩ - ٠٨ - ٢٠٢١ نەتەوە یەکگرتووەکان دوایین راپۆرتی خۆی لەبارەی ئاسایشی جیهان و هەڕەشەکانی تیرۆر پێشکێش بە ئەنجوومەنی ئاسایشی نێودەوڵەتی کرد.   راپۆرتەکە ئاماژە بەوە دەکات کە هەڕەشەی داعش بۆ سەر ئاشتی و سەقامگیریی جیهان لە زیادبووندایە و هۆشداریشدەدات کە رێکخراوە پەڕگیرەکە لە ئەفریقیا تۆڕی چەکدارەکانی خۆی فراوانکردووە و سەرنجی لەسەر ئەوەیە دووبارە بگەڕێتەوە و "خەلافەت" دابمەزرێنێتەوە.   بەپێی راپۆرتەکەی نەتەوە یەکگرتووەکان داعش توانیویەتی بڵاوبوونەوەی کۆرۆنا بقۆزێتەوە و دەڵێت، "داعش و گرووپە تیرۆریستەکانی دیکە، هەم لەسەر ئینتەرنێت و هەم لەسەر ئەرز سوودیان لەو کەلێنانە وەرگرتووە کە بەهۆی پەتای کۆرۆناوە دروستبوون".   بە گوێرەی راپۆرتەکە، قەدەخەی هاتووچۆ و داخستنی بازاڕەکان لە ناوچە بێ ململانێکان بووەتە هۆی کەمبوونەوەی چالاکییە تیرۆرستیەکان. بەڵام لەو ناوچانەی کە ململانێیان تێدایە و رێوشوێنە خۆپارێزییەکان بەباشی جێبەجێناکرێن، هەڕەشەکانی داعش "زیادیان کردووە. "  راپۆرتی نەتەوە یەکگرتووەکان لە لایەن ڤیلادمیر ڤۆرنکۆڤ، یاریدەدەری سکرتێری گشتیی نەتەوە یەکگرتووەکان کە هاوکات سەرۆکی نووسینگەی دژە تیرۆری نەتەوە یەکگرتووەکانە لە کۆبوونەوەیەکی ئەنجوومەنی ئاسایشدا خرایەڕوو.   ڤۆرۆنکۆڤ گوتی، ئەوەی ئێستا لە ئەفغانستان روودەدات "کاریگەریی لەسەر ئاشتی و ئاسایشی تەواوی جیهان دەبێت. "  هەروەها باسی لەوە کرد کە ژمارەیەکی زۆری ئەندامانی تاڵیبان تاوەکو ئێستاش ناویان لە لیستی تیرۆردایە.   یاریدەدەری سکرتێری گشتیی نەتەوە یەکگرتووەکان ئاماژەی بەوەش کرد کە تاڵیبان ژمارەیەکی زۆری ئەندامانی گومانلێکراوی داعش و قاعیدەی لە زیندانەکان ئازادکردووە.   راپۆرتەکەی نەتەوە یەکگرتووەکان تیشک دەخاتە سەر ئەوەش کە داعش تۆڕەکانی لە ئەفغانستانیش فراوان کردووە.   ڤیلادمیر ڤۆرۆنکۆڤ جەخت لەوە دەکاتەوە کە پێویستە نەهێڵڕێت ئەفغانستان نەبێتە بنکەیەک بۆ "تیرۆری جیهانی. "