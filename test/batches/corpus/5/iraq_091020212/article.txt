عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن ئەمڕۆ شەممە ٩ - ١٠ - ٢٠٢١ بە تۆڕی میدیایی رووداوی گوت: "لە پرۆسەی دەنگدانی تایبەتدا هەر دەنگدەرێک پێشێلکاری کردبێت یان تاوانی هەڵبژاردنی بە مەبەستی کاریگەری خستنە سەر ئاراستەی دەنگدان ئەنجامدابێت و تاوان و پێشێلکارییەکانیش بە بەڵگە سەلمێندرابن، لێکۆڵینەوەی لەگەڵ دەکرێت و لە چوارچێوەی یاسای تایبەت بە وەڵامدانەوەی تاوانی هەڵبژاردندا رووبەڕووی سزای یاسایی دەبێتەوە".   هینداوی راشیگەیاند، "سکاڵا و تۆمەتبارکردنی زۆر لە رێگەی فۆڕمی تایبەت پێشکەشکراون و لیژنەی بەدواداچوونی کۆمیسیۆن کاریان لەسەر دەکات" و گوتیشی، "پێشێلکاری هەبووە، بەڵام بەو ئاستە نەبووە کە بچێتە قاڵبی تاوانی دەنگدانەوە. بۆ نموونە، هەوڵی بردنە ژوورەوەی مۆبایل زۆر هەبووە و ژمارەیەک کەسیش مۆبایلیان بردووەتە ژوورەوە و وێنەیان گرتووە. هەروەها کەسانێک هەوڵی بەکارهێنانی بەڵگەنامەی ساختەیان داوە و چەندین هەوڵی دیکەی شکستخواردوو هەبوون، بەڵام زۆربەیان سەریان نەگرتووە و لەلایەن تیمە بەرپرسیارەکانەوە هەوڵەکان پووچەڵ کراوەتەوە".   راوێژکارەکەی کازمی گوتی، "ئەوانەی گوشاریان خستووەتە سەر هێزە ئەمنییەکان بۆ دەنگدان بە بەربژێرێکی دیاریکراو، ئێستا لێکۆڵینەوەیان لەگەڵ دەکرێت و ئەنجامی لێکۆڵینەوەکانیش بڵاودەکرێتەوە".   رۆژی ٨ی تشرینی یەکەم، لە سەرانسەری عێراق و هەرێمی کوردستاندا دەنگدانی تایبەتی هێزە ئەمنییەکان، ئاوارەکان و بەندکراوان لە گرتووخانەکاندا لە چوارچێوەی هەڵبژاردنی پێشوەختە بۆ پەرلەمانی عێراق بەڕێوەچوو.   بڕیارە رۆژی ١٠ی تشرینی یەکەم، دەنگدانی گشتی بۆ هەڵبژاردنی پێشوەختە بەڕێوەبچێت. نزیکەی ٢٥ ملیۆن کەس مافی دەنگدانیان هەیە. سێ هەزار و ٢٤٢ کەس بەربژێرن و کێبڕکێ دەکەن بۆ بەدەستهێنانی ٣٢٩ کورسی پەرلەمان، کە ٨٣ کورسی بۆ کۆتای ژنانە و نۆ کورسیش بۆ کۆتای پێکهاتەکانە.