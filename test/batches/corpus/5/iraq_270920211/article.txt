زێڕنگەرێکی بەغدا دەڵێت، "ئێستا هەست بە ئارامی دەکەین، هێزە ئەمنییەکان لەسەر شەقامەکانن و سوپاس بۆ خودا دۆخی ئاسایش باشە؛ هیچ ترسیشمان نییە"، زێڕنگەرێکی دیکەش ئاماژەی بەوە کرد، "سەبارەت بە کردنەوە [ی دووکان] لە کاژێر ١١: ٠٠ی بەیانی دووکانەکانمان دەکەینەوە تاوەکو کاژێر ١٠ بۆ ١١ی شەو، هیچ شتێک نییە، لەدوای ساڵی ٢٠٠٣ شەو کەس نەهاتووە بڵێ سەرانەم پێبدە".  خەڵک لەسەر شەقامەکانی بەغدا ئازادانە دەسووڕێنەوە، منداڵانیش یاری دەکەن و دەگەڕێن، ژنانیش بەدوای پارچە زێڕی گونجاو و جوان و نوێدا دەگەڕێن بۆئەوەی لە بۆنەکاندا بەکاری بهێنن؛ ئەمەش کولتوورێکی کۆنە و هێشتا باوی هەیە، لەکاتێکدا ساڵانی رابردوو نەیاندەتوانی ئازادانە بگەڕێن.  ژنێک دەڵێت، "سوپاس بۆ خودا لە بازاڕ و چێشتخانەکاندا دەگەڕێین و شوێنەکان هەمووی کراوەن، ئەوەش لە هەموو بەغدا وایە، نەک تەنیا لە مەنسوور".  هێزە ئەمنییەکان لە شەقامەکانی بەغدا بڵاوبوونەتەوە بۆ دابینکردنی ئاسایشی ناوچەکان و خەڵک، دەستیش بە کەمکردنەوەی خاڵەکانی پشکنین کراوە و لەجیاتیی ئەوە پشت بە زانیاری و هەواڵگری و شێوازی دیکە دەبەسترێت.  خالید محنا، گوتەبێژی وەزارەتی ناوخۆی عێراق دەڵێت، "هێزە ئەمنییەکان لە کار و رێکارەکانیان بەردەوامن، لە هەموو ئەو شوێن و جێگایانەی پێویست بە بوونیان دەکات دانراون".