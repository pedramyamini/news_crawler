هەرچەندە کۆمیسیۆنی باڵای سەربەخۆی هەڵبژاردنەکان لە ٢٤ ملیۆن دەنگدەر رایگەیاندووە ١٦ ملیۆن کارتی دەنگدان لەلایەن هاووڵاتییانەوە وەرگیراونەتەوە، بەڵام بانگەشەکانی هەڵبژاردن لە عێراق و هەرێمی کوردستان سستییان پێوە دیارە.  لە هەڵبژاردنی ئەمجارە دەنگ بە لیست و پارت نادرێت و دەنگ بە بەربژێرەکان دەدرێت و پارێزگاکان کراون بە چەند بازنەیەکەوە. هۆگر چەتۆ، شارەزای هەڵبژاردن ئەوە بە هۆکارێکی سستیی بانگەشەکان دەزانێت و دەڵێت، "بۆ نموونە لە شارێکی وەکو هەولێر، جاران یەک بازنە بووە و ئێستا دابەش بووەتە سەر چوار بازنە. ژمارەی دەنگدەران لە بازنەیەک هیچ کاریگەریی لەسەر ئەنجام نابێت. بە واتایەکی دیکە بازنەی یەک لە شەقڵاوە تاوەکو چۆمان ئەگەر رێژەی هەڵبژاردن ٢٠ % بێت هەر چوار ئەندامی براوە دەبن؛ بەڵام بازنەی دوو رێژەی بەشداریی ٥٠ % بێت ئەوانیش هەر چوار کورسییەکەیان دەردەچێت. ئەمەش جاری وا هەیە کاریگەریی دروست دەکات لەسەر گەرموگوڕیی حیزب و بەربژێرانیش لە پرۆسەی هەڵبژاردن".  ٢٧٦ حیزب و ٤٤ هاوپەیمانی لە پرۆسەی هەڵبژاردنی پێشوەختەی پەرلەمانی عێراقدا بەشدارن، زیاتر لە ٢٤ ملیۆن کەس لە ٨٣ بازنەدا دەنگ دەدەن.  سەنتەری بەیان بۆ توێژینەوە و پلاندانان لە عێراق دەربارەی پێشبینییەکانیان رایگەیاندووە، بەشداریکردنی دەنگدەر لەم هەڵبژاردنەدا ٢٠ % بۆ ٣٠ % دەبێت.  دەشتی سدیق، شارەزایەکی دیکەی هەڵبژاردنە و پێیوایە ئەمجارە زیاتر لە رابردوو خەڵک دەچنە سەر سندووقەکانی دەنگدان و دەگاتە ٥٠ بۆ ٥٥ %، دەشڵێت، "ئەگەر عێراق بەگشتی وەربگرین، بە هەرێمی کورستانیشەوە، تاڕادەیەکی زۆر خەڵک خاوەنی بۆچونێکی ئازاد نییە. لە خوارووی عێراق خەڵک زیاتر پابەندە بە شیعەگەراییەوە و ئەگەر مەرجەعەکانی شیعە بڕیار بدەن ئەگەر هەیە کاریگەرییان لێ بکات. مەگەر ئەوانەی لەناو شیعەدا ناڕازین. لە هەرێمی کوردستانیش شاراوە نییە کە خەڵک ئینتیمای حیزبیی زیاترە، ئەگەر هەیە حیزبە سیاسییەکانمان لە کاتی پرۆسەی دەنگدان و بانگەشەدا بتوانن کاریگەری بکەنە سەر بۆچوونی دەنگدەران بۆ بەشداربوون لە هەڵبژاردندا".  بۆ هەڵبژاردنی ئەنجوومەنی نوێنەران، سێ هەزار و ٢٤٩ بەربژێر کێبڕکێ بۆ بەدەستهێنانی ٣٢٩ کورسی دەکەن، لەنێویاندا نۆ کورسییان بۆ پێكهاتەکانە.