گرین ڤیڵەیج دەکەوێتە رۆژهەڵاتی شاری مەیادین، ناوچەیەکی ستراتیژییە و چەندین کێڵگەی نەوتی تێدایە.  گوتەبێژەکەی هاوپەیمانان دەڵێت، بەهۆی ئەوەی مووشەکەکان هێندە پێشکەوتوو نین بە وردی ئامانجەکانیان بپێکن، مەترسی ئەوەیان لێکراوە لەنێو خەڵکی سڤیل بکەونە خوارەوە و زەرەر و زیانی گیانییان لێبکەوێتەوە.  جۆن کێربی، گوتەبێژی پێنتاگۆن لە راگەیێندراوێکدا دانی بەوەدا نا بۆیان پشتڕاست نەبووەتەوە کێ دەستی لە پشت دانانی ئەو مووشەکانەوە هەبووە.  لە ماوەی ٤٨ کاژێردا ئەوە چوارەم جارە هاوپەیمانان لە عێراق و سووریا بەرپەرچی هێرشی مووشەکی و فڕۆکەی بێفڕۆکەوان دەدەنەوە، ئەوەش لەکاتێکدایە، ئێران و حەشدی شەعبی یادی دوو ساڵەی کوژرانی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی دەکەنەوە.  ئەمریکا ٩٠٠ سەربازی لە باکووری رۆژهەڵاتی سووریا و بنکەی ئاسمانیی تەنف لە باشووری وڵاتەکە هەن، زۆربەیان لەو ناوچانەی سووریان کە بیری نەوتیان لێیە کە بە گوتەی بەرپرسانی ئەمریکی نایانەوێت ئەو ناوچە ستراتیژییانە بکەونە دەست گرووپە چەکدارەکان.