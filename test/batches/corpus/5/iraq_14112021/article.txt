چەند لایەنێکی شیعە لەژێر ناوی "ئیتاری تەنسیقی"ـدا دەیانەوێت هاوپەیمانێتییەک پێکبهێنن بۆ ئەوەی لە پەرلەماندا گەورەترین فراکسیۆن دروست بکەن و بتوانن حکومەتی نوێی عێراق پێکبهێنن.  فارس عیسا، نوێنەری حکومەتی هەرێمی کورستان لە بەغدا بە رادیۆی رووداوی راگەیاند: "هەر لایەنێک کە دەچێتە هەڵبژاردنەوە دەیەوێت سەرکەوتوو بێت، گەورەترین فراکسیۆنی هەبێت و حکومەت پێکبهێنێت. ئەمە مافێکی رەوای هەر لایەنێکی سیاسییە کە ئیتاری تەنسیقییش ئەو مافەی هەیە کە لە دەوڵەتی قانوون و فەتح و چەند لایەنێکی دیکە پێکهاتووە. هاوکات رەوتی سەدریش هەوڵ دەدەن متمانە بە کورد و سوننە بهێنن بۆ ئەوەی لەگەڵیان بن و پێکەوە گەورەترین فراکسیۆن دروست بکەن و حکومەت پێکبهێنن. "  نوێنەری حکومەتی هەرێمی کورستان لە بەغدا ئەوەی خستەڕوو، وەک دابێک کە لە عێراق هەیە، گەورەترین فراکسیۆن بەربژێری سەرۆکوەزیران دیاری دەکات. هاوکات سازانی لایەنە دەرەکییەکانیش پێویستە بۆ ئەوەی لەسەر کەسێک رێکبکەون. سەدرییەکان پێیان باشە کەسێک دیاری بکرێت کە هەمووان لەسەری کۆک بن بۆ ئەوەی بتوانن بەرگەی بەرپرسیارێتیی قۆناخی داهاتوو بگرن.  لەبارەی کازمییشەوە فارس عیسا ئاماژەی بەوە دا کە ئەو لە بەربژێرانی سەرۆکوەزیرانی داهاتووی عێراقە، بەڵام عێراق وڵاتی شتە "لەناکاوەکانە"، رەنگە کەسێک بێتە پێشەوە ناوی لە حساباتەکەندا نەبووبێت.   زیاتر لە مانگێک بەسەر هەڵبژاردنی پەرلەمانی عێراقدا تێپەڕیوە و هێشتا ئەنجامەکان لەلایەن دادگەی فیدراڵیی عێراقەوە پەسند نەکراوە تا لایەنەکان هەوڵی پێکهێنانی حکومەت بدەن.  نوێنەری حکومەتی هەرێمی کورستان لە بەغدا ئەوەی خستەڕوو، تاوەکو ئەنجامی هەڵبژاردن لە دادگەی فیدراڵی پەسند نەکرێت و رێکارەکانی دادگە کۆتایی نەیەن، لایەنەکان دەست بە گفتوگۆی پێکهێنانی هاوپەیمانێتی ناکەن. بە دڵنیاییەوە هەر حکومەتێکیش پێکبێت دەبێت لە هەرسێ پێکهاتەی کورد، سوننە و شیعە بێت.   فارس عیسا باسی لەوە کرد، دەبێت فراکسیۆنی گەورە حکومەت پێک بهێنێت کە تاوەکو ئێستا سەدرییەکانن، بەڵام رەنگە لە یەکەم دانیشتنی پەرلەماندا فراکسیۆنێکی گەورەتر رابگەیێندرێت کە ئاراستەکە بگۆڕێت.   سەدر کە ٧٤ کورسیی پەرلەمانی عێراقی بردووەتەوە و یەکەمی هەڵبژاردنەکە بووە، هێشتا ناتوانێت بە تەنیا حکومەت پێکبهێنێت و پێویستی بە رێژەی ٥٠ % +١ی کۆی گشتیی کورسییەکانی پەرلەمانە. ئەمەیش گومانی ئەوەی دروستکردووە کە رەنگە ئەمیش وەک سیناریۆی ساڵی ٢٠١٠ دووبارە ببێتەوە کە ئەو کات ئەیاد عەلاوی زۆرترین دەنگی هێنا، بەڵام دەوڵەتی قانوون بە سەرۆکایەتیی مالیکی لەگەڵ چەند لایەنێکی دیکەدا گەورەترین فراکسیۆنیان دروستکرد و حکومەتیان پێکهێنا.  نوێنەرەکەی حکومەتی هەرێمی کوردستان پێیوایە، لە سیاسەتدا هیچ شتێک دوور نییە، بەڵام ئێستا دۆخەکە هەندێک گۆڕاوە و وەک پێشتر نییە، سەدریش کە ٧٤ کورسیی هێناوە حسابێکی باشی بۆ دەکرێت.  لە دوای رووخانی رژێمی بەعسەوە پێگەی سەرۆککۆماری عێراق لای کورد بووە و لەپاش ئەم هەڵبژاردنەیشەوە تاوەکو ئێستا لەناو کورددا کەسێک بۆ ئەو پۆستە دیاری نەکراوە.  فارس عیسا گوتی: "بۆ پێگەی سەرۆککۆمار سوننە و ئەوانی دیکەیش زۆر هەوڵیان دا کە کورد واز لەو پێگەیە بهێنێت، بەڵام پەسند نەکرا، بە تایبەت سەرۆک بارزانی وەک هێڵی سوور دیاریی کرد. ئەم پێگەیە لە ماڵی کورد دەرناچێت و ئومێدمان وایە لەسەر یەک بەربژێر رێکبکەوین. "  چەند رۆژێکە سەتان کۆچبەری عێراقی بە کورد و عەرەبەوە لە سنووری بێلاڕووس - پۆڵەندا کۆبوونەتەوە و دەیانەوێت لە پۆڵەنداوە بچنە ولاتانی یەکێتیی ئەوروپا. بەو هۆیەوە لە دۆخێکی سەختدا دەژین و تاوەکو ئێستا هەشت کۆچبەر مردوون کە بەشێکیان کوردن.  فارس عیسا گوتی: "ئێمە وەک حکومەتی هەرێمی کوردستان لەگەڵ وەزارەتی دەرەوەی عێراقدا باسمان لە پرسی کۆچبەران کردووە. خۆیشم لەگەڵ هەندێک خێزان قسەم کردووە کە زۆریان ئامادە نین بگەڕێنەوە. ئێمەیش لەگەڵ حکومەتی عێراقدا هاوکارین. ئەگەر ئەوان بە رەزامەندیی خۆیان بگەڕێنەوە ئەوە حکومەتی عێراق رێکاری تایبەتیان بۆ دەگرێتەبەر، بەڵام ئێمە کەس بە زۆر ناگەڕێنینەوە. "