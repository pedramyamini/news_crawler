عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن، ئەمڕۆ هەینی ٢٤ - ٠٩ - ٢٠٢١ بە تۆڕی میدیایی رووداوی راگەیاند: "چەند خەڵکی زیاتر لە هەڵبژاردن بەشداربن ئەوەندە ئەو هەڵبژاردنە گوزارشت لە ویستی خەڵکی دەکات، چونکە گەل سەرچاوەی دەسەڵاتەکانە؛ هاوکات پێویستە لەسەر دەنگدەران بەربژێرانی بەتوانا و باشتر هەڵبژێرن لە رێگەی ئەوەی لە وردەکاری کەسایەتییان و هەڵسوکەوتیان بکۆڵنەوە".  عەبدولحوسێن هینداوی گوتیشی: "گرنگترین بابەت لای حکومەت مسۆگەرکردنی بێگەردیی هەڵبژاردن و مسۆگەرکردنی دادپەروەری و ئازادییە لەم هەڵبژاردنە؛ بۆیە حکومەت لە هەموو ئاستەکاندا کار بۆ مسۆگەرکردنی ئەو خاڵانە دەکات، چونکە هەڵبژاردنی پێشوەختی پەرلەمانی عێراق ئەمجارە چارەنووسساز و مێژووییە بۆ دۆخی ئێستای عێراق و ئایندەی".  راوێژکارەکەی سەرۆکوەزیرانی عێراق ئاماژەشی کرد: "خەرجیی هەڵبژاردنی ئەمجارەی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت لە ٣٠٠ ملیۆن دۆلار زیاتر نییە، بەڵام دەبێ چاوەڕوانی کۆتاییهاتنی پرۆسەی هەڵبژاردن بکەین بۆئەوەی بزانین بە تەواوەتی چەند پارەی بۆ خەرجکراوە؛ هاوکات هەڵبژاردنی ئەمجارە لە رێگەی سیستەمێکی ئەلیکترۆنی تۆکمەوە لە دەستوەردانی ناوخۆیی و دەرەکی پارێزراوە، چونکە ئاشکراکردنی کۆدی نهێنی ئەو سیستەمە رەنگە پێویستی بە چەند هەفتەیەک کارکردن بێت؛ بۆیە هەڵبژاردنی ئەمجارە پارێزراوە، هەرچیش دەگوترێ سەبارەت بە ئەگەری ساختەکردنی ئەنجامەکانی هەڵبژاردنی داهاتوو بێ بنەمان".  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.  لەو هەڵبژاردنەدا ٣٢٤٤ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسیی پەرلەمان.