بەگوێرەی راگەیێندراوەکە، دادوەری لێکۆڵینەوە رایگەیاندووە، سکاڵاکار رۆژی ١٠/٦/٢٠٢١ لە بەردەم ماڵەکەیدا لە شەقامی فەلەستین لەلایەن کەسێکی دەمامکدارەوە تێزاب کراوە بە رووخساریدا و بەهۆیەوە سووتاوە. هەمان ئەو کەسە دەمامکدارە مۆبایلەکەشی لە کاتی رووداوەکەدا دزیوە.    لە راگەیێندراوەکەدا ئاماژە بۆ ئەوەشکراوە، "کەسوکاری مەریەم لە بنکەی پۆلیسی ' قەنات ' سکاڵایان دژی تاوانباران (ع. ق) و هاوڕێیەکەی (ع. هـ) تۆمارکردووە و هێزە ئەمنییەکان هەردوو کەسەکەیان دەستگیرکردووە و تاوەکو ئێستاش راگیراون. ئەوان لە لێکۆڵینەوەکانیاندا تاوانەکەیان رەتکردووەتەوە، بەڵام تاوەکو کۆکردنەوەی بەڵگەکان، لێکۆڵینەوەکان بەردەوام دەبن".   لە بەشێکی دیکەی راگەیێندراوەکەدا هاتووە، دادگە بڕیاریداوە پەڕاوی لێکۆڵینەوەکان رادەستی تیمێکی تایبەتی لێکۆڵینەوەی تاوانەکانی بەغدا بکات و ئەفسەرێکی پلە باڵای شارەزا لە لێکۆڵینەوەکان راسپێردراوە بۆ ئەوەی بەڵگەی تاوان لەسەر تاوانبارەکان کۆبکاتەوە و لێکۆڵینەوەی زیاتریان لەگەڵدا بکات.     مەریەم روکابی لە ناوچەی مەنسووری بەغدا دەژی، تەمەنی ١٩ ساڵە و خوێندکاری قۆناخی دووەمی پەیمانگەی هونەرە جوانەکانە؛ شەش مانگ پێش ئێستا کەسێک کە دەموچاوی پێچابووەوە تێزابی بە رووخساریدا کرد.