ئەو شوێنەی کە شارستانیەت لەنێوان دیجلە و فوراتەکانیدا پەیدابوو، ئێستا بەهۆی گۆڕانی کەشوهەوا خاکەکەی خەریکە ژەهراوی دەبێت و گوندەکانیشی لە مرۆڤ چۆڵ دەبن. تاوەکو دێت ئاوی دوو رووبارەکەی میزۆپۆتامیا کەمتردەبێت.  تورکیا و ئێرانیش لە رێگەی دروستکردنی بەنداو، وایانکردووە ئاوێکی کەمتر بڕژێتە نێو هەرێمی کوردستان و عێراقەوە.  کێڵگەکان رەنگیان لە سەوزەوە دەگۆڕێت بۆ قاوەیی.، ماسییەکان لە زۆنگاوە وشکبووەکاندا مرداردەبنەوە و گامێشەکانیش نەخۆش دەکەون، کەمیی بارانبارین وایکردووە کە جووتیاران زیاتر پشت بە ئاوە کەمەکەی دیجلە و فورات ببەستن، هۆرەکانی باشووری عێراقیش بەهۆی کەمئاوی، سوێریی ئاو و پاشماوەکانەوە مەترسیی لەنێوچوونیان لەسەر.  بە گوێرەی رێکخراوی کۆچی نێودەڵەتی، لە ساڵی ٢٠١٩ دا ٢٠ هەزار کەس لە باشوور و نێوەڕاستی عێراق بەهۆی دەستنەکەوتنی ئاوی شیرینەوە ئاوارە بوون. وەزیری ژینگەی عێراق ئاماژە بەوە دەکات، بەڵگەنامەیەکی نیشتمانییان ئامادەکردووە تاوەکو عێراقیش لە پەیماننامەی کەشوهەوای نەتەوە یەکگرتووەکان بەشداربێت، تاوەکو لەو چوارچێوەیەدا هاوکاریی عێراق بکرێت و کاریگەرییەکانی گۆڕانی کەشوهەوای لەسەر کەمبکرێنەوە.  د. جاسم عەبدولعەزیز رومادی، وەزیری ژینگەی عێراق بە وەکالەت دەڵێت، "بەگوێرەی ئەم بەڵگەنامەیە، هەوڵەکانی عێراق بەسەر دوو قۆناخدا دابەشدەکرێن. لە قۆناخی یەکەم لە ساڵانی نێوان ٢٠٢٠ بۆ ٢٠٢٥ ـدا پرسەکانی گۆڕانی کەشوهەوا دەخرێنە نێو پلان، سیاسەت و یاسا نیشتمانییەکان، بۆئەوەی سنوور بۆ دەردانی گازە گەرمکەرەکان دابنرێت و پرۆژەی بەرەنگاربوونەوەی کاریگەرییەکانی گۆڕانی کەشوهەوا بکرێنەوە، بەتایبەتیش لە ناوچە پشتگوێخراوەکان و ئەوانەشی کە کاریگەریی گەورەیان تێکراوە. هەروەها لە قۆناخی دووەمدا، لە ماوەی نێوان ٢٠٢٥ بۆ ٢٠٣٠، سوود لە تەکنەلۆجیای نوێ دەبینرێت بۆئەوەی ژێرخانی هەموو کەرتەکان نوێبکرێتەوە و بەهێزبکرێت تاوەکو دڵنیایی لە کەمکردنەوەی دەردانی گازە گەرمکەرەکان بدرێت کە دەبنە هۆی گۆڕانی کەشوهەوا".  دەستەی پاراستن و چاککردنی ژینگەی هەرێمی کوردستانیش لە ئامادەکردنی بەڵگەنامەکەدا بەشداربووە.   عەبدورەحمان سدیق، سەرۆکی دەستەی پاراستن و چاککردنی ژینگەی هەرێمی کوردستان ئاماژە بەوە دەکات، "ساڵانێکی زۆرە کار دەکەین لەسەر NDC، ئەوەی ئێمە پێی دەڵێین بەڵگەنامەی پشکدارییە نیشتمانییەکان. لە مانگی چوارەوە تەواوبووە، دواجار لە ٦ی ١ تاوەکو ٣ی حوزەیرانی ئەمساڵ کارمان لەسەرکرد، بووە یەک پاکێجی تەواو بۆ سەرتاسەری عێراق بە هەرێمی کوردستانیشەوە، دواتر سەقفی ئەو داواکارییانەمان لەو بەڵگەنامەیە دیاریکرد، هەوڵەکانمان بە ئاراستەی ئەوە بووە کە ئێمە بتوانین ١ % تاوەکو ٢ % ی گازە گەرمکەرەکان کەمبکەینەوە، بەڵام بە هەوڵی نیشتمانی و دەتوانین بە هەوڵی نێودەوڵەتی ١٥ % کەمی بکەینەوە".  ئەم هاوینە، پلەی گەرمی لە عێراق گەیشتە سەرووی ٥١ پلەی سیلیزی. عێراق لە زۆربەی ناوچەکانی دیکەی جیهان خێراتر گەرم دەبێت.  بەگوێرەی رێکخراوە مرۆییەکان، بەهۆی گۆڕانی کەشوهەوا، چاوەڕوان دەکرێت لە هەرێمی کوردستان و باکووری عێراق بەرهەمهێنانی گەنم بە رێژەی ٧٠ % کەم بکات.