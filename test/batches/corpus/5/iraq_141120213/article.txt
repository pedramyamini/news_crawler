عەلی عەباس، گوتەبێژی وەزارەتی کۆچ و کۆچبەرانی عێراق بە تۆڕی میدیایی رووداوی گوت "بەپێی فەرمانی دیوانیی ژمارە ١٧٠ بڕیارە ئەم هەفتەیە شاندێکی حکومەتی عێراق کە لە وەزارەتەکانی کۆچ و کۆچبەران، دەرەوە و گواستنەوە پێکهاتوون سەردانی ئەڵمانیا و رەنگە چەند وڵاتێکی دیکە بکەن بەمەبەستی ئاگاداربوون لە رەوشی ئەو عێراقییانەی لەسەر سنوورەکانی بێلاڕووس و چەند ولاتێک بەتایبەت پۆڵەندا گیریان خواردووە و ئامادەکردنی راپۆرتێک لەوبارەیەوە، هەروەها هاندانی ئەو عێراقییانەی دەیانەوێت بگەڕێنەوە بۆ عێراق و دابینکردنی فڕۆکە بۆیان".  عەلی عەباس گوتیشی: "بە یەکێتیی ئەوروپامان راگەیاندووە کە پێویستە وڵاتانی ئەوروپی مامەڵەی شکۆمەندانە لەگەڵ ئەو عێراقییانە بکەن کە لەسەر ئەو سنوورانەن و بەپێی رێککەوتننامە نێودەوڵەتیەکان و بەرەچاوکردنی پاراستنی مافەکانی مرۆڤ مامەڵەیان لەگەڵدا بکەن".  گوتەبێژی وەزارەتی کۆچ و کۆچبەرانی عێراق سەبارەت بە ژمارەی ئەو کۆچبەرە عێراقییانەی لە سنوورەکانی بێلاڕووس ماونەتەوە گوتی: "هیچ ژمارەیەکمان لەلا نییە، بەڵام کەم نین، چونکە سنوورەکان فراوانن و خەڵکێکی زۆر لەوێیە".  ماوەی چەند رۆژێکە هەزاران عێراقی لەسەر سنوورەکانی بێلاڕووس چاوەڕوانی پەڕینەوەن بۆ پۆڵەندا و لیتوانیا و لاتیڤیا تاوەکو لەوێوە بچنە وڵاتانی دیکەی ئەوروپا و داوای مافی پەنابەری بکەن.