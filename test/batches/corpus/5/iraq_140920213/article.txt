ئەیسەر یاسین، ئەندامی لیژنەی پاڵپشتیی تەکنیکی لە نووسینگەی هەولێری کۆمیسیۆنی باڵای سەربەخۆی هەڵبژاردنەکانی عێراق بە رادیۆی رووداوی راگەیاند، "ئەگەر وای دابنێین کەسێک دوو جار لە دوو وێستگە دەنگ بدات، لەناو ئامێرەکانماندا فلاش میمۆرییەک هەیە کە دەنگدان تەواو بوو، ئەو میمۆرییانە دەدرێنە نووسینگەی هونەری لە بەغدا. لەوێ سێرڤەرێکی زۆر گەورەمان هەیە کە هەموو میمۆرییەکان لەو سێرڤەرە دەدرێت. هەر پەنجەمۆرێک دووبارە بێت، هەردوو دەنگەکە دەسووتێن. "  ئەیسەر یاسین گوتیشی: "ئێمە کۆمپانیایەکی پشکنەرمان هەیە کە چاودێریی ئامێرەکانی دەنگدان دەکات، هەروەها کاتێکیش زانیارییەکان دەنێرین لە رێگەی مانگی دەستکردەوە دەبێت کە سیمکارتی سورەیا بەکاردەهێنین کە بە هیچ شێوەیەک دەستتێوەردانی تێدا ناکرێت. "  هەمیشە دوای هەڵبژاردن بەشێک لەو لایەنانەی کە لە ژمارەی دەنگەکانیان و شێوازی بەڕێوەچوونی هەڵبژاردنەکە ناڕازین ئەو تانەیە لە هەڵبژاردنەکە دەدەن کە ساختەکاریی تێدا کراوە.   ئەندامەکەی لیژنەی پاڵپشتیی تەکنیکی لە نووسینگەی هەولێری کۆمیسیۆن دەڵێت: "رێکارەکانی کۆمیسیۆن رێگرن لە ساختەکاری، بەڵام ناتوانم دڵنیایی بدەم کە ١٠٠ % ساختەکاری ناکرێت، چونکە ئیدی ئەوە تەکنەلۆجیایە، بەڵام ئێمە وەک کۆمیسیۆن هیچ رێگەیەکمان بۆ ساختەکاری نەهێشتووەتەوە. راستە هەمان سیستمی هەڵبژاردنی پێشووە، بەڵام کۆمەڵێک رێکاری دیکە زیادکراون کە وادەکەن ئەوەی پێشتر کرابوو، ئەم جارە نەکرێتەوە. "  لە هەڵبژاردنی ساڵی ٢٠١٨ دا دەنگدەر دەیتوانی بە هەندێک پێناسی کەسی دەنگ بدات کە کۆمیسیۆن دیاریی کردبوون، ئەوەیش ناڕەزایەتیی بەشێک لە لایەنەکانی بەدوادا هات.  ئەیسەر یاسین گوتی، "هەڵبژاردنی پێشوو ئەگەر هاووڵاتی دەیتوانی بە هەندێک پێناس دەنگ بدات، بەڵام ئەم جارە تەنیاوتەنیا بە کارتی دەنگدان کە بایۆمەترییە، دەتوانێت دەنگ بدات. کارتی بایۆمەتری هەموو پەنجەمۆر و وێنەی کەسەکەی تۆمار کردووە. ئەگەر خاوەنی کارتەکە نەیەت دەنگ بدات، ئامێرەکەی دەیناسێتەوە کە یەک ناگرێتەوە. هەروەها ئەو هاووڵاتییەی بە کارتەکانی پێشوو دێت کە وێنەی لەسەر نییە، دەبێت پەنجەمۆری هەر ١٠ پەنجەکەی وەربگیردرێت. "  بڕیارە هەڵبژاردنی پێشوەختی پەرلەمانی عێراق رۆژی ١٠ی تشرینی یەکەمی ٢٠٢١ لە ١٠٧٩ ناوەندی دەنگدان لە عێراق و هەرێمی کوردستاندا بەڕێوەبچێت.  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بکرێت ٢٤ ملیۆن و ٢٩ هەزار و ٩٢٧ هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  لە هەڵبژاردنی خولی پێنجەمی پەرلەمانی عێراق ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسیی پەرلەمان.