عەبدولجەبار ئەحمەد شیاع عوبەیدی، بەڕێوەبەری بەنداوی عوزێم بە تۆڕی میدیایی رووداوی راگەیاند، ئێستا بڕی ئاوی کۆگاکراو لە بەنداوی عوزێم ٣٦٤ ملیۆن مەتر سێجایە، لەکاتێکدا توانای کۆگاکردنی ملیارێک و ٥٠٠ ملیۆن مەتر سێجای هەیە. کەمبوونەوەی ئاوی کۆگاکراوی بەنداوەکە بەشێوەیەکە، گەیشتووەتە نزیکەی ٢٠ % ی توانای ئاوی کۆگاکراوی خۆی.   بەنداوی عوزێم، دەکەوێتە سەر رووباری عوزێم بە دووری ١٣٣ کلیۆمەتر لە باکووری رۆژهەڵاتی بەغدا، دەکەوێتە سنووری پارێزگای دیالە.   بەڕێوەبەری بەنداوەکە باس لەوەدەکات، بەهۆی کەمیی ئاوی کۆگاکراو، وەزارەتی کشتوکاڵ پلانی کشتوکاڵی ئەو وەرزەی دیاری نەکردووە، ئەو ئاوەشی کە تێیدایە تەنیا بۆ خواردنەوە بەکاردەهێنرێت، بۆیە دۆخی ئاو زۆر سەخت و دژوارە.  عەبدولجەبار عوبەیدی ئاماژەی بەوەشکرد، دانیشتووانی ناحیەکە بۆ کشتوکاڵکردن ١٠٠ % پشت بەو ئاوە دەبەستن، هیچ سەرچاوەیەکی دیکەش بۆ ئاوی خواردنەوە نییە، بەتایبەتی لێدانی بیر بۆ دابینکردنی ئاوی خواردنەوە لەو ناوچایەدا سەرکەوتوو نابێت. بۆیە ئەگەر دۆخەکە بەم شێوەیە بێ بارانی بێت، ئەوا دۆخێکی کارەساتبار دروست دەبێت لە رووی ئابووری و بژێوییەوە.  بەنداوی عوزێم لە ساڵی ١٩٩٩ دروستکراوە، بۆ یەکەمین جار لە دوای دروستکردنییەوە، لە ١٧ی نیسانی ساڵی ٢٠١٩ بەنداوەکە پڕئاو و سەرڕێژ بوو، دوای ئەوەی نزیکەی ملیارێک و ٦٠٠ ملیۆن مەتر سێجا ئاوی تێدا کۆگاکرا.