موقتەدا سەدر، لە هەژماری خۆیدا لە تۆڕی کۆمەڵایەتی تویتەر رایگەیاند: "برایان لە دەزگای هەڵبژاردن بە شێوەیەکی باش هانی خەڵکیان داوە، خودا بە باشە پاداشتیان بداتەوە، بەوەی هەر دەنگدەرێک بەڵێن بدات ١٠ کەس رازی بکات و لەگەڵ خۆیدا بیانبات بۆ هەڵبژاردن، چونکە ئەوە پاڵپشتییە لە چاکسازی و چاکەکاران؛ بۆیە دەبێت باوەڕداران بەدەم ئەو بیرۆکە نایابەدا بێن".  ئەو تویتەی سەدر لە کاتێکدایە رکابەریی لە نێوان هاوپەیمانیی فەتح کە باڵی سیاسیی گرووپەکانی حەشدی شەعبییە لەگەڵ رەوتی سەدر گەیشتووەتە قۆناخێک هەردوولایان هەوڵ دەدەن لەم هەڵبژاردنەدا ببنە خاوەنی گەورەترین فراکسیۆن لە نێو پەرلەمانی عێراق بۆ دەستنیشانکردنی سەرۆکوەزیرانی نوێ و پێکهێنانی حکومەتی داهاتوو. لەکاتێکدا لەم هەڵبژاردنە هاوپەیمانیی دەوڵەتی یاساش بە بەهێزییەوە لەنێو گۆڕەپانەکەدا و رکابەریی هەردوولا دەکات.  تەنانەت ئایەتوڵڵا کازم حائیری، کە یەکێکە لە مەرجەعەکانی شیعە لە عێراق، رۆژی هەینی لە راگەیێندراوێکدا کە نووسینگەکەی بڵاویکردەوە، گوتی: "راستە ئەوەی لە دوای رووخانی رژێمی حیزبی بەعس لە عێراق روویدا بێهیوای کردین، بەڵام دەنگ بە بەرهەڵستکارانی حەشدی شەعبی مەدەن کە داوای تێکەڵکردنی حەشدی شەعبی دەکەن لەگەڵ هێزە ئەمنییەکان بە ئامانجی لاوازکردنی یان تواندنەوەی. بۆ رازیکردنی بیانییە دژبەرەکان و گەندەڵکاران".  کۆمیسیۆنی هەڵبژاردنەکانی عێراق دەڵێت ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، لە کاتێکدا زیاتر لە ٣ هەزار و ٢٤٠ کەس لەو هەڵبژاردنە خۆیان بەربژێر کردووە بۆ بردنەوەی ٣٢٩ کورسییەکەی پەرلەمانی عێراق.