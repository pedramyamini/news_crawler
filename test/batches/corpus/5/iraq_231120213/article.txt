شەوی دووشەممە ٢٢ - ١١ - ٢٠٢١، گەنجێکی تەمەن ١٨ ساڵ، بەناوی حەموودی ئەلمەولا، دانیشتووی شاری ناسریە، لە نێو ماڵەکەیدا کۆتایی بە ژیانی خۆی هێناوە.  ئەو گەنجە رێبەرێکی دیاری خۆپێشاندانەکانی ناسریە بووە، لە هەمانکاتدا بە بۆنە و بێ بۆنە بەبێ بەکارهێنانی ئامێری میوزیک، بە تایبەتی لە کاتی خۆپێشاندانەکان گۆرانی دەگوت.  عەلی ناشی، کە کەسێکی نزیکی حەموودییە، ئەمڕۆ سێشەممە، ٢٣ - ١١ - ٢٠٢١، بە تۆڕی میدیایی رووداوی گوت: "حەموودی گەنجێکی رووح سووک و خوێنشیرین بوو، بەگۆرانییەکانی لەخۆپیشاندانەکانی تشرین زیاتر جێی لەدڵی خەڵکدا کردبووەوە و ناسراو بوو".  سەبارەت بەهۆکاری خۆکوشتنەکەشی روونیکردەوە: "حەموودی حەزی لە کچێک دەکرد، چەندینجار چووبووە خوازبێنی، بەڵام هەموو جارێک بەرەتکردنەوە لەلایەن ماڵی کچەکەوە وەڵام دراوەتەوە، ئەمەش ئەوەی تووشی بارێکی ناخۆشکردبوو و دوێنێ شەو بەهۆی بێ ئومێدبوونییەوە خۆی کوشت".  حەموودی چەندین ڤیدیۆی لە تۆڕە کۆمەڵایەتییەکان و یوتیوب بڵاوە و لە زۆر شوێنیشدا لەگەڵ هاوڕێیەکانی دەردەکەوێت گۆرانی نیشتیمانی و خۆشەویستی دەڵێت.