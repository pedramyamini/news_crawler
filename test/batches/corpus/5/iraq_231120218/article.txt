ئێوارەی ئەمڕۆ جێنین پلاسخارت، نوێنەری سکرتێری گشتیی رێکخراوی نەتەوەیەکگرتووەکان لە عێراق لە میانی پێشکێشکردنی گوتەیەکدا بۆ ئەنجوومەنی ئاسایشی نەتەوەیەکگرتووەکان رایگەیاند، هەڵبژاردنەکەی مانگی رابردووی عێراق بەو جۆرە هەڵسەنگاندنی بۆ کراوە کە ئاشتییانە بەڕێوەچوو و رێکوپێک بوو.  موقتەدا سەدر، رێبەری رەوتی سەدر لە تویتێکدا پشتگیری لە قسەکانی پلاسخارت دەکات و دەنووسێت، "گرنگترین خاڵ کە لە نێردەی نەتەوە یەکگرتووەکانەوە دەرچوو ئەوەیە کە بەڵگە لەسەر ساختەکردنی هەڵبژاردنەکان نییە، لە قسەکانی جەختیشیکردەوە کە دیزە بەدەرخۆنەکردن و دواخستن لە راگەیاندنی ئەنجامەکانی هەڵبژاردندا نەکرێت. "  لە بەشێکی دیکەی تویتەکەدا، سەدر ئاماژە بەوە دەدات، "لێدوانی نێودەوڵەتی نوێ هەن لەبارەی هەڵبژاردنەکان لە عێراق. هیوا و راسپاردەی نێودەوڵەتی نوێ دەردەخات، ئامۆژگاری شوێنکەوتووانمان دەکەین دووربکەونەوە لە شەڕە قسەی سیاسی و تووندوتیژی و شێواندنی ئاسایش. "  بەشێک لە لایەنە شیعەکان لە ئەنجامە بەراییەکانی هەڵبژاردن دەرکەوت کە ژمارەی کورسییەکانیان بە شێوەیەکی بەرچاو کەمی کردووە، لایەنگرانی ئەو لایەنانەش نزیکەی دوو هەفتەیە بەشێوەیەکی پچڕ پچڕ لە بەغدا خۆپێشاندان دەکەن و داوای رەتکردنەوەی هەڵبژاردن یان ژماردنەوەی دەستیی دەنگەکان دەکەن.  دوێنی جومانە غەلای، گوتەبێژی کۆمیسیۆنی هەڵبژاردنەکانی عێراق بە تۆڕی میدیایی رووداوی راگەیاند، دەنگی زیاتر لە ٨٠٠ وێستگەی دەنگدان بە دەست دەژمێردرێنەوە و جیادەکرێنەوە؛ بۆیە راگەیاندنی ئەنجامی کۆتایی هەڵبژاردنی پەرلەمان دوادەکەوێت.  دەستەی دادوەریی هەڵبژاردنیش لێکۆڵینەوە لە تانەکان دەکات و بەپێی دوایین بڕیاریشیان ١٤١٥ تانەی بەربژێران رەتکراوەتەوە.  سەدر لە تویتەکەدا داوا دەکات، "پێویستە دادگەی فیدراڵیی بە جیددی و بێلایەنی کار لەسەر ئەوە بکات و پیشەییانە مامەڵە لەگەڵ تانەکاندا بکات و چۆک دانەنێت بۆ گوشارە سیاسییەکان لە هیوای ئێمەیە لە ئەوان.. گەل بەوپەڕی ئارامگرییەوە لەوە دەڕوانێت بۆ ئەوەی بگاتە ئاسایش و ژیانی سەربەرزانە".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی، هاوپەیمانی تەقەدووم  ٣٧ کورسی، پارتی دیموکراتی کوردستان ٣٣ کورسی، یەکێتیی نیشتمانیی کوردستان ١٦ کورسی، هاوپەیمانیی دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خوولی پێشووی پەرلەمان ٤٧ کورسیی هەبوو لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.