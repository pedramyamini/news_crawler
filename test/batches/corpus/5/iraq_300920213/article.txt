لە راگەیێندراوی وەزارەتی ناوخۆی عێراقدا ئەوە خراوەتەڕوو، لە تۆڕە کۆمەڵایەتییەکاندا هەواڵی گومڕاکەر بڵاوبووەتەوە، تێیدا داوا لە هێزە ئەمنییەکان لە وەزارەتی ناوخۆ و بەرگری دەکرێت، بایکۆتی هەڵبژاردن بکەن.  وەزارەتی ناوخۆ ئاماژەی بەوەش کردووە، ئەو جۆرە بانگەوازانە رەتدەکەنەوە، تەواوی هێزە ئەمنییەکانیش بە ئەفسەر و کارمەندانەوە سوورن لەسەر ئەوەی دەنگ بدەن و دۆخەکە بۆ باشتر بگۆڕن، بە مەبەستی گەرەنتیکردنی ماف و ئاییندەی منداڵەکانیان.  لە راگەیێندراوەکەدا جەخت لەوە کراوەتەوە، "بەو جۆرە هەواڵانە، دەیانەوێت مافی کارمەندانمان ببەن و بێبەشیان بکەن لە پراکتیزەکردنی پرۆسەی دیموکراسی لە عێراقدا".  جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق دەڵێت، دەنگدانی تایبەت هێزە ئەمنییەکان دەگرێتەوە، کە ژمارەیان زیاترە لە ملیۆنێک دەنگدەرە، ئەمانە دابەشبوون بەسەر ٢٥٨٤ وێستگەی دەنگدانی تایبەت.