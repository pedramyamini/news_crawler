سەردانەکەی هادی عامری، سەرۆکی هاوپەیمانیی فەتح باڵی سیاسی گرووپەکانی حەشدی شەعبی دوێنێ بۆ هەولێر و کۆبوونەوەی لەگەڵ سەرۆک مەسعود بارزانی بەشێکە لەو هەوڵانە.  سەبارەت بەو سەردانە، دکتۆر فەرهاد عەلائەدین، سەرۆکی ئەنجوومەنی راوێژکاریی عێراق بە تۆڕی میدیایی رووداوی راگەیاند، هادی عامری لەو سەردانەدا پێشنیازی کردووە ٦ وەزارەتی حکومەتی داهاتوو بۆ سەدر بێت و ٦ وەزارەتی دیکەشی بۆ چوارچێوەی هاوئاهەنگی بێت، کە ئازادە چۆن دابەشی دەکاتە سەر لایەنەکانی خۆی. هادی عامری ئەوەشی راگەیاندووە کە پێنج لایەنی دیکەی شیعە هەن و بۆیە سەدر بەتەنیا ناتوانێت دەسەڵاتی شیعە لە عێراق قۆرخ بکات.  غەریب عەسکەر، پەرلەمانتاری هاوپەیمانیی فەتح دەڵێت، "هەر کاتێک هەوڵی لێکترازان بدرێت و رێگری بکرێت لە بەشداریکردن لە حکومەت، ئەوا نە یەکگرتوویی و نە یەکڕیزی نامێنن و خزمەتی گەلیش ناکرێت. لە داهاتوودا پشت بە خودا فراکسیۆنی سەدری و چوارچێوەی هاوئاهەنگی لەنێو پەرلەماندا لەگەڵ هاوبەشە سیاسییەکاندا لەگەڵ برایانی سوننە و کورد حکومەت پێکدەهێنن؛ ئێمەش خزمەتی گەلەکەمان دەکەین".  ناکۆکیی نێوان رەوتی سەدر و چوارچێوەی هاوئاهەنگی کە لە دەوڵەتی یاسا و فەتح و چەند لایەنێکی دیکەی شیعە پێکهاتووە بریتییە لە دوو خاڵ، یەکەم: ڤیتۆی موقتەدا سەدر لەسەر بەشداریکردنی نووری مالیکی لە دەسەڵات؛ دووەم: شێوازی حکومەتی داهاتوو ئایا زۆرینە پێکیبهێنێت وەکو سەدر داوا دەکات یان بە سازان بێت و هەموو لایەنەکان تێیدا بەشداربن وەکو چوارچێوەی هاوئاهەنگی داوا دەکات.  محەممەد حوسێنی، بەرپرسی نووسینگەی پەیوەندییەکانی رەوتی حیکمەی عێراقی بە رووداوی راگەیاند: "ئەمڕۆ قەیرانی سیاسی لە عێراق چەقیبەستووە و گەیشتووەتە ئاستێکی نائاسایی؛ بۆیە پێویستی بە چارە و کۆنترۆڵکردنە؛ سەبارەت بە ئەگەری بەشداریی بەشێکی چوارچێوەی هاوئاهەنگی لە حکومەتی داهاتوو، دەڵێم چوارچێوە یەک هاوپەیمانی و یەک فراکسیۆن نییە، بەڵام پێویستە چوارچێوە پێکەوە بمێنێ بۆ نوێنەرایەتیکردنی شیعە؛ پێشبینی دەکەم لە دوو رۆژی داهاتوودا چارەسەرێک بۆ قەیرانی سیاسیی عێراق بدۆزرێتەوە".