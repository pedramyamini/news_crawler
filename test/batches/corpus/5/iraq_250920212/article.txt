دوێنێ هەینی ٢٤ی ئەیلوول، ماڵی داخل رازی عەلی بە بۆمبێکی چێندراو لە پارێزگای زیقار کرایە ئامانج، بەڵام هیچ زیانێکی گیانی نەبوو،  داخل رازی بەربژێری حیزبی دەعوەیە لە چوارچێوەی هاوپەیمانیی دەوڵەتی یاسا بە سەرۆکایەتیی نووری مالیکی.  ئەحمەد خەفاجی، پارێزگاری زیقار بە تۆڕی میدیایی رووداوی رایگەیاند، ناوبراو ئەندامی پێشووی ئەنجوومەنی پارێزگا بووە و ئێستاش بەربژێرە بۆ هەڵبژاردنەکانی داهاتوو. ئاماژەی بەوەشدا "ئەمە یەکەم رووداوی بە ئامانجکردنی بەربژێرێکە لە سنووری پارێزگای زیقار و پێشتر هیچ رووداوێکی لەمشێوەیە رووینەداوە".   ئەحمەد خەفاجی گوتیشی، "پلانی ئەمنی تۆکمەمان داڕشتووە بۆ پاراستنی گیانی بەربژێران و پرۆسەی هەڵبژاردن"، باسی لەوەشکرد "رەنگە لێرە و لەوێ پێشێلکاری ئەمنیی رووبدات، بەڵام هێزە ئەمنییەکان چاوکراوەن، ئێمەش سوورین لە جێبەجێکردنی یاسا و پاراستنی بەربژێرەکان و زامنکردنی ئاسایشی پارێزگاکە".   خەفاجی بە رووداوی گوت، "دۆخی ئەمنی لە پارێزگای زیقار سەقامگیرە و لە کۆنترۆڵی هێزە ئەمنییەکاندایە و بەهیچ شێوەیەک کێشەی ئەمنیی دیکە رووینەداوە".   رووداوەکە لە شارۆچکەی سەید دەخیل روویداوە، هیچ زیانێکی گیانی نەبووە، بەڵام زیانی ماددی زۆر بەر ژمارەیەک دووکان کەوتووە کە سەر بە ماڵی ئەو بەربژێرە بووە.   بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.