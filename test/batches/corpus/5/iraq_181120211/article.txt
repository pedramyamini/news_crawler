موقتەدا سەدر، رێبەری رەوتی سەدر ئەمڕۆ پێنجشەممە ١٨ - ١١ - ٢٠٢١ گوتارێکی پێشکێشکرد و گوتی، "ئەو لایەنانەی خواستیان هەیە لەگەڵ ئێمە حکومەت پێکبهێنن، دەبێت گەندەڵکارەکانیان رادەستی دادگە بکەن؛ حەشدی شەعبی لە کەسە سەرەڕۆکان و ناڕێکخراوەکان پاکبکەنەوە، گرووپە چەکدارەکان هەڵبوەشێننەوە و چەکەکان بە ئاگاداریی فەرماندەی گشتیی هێزە چەکدارەکان رادەستی حەشدی شەعبی بکەن، پەیوەندییە دەرەکییەکانیان کۆتایی پێبهێنن و نەبنە پاشکۆی هیچ وڵاتێکی دراوسێ و رۆڵەی عێراق لە شەڕە دەرەکییەکان بەدووربگرن".  رێبەری رەوتی سەدر ئاماژەی بەوەش کرد، ئەو کارانەی گرووپە چەکدارەکان لە موسڵ دەیکەن دەبێت بە زووترین کات سنوورێکیان بۆ دابنرێت و کۆتاییان پێبهێندرێت.  دەقی گوتارەکەی موقتەدا سەدر:  بەناوی خودای بەخشندەی و میهرەبان  پەیامم بۆ ئەو لایەنە سیاسییانەی پێیانوایە لەم هەڵبژاردنەدا دۆڕاون؛ ئەو هەڵبژاردنەی هەموو جیهان شایەتی بۆ پاكی و بێگەردیی دەدات.  یەكەم: نابێت دۆڕاندنتان لەم هەڵبژاردنەدا ببێتە پێشینەیەك بۆ كۆتاییهێنان و تێكدانی پرۆسە دیموكراسییەكەی ئێستا و داهاتووی عێراقی خۆشەویستمان.  دووەم: بە خۆتاندا بچنەوە بۆئەوەی لە داهاتوودا گەل متمانەتان پێ بكاتەوە. بەو کارەی ئێستا دەیكەن مێژووتان لەدەستدەدەن؛ ئەو کارەتان دەبێتە هۆی ئەوەی خەڵك زیاتر لە ئێوە توڕە ببێت.  سێیەم: ئەگەر ویستتان بەشداری لە پێكهێنانی حكومەت بكەن، دەبێت ئەم خاڵانە رەچاو بكەن:  یەكەم: لێپێچینەوە لەگەڵ ئەو ئەندامانەتان بكەن كە گومانی گەندەڵییان لەسەرە و رادەستی دادگایەكی خاوێنیان بكەن بۆ ئاشكراكردنی دەستبەجێی راستییەكان.  دووەم: پاككردنەوەی حەشدی شەعبیی موجاهید لە کارمەندی ناڕێكخراو؛ نابێت ناوی حەشد تێكەڵی سیاسەت بكرێت.  سێیەم: پچڕاندنی تەواوی پەیوەندییەكان لەگەڵ دەرەوە، بۆئەوەی شكۆ و سەربەخۆیی عێراق پارێزراو بێت، پەیوەندییەكان تەنیا لە رێگەی كەناڵە فەرمی و دیپلۆماسییەكانەوە دەكرێن؛ نابێت دەستوەردان لە كاروباری ناوخۆی وڵاتانی دراوسێ بكرێت؛ نابێت رۆڵەی عێراق تێكەڵی شەڕی نەخوازراوی دەرەكی بكرێت كە هیچ سوودێكی نییە.  چوارەم: هەڵوەشاندنەوەی تەواوی گرووپە چەكدارەكان بەتەواوی و رادەستكردنی چەكەكانیان لە قۆناخی یەکەمدا بە حەشدی شەعبی لە رێگەی فەرماندەی گشتیی هێزە چەكدارەكانەوە.  پێنجەم: باش بزانن، بەهێزبوونی مەزهەب لە رێگەی سەپاندنی هێز و ناكۆكیی مەزهەبییەوە ناكرێت. ئەوەی بە ناوی جیهاد لە موسڵی زامدار دەكرێت، دەبێت بە زووترین كات سنوورێكی بۆ دابنرێت و بووەستێندرێت.  من یەكەم كەس بووم کە ئەم بنەمایەم جێبەجێ كرد، هەربۆیە لەسەر ئەم ئاراستەیە بەردەوام دەبم. ئەگەر ئەم خاڵانەتان پەسندكردن، ئەو کاتە دەبینە هاوبەش لە پرۆژەی چاكسازیدا كە لە چەند ساڵی رابردوودا مەرجەعییەت و گەل داوایان كردووە. بەبێ تووندوتیژی و بە ئاشتی و تەبایی و بە پاڵپشتیی تەواوی جەماوەر، پێكەوە نیشتمان بونیاد دەنێین و پێكەوە بەرەو چاكسازی و ئاوەدانكردنەوە هەنگاو دەنێین. منیش تەنیا ئامۆژگاریكارێكی ئێوەم؛ دووژمنتان نیم. عێراق ئەمانەتێكە لە گەردنی هەمووان.