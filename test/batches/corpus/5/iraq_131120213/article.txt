هادی عامری، سەرۆکی هاوپەیمانیی فەتح، لە گوتارێکدا کە لە سەنتەری رۆشنبیری ئەبو مەهدی موهەندیس کە ناوەندەکەی لە بەغدایە پێشکەشی کرد، رایگەیاند، هەرکەسێک هێرشیکردووەتە سەر ماڵی مستەفا کازمی، سەرۆکوەزیرانی عێراق، "پێویستە لێپرسینەوەی لەگەڵ بکرێت و ئەنجامدەرانی بدرێنە دادگا ئەو کارەی کراوە رەتدەکرێتەوە. "  عامری هاوکات هێرشکردنە سەر خۆپێشاندەرانی ناڕازی لە ئەنجامەکانی هەڵبژاردن سەرکۆنە کرد و گوتی: "پێویستە ئەوانە ئاشکرا بکرێن کە فەرمانیانداوە بە هێرشکردنە سەر خۆپێشاندەران. "  بە گوتەی سەرۆکی ئەو هاوپەیمانییە نکۆڵی لە رۆڵی کۆماری ئیسلامیی ئێران لە پشتیوانیکردنی عێراق لە شەڕی دژی داعش ناکرێت، گوتی: "هەندێکیش رۆڵی حەشدیان لەبیرکردووە، بەڵام حەشد گەرەنتی پاراستنی وڵاتە. لە هەموو ئەو شەڕانەشی لە دژی داعش کردوویانە، هاوپەیمانیی نێودەوڵەتی هیچی پێشکەش نەکردووە جگە لە لێدوان نەبێت، لە رووی مەیدانییەوە هیچیان نەکردووە. "  لەبارەی ئەنجامەکای هەڵبژاردنەوە، هادی عامری، رایگەیاند، ٣٦٠٠ ئامێری دەنگدان لە رۆژی دەنگدان پەکیان کەوتووە و ئەنجامەکانیان رەوانە نەکراوە، خۆپێشاندانەکانیش لە دژی براوەکانی هەڵبژاردن نییە، بەڵکو ناڕەزایی دەربڕینە لە بەرامبەر رێکارەکانی کۆمیسیۆن.   بە گوتەی هادی عامری، "هەڵبژاردن هاککراوە، ئامانجەکەشی ئەوەیە عێراق ببرێتە تونێلی تاریکەوە، دەستوەردانی قەوارەی زایۆنیستی بەدوور نازانین. نەتەوە یەکگرتووەکان بە خراپی دەستوەردانی لە کاری کۆمیسیۆن کردووە. کۆمیسیۆنیش زۆر بە خراپی هەڵبژاردنی بەڕێوەبردووە، بۆیە خۆپێشاندانەکان لە دژی کۆمسیۆنن. "  سەرۆکی هاوپەیمانیی فەتح ئەوەشی راگەیاند، "پارە دراوە بۆ ئەوەی شەڕی شیعی - شیعی دروستبێت، بەڵام ئەمە بەهیچ شێوەیەک روو نادات، مادام عەلی سیستانی مەرجەعی ئاینی هەیە و سەرکردایەتیی شیعەکان ئاقڵمەند و دانا  و لۆژیکی هەبن، کە دڵنیایە لێیان، بۆیە بەهیچ شێوەیەک بە ئاراستەی شەڕی شیعی - شیعی ناڕوات. "