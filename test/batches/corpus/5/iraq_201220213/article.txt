عامر فایز، سەرۆکی هاوپەیمانیی تەسمیم، لە راگەیێندراوێکدا سەبارەت بە دەنگۆی چوونە پاڵ فراکسیۆنی سەدر، رایگەیاند: "ئەو هەواڵەی کە چەند دەزگایەکی راگەیاندن بڵاویانکردووەتەوە، کە گوایە هاوپەیمانی تەسمیم چووەتە پاڵ رەوتی سەدری راست نییە، لە هەمانکاتدا هاوپەیمانی تەسمیم نەچووەتە پاڵ چوارچێوەی هاوئاهەنگی، چونکە تاوەکو ئێستا هاوپەیمانییەکەمان هیچ بڕیارێکی سەبارەت بەو پرسە نەداوە".  سەرۆکی هاوپەیمانیی تەسمیم گوتیشی: "ئێستا لە رۆشنایی پێشبینییەکان و گۆڕەپانی سیاسی، پێکهێنانی حکومەتی زۆرینەی سیاسی ئەستەمە، چونکە فراکسیۆنەکان لەسەر بنەمای ئایینزا و یەک نەتەوە پێکهاتوون نەک لە چەند نەتەوەیەک، بۆ نموونە فراکسیۆنی سەدر و دەوڵەتی یاسا شیعەن، پارتی دیموکراتی کوردستان فراکسیۆنێکی کوردە، هاوپەیمانی تەقەدوومیش فراکسیۆنێکی سوننەیە".  بەپێی ئەنجامە کۆتاییەکانی هەڵبژاردنی پەرلەمانی عێراق، کە هێشتا دادگەی فیدراڵیی پەسندی نەکردوون و چەند کەسایەتییەک و لایەنێکی دیکە سکاڵایان لە دژی تۆمارکردووە؛ رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدووم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣١ کورسی، یەکێتی نیشتمانیی کوردستان ١٨ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانی فەتح، کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٧ کورسی بردووەتەوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.