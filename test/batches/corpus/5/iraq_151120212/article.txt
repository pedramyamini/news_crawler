محەممەد ساڵح عێراقی، وەزیری رێبەری رەوتی سەدر لە هەژماری خۆیدا لە تویتەر رایگەیاند: "ئەگەر رەوتی سەدر دەیەوێ پاڵپشتیکاری چاکسازی و پرۆژەی چاکسازی بێت کە بەڕێز سەید (موقتەدا سەدر) ئاڵاکەی هەڵگرتووە، ئەوا دەبێ لە قۆناخی یەکەمدا ئەندامانی رەوتەکە دەستبەرداری سێ شت بن کە بریتین لە: یەکەم: دامەزراندن بە بندیواری، دووەم: پێدانی پارە بە هەر کەسێک بێت بۆ دامەزراندن، بەڵکو دەبێ (ئەندامانی رەوتی سەدر) ئەو کەسانەی کە ئەو کارە دەکەن بە بەڵگەوە ئاشکرا بکەن،  سێیەم، نابێ (ئەندامی رەوتی سەدر) دامەزراندن لە هەر کارێک بێت بکاتە دەرگەیەک بۆ بەدەستهێنانی داهات، مووچە، دیاری و دەسەڵاتی خۆشی لە فەرمانگەکانی دیکەی حکومەت بەکاربهێنێت، بەڵکو دەبێ دەسەڵاتی بۆ خزمەتکردنی نیشتمان و گەل بەکاربهێنێت و کەمتەرخەمی نەکات لە کارکردن بە دڵسۆزی و دوور لە گەندەڵی".  وەزیرەکەی رابەری رەوتی سەدر دەشڵێ: "دەبێ (ئەندامی رەوتی سەدر) پابەندبن بە سێ شت: یەکەم، گوێڕایەڵی و متمانە، دووەم، پابەندبوون بە شەریعەت و یاسا، سێیەم، ئەگەر بەهەر هۆیەک بێت دانەمەزرێندرێت، نابێ دەستبەرداری پرەنسیپ و باوەڕەکانی بێت، بۆ ئەوەش هەر کەسێک دادەمەزرێت و پۆستی هەرچییەک بێت، دەبێ بە خوێن پەنجەمۆر بکات".  سەبارەت بە پێدانی پارە بۆ دامەزراندن لە عێراق، دادوەر رەحیم عگێلی، سەرۆکی پێشووتری دەستەی دەستپاکیی عێراق، ئەمڕۆ دووشەممە ١٥ - ١١ - ٢٠٢١ بە تۆڕی میدیایی رووداوی راگەیاند: "دامەزراندنی هاووڵاتیان لە دەزگاکانی حکومەتی عێراق بەرامبەر پێدانی پارە، کە دەگاتە هەزاران دۆلار باسێکی زۆر گەرمە لە نێو خەڵکیدا".  دادوەر رەحیم عگێلی، دامەزراندن لە کاتی خۆپێشاندانەکانی تشریندا (لە ٢٠١٩ و ٢٠٢٠) بە نموونە دێنێتەوە، کە  حکومەت بڕیاری دامەزراندنی ١٠٠ هەزار هاووڵاتی لە وەزارەتی کارەبا دا و دەڵێت: "خەڵکێکی زۆر دەیانگوت هەر پلەیەکی دامەزراندن لە چوارچێوەی ئەو ١٠٠ هەزار دامەزراندنە بە ٣ هەزار دۆلار فرۆشراوە".  دادوەر رەحیم عگێلی هەروەها دەڵێت: "ئاشکرایە گەندەڵی لە عێراق گەیشتووەتە چ ئاستێک، بەڵام ئەوەی کە تائێستا نەمانبینیوە و نەمانبیستووە لێکۆڵینەوەیە لە دامەزراندن بەرامبەر پارە و ئاشکراکردنی ئەنجامدەرانی، لە کاتێکدا ئەو بابەتە لە شەقام بەردەوام باس دەکرێت، تەنانەت لە هەڵبژاردنی ئەم دواییەی پەرلەمان دامەزراندن لە دەزگاکانی حکومەت بۆ کۆکردنەوەی دەنگ بەکارهێندرا".  بەپێی پۆلێنی رێکخراوی نێودەوڵەتی شەفافیەت لە ساڵی ٢٠٢٠ دا عێراق ٢١ ەمین گەندەڵترین وڵات بووە لە ئاستی جیهان، رێکخراوەکە دەڵێt، هۆکاری تەشەنەکردنی گەندەڵی لەو وڵاتە دەربازبوونی گەندەڵکارانە لە سزادان.