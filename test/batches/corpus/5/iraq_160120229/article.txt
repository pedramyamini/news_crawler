ھێرشەکان لەدوای یەکەم کۆبوونەوەی پەرلەمان و ھەڵبژاردنی دەستەی سەرۆکایەتی زیادیان کردووە، ئەوانەی بە ئامانج کراون ھێرشەکان بۆ ناکۆکیی سیاسی دەگەڕێننەوە بەبێ ئەوەی ناوی ئەو لایەنە ئاشکرا بکەن کە لەپشت ھێرشەکانەوەن، بەڵام ناڕاستەوخۆ گرووپە چەکدارەکانی نزیک لە ئێران تۆمەتبار دەکەن.  ماھر عەبتان، ئەندامی ھاوپەیمانیی تەقەدووم دەڵێت، "بە دڵنیاییەوە ئەوە بۆ کپکردنی دەنگی راستییە، ئەوانەی کە نیشتمانپەروەری راستەقینەن و پارێزگاری لە خەڵکەکانیان دەکەن، ئەوە کردەوەیەکی تێکدەرانەیە، تێکدانی کاری دەوڵەت و پرۆسەی سیاسییە".  یونس عەبتان، ئەندامی ھاوپەیمانیی تەقەدووم ئاماژە بەوە دەکات، "ئێمە ئامادەین قوربانیی گەورەتریش بدەین، داوامان لە ھەمووانە دان بە خۆیاندا بگرن، دۆخەکە ھێور بکەنەوە و دوورکەونەوە لەو کارانە، کە لە راستیدا دەبێتە ھۆی بێ متمانەیی زیاتری گەلی عێراق بە ھێزە ئەمنییەکان، ھەروەھا کاریگەریی لەسەر ناوبانگی عێراق دەبێت".  ناکۆکییە سیاسییەکان بەردەوامن و ئێران لەسەر خەتە بۆ یەکخستنی شیعەکان، بۆ ئەو مەبەستەش دوو شاندیان لەو وڵاتەن، بەڵام موقتەدا سەدر پێداگری لە پێکهێنانی حکومەتی زۆرینە دەکات و چوارچێوەی ھاوئاھەنگی مەیلی بەشداریکردنی لە حکومەت تادێت زیاتر دەبێت.  شێخ حەیدەر لامی، سەکردە لە دەوڵەتی یاسا رایدەگەیێنێت، "ئێمە دەمانەوێت حکومەتێکی شەراکەتی نیشمانی پێکبێت و ھەمووان بەشداریی تێدا بکەن، ھەر لایەنەو بەپێی کورسیی ھەڵبژاردن، ئێستا ئاڵنگاریی گەورەی ناوخۆیی و دەرەوە لەسەر عێراق ھەیە، ھەروەھا ئاڵنگاریی ئابووری چەندین شتی دیکە کە سەریانهەڵداوە لە ماوەی رابردقودا".  گرووپە چەکدارەکانی نزیک لە ئێران رەتیدەکەنەوە بەشداربن لە تێکدانی پرۆسەی سیاسی و تەنانەت بە بەیاننامەی جیاواز سەرکۆنەی هێرشکردنە سەر بارەگای حیزبەکان دەکەن، لایەنە بەئامانجکراوەکانیش ھێزە ئەمنییەکانیان راسپاردووە ئەو دەستە ئاشکرا بکەن، بەڵام ھێشتا شتێکی وایان نەگوتووە کە ئەو بابەتە بەلایەکدا بخات.