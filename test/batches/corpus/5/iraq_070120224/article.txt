لە راگەیێندراوەکەی چوارچێوەی هاوئاهەنگیدا هاتووە: لە کۆبوونەوەکەی ئەمڕۆی لایەنەکانی نێو چوارچێوەکەدا "پرسی پێکهێنانی گەورەترین فراکسیۆن و رێڕەوی یەکەم کۆبوونەوەی پەرلەمان تاوتوێکران. چوارچێوەی هاوئاهەنگی جەختی کردەوە کە پێداگرە لەسەر پابەندبوون بە رێچکە یاسایی و دەستوورییەکان. "  چوارچێوەی هاوئاهەنگی دەڵێت: "داوا لە هەموو نوێنەرانی گەورەترین پێکهاتەی کۆمەڵایەتی دەکەین، بەتایبەت برایان لە فراکسیۆنی سەدری، گەورەترین فراکسیۆن پێکبهێنن بۆ پاراستنی ئەو شایستە دەستوورییە و سەقامگیریی پرۆسەی سیاسی".  لە راگەیێندراوەکەدا هەروەها هاتووە: "چوارچێوەی هاوئاهەنگی سوپاسی هەموو ئەو لایەنە نیشتمانییانە دەکات کە سووربوون لەسەر پاڵپشتیکردنی لێکتێگەیشتنەکان و بەشدارنەبوون لە ئاڵۆزکردنی دۆخەکە".  کۆبوونەوەکەی رۆژی هەینی چوارچێوەی هاوئاهەنگی کە لایەنەکانی دەڵێن خاوەنی زیاتر لە ٩٠ کورسی پەرلەمانی عێراقە، لە ماڵی نووری مالیکی، سەرۆکی هاوپەیمانیی دەوڵەتی یاسا بەڕێوەچوو.  هەر رۆژی هەینی موقتەدا سەدر، رێبەری رەوتی سەدر لە عێراق لە هەژماری خۆیدا لە تویتەر رایگەیاند: "ویستی گەلی ئازاد لە سەرووی هەموو گۆشارە دەرەکییە رۆژئاوایی و رۆژهەڵاتییەکانەوەیە؛ ویستی گەل بریتییە لە (حکومەتی زۆرینەی نیشتمانی)، هەروەها هیچ گوشارێکی دەرەکی لەوە پەشیمانمان ناکاتەوە؛ هەر هەڕەشەیەکیش (سوورتر و پێشکەوتووتر و پێداگیرترمان) دەکات؛ بە ئاراستەی دیموکراسییەکی عێراقی رەسەن و ئازاد و بێگەرد".  سەدر لە تویتەکەیدا وشەکانی (تەسمیم، تەقەدووم، عەزم و دیموکراتی) بەکارهێناوە و هەریەک لەو وشانەی خستووەتە نێو کەوانە، بەبێ ئەوەی روونی بکاتەوە بۆچی ئەو وشانەی خستووەتە نێو کەوانە، بەڵام هەریەک لەو وشانە ناوی هاوپەیمانی و لایەنی سیاسین کە بریتین لە: پارتی دیموکراتی کوردستان، هاوپەیمانی تەسمیم، هاوپەیمانی تەقەدووم و هاوپەیمانی عەزم، کە پێکەوە خاوەنی ١١٢ کورسی پەرلەمانی عێراقن.   بڕیارە یەکشەممەی داهاتوو ٩.١.٢٠٢٢ خولی نوێی پەرلەمانی عێراق یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.