راگەیاندنی فەرمیی عێراق، ئەمڕۆ چوارشەممە ٢٩ - ٩ - ٢٠٢١ بڵاویکردەوە: "دادگەی باڵای فیدراڵیی عێراق تانەی سەر ٦ بڕگەی یاسای بودجەی فیدراڵیی ساڵی ٢٠٢١ی عێراق پەسند کرد کە حکومەتی عێراق تۆماری کردبوون؛ لە ئەنجامی پەسندکردنی ئەو تانانە رێگە بە وەزیری دارایی فیدراڵ درا رەزامەندی بدات بۆ زیادکردنی پارەی قەرەبووکردنەوەی مووچەی فەرمانبەران و گرێبەستەکان و کرێکارانی رۆژانە وەک ئەوەی لە بڕگەی (أ)ی ماددەی ٥٠ی یاسای بودجەی فیدراڵیی ساڵی ٢٠٢١ دا هاتووە".  هەروەها بەپێی راگەیێندراوەکە، "رەتکردنەوەی دانانی ١٥ % ی باج لەسەر سووتەمەنی لە لایەن حکومەتەوە پەسندکرا؛ هاوکات تانەی حکومەت لەسەر تێچووی گرێبەستەکانی نەوت پەسندکرا؛ لە هەمان کاتدا تانەی حکومەت لەسەر چاودێریی لیژنەی دارایی پەرلەمانی عێراق لەسەر دابەشکردنی پرۆژەکان لە پارێزگاکان پەسندکرا؛ بۆیە لیژنەی ناوبراو ناتوانێ ئەو کارە بکات".  راگەیاندنی فەرمیی عێراق راشیگەیاند، "دادگەی باڵای فیدراڵی تانەی حکومەتی لەسەر دروستکردنی سندووقی پترۆدۆلار لەلایەن پارێزگاکانەوە پەسندکرد، چونکە دادگەکە پێیوایە دروستکردنی ئەو سندووقە تەنیا لە دەسەڵاتی حکومەتی فیدراڵیدایە".  ئەمە لە کاتێکدایە، فەرمانگەی یاسایی ئەمیندارێتیی ئەنجوومەنی وەزیرانی عێراق رۆژی ١٧ - ٥ - ٢٠٢١ رایگەیاند: "تانەمان لە چەند بڕگەیەکی بودجە داوە، چونکە ئەو بڕگانە دژی کارنامەی حکومەت و پرەنسیپی جیاکردنەوەی دەسەڵاتەکانن لە یەکتر؛ هاوکات داوامان لە دادگەی فیدراڵی کردووە بڕیاری راگرتنی جێبەجێکردنی بڕگە تانەلێدراوەکان بدات تا ئەو کاتەی تانەکان یەکلایی دەکاتەوە".