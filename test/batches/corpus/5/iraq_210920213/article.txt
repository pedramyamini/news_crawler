عومەر جەلیل، خاوەن چاپخانەیەکە لە بەغدا، بە تۆڕی میدیایی رووداوی راگەیاند، بەشێک لە چاپخانەکان بایکۆتی چاپکردنی وێنەی بەربژيرەکانیان کردووە، بەهۆکاری ئەوەی هێشتا بەشێک لە بەربژێر و حیزبەکانی بەشدار لە هەڵبژاردنەکانی پێشوو پارەی فلێکس و ئەو کارتانەیان نەداوە کە بۆیان دروستکردوون. چاوەڕوانیش نین تازە پێیان بدەن.  عومەر جەلیل، دەشڵێت، جگە لە بایکۆتی چاپخانەکان خۆیان، هۆکارێکی دیکەی بێبازاڕییان لە هەڵبژاردنی ئەمجارە، چاپکردنی پۆستەرەکانی هەڵبژاردنەکانە لە وڵاتانی تورکیا و ئێران، یان هەندێک لە حیزبە گەورەکان خۆیان چاپخانەیان کڕیوە و ئیتر خۆیان لە چاپخانەکانیان بانگەشەکانیان چاپ دەکەن.  سەبارەت بە هۆکاری ئەوەی بۆچی لایەنەکان لە چاپخانەکانی  تورکیا و ئێران وێنە و پۆستەرەکانیان چاپ دەکەن، عومەر جەلیل دەڵێت، ئەو وڵاتانە خۆیان بەرهەمهێنەری ماددەکانی چاپن، بۆیە هەرزانتر دەکەوێت لەسەریان و بە نرخێکی هەرزانیش چاپ دەکەن، هەر ئەو بێبازاڕییەی چاپخانەکان وایکردووە ئەو گەنجانەشی چاوەڕوان بوون لەم هەڵبژاردنەدا لە یەکێک لە چاپخانەکان کاریان دەستبکەوێت ئەوانیش بێئومێد ببن، چونکە خاوەن چاپخانەکان ئەوەندە کاریان لانییە تاوەکو پێویستیان بە کارمەندی زیادە بێت.   عومەر جەلیل بە رووداوی گوت "هەڵبژاردنی پێشوو رۆژانە چوار بۆ پێنج هەزار مەتر چاپمان هەبوو، کەچی بۆ هەڵبژاردنی ئەمجارە بە هەفتەیەکەیش ناگەنە هەزار مەتر"، چونکە ئەو کارە کەمەشی لایانە کاری بەربژێرە سەربەخۆکانن.