لە بەرنامەی گفتوگۆی رۆژنامەنووسی رادیۆی رووداودا کە ئاکۆ محەممەد، رۆژنامەڤان، پێشکێشی دەکات، باس لە دۆخی عێراق، هەرێمی کوردستان و رۆژئاوای کوردستان دوای ئەگەری کشانەوەی هێزەکانی ئەمریکا تێیاندا کرا، کە هەریەکە لە کەمال رەئووف، نووسەر و رۆژنامەڤان، د. ئازاد عەلی، لێکۆڵەری سیاسی و عارف قوربانی، رۆژنامەڤان تێیدا بەشداربوون.  د. ئازاد عەلی، لێکۆڵەری سیاسی گوتی، "بەلای منەوە فایلی ئەفغانستان و فایلی کوردستان یەکێکن و هەردووکیان لە یەک سەردەمدا هاتنە ئاراوە کە ساڵانی نێوان ٢٠٠١ بۆ ٢٠٠٣ بوو. مرۆڤ ناتوانێت دیدگەیەکی جیاوازی لەبارەی هەردووکیانەوە هەبێت. پەیوەندییەکی بەهێز لەنێوانیاندا هەیە. ئێستا هەموو شتێک گۆڕاوە و تاڵیبان ئەو تاڵیبانەی پێشوو نییە. ئەمریکا یارییەکی سیاسی دەکات و لە رووکاردا شتێکی وای تێناگەیت، لە ئەفغانستان کشایەوە و لە عێراقیش دەکشێتەوە، بەڵام لە ناوەوە پرۆژەی ستراتیجی و پلانی هەیە کە نهێنییە".  عارف قوربانی، رۆژنامەڤانیش پێیوایە "خاڵی لێکچوو لەنێوان ئەفغانستان و عێراقدا زۆرە"، ئەو دەڵێت "پێموایە هاوهەلومەرجبوون لەنێوان ئەم دوو وڵاتەدا بە دیاریکراوی لەم قۆناخەدا، زۆر خاڵی هاوبەش پێکیانەوە دەبەستێتەوە. گەورەترین خاڵی هاوبەش ئەو دۆخە نێودەوڵەتییەی هەردووکمانە کە ئامادەیی ئەمریکا بووە لە هەردوو وڵات و هەروەها بڕیاری کشانەوەی سەربازەکانیشی لە هەردووکیان. ئەمە بۆ هەردوو وڵاتەکە لێکەوتەی جۆراوجۆری لێ دەکەوێتەوە. هەمان مەترسی کە لەسەر ئەفغانستانە، بەناوی جیای دیکە لە عێراقیشدا هەیە".  بە بڕوای کەمال رەئووف، نووسەر و رۆژنامەڤان، ئەمریکا لە عێراق دەکشێتەوە، بەڵام رەنگە بەو سیناریۆیەی ئەفغانستان نەبێت و دەڵێت، "لە عێراقدا بە جۆرێک لە جۆرەکان پاشەکشێی کردووە؛ جاران ئەگەر پەلاماری بدرایە، کاردانەوەیەکی هەبوو، ئێستا حەشدی شەعبی سووکایەتی بە هێزەکانی ئەمریکا دەکات. قسەیەک هەیە کە رێککەوتنێک لەنێوان ئەمریکا و ئێراندا هەبێت کە ئەمریکا ئەو شوێنانە چۆڵ بکات و ئێرانیش سووریا چۆڵ بکات".  یەکێک لەو قسانەی کە بووەتە باس بۆ دوای کشانەوەی هێزەکانی ئەمریکا لە عێراق، سەرهەڵدانەوەی گرووپە تووندئاژۆکانە، بە تایبەتی چالاکبوونەوەی داعش و دروستکردنی مەترسی بۆسەر وڵاتەکە.  عارف قوربانی باسی لەوە کرد، "ئەو هەلومەرجەی داعش تێیدا لە عێراق سەریهەڵدا، ژمارەی ئەوکاتی داعش بەراورد بکەیت لەگەڵ ئەو دۆخەی ئێستا لە عێراقدا هەیە و ئەو ژمارەیەی چەکدارانی داعش کە ئێستا لە عێراقدا خۆیان مەڵاس داوە، پێموایە داعشێکی مەترسیدارتر لەوەی ساڵی ٢٠١٤ هەیە. ئێستا بەهۆی ئەوەی چەکی عێراق کەوتە دەستیان کە باشترین چەکەکانی ئەمریکا بوون، بەهێزترن. ئەو قسانەی مالیکی و هەر سیاسییەکی دیکە کە پێیوایە داعش نەماوە، جۆرێکە لە خەڵک خەڵەتاندن".  کەمال رەئووفیش پێیوایە "ئەو هەلومەرجەی داعشی تێدا دروستبوو، ئێستا بە زیادەوە لە عێراقدا هەیە. هەندێک کەس هەن رەنگە دیدگەی داعشیانەیان نەبێت، بەڵام پێیان خۆش بێت کە بۆ دژایەتیی دەسەڵات پشتیوانیان بن، چونکە ئەم دەسەڵاتەی لە عێراقدا حوکم دەکات بە مانای وشە فاشیلە و تاوەکو قوڕقوڕاگە گەندەڵە و توانای لێپرسینەوەی نییە. لەبەر ئەوە مەترسییەکان گەورەن".  د. ئازاد عەلی دەڵێت، "کشانەوەی ئەمریکا لەو وڵاتانەی هێزەکانی تێیاندایە، بووەتە کولتوور. دەبێت ئێمەیش خۆمان بۆ ئەوە ئامادە بکەین. سیناریۆی ئەفغانستان لە سیناریۆی کوردستان جیایە. ئێستا تاڵیبان بۆ ئەمریکا پرۆژەیەکی ستراتیجییە. هەروەها بوونی داعش لە عێراق و رۆژئاوای کوردستاندا تەکتیکییە".  زۆرێک لە چاودێران باس لەوە دەکەن، ئەمریکا دەچێتە هەر شوێنێک بەدوای بەرژەوەندییەکانی خۆیەتی و هەر کاتێک هەست بکات بەرژەوەندییەکانی لەو شوێنەدا نەماوە، جێیدەهێڵێت. ئەوەیش لە کاتێکدایە کە باس لەوە دەکرێت هێشتا سوپای عێراق رێکخراو و بەهێز نییە و چەندین گرووپی جیاجیای چەکدار هەن کە حکومەت بەڕێوەیان نابات.  عارف قوربانی ئەوەی خستەڕوو، "ئەمریکا بەدوای بەرژەوەندیی خۆیەتی، ئێستا کە ئەمریکا تاڵیبانی هێناوەتە سەر حوکم، بە دووری مەزانە کە بەرژەوەندیی ئەمریکا لەوەدا دەستەبەر دەبێت کە تاڵیبان حوکم بکات. ئەو کۆمەڵێک بەرژەوەندیی لەم ناوچەیەدا هەیە کە ئێمە نازانین بەرژەوەندییەکانی بە کوێوە بەستراونەتەوە. کێ ناڵێت بەرژەوەندییەکەی بە جۆرێکی دیکە نابێت کە پێویستی بەوە بێت دۆخێکی دیکە لە عێراقدا هەبێت".  لەوبارەوە کەمال رەئووف دەڵێت، "لە عێراقدا جگە لەوەی کە چەک لە دەرەوەی دەسەڵاتەوە هەیە، لە هەمان کاتدا ئەو چەکەی لە دەستی حکومەتدایە لە دەستێکی رێکخراودا نییە. لە هەرێمی کوردستانیشدا بە هەمان شێوەیە. لێکچوونێکی زۆر لەنێوان عێراق و هەرێمی کوردستاندا هەیە کە هەندێک کەس هێزیان هەیە و هێزەکەیان هی حکومەت نییە. بۆیە بڕیاری ستراتیجی و چارەنووسسازیش لە دەستی حکومەتدا نییە. لە عێراقدا ئەو کارەکتەرە سیاسییانەی لە گۆڕەپانەکەدان و دەسەڵاتی ئەمنییان لە دەستدایە، متمانە پێیان کەمبووەتەوە؛ خەڵک خەمی ئاییندە و دۆخی ئەمنییەتی. سیاسییەکان و خەڵک تووشی دابڕانێکی گەورە بوون، خەڵک لە دۆڵێکن و ئەوان لە دۆڵێکی دیکە".  بڕیارە ١٠ی تشرینی یەکەمی ٢٠٢١ هەڵبژاردنی پێشوەختەی پەرلەمانی عێراق بکرێت کە دەگوترێت رەنگە ئەوە بتوانێت چارەسەرێکی رەوشەکە بەدوای خۆیدا بهێنێت و گۆڕانکاری لە حوکمڕانیدا رووبدات.  کەمال رەئووف لەوبارەوە ئاماژەی بەوە دا، "بە داخەوە ئێستا دۆخەکە لە شوێنێکدایە کە نە هەڵبژاردن دەتوانێت ئومێد بۆ خەڵک بگێڕێتەوە نە گوتار و بەڵێنی سیاسییەکان لە پێش هەڵبژاردندا، چونکە بێ متمانەییەکە زۆر گەورە بووە، رەنگە ئێستا درەنگ بێت بۆ هەرێمی کوردستان کە هێزی پێشمەرگە یەکبخات. خۆزگە ئەمە ساڵێک پێش ئێستا بکرایە. ئێستا ئێمە پاروویەکی چەورین لەبەردەم هەندێک لایەندا کە چاویان لەسەر ئەوەیە دۆخەکەمان بۆ ئاستێکی دیکە بگۆڕن".  ئەمریکا ساڵی ٢٠٠٣ هێرشی کردە سەر حکومەتی بەعس و هاتە ناو خاکی عێراقەوە، بەپێی ئاماری ماڵپەڕی ستاتیستا چوار هەزار و ٥٨٦ سەربازی لەو وڵاتەدا کوژراون. ئەوەیش ببووە مایەی ناڕەزایەتیی بەشێک لە ئەمریکییەکان و داوایان دەکرد رۆڵەکانیان لەسەر خاکی وڵاتانی دیکە بە کوشت نەدرێن و، هێزەکانی وڵاتەکەیان بگەڕێنەوە.