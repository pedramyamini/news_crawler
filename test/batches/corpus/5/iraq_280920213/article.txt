رابیعە عەلوانی، کاندیدی سەربەخۆ دەڵێت، "ھاوپەیمانێتییە شیعییەکان بەھێز نین لە پارێزگای ئەنبار، ھەروەھا ئەو کەسایەتییانەی بەربژێرکراون لەم ھاوپەیمانێتییە بێهێزن، بۆیە بڕوا ناکەم بتوانن کورسی بەدەستبهێنن. شێوازی هەڵبژاردن بازنەییە و عەشیرەتگەری لەو پارێزگایە رێگەنادات بۆ بەدەستهێنانی کورسی".  لە ئەنبار ململانێیە گەرم و بەھێزەکە لەنێوان تەقدوومی محەممەد حەلبووسی و ھاوپەیمانیی عەزمی خەمیس خەنجەرە، بەڵام زۆربەی بەربژێرانی تەقدووم پێیانوایە خەڵکی ئەنبار دەزانن کە ئەو ئاوەدانی و بەرەوپێشچوونە بەرھەمی کاری سەرۆکی پەرلەمانە.  شێخ رافع ھەداوی، بەربژێری تەقەدووم دەڵێت، "ئێمە بە یەک چاو دەڕوانینە گەلی عێراق و ھەموو کەسێک بۆی ھەیە لە ھەر پارێزگایەک بیەوێ خۆی بەربژێر بکات کە پێگەی جەماوەری ھەبێت، ئەمەش کاری دیموکراسییە، لە کۆتاییدا سندووقی دەنگدان ئەنجامەکە یەکلایی دەکاتەوە، ھیوای سەرکەوتن بۆ ئەوانە دەخوازم کە متمانەی خەڵک بەدەستبێنن".  پارێزگای ئەنبار ١٥ کورسیی پەرلەمانی ھەیە، چواریان کۆتای ئافرەتانە، ١٦٦ بەربژێری حیزب و ھاوپەیمانێتی و سەربەخۆکان کێبڕکێ دەکەن بۆ بەدەستھێنانی دەنگی ملیۆنێک و ٥٠٠ ھەزار و ١٢٦ دەنگدەری ئەنباری.