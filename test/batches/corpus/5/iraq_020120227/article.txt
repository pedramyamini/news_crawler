عادل عەبدولمەهدی، سەرۆکوەزیرانی پێشووتری عێراق لە ساڵیادی کوژرانی قاسم سولەیمانی و ئەبومەهدی موهەندیس لە پۆستێکدا لە تۆڕی کۆمەڵایەتیی فەیسبووک ستایش و پێزانی خۆی بۆ هەردووکیان دەردەبڕێت و دەڵێ: "سەری گەلەکەتان بەرزکردینەوە؛ تەرم و ویژدان و ئاڵای گەلەکانمان تێکەڵی یەکدی بوون، هەروەک چۆن خوێن و گۆشت و ئێسک و پروسکتان تێکەڵ بوون؛ ئێوە لە نێو گۆڕن، بەڵام مژدەی سەرکەوتنی داهاتوو دەدەن و دەڵێن: نا بۆ داگیرکاری و نا بۆ ئاساییکردنەوەی (پەیوەندییەکان لەگەڵ ئیسرائیل)".  عەبدولمەهدی لە بەشێکی دیکەی نووسینەکەیدا بۆ قاسم سولەیمانی و ئەبو مەهدی موهەندیس دەڵێت: "نێوچەوانمان بە تۆزی بەرپێیەکانتان مۆر دەکەین"  دوو ساڵ بەسەر کوشتنی قاسم سولەیمانی و ئەبو مەهدی موهەندیس تێدەپەڕێت و عادل عەبدولمەهدی لەو بارەوە دەڵێت: "ئێستا گەل و رۆڵەکەنتان رێکخراو و یەکگرتووترن. چارەنووسی هەموو کەس مردنە، بەڵام شەهادەت مەنزڵگەیەکە تەنیا ئەوانەی چانسی گەورەیان هەیە بەدەستی دەهێنن".   عەبدولمەهدی بە سولەیمانی و موهەندیس دەڵێت، پیرۆزباییان لێدەکات بەهۆی "شەهیدبوونیانەوە" و پیرۆزبایی لەوانەش دەکات "لەسەر هەمان رێچکە"ی ئەوان دەڕۆن و دەشڵێت: "ئەو گەلانەی ئێو سەرکردایەتیتان کردوون، نابەزن".    لە ٣ی کانوونی دووەمی ٢٠٢٠ دا و لە فڕۆکەخانەی نێودەوڵەتیی بەغدا، قاسم سولەیمانی و ئەبو مەهدی موهەندیس لە لایەن فڕۆکەی بێ فڕۆکەوانی ئەمریکییەوە کرانە ئامانج و کوژران.   ئەو کاتە عادل عەبدولمەهدی سەرۆکوەزیرانی وڵات بوو و دوو رۆژ دوای ئەوەش، پەرلەمانی عێراق بێ بەشداریکردنی کورد و بەشێکی زۆری سوننە کۆبووەوە و بڕیاریدا هێزە بیانییەکان خاکی عێراق جێبهێڵن.