ئەمڕۆ چوارشەممە، ٢٤/١١/٢٠٢١، لە راگەیێندراوێکدا شانەی راگەیاندنی ئەمنی عێراق بڵاویکردەوە، لەسەر بنەمای زانیاریی هەواڵگریی باشووری سەلاحەدین لەبارەی بوونی تۆڕێکی هاککردنی زانیارییەکان لە پارێزگای کەربەلا، هێزەکانی دەزگای ئاسایشی نیشتمانی لە باشووری پارێزگای سەلاحەدین بە هاوئاهەنگی لەگەڵ هێزەکانی ئاسایشی کەربەلا، دوای چاودێرییکردن چەند رۆژە، تۆڕێکیان هەڵوەشاندووەتەوە، کە لە پێنج کەس پێکهاتوون و "مەترسیدارترین تۆڕی سیخوڕیی و هاککردن بوونە لە عێراقدا".  شانەی راگەیاندنی ئەمنیی عێراق زیاتر روونیکردەوە، بەپێی رێکارەکان، گوتەی دەستگیرکراوان وەرگیراون، دانیان بەوەداناوە، کە لە دەرەوەی وڵات مەشق و راهێنانیان پێکراوە بۆ هاککردنی داتا و زانیارییەکانی دام ودەزگا ئەمنییەکانی دەوڵەت و دزەپێکردنی زانیارییەکانی تایبەت بە دەزگای هەواڵگریی نیشتمانی و فرۆشتنی.