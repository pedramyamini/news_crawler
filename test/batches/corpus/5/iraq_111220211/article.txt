عارف سەعدی، بەڕێوەبەری گشتیی کاروباری رۆشنبیری لە وەزارەتی رۆشنبیریی عێراق دەڵێت، "بەشداریکردنی خانەی کاروباری رۆشنبیری، بەشداریکردنێکی کارا و راستەقینەیە، بەتایبەتی ئەگەر لە پێشانگەکەی شەش مانگ لەمەوبەر وردبینەوە، ئەوا دەبینین لەو کاتەوە ئەو خانەیە و خانەکانی دیکە سەر بە وەزارەت زیاتر لە ٥٠ بەرهەمی رۆشنبیری و هزریی و وەرگێڕانیان بە چاپگەیاندووە، ئەمەش مانای ئەوەیە چالاکییەکی راستەقینە هەیە کە پێویستی بە بازاڕێک هەیە بۆ خستنەڕووی ئەو بەرهەمانە".   سەبارەت بە بەشداری وەشانخانە عەرەبییەکانیش عارف سەعدی دەڵێت، "لەگەڵ ئەو پەلەیەی کە تێیدا کرا، بەشدارییەکی باشە، بەڵام لە ئاست خواستی ئێمەدا نییە. ئێمە خوازیاربووین بەشدارییەکی فراوانتر لە پێشانگەی عێراق هەبووایە، وەشانخانەکانی تونس و جەزائیر و مەغریب بەشداریان نەکردووە لە بازاڕی رۆشنبیریی عێراقدا".  لەو پێشانگەیەدا زیاتر لە ٣٠٠ خانەی وەشاندنی عێراقی و عەرەبی و نێودەوڵەتی بەشدارن؛ ٥٢ خانەی وەشاندنی میسری، ١٨ی ئوردنی و ٤٠ی لوبنانی تێیدا بەشدارن. ئەمە وێڕای بەشداریی دەیان کەسایەتی هونەریی و رۆشنبیریی عێراقی و عەرەبی.    جابر ئەبو فارس، نەقیبی وەشانخانەکانی ئوردن دەڵێت، "بەشدارییەکی گەورە لەم پێشانگەیەی ئێستادا هەیە؛ ئەو بەشدارییکردنە دوای ئەوە دێت کە زیاتر لە دوو ساڵە بەهۆی کۆرۆناوە وەشانخانەکان بەگشتی بەشدارییان نەکردووە، بۆیە بەشدارییەکی گەورە لەم پێشانگەیەدا هەیە بۆئەوەی وەشانخانەکان بگەڕێنەوە بۆ چاپ و وەشاندن و قەرەبووی زیانەکانی دوو ساڵی رابردووش بکەنەوە".    پێشانگەکە لە ٨ی مانگەوە دەستیپێکردووە و تاوەکو ١٨ی ئەم مانگە بەردەوام دەبێت. رۆژانە لە کاژێر ١٠ بەیانی کارەکانی دەستپێدەکات و تاوەکو ٨ ئێوارە، جگە لە رۆژانی پێنجشەممە، هەینی و شەممە، کە تاوەکو کاژێر ١٠ شەو بەردەوام دەبێت.   وەلید مستەفا، ئەندامی یەکێتیی وەشانخانەکانی عەرەب و میسر دەڵێت، "پێشانگەی نێودەوڵەتی عێراق بۆ کتێب، یەکێکە لە پێشانگا بەهێزەکان لە ماوەی ئەم دوو ساڵانەی دوایی دا،  هەستیمان کردووە بەشدارییەکی زۆری هەیە، رۆشنبیر  و خوێنەری هەموو بوارەکان هەیە".  لە پێشەنگاکەدا چەندین چالاکی هونەریی، رۆشنبیریی و میدیایی بەڕێوەدەچن لەوانە، هەڵپەڕکێی میللی، گۆرانی و شیعر لەگەڵ  رێکخستنی کۆڕ و دیالۆگ.