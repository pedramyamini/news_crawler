حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، "کۆمیسیۆن چەندجارێک داوای لە دەستەی حەشدی شەعبی کردووە بۆ ئەوەی ناوی ئەندامانیان بۆ کۆمسیۆن بنێرن تاوەکو بتوانن لە رۆژی دەنگدانی تایبەت بەشداریی بکەن، بەڵام سەرەتا رەتیان کردەوە، دواتر کە ناوەکانیان نارد، کاتەکەی درەنگبوو و کاتی پێویست نەبوو بۆ ئەوەی بیانخەینە تۆماری دەنگدانی تایبەت، بۆیە ئەوان لە رۆژی دەنگدانی گشتیی دەنگدەدەن. "  ئەندامانی حەشدی شەعبی و دەستەی حەشدیش، بە گوتەی حەسەن سەلمان، "لە ده‌ركردنی كارتی بایۆمەتری تایبه‌ت بە ده‌نگدان دواکەوتن، بەڵام لە تۆماری گشتیی مافی ده‌نگدانی ئه‌ندامانی حه‌شدی شەعبی له ده‌نگدانی گشتی پارێزراو دەبێت".  لەبارەی ژمارەی دەنگدەرانی تایبەت بۆ هەڵبژاردنی پەرلەمانی عێراق، ئەو بەڕێوەبەرە لە کۆمیسیۆن رایگەیاند، "ژمارەیان ملیۆنێک و ٧٥ هەزار و ٧٢٧ کەسن، ژمارەی ئەو بنکانەشی دەنگدانی تایبەتیان تێدا بەڕێوەدەچێت دوو هەزار و ٥٨٤ بنکەی دەنگدانە لە ٥٥٩ وێستگەدا. "  بەپێی كۆمیسیۆنی هه‌ڵبژاردنه‌كانی عێراق، ئەندامان و فەرمانبەرانی وه‌زاره‌تەکانی به‌رگریی و ناوخۆی عێراق، ده‌زگای دژەتیرۆر، وه‌زاره‌تی ناوخۆ و پێشمه‌رگه‌ی هه‌رێمی كوردستان، ئاواره‌كان و زیندانییه سزادراوه‌كان له رۆژی دەنگدانی تایبەت لە رۆژی ٨ ـی مانگی ئۆکتۆبەری ٢٠٢١ دەتوانن دەنگبدەن، واتە دەنگدانی تایبەت دوو رۆژ پێش دەنگدانی گشتی دەبێت کە بڕیارە لە ١٠ ـی ئۆکتۆبەر بەڕێوەبچێت.