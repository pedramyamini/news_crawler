ئەمڕۆ دووشەممە ٠٣ - ٠١ - ٢٠٢١، شێخ حەیدەر لامی، ئەندامی باڵای دەوڵەتی یاسا، لەکاتی بەشداریکردنی لە بوولتەنی هەواڵەکانی کاژێر ١٦: ٠٠ی تۆڕی میدیایی رووداو، کە هەوراز گوڵپی پێشکەشی دەکات، لەبارەی هەوڵەکان بۆ پێکهێنانی حکومەتی زۆرینە لەلایەن موقتەدا سەدر، رێبەری رەوتی سەدر رایگەیاند: "ئێمە وەکو چوارچێوەی هاوئاهەنگی، پشتیوان بە خودا سبەی بۆ جارێکی دیکە لەگەڵ رەوتی سەدر کۆدەبینەوە، پێشتر دووجاری دیکە کۆبووینەتەوە، دانیشتنەکان ئەرێنی بوونە، لەو دانیشتنەی سبەی ئەنجام دەدرێت، پشتیوان بە خودا هەنگاو بەرەو چارەسەرییەکان دەنێین".  سەبارەت بە حکومەتی زۆرینە، شێخ حەیدەر لامی دەڵێت ئەوان لە چوارچێوەی هاوئاهەنگی لەگەڵ "حکومەتی سازانی نیشتمانین".  ئەندامە باڵاکەی دەوڵەتی یاسا ئاماژە بەوە دەدات کە ئەوان لە چوارچێوەی هاوئاهەنگی سەرکردایەتییەکەیان بۆ دانوستاندنی پێکهێنانی حکومەت بەسەر سێ بەشدا دابەشکردووە، قەیس خەزعەلی، هادی عامری، فەیاز لەگەڵ موقتەدا سەدر گفتوگۆ دەکەن، عەممار حەکیم و حەیدەر عەبادی لەگەڵ سوننەکان و نووری مالیکی و شاندی یاوەریشی چوونە هەرێمی کوردستان بۆ قسەکردن لەگەڵ سەرۆک بارزانی.   لە ئەگەری پێداگری لە بەشداری پێنەکردنی دەوڵەتی یاسا لە حکومەتی داهاتوو لەلایەن موقتەدا سەدر، شێخ حەیدەر لامی دەڵێت: "موقتەدا سەدر دەوڵەتی یاسای دوور نەخستووەتەوە، مافیشی نییە دەوڵەتی یاسا دوور بخاتەوە، چونکە دەوڵەتی یاسا پایەیەکی سەرەکییە لە پرۆسەی سیاسی و خاوەنی ٣٣ کورسیی پەرلەمانییە و خاوەنی سەنگی سیاسیی خۆیەتی لەنێوخۆ و دەرەوەی عێراق".