رێبوار کەریم، ئەندامی ئەنجوومەنی نوێنەرانی عێراق بە رادیۆی رووداوی راگەیاند، هەڵبژاردن دوای گوشارەکانی خۆپێشاندەران بڕیاری لێدرا، دوای ئەوەی زۆرینەی لایەنە سیاسییەکان لەسەری رێککەوتن، بەڵام لە سەرەتاوە هەندێک لایەن پێیان وابوو، دۆخی عێراق لەبار نییە بۆ ئەنجامدانی هەڵبژاردن، "بۆیەش ئێستا هەڵبژاردنەکە کەوتووەتە نێوان هەردوو ئەگەری ئەنجامدان و ئەنجامنەدان و رێگریی گەورەی لەبەردەمدایە، رەنگە ئەوەش وابکات لە ماوەی داهاتوودا هەڵبژاردنەکە دوابخرێت".  لەبارەی ئەو لایەنانەی دەیانەوێت هەڵبژاردنەکە ئەنجامبدرێت، ئەو ئەندامەی پەرلەمانی عێراق گوتی "هەندێک لایەن تاوەکو پاشەکشەی موقتەدا سەدر لەگەڵ هەڵبژاردن نەبوون، ئێستا کە دەزانن گۆڕەپانەکە چۆڵ بووە، سوورن لەسەر ئەنجامدانی، بەڵام سەدر کاریگەریی زۆر گەورەی لەسەر هەڵبژاردنەکان دەبێت و بەبێ سەدر ئەنجامدانی زۆر زەحمەتە، مەگەر سەدر هەڵوێستی خۆی لە چەند رۆژی داهاتوودا بگۆڕێت".  رێبوار کەریم ئاماژەی بەوەش کرد، "زۆر گرنگە لە هەڵبژاردنی داهاتوودا هەر ٢٦ لایەنی بایکۆت بەشداربن، بەتایبەتی رەوتی سەدر، ئەگەر ئەوان بەشدار نەبن، تەمەنی پەرلەمانی داهاتوو دەکەوێتە ژێر پرسیار و رەنگە حکومەت هەر دروست نەکرێت".  هەروەها ئاماژەی بەوەش کرد، "دواخستن یان ئەنجامدانی کاریگەریی زۆری لەسەر کورد نابێت، کورد کورسییەکانی دیارە و جیاوازییەکی گەورە روونادات، لەڕووی ژمارەوە، بەڵام کورد پێویستە خۆی رێکبخاتەوە، بەتایبەت لە نێوخۆی هەرێمی کوردستان".  ئەو ئەندامەی پەرلەمانی عێراق ئەوەشی خستەڕوو "ئاڵنگاریی گەورەی سیاسی هەن، بەشێکی زۆری بەربژێرەکان نازانن بانگەشە بکەن یاخود نا، هەروەها گرفت و ئاڵنگاریی زۆری ئەمنیش هەن، کە پێویستی بە خۆ ئامادەکردنی پێشوەختە، چونکە رەنگە هەندێک لایەن بەرژەوەندییان لەوە نەبێت هەڵبژاردن بکرێت، لێرەو لەوێ هەوڵی تێکدەرانە هەیە، بۆئەوەی هەڵبژاردن نەکرێت، چاوەڕوان دەکرێت لە چەند رۆژی داهاتوودا بە فەرمی هەڵبژاردن دوابخرێت، ئەگەر دوانەخرێت رەنگە گرفتی گەورەی ئەمنی و سیاسیمان بۆ دروست بکات".  پەرلەمان تاوەکو ٣ی ئەیلوول پشووی هەیە، دوای ئەوەش، بە گوتەی رێبوار کەریم "بە دڵنیاییەوە پەرلەمان قسەی خۆی دەبێت بە دواخستن یان ئەنجامدانی هەڵبژاردنەکان".