کێنیس مککێنزی، فەرماندەی فەرماندەیی ناوەندی سوپای ئەمریکا لە هەڤپەیڤینێکدا لەگەڵ ئاژانسی هەواڵی ئەسۆشیەتد پرێس دەڵێت، ئاگادارە کە گرووپە چەکدارەکانی نزیک لە ئێران دەیانەوێت تەواوی هێزە رۆژئاواییەکان عێراق جێبهێڵن و هەربۆیە چاوەڕوان دەکرێت بە درێژایی ئەم مانگە هێرشەکانیان دژی ئەو بنکانە زیادبکەن کە هێزەکانی ئەمریکا و هێزە رۆژئاواییەکانی دیکەیان تێدا دەمێننەوە.   رۆژی پێنجشەممە ٩ - ١٢ - ٢٠٢١ دوایین گەڕی کۆبوونەوە تەکنیکییەکانی نێوان حکومەتی عێراق و هاوپەیمانیی نێودەوڵەتی لە بەغدا بەڕێوەچوو؛ دوای کۆبوونەوەکە بەرپرسانی عێراق رایانگەیاند، لە کۆتایی ئەم مانگەوە ئەرکی هێزەکانی هاوپەیمانیی نێودەوڵەتی بەشێوەیەکی فەرمی لە شەڕکردنەوە بۆ راوێژدان و یارمەتیدانی هێزە عێراقییەکان دەگۆڕدرێت.   دەقی هەڤپەیڤینی کێنیس مککێنزی، فەرماندەی فەرماندەیی ناوەندی ئەمریکا:   پرسیار: ئەفغانستان؛ دەتوانن پێمان بڵێن ئێستا قاعیدە و داعش لەوێ چۆنە؟  کێنیس مککێنزی: پێم وایە قاعیدە لە هەوڵی خۆدرووستکردنەوەدایە؛ لەم کاتەدا لەوە زیاتر نییە، بەڵام بەدڵنیاییەوە قاعیدە دەیەوێت لە ئەفغانستان دابمەزرێتەوە.  پرسیار: ئایا لەنێو ئەفغانستاندا خەڵک دەبەنە نێو ریزەکانیانەوە؟  کێنیس مەککێنزی: باوەڕم وایە هەم قاعیدە و هەم داعش لە نێوخۆی وڵات و لە دەرەوەش خەڵک دەبەنە نێو ریزەکانیانەوە.  پرسیار؛ ئایا بینیوتە تاڵیبان لەگەڵ ئەو دوو لایەنە کار بکات؟ ئایا بینیوتە تاڵیبان رێگە بە قاعیدە یان داعش بدات خۆی رێکبخاتەوە؟  کێنیس مککێنزی: ئەوان هێشتا توانایان هەیە دژی داعش شەڕ بکەن، ئەگەر بڕیار لەسەر ئەوە بدەن؛ هەروەها داعشیش بە دڵنیاییەوە لە سەرانسەری وڵاتدا هێرشی کردووەتەسەر تاڵیبان. پێم وایە وەڵامدانەوەی داعش لەلایەن تاڵیبانەوە ئاسانە. پێم وایە وەڵامدانەوەی قاعیدە قورسترە. پێشموایە سەرباری ئەوەی تاڵیبان بەتەنیا لە دەسەڵاتە بەڵام لەنێوخۆیدا هاوئاهانگی نییە و جیاوازی بیروبۆچوون لەبارەی شێوازی بەڕێوەبردن و بەرەوپێشچوون هەن. بەدڵنیاییەوە، ئێمە هەڵوێستێكی تووندمان لە تاڵیبان دەوێت بەرامبەر قاعیدە، هەر وەک ئەوان خۆیان لە رێککەوتنی دەوحەی قەتەر گوتیان ئەو کارە دەکەن، بەڵام پێم وانییە ئەو شتە بە تەواوەتی جێبەجێکرابێت.  پرسیار: ئایا لە کۆتایی مانگی ئابدا، هیچ هێرشێكی ئاسمانیی ئەمریکی لە ئەفغانستان ئەنجامدراوە؟  کێنیس مککێنزی: کاتێك تەماشای ئەفغانستان دەکەین داعشی خۆراسان و قاعیدە دەبینین و هەوڵمانداوە ئەوە بزانین کە ئایا ئەو دوو لایەنە هێشتا پلانەکانیان ماون بۆ ئەنجامدانی هێرشی دەرەکی دژی ئەمریکا یان نا؟ تواناشمان بۆ زانینی ئەوە پشت بە زانیاریی هەواڵگری و ئاسمانی و چەندین شتی دیکە دەبەستێت. ئێمە پەرە بەو توانایانەمان دەدەین و بە جیددی تەماشای ئەو بابەتەش دەکەین، بەڵام تاوەکو ئێستا هیچ هێرشێکمان ئەنجامنەداوە.  پرسیار: ژمارەی هێزەکانتان لە عێراق تاڕادەیەک جێگیرە، ئایا ئەمە دەگۆڕێت؟  کێنیس مەککێنزی: پێم وایە رۆڵی ئەو هێزانە گۆڕدراوە. ژمارەی هێزەکان وەک خۆیانە و هەروەک خۆشی دەمێنێتەوە، هەرچەندە ئێمە بەردەوام دەبین لە گفتوگۆکردن لەگەڵ حکومەتی عێراق سەبارەت بە ئاراستەی داهاتوو.  پرسیار: عێراقییەکان، هێشتا پشت بە ئەمریکا دەبەستن؛ پێم وایە پێویستیان بە پاڵپشتیی ئاسمانییە. پێتانوایە ئەوە بەردەوام بێت؟  کێنیس مککێنزی: پێم وایە بەردەوام دەبین لە پێشکێشکردنی هەندێ پاڵپشتیی سنووردار بۆ عێراقییەکان بۆ ئەوەی بەرەو پێشەوە بڕۆن. بەڵام دووبارە دەیڵێمەوە، ئەوە بە شێوەیەکی سەرەکی و تا رادەیەکی زۆر، پرۆسەیەکی ناشەڕکەرانە دەبێت.  پرسیار: بەم دواییە چەندین هێرش لەلایەن میلیشیا پاڵپشتیکراوەکانی ئێران ئەنجامدراون، زیادبوونی ئەو هەڕەشانە یان ئێستا گۆڕانیان چۆن دەبینیت؟  کێنیس مککێنزی: پێم وایە ئێران بەهۆی پێشکەوتنە سیاسییەکانی عێراق بێ ئومێد بووە. ئەوان لە سەرۆکوەزیران کازمی بێ ئومێد بوون. ئەوان بە ئەنجامی ئەم هەڵبژاردنە بێ ئومێد بوون کە ئەوەش ئەنجامی دەستوەردانیانە لە سیاسەتی عێراقدا و ئەنجامەکەش رەنگدانەوەی خواستی گەلی عێراقە بۆ نەهێشتنی ئەو دەستوەردانە. بۆیە پێم وایە ئەوەی کە ئەوان لە رێگەی لایەنە نزیکەکانی نزیک خۆیانەوە گوشاردەکەن، دانپێدانانێکە کە ناتوانن ئەم شتە بەشێوەیەکی یاسایی ئەنجامبدەن. بۆیە لە رێگەی نایاساییەوە هەوڵی بەدەستگەیشتنی ئەوە دەدەن کە ئەوەش مانای تووندوتیژییە. بۆیە هەڵکشانێکی کەمی تووندتیژی دەبینین و ئەم هەڵکشانەش، دەکرێت تاوەکو کۆتایی مانگی کانوونی یەکەم بەردەوام بێت. ئێمە زۆر لە نزیکەوە چاودێری دۆخەکە دەکەین. چاومان لەسەر پاراستنی هێزەکانمانە لە عێراق و سووریا.  پرسیار: ئایا بەردەوامبوونی هەڕەشەکان لەلایەن میلیشیا پاڵپشتیکراوەکانەوە دەبینیت؟ هیچ جووڵەیەک دەبینیت؟ هیچ شتێك دەبینیت کە نیگەرانت بکات؟  کێنیس مککێنزی: ئەوان بە راستی لە بێتوانابوونیان لە کاریگەریکردنە سەر پێکهێنانی حکومەت، بەو شێوازەی کە خۆیان دەیانەوێت، تووڕەن. پێم وایە هێرشەکە بۆ کوشتنی سەرۆکوەزیران رووداوێكی یەکجار گرنگە. پێم وایە ئەوە ئاماژەیەکە لەسەر ئەو بێهیواییەی کە ئێستا تێیدا دەژین. سەرباری ئەوەی کە ئەوان بە راستی دەیانەوێت هەموو هێزەکانی ئەمریکا بڕۆنە دەرەوە، بەڵام هەموو هێزەکانی ئەمریکا ناڕۆنە دەرەوە. لەبری ئەوە، وەک دەزانن، ئێمە شێوازی کاری هێزەکانمان گۆڕی و وەک هێزێکی ناشەڕکەر بەردەوام دەبین لە پەیوەندییەکانمان لەگەڵ عێراق لە بەرەوپێشچوونی.  پرسیار: بە لەبەرچاوگرتنی ئەو راستییەی کە گفتوگۆکانی ڤییەننا بەرەو پێشچوونیان تۆمارنەکردووە. ئایا پێتانوایە بارودۆخەکە لەگەڵ ئێران مەترسیدارتر بووە؛ بە واتا ئاساییەکەی خۆی، وەک هەڕەشەیەکی ئاسایی؟  کێنیس مککێنزی: ئێران هێشتا بەدوای ئەوەوەیە ئێمە لەسەر شانۆکە بکاتە دەرەوە و گۆڕەپانی سەرەکی ئەو کارەش بۆ ئەوان عێراق بووە. پێم وایە ئەوان هێشتا لەو باوەڕەدان کە دەتوانن گرژییەکان لە عێراق زیاد بکەن تاوەکو ئێمە دەچینە دەرەوە بەبێ ئەوەی ئەو کارەیان کاریگەری بکاتە سەر گفتوگۆ ئەتۆمییەکان؛ ئەم بابەتە سەربازیی نییە بەڵکو پەیوەندی بە سەرکردایەتی نیشتمانی ئەمریکاوە هەیە، بەڵام پێموایە ئەو هەڵوێستێکی مەترسیدارە بۆ ئێرانییەکان کە بتوانن بەرگری لێبکەن، چونکە من پێم وایە ئەوان ناتوانن ئەو دوو شتە پێکەوە بگونجێنن.  پرسیار: ئایا ئەوان بەم دواییە پەرەیان بە بەرنامە مووشەکییە بالیستییەکەیان داوە یان چی؟ چۆن هەڵسەنگاندن بۆ ئەوە دەکەن؟  کێنیس مەککێنزی: دەزانیت، ئەوان گەلەکەیان برسی دەکەن تاوەکو ئەو مووشەکانە دروستبکەن. ئەو مووشەکانە لەڕووی مەودا و توانای لەناوبردن و هێزەوە پەرەیان پێدەدرێت و ژمارەیەکی زۆریشیان لەو مووشەکانەیان هەیە. ئەوەش لەماوەی ٥ ساڵی رابردوودا بەڕاستی شتێكی نوێیە کە هێنراوەتە ئاراوە. بۆیە ئەو پەرەدانە و هێرشە زەمینییەکانیان و مووشەکە کروزەکانیان لە دوو ساڵی رابردوودا کە هاوکاتە لەگەڵ بەرنامەکانی تایبەت بە فڕۆکە بێفڕۆکەوانەکانیان کە زۆر چالاکە، من نیگەران دەکەن.