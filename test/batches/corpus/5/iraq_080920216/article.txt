وەزارەتی پەروەردەی عێراق بڕیارێکی دەرکردووە کە واژۆی عەلی حەمید مەخلەف، وەزیری پەروەردەی لەسەرە و تێیدا ئاماژە بەوە کراوە کە رۆژی یەکشەممە ١٢ - ٩ - ٢٠٢١ وەرزی نوێی خوێندن لە قوتابخانە و ناوەندەکانی دیکەی خوێندنی سەر بە وەزارەتی پەروەردە دەستپێدەکاتەوە.   لە بڕیارەکەدا ئاماژە بەوەکراوە کە دەستپێکردنەوەی خوێندن لەنێو هۆڵەکانی خوێندن بە مەرجی جێبەجێکردنی رێنوێنییە تەندروستییەکان دەبێت، ئەوەش بە مەبەستی رێگەگرتن لە بڵاوبوونەوەی زیاتری کۆرۆنا.   لەبارەی هەمان بابەت، گوتەبێژی وەزارەتی پەروەردەی هەرێمی کوردستان رایگەیاند، خوێندن لە قوتابخانە و ناوەندەکانی دیکەی خوێندنی سەر بە وەزارەتی پەروەردە لە هەرێمی کوردستان رۆژی ١٤ی مانگ دەبێت.   سامان سیوەیلی، گوتەبێژی وەزارەتی پەروەردەئ حکومەتی هەرێمی کوردستان ئەمڕۆ چوارشەممە ٨ - ٩ - ٢٠٢١ بە تۆڕی میدیایی رووداوی راگەیاند، "خوێندن لەنێو پۆل دەبێت و رۆژی ١٤ - ٩ - ٢٠٢١ یش یەکەمین رۆژی خوێندن دەبێت".   رۆژی ٣٠ - ٨ - ٢٠٢١ یش وەزارەتی پەروەردەی حکومەتی هەرێمی کوردستان راگەیێندراوێکی لەبارەی دەستپێکردنەوەی پرۆسەی خوێندن بڵاوکردەوە و تێیدا هاتبوو، دەوامکردن بە شێوەی ئاسایی دەبێت، لەگەڵ گرتنەبەری رێکارەکانی خۆپارێزی لە ڤایرۆسی کۆرۆنا.  لە بەشێکی راگەیێندراوێکدا، وەزارەتی پەروەردە ئاماژەی بەوەشکردووە، "بەخێوکاری قوتابیان مافیان هەیە ئەگەر ئارەزوومەندبوون لەبەر ڤایرۆسی کۆرۆنا، خوێندنی ئەلیکترۆنی و پاڵپشتی ماڵەوە دەستەبەر بکەن، دەتوانن بەڵێننامە پڕبکەنەوە و قوتابییەکەیان تەنیا لە تاقیکردنەوەکانی نووسینەکی و وەرزی ئامادەبێت".  هەروەها ئەوەش خراوەتەڕوو، "دوو هەفتە مۆڵەت دەدرێت بۆ گەڕاندنەوەی فۆرمی بەڵێننامە، لە پاش ئەوە قوتابی مافی نابێت تاوەکو کۆتایی وەرزی یەکەم بگەڕێتەوە بۆ ناو پۆل لە قوتابخانە".  وەزارەتی پەروەردە رایگەیاندبوو، "رێنمایی خشتەی دابەشکردنی بەشە وانەکان و ساڵنامەی خوێندن و شێوازی قەرەبووکردنەوە و پاڵپشتیی زیاتری قوتابیان و خوێندکاران بۆ چەند قۆناخ و پۆلێک، پاشتر وردەکارییەکەی گشتاندنی پێی دەردەچێت و پێویستە سەرجەم ناوەندەکانی خوێندن پێوەی پابەندبن".   بڕیارەکانی وەزارەتی پەروەردە بۆ سەرجەم باخچەی منداڵان، قوتابخانە، خوێندنگە و پەیمانگەکانە بە حکومی و ناحکومییەوە.