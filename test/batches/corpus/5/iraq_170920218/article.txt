جومانە غەلای، گوتەبێژی کۆمیسیۆنی هەڵبژاردنەکانی عێراق ئەمڕۆ هەینی ١٧ - ٩ - ٢٠٢١ بە تۆڕی میدیایی رووداوی راگەیاند: "کۆمیسیۆنی هەڵبژاردنەکان بڕیاریدا لە کاتی دەنگدان لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بەڕێوەبچێت، رێگە بە هیچ دەنگدەرێک نەدات مۆبایلی زیرەک لەگەڵ خۆی بباتە نێو بنکەکانی دەنگدان؛ ئەو بڕیارەش بۆ پاراستنی ویستی دەنگدەر و نهێنی دەنگدانە".  ئەو بڕیارەی کۆمیسیۆنی هەڵبژاردنەکانی عێراق لە کاتێکدایە، بەربژێرێک بەهۆی تۆمەتبارکردنی بە کڕینی کارتی دەنگدان لە هەڵبژاردنی داهاتوودا دوورخرایەوە.  کۆمیسیۆنی هەڵبژاردنەکانی عێراق، پێشتر بە تۆڕی میدیایی رووداوی راگەیاندبوو، ژمارەی ئەو کەسانەی کە لەو هەڵبژاردنەدا مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، زیاتر لە ١٧ ملیۆن لەو دەنگدەرانە کارتی بایۆمەترییان بۆ ئامادەکراوە و نزیکەی ١٤ ملیۆن لەو کارتانە دراونەتە خاوەنەکانیان، دەنگدەرەکانی دیکەش کە کارتی بایۆمەترییان نییە، کارتی ئەلیکترۆنییان هەیە بۆ ئەوەی دەنگی پێبدەن.  لە هەڵبژاردنی مانگی داهاتوودا دەنگدەران لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن، کە زۆرینەیان لە باڵەخانەکانی قوتابخانەکاندا دەبن.  لەو هەڵبژاردنەدا ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسی پەرلەمان.