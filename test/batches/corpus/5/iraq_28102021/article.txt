دکتۆر عیماد جەمیل، ئەندامی میدیایی کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدایی رووداو)ی راگەیاند، ئەمڕۆ پێنجشەممە پرۆسەی ژماردن و جیاکردنەوەی  ئەو وێستگەیان پارێزگای بابل دەستیپێکرد، کە تانەیان لێدراوە، هەروەها بڕیارە سبەی  پرۆسەی ژمارکردن و جیاکردنەوەی دەنگەکانی رەسافە و دواتریش کەرخ بەڕێوەبچێت.  دکتۆر عیماد جەمیل،  رەتیکردەوە، ئەمڕۆ  ژماردن و جیاکردنەوەی وێستگەکانی میسان و دیالە  بەڕێوەبچێت وەک ئەوەی لەسەر زاری گوتەبێژێکی کۆمسیۆن بڵاوبووەتەوە و ئاماژەی بەوەکرد، ئەمڕۆ تەنیا ژماردن و جیاکردنەوەی ئەو وێستگانەی بابل بەڕێوەدەچێت کە تانەیان لێدراوە.  نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی  هەڵبژاردنەکانی عێراق بە (تۆڕی میدیایی رووداو) راگەیاند، جیاکردنەوەی دەنگەکان بە ئامادەبوونی میدیاکان، نوێنەری بەربژێرەکان، قەوارە، حیزب و هاوپەیمانییە سیاسییەکان بەڕێوەدەچێت. هەروەها رێکخراوەکانی کۆمەڵگەی مەدەنی ناوخۆیی و بیانیی.  دوێنێ چوارشەممەش پرۆسەی ژماردنەوەی دەنگەکانی پارێزگای نەینەوا کۆتاییهات و ئەنجامەکانیش هاوتا بوون لەگەڵ ئەنجامی ئەلیکترۆنی.  جومانە غەلای، گوتەبێژی کۆمسیۆنی باڵای سەربەخۆی هەڵبژاردن بە رووداوی راگەیاند: "رۆژی چوارشەممە ٢٧ - ١٠ - ٢٠٢١ ژماردنەوەی دەستی بۆ ١٠٢ وێستگەی دەنگدان لە پارێزگای نەینەوا کۆتایی هات، کە تانەیان لێدرابوو، ئەنجامەکانیش وەک خۆی هاوتا بوون".  دوای تەواوبوونی پرۆسەی ژماردنەوەی دەنگی وێستگە تانەلێدراوەکانی پارێزگای نەینەوا، کۆمیسۆن راگەیێندراوێکی بڵاوکردەوە و رایگەیاند: "ژماردنەوەی دەنگی ئەو وێستگانەی تانەیان لێدرابوو. بە ئامادەبوونی نوێنەری بەربژێرەکان، چاودێرانی نێودەوڵەتی و رۆژنامەڤانان تەواو بوو، ئەنجامەکەشی دەنێردرێت بۆ ئەنجوومەنی کۆمیسیاران، بۆ ئەوەی بڕیاری پێویستی لەبارەوە بدەن".  کۆمیسیۆنی هەڵبژاردنەکان راگەیێندراوێکی لەبارەی تانەکانی دەنگدان بڵاوکردەوە و رایگەیاندووە، ١٧٤ تانەی لە پرۆسەی دەنگدان رەتکردووەتەوە و حەوت تانەشی پەسندکردووە کە یەکێکیان لە سنووری پارێزگای هەولێرە.  بەپێی راگەیێندراوی کۆمیسیۆنی باڵای سەربەخۆی هەڵبژاردنەکانی عێراق، ئەو تانانەی پەسندکراون سیانیان لە نەینەوا، دووانیان لە بەغدا، تانەیەک لە بەسرە و تانەیەکیش لە هەولێر بوون.  کۆمیسیۆنی هەڵبژاردنی عێراق دەڵێت، لەو شوێنانەی تانەکان پەسندکراون، ژماردنەوە و جیاکردنەوەی دەنگدان بەڕێوەدەچێت و "نوێنەری بەربژێرەکان لە پرۆسەی ژماردنەوە و جیاکردنەوەی دەنگەکان لەو وێستگانەی تانەکانیان پەسندکراون، ئامادە دەبن".  هەروەها ئاماژەی بەوەش کردووە، راپۆرتی رۆژانە لەبارەی ئەنجامی تانەکان بڵاودەکەنەوە.  بەپێی زانیارییەکانی پەیامنێری رووداو، تانەکانی پارێزگای هەولێر، کۆی گشتیی ١٩ تانە بووە و ١٨ یان رەتکراونەتەوە، تەنیا یەک تانە بە سوور هەژمارکراوە کە لە بازنەی یەک بووە و لەلایەن یەکێتیی نیشتمانیی کوردستانەوە پێشکەشکراوە، بەڵام ئەو تانەیەش ئەگەری زۆرە رەتبکرێتەوە، چونکە ئەو وێستگەیە بەدەست هەژمارکراوە و هاوتا بووە.