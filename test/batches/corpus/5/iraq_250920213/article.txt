دیاردەی شەڕی راگەیاندنی نێوان هێز و لایەنە سیاسییەکانی سوننەی عێراق لە سەرجەم هەڵبژاردنەکاندا تۆخ دەبێتەوە. ئەمجارەیان لەنێوان هەردوو هاوپەیمانیی عەزم بە سەرۆکایەتیی، خەمیس خەنجەر لەگەڵ هاوپەیمانیی تەقەدووم بە سەرۆکایەتیی محەممەد حەلبووسی، سەرۆکی پەرلەمانی عێراقە. خاڵی هەرە ناکۆکیان کێشەی سوننەکانی "جورف سەخر"ە.  شاکر حۆران، ئەندامی هاوپەیمانیی عەزم بە تۆڕی میدیایی رووداوی راگەیاند، "هاوپەیمانیی تەقەدووم ستەمکارە، دامەزراوەکانی دەوڵەت دەقۆزێتەوە و دەست بۆ پارەی سندووقی ئاوەدانکردنەوە دەبات و بۆ بانگەشەی هەڵبژاردن بەکاریاندەهێنێت".  حۆران راشیگەیاند، "بەکارهێنانی میدیا بۆ ئاڕاستەکردنی تۆمەت بۆ هاوپەیمانیی عەزم کارێکی ناڕەوایە و شەڕی راگەیاندنەکان تووندوتۆڵتر دەکات، بۆیە ناکرێ کار بگاتە ئاستی پەنجە شکاندن".  هەر لەمبارەیەوە، رەزاق عوبەیدی، بەربژێری هاوپەیمانیی تەقەدووم لە بەغدا، بە تۆڕی میدیایی رووداوی راگەیاند، "هۆکاری گرژییەکان و نانەوەی ئاژاوە و شەڕی راگەیاندن و دژایەتیکردنی چڕ و تۆمەت هەڵبەستنەوە و بڵاوکردنەوەی هەواڵی بێ بنەما لە دژی هاوپەیمانی تەقەدووم، سەرچاوەکەی بۆ شکستی لایەنی بەرامبەر دەگەڕێتەوە. پێشتر هیچ کارێکیان بۆ هاووڵاتییانی سوننە نەکردووە و لە داهاتووشدا بۆیان ناکرێت".   عوبەیدی دەشڵێت، "بەپێچەوانەوە، دەرکەوتنی بەهێزی هاوپەیمانی تەقەدووم و پاشخانی فراوانی خزمەتکردن بە ناوچە سوننەکان و دەستکەوتە مەزنەکانی، وا لە شکستخواردووەکان دەکات، تاوەکو ئاستی جنێودان دابەزن. بەڵام ئەو لایەنە شکستخواردووانە هەرگیز ناتوانن بەر لە پێشکەوتنەکانی ئاوەدانی و سەقامگیری بگرن کە هاوپەیمانی تەقەدووم کردوویەتی و دەیکات".   بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.