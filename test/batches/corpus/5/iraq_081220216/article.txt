ئەبو ئالا وەلائی، فەرماندەی کەتیبەکانی سەیدولشوهەدا، ئەمڕۆ چوارشەممە ٨ - ١٢ - ٢٠٢١، لە تویتێکدا دوای چەند کاژێرێکی کەم لە راگەیێنراوێکی رەیان کلدانی ئەمینداری گشتی جوڵانەوەی بابلیون و فەرماندەی گرووپی چەکداری بابیلۆن لەنێو حەشدی شەعبی وەڵامی دایەوە و گوتی: "لەبەر ئەوەی کریستیانەکان کە خوێن و گیانمان لەپێناوە گەڕانەوەی ئومێد بۆیان لێڕۆیشت و وەکو رێزێک بۆیان و بۆ هەموو کریستیانەکانی جیهان بەگشتی و ئەوەشی لەبری ئەوان هاتە لامان کە برای ئازیز رەیان کلدانییە و وەکو رێزێک بۆ مەسیح سڵاوی خوای لەسەر بێت، ئاهەنگەکانی سەری ساڵی زایینی رەچاودەکەین و خۆمان بۆ شەڕە گەورەکە بۆ دوای ٣١ - ١٢ - ٢٠٢١ ئامادەدەکەین ئەگەر داگیرکەر ملی بۆ کشانەوە لەخاکی عێراقی خۆشەویست نەدا".   رەیان کلدانی ئەمینداری گشتی جوڵانەوەی بابلیون، ئەمڕۆ چوارشەممە ٨ - ١٢ - ٢٠٢١، دوای سەردانیکردنی ئەبو ئالا وەلائی،  فەرماندەی کەتیبەکانی سەیدولشوهەدا کە یەکێکە لە گرووپە چەکدارەکانی شیعە، رایگەیاند: " فەرماندەی کەتیبەکانی سەیدولشوهەدا و برای بەرگریکار ئەبو ئالا وەلائی رەزامەندی لەسەر دواخستنی ئۆپەراسیۆنە سەربازییەکان و زیادکردنی چالاکییەکان بۆ ماوەیەکی دیکە و نادیار دواخست".  کۆتاییەکانی مانگی رابردوو کەتیبەکانی سەیدولشوهەدا، کە میلیشیایەکی حەشدی شەعبییە، لە راگەیێنراوێکدا رایگەیاند: "دوای بانگەوازی کردنەوەی دەرگای خۆبەخشی بۆ پەیوەندیکردن بەڕیزەکانمانەوە لەپێناو خۆئامادەکردن بۆ شەڕە گەورەکە لەدژی داگیرکەری خراپەکاری ئەمریکی ئەگەر ئامادەنەبوو عێراقی خۆشەویست بەجێبهێڵێت، داواکارییەکی زۆری جەماوەرییمان وەرگرت و ژوورێکی ئۆپەراسیۆنمان دروستکرد و زۆرترین داواکاری و پەیوەندییمان وەرگرت، ژمارەی ئەو خۆبەخشانە گەیشتوونەتە نزیکەی ٤٩ عێراقیی شەرەفمەند لە هەموو پارێزگاکان".  کەتیبەکانی سەیدولشوهەدا، گرووپێکی چەکداری شیعەیە و لە ساڵی ٢٠١٣ لە کەتائیبی حیزبوڵڵا جیابووەتەوە، گرووپەکە لە عێراق، سووریا، لوبنان و یەمەن چالاکی هەیە،  لەلایەن ئەبو ئالا وەلائییەوە سەرپەرشتی دەکرێت.   کەتیبەکانی سەیدولشوهەدا پاڵپشتی مانەوەی بەشار ئەسەد دەکات و لەساڵی ٢٠١٤ ش هەڕەشەی لە شانشینی سعودیە کرد و رایگەیاند: "هەرشتێک سعودی بێت ئامانجی ئێمەیە لە داهاتوودا و سعودیە وێران دەکەین".  گرووپەکە خراوەتە لیستی سزاکانی ئەمریکاوە، گرووپەکە تۆمەتبارە بە هێرشکردنە سەر فڕۆکەخانەی نێودەوڵەتی و بنکەی سەربازانی ئەمریکا و هاوپەیمانانی.   ٢٦ی تەمموزی ٢٠٢١، بەغدا و واشنتن گەیشتنە رێککەوتن لەبارەی کشانەوەی هێزەکانی ئەمریکا لەعێراق لە ٣١ - ١٢ - ٢٠٢١ گەیشتنە رێککەوتن، بەپێی رێککەوتنەکە سەرجەم هێزە شەڕکەڕەکانی ئەمریکا و هاوپەیمانی شەڕی دژ بەداعش لەو وادەیەکە لەعێراق دەکشێنەوە و چەندین جاریش گرووپەکە چەکدارەکانی شیعە هەڕەشەی رووبەڕوونەوەی ئەو هێزانەیان کردووە ئەگەر لەو وادەیە نەکشێنەوە.