عەباس عیمران، بەڕێوەبەری گشتیی کۆمپانیای گشتیی هێڵی ئاسمانیی عێراق، رۆژی پێنجشەممە ٢٥ - ١١ - ٢٠٢١ لە راگەیێندراوێکدا سەبارەت بە وردەکاریی دوو گەشتەکە رایگەیاند، "لەسەر بنچینەی رێنوێنییەکانی ناسر حوسێن شبلی، وەزیری گواستنەوە و دوای بەدەستهێنانی رەزامەندیی فەرمیی لایەنە پەیوەندیدارەکان، دوو گەشتی ئاسمانیی راستەوخۆ لە فڕۆکەخانەی نێودەوڵەتیی بەغداوە بۆ فڕۆکەخانەی مینسک (پایتەختی بێلاڕووس) ئەنجامدران بۆ هێنانەوەی هاووڵاتییە عێراقییەکان".  بەڕێوەبەری کۆمپانیای گشتیی هێڵی ئاسمانیی عێراق راشیگەیاندووە، "هەموو پێداویستییەکان بۆ خزمەتکردنی گەڕاوەکان دابینکراون، بەتایبەت کە ئەوان لە دۆخی مرۆیی ناهەمواردان".  ئەمەش لە کاتێکدایە، پێنجشەممەی رابردوو ١٨ - ١١ - ٢٠٢١ عێراق گەشتێکی ئاسمانیی نائاسایی لە بێلاڕووسەوە بۆ هەولێر و بەغدا ئەنجامدا، لەو گەشتەدا ٤٣١ کۆچبەر کە زۆرینەیان کورد بوون و لە سنووری نێوان بێلاڕووس و پۆڵەندا گیریانخواردبوو، گەڕانەوە هەرێمی کوردستان و عێراق.  زیاتر لە دوو هەفتەیە هەزاران کۆچبەر کە بەشێکی بەرچاویان کورد و عێراقین، لە سنووری بێلاڕووس و پۆڵەندا گیریانخواردووە؛ ئەوان لە رەوشێكی سەختدا ژیان بەڕێدەکەن. کۆچبەرەکان دەیانەوێت لە رێگەی بێلاڕووسەوە بچنە پۆڵەندا و لەوێشەوە بگەنە وڵاتانی دیکەی یەکێتیی ئەوروپا، تاوەکو ئێستا لانیکەم ٩ کۆچبەر لە سنووری نێوان ئەو دوو وڵاتە گیانیان لەدەستداوە.  پۆڵەندا زیاتر لە ١٧ هەزار سەربازی رەوانەی سەر سنووری خۆی لەگەڵ بێلاڕووس کردووە بۆ رێگرتن لە گەیشتنی کۆچبەران بۆ نێو خاکی وڵاتەکەی.  بەپێی ئاماری کۆمەڵەی پەنابەرانی سەرتاسەریی هەرێمی کوردستان، لە سەرەتای ئەمساڵەوە زیاتر لە ٢٨ هەزار کەس لە هەرێمی کوردستانەوە بەرەو ئەوروپا کۆچیان کردووە.