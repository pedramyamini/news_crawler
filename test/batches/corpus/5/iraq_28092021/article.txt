جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکان بە رادیۆی رووداوی راگەیاند، "دانی پارە بۆ وەرگرتنەوەی کارتی دەنگدان دەستپێشخەرییەکە حکومەت کردوویەتی. ئەوەیش لەبەر ئەوەیە زیاتر لە دوو ملیۆن کارتی دەنگدان ماون کە خاوەنەکانیان وەریانبگرنەوە. تاوەکو ئێستا بڕی ئەو پارەیە و چۆنێتیی دابەشکردنەکەی دیاری نەکراوە".  لە هەڵبژاردنی خولی پێنجەمی پەرلەمانی عێراقدا ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  گوتەبێژی کۆمیسیۆنی باڵای سەربەخۆی هەڵبژاردنەکان ئاماژەی بەوە کرد، "کۆمیسیۆن ١٦٠ سەرپێچیی تۆمارکردووە و بەڵگەکانمان لەسەریان کۆکردوونەتەوە کە سەرپێچییەکان لە هەموو پارێزگاکانن. تاوەکو ئێستا حەوت بەربژێر لەلایەن کۆمیسیۆنەوە دوورخراونەتەوە. ئەوانەیش شەشیان لەسەر سەرپێچی دوورخراونەتەوە و یەکێکیشیان مردووە".  جومانە غەلای ئەوەی خستەڕوو، ئێستا کۆمیسیۆن هەموو زانیارییەکانی دەنگدەرانی ئامادەکردووە و دەنگدەر دەتوانن لە کاتی خۆیدا دەنگ بدەن و هیچ بەربەستێکیان لەبەردەمدا نییە، بە گوێرەی یاسای هەڵبژاردنیش ئەنجامەکانی هەڵبژاردن لە ٢٤ کاژێردا رادەگەیێندرێن و کۆمیسیۆنیش پابەندی ئەو یاسایەیە.  بڕیارە هەڵبژاردنی پێشوەختی پەرلەمانی عێراق رۆژی ١٠ی تشرینی یەکەمی ٢٠٢١ لە ١٠٧٩ ناوەندی دەنگدان لە عێراق و هەرێمی کوردستاندا بەڕێوەبچێت.  لە هەڵبژاردنی پێشوەختی پەرلەمانی عێراقدا ٢٤ ملیۆن و ٢٩ هەزار و ٩٢٧ هاووڵاتیی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپ کراوە، ئەوانی دیکەش کە مەرجە زانیارییەکانیان لەلای کۆمیسیۆنی هەڵبژاردنەکان نوێکردبێتەوە، مافیان هەیە بە کارتی ئەلیکترۆنی دەنگ بدەن.