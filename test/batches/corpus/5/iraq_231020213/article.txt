رۆژی شەممە ٢٣ - ١٠ - ٢٠٢١ کۆمیسیۆنی هەڵبژاردنەکانی عێراق لە راگەیەندراوێکدا سەبارەت بە تانەکانی سەر ئەنجامەکانی هەڵبژاردنی پەرلەمانی عێراق رایگەیاند: "کۆمیسیۆن ئەمڕۆ بەردەوام بوو لە لێکۆڵینەوە لەو تانانەی کە پێشکەشی کراون، بۆیە بەشی پەیوەندیدار بە تانەکان بەردەوام بوو لە لێکۆڵینەوە لەو تانانە؛ ئەمڕۆ (٣٤٠) تانەی دیکە خرانە پێشی ئەنجوومەنی کۆمیسیاران و دوای کۆتاییهاتنی رێکارە پێویستەکانی لێکۆڵینەوە لە رۆشنایی بەڵگە و راسپاردە پێشکەشکراوەکان؛ ئەنجوومەنی کۆمیسیاران بە هۆکاری جیاجیا (٣٢٢) تانەی لێ رەتکردنەوە".  کۆمیسیۆنی هەڵبژاردنەکانی عێراق دەشڵێت: "گرنگترینی هۆکارەکانی رەتکردنەوەی تانەکان بریتین لە نەبوونی بەڵگە لە تانەکەدا یان سەرپێچیکردنی دەقی بڕگەی یەکەمی مادەی (٣٨)ی یاسای هەڵبژاردنی پەرلەمانی عێراق، چونکە ئەوەی تانەکەی پێشکەش کردووە وێستگەکە یان ناوەندەکەی دیاری نەکردووە کە تانەی لە ئەنجامەکانی داوە؛ لەبری ئەوەش داوای کردنەوەی هەموو وێستگەکانی بازنەی هەڵبژاردنەکەی کردووە؛ یاخود بەهۆی ئەوەی ئەنجامەکان کە تانەکارەکە دەڵێ دروستن هەر هەمان ئەو ئەنجامانەن کە راگەیێندراون؛ بۆیە ئەو تانانە لەگەڵ راسپاردە رەوانەی دەستەی دادوەریی هەڵبژاردن دەکرێن بۆ ئەوەی بەپێی یاسا بڕیاریان لێ بدات".  کۆمیسیۆنی هەڵبژاردنەکانی عێراق ئاماژە دەکات: "هاوکات ئەنجوومەنی کۆمیسیاران ١٨ تانەی قبووڵ کرد، چونکە ئەو تانە باڵگەی لەگەڵدایە؛ بۆیە ئەنجوومەنی کۆمیسیاران بڕیاری دا دەنگەکانی ٢٣٤ وێستگەی دەنگدان لە پارێزگاکانی (سەلاحەدین، بەسرە و بەغدا) بە دەست بژمێردرێن و جیابکرێنەوە، دواتر دوای کۆتاییهاتنی رێکارەکانی بە دەست ژماردن و جیاکردنەوە ئەنجوومەنی کۆمیسیاران راسپاردەی گونجاوی بۆ دەردەکات، بەڵام بە دەست ژماردن و جیاکردنەوەی دەنگەکان بە ئامادەبوونی نوێنەرانی بەربژێرە رکابەرەکان دەبێت لەو وێستگانە بەپێی وادە و رێکار و شیوازێک کە دواتر دیاری دەکرێت و پێشوەخت لێیان ئاگادار دەکرێنەوە".  کۆمیسیۆنی هەڵبژاردنەکانی عێراق لە کۆتاییدا بەڵێن دەدات: "لە تانەکانی دیکەش بکۆڵێتەوە و رۆژانە وردەکارییەکانی تانەکان لە رۆشنایی لێکۆڵینەوەکان ئاشکرا بکات تاوەکو هەموو تانەکان تەواو دەبن".  ئەمە لە کاتێکدایە کۆمیسیۆنی هەڵبژاردنەکانی عێراق، رۆژی چوارشەممە ٢٠ - ١٠ - ٢٠٢١، لە راگەیێندراوێکدا رایگەیاند: " ١٤٠٠ تانە کە لە ئەنجامەکانی هەڵبژاردن دراون بە دەستمان گەیشتوون".  رۆژی پێنجشەممەش ٢١ - ١٠ - ٢٠٢١ کۆمیسیۆن رایگەیاند: "تا ئێستا ٤٦٨ لەو تانانە بەهۆی نەبوونی بەڵگە و کەموکوڕییەوە رەتکرانەوە، هاوکات هەشت تانەیان قبووڵکراون کە لە پارێزگاکانی بەغدا، بەسرە، هەولێر، کەرکووک و نەینەوان؛ بۆیە لە چەند رۆژی داهاتوودا دەنگەکانی وێستگە تانە لێدراوەکان کە تانەکانیان قبووڵکراون بە دەست دەژمێردرێنەوە و جیادەکرێنەوە بۆ دڵنیابوون لە راستی ئەنجامەکانیان".  بەپێی ئەنجامە بەراییەکانی هەڵبژاردنی پەرلەمانی عێراق کە لە ١٠ی ئۆکتۆبەری ٢٠٢١ بەڕێوەچوو، رەوتی سەدر گەورەترین براوەی هەڵبژاردنە و ٧٣ کورسی پەرلەمانی بەدەستهێناوە، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی بەدەستهێناوە، پارتی دیموکراتی کوردستان ٣٣ کورسی بەدەستهێناوە، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٥ کورسی بەدەستهێناوە، هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.