هێمن باجەلان، ئەندامی کۆمیسیۆنی باڵای مافی مرۆڤ لە عێراق بە رادیۆی رووداوی راگەیاند، "لە عێراق یاسا سەروەر نییە، لایەنە سیاسییەکان و هۆزەکان رۆڵیان لە هەموو شتێک هەیە، زۆربەی کێشەکان لە رێگەی ئاشتەوایی هۆزەکان و بەبێ دادگە چارەسەر دەکرێن".  هێمن باجەلان، دەڵێت، "دۆخی زیندانیان لە عێراق خراپە، جێگەی مانەوەی زیندانییان لەنێو هۆڵەکانی زیندانەکان وەک پێویست نییە، هۆڵێک توانای ٥٠ کەسی هەبێت ئەوان دوو ئەوەندە خەڵکیان تێدا زیندانی کردووە، لە ناسریە زیندانێک هەیە توانای چوار هەزار کەسی هەیە، بەڵام ١١ هەزار کەسی تێدایە، ئەوەش وایکردووە نەخۆشیی پێست، سیل و نەخۆشیی دیکەی گوازراوە، لەنێو زیندانەکان بڵاوبێتەوە.  هێمن باجەلان لەبارەی هۆکارەکانی زیادبوونی تاوان و خراپیی رەوشی مافەکانی مرۆڤ ئاماژەی بەوە کرد، لە هەندێک پارێزگای عێراق رێژەی هەژاری گەیشتووەتە ٥٥ %، لە پارێزگای سەماوە، حکومەت خۆی رایگەیاندووە کە هەژاری لە سەرووی ٥٠ % ە، هەروەها لە زۆربەی شارەکانی عێراق دۆخی ئەمنی خراپە و چەک بەشێوەیەکی بەربڵاو لەنێو خەڵکدا بڵاوبووەتەوە.  لەبارەی رۆڵی کۆمیسیۆنی مافی مرۆڤ لە کەمکردنەوەی پێشێلکارییەکان هێمن باجەلان، ئەوەی خستەڕوو، "پەرلەمان و حکومەتی عێراق ئەو راپۆرتانەی ئێمە لەبەرچاو ناگرن و پشتگوێیان دەخەن، لە خولی رابردووی پەرلەمانی عێراق هیچ یاسایەکی پەیوەست بە مافی مرۆڤ دەرنەکراون، حکومەتی عێراق پرۆژەی ستراتیژی چوار ساڵەی بۆ مافەکانی مرۆڤ هەیە، بەڵام بەداخەوە وەزارەتی دادی عێراق و هەرێمی کوردستانیش زۆر بە گرنگی وەریان نەگرتووە. هەرچەند لەو رووەوە هەرێمی کوردستان باشترە لە عێراق. "  هەروەها ئەو ئەندامەی کۆمیسیۆنی مافی مرۆڤ لە عێراق لەبارەی زیادبوونی بەکارهێنان و مامەڵەکردن بە ماددە هۆشبەرەکان لە شارەکانی عێراق ئاشکرایدەکات، ئەو پارێزگایانەی هاوسنوورن لەگەڵ ئێران بەکارهێنان و مامەڵەکردن بە ماددەی هۆشبەر تێیاندا زۆرە، بەتایبەت لە شارەکانی کوت، عەمارە و بەسڕە.  بە بڕوای هێمن باجەلان، دەبێت هەندێک نەخۆشخانە هەبن و وەک نەخۆش مامەڵە لەگەڵ بەکارهێنەرانی ماددە هۆشبەرەکاندا بکەن، نەک وەکو تاوانبار، تاوەکو ئێستا تەنیا لە نەجەف سەنتەرێک بۆ چارەسەری ئاڵودەبووان هەیە، بەڵام ئەو سەنتەرە توانا پێویستی نییە. دەبێت حکومەتی عێراق گرنگی بەو پرسە بدات، چونکە بەکارهێنانی ماددەی هۆشبەر لە عێراق بووەتە دیاردە و لە هەزاران کەس تێپەڕی کردووە.