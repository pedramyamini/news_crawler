ئەمڕۆ هەینی، ١٤ - ١ - ٢٠٢٢، هادی عامری، سەرۆکی هاوپەیمانیی فەتح، لەبارەی هێرشەکانی دوێنێ پێنجشەممە و بەرەبەیانی ئەمڕۆی بارەگاکانی هاوپەیمانێتییەکانی تەقەدوم و عەزم و ناوچەی سەوز کە ئامانج لێی باڵیۆزخانەی ئەمریکا بوو لەو ناوچەیە راگەیێندراوێکی بڵاوکردەوە تێیدا هاتووە: "بەتووندی سەرکۆنەی هێرشەکانی ئەمدواییەی سەر ناوچەی سەوز و بارەگای هێزە سیاسییەکان بەگشتی دەکەین".  هەر لە راگەیێندراوەکەی هادی عامریدا هاتووە: "ئەو کردەوە بێ پاساون و پێویستە لەسەر هێزە ئەمنییەکان ئەرکەکانی خۆیان  لەرێکخستنی ئاسایش و پاراستنی هاووڵاتیان و موڵک و ماڵیان جێبەجێ بکەن و خودا عێراق و خەڵکەکەی لە هەموو خراپەیەک بپارێزێت".  دوێنێ و بەرەبەیانی ئەمڕۆ هەینی هێرشکرایە سەر بارەگای سێ پارتی هاوپەیمانیی رەوتی سەدر، کە سەرقاڵی پێکهێنانی کابینەی نوێی حکومەتی عێراقە، لەگەڵ هێرشێکی مووشەکی بۆ سەر باڵیۆزخانەی ئەمریکا و ناوچەی سەوز کە دوو برینداری لێکەوتەوە. "گرووپەکانی بەرگری"یش دەڵێن ئێمە لە پشت هێرشەکانەوە نین.  دوای ئەوەی بەرەبەیانی رۆژی پێنجشەممە ١٣ - ١ - ٢٠٢٢، لقی پێنجی پارتی دیموکراتی کوردستان لەبەغدا رووبەڕووی هێرشێک بووەوە و چەند کەسێکی نەناسراو بۆمبێکیان فێڕدایە نێو بارەگاکەوە، ئێوارەی هەمان رۆژ چەند مووشەکێک لە ناوچەی دۆرە بەغداوە ئاراستەی ناوچەی سەوز کران و یەکێک لەو مووشەکانە لە قوتابخانەیەک بەناوی ئیلافەوە کەوتە خوارەوە، بەپێی شانەی راگەیاندنی ئەمنی ئافرەتێک و کچێک بەو هۆیەوە برینداربوون، دواتریش بارەگایەکی هاوپەیمانی عەزم بەسەرۆکایەتی خەمیس خەنجەر کرایە ئامانج.  ئەو هێرشانە لەکاتێکدا دێت لە دوو ساڵی رابردوودا چەندینجار هەولێر و فڕۆکەخانەی نێودەوڵەتی هەولێر لەلایەن ژمارەیەک گرووپی چەکدارەوە بە مووشەک و درۆنی بۆمبڕێژکراو کراونەتە ئامانج.