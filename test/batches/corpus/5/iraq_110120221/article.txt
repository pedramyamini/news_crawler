ئەبو عەلی عەسکەری، بەرپرسی سەربازیی باڵای یەکینەکانی حیزبوڵڵای عێراق، کە بەشێکە لە حەشدی شەعبی، لە کەناڵی خۆی لە تیلیگرام رایگەیاند: "دەنگمان نەما هێندە داوامان کرد مافەکان بگەڕێندرێنەوە بۆ خاوەنەکانیان، بەردەوامیش هۆشداریمان دا لە مەترسی دەستگرتنەسەر مافی زۆرینە و شوێنکەوتنی ویستی دەرەکی؛ بەتایبەت ویستی بەریتانیا و ئیمارات".  بەرپرسە سەربازییەکەی حیزبوڵڵای عێراق هەروەها دەڵێت: "بەپێی ئاماژەکان لە گۆڕەپان و هەڵسەنگاندنی ئەمنی رۆژانی سەخت چاوەڕوانی عێراق دەکەن، لەو رۆژانەدا  هەمووان زیانمەند دەبن".  سادیقون: عێراق بەرەو تونێلی تاریک دەچێت  هەروەها  سەرۆکی فراکسیۆنی سادیقوون لە پەرلەمانی عێراق، کە فراکسیۆنەکەی باڵی سیاسی گرووپی چەکداری عەسائیبی ئەهلی حەقە و گرووپەکە بەشێکە لە حەشدی شەعبی رایگەیاند؛ یەکەم دانیشتنی پەرلەمان پشێوی و سەپاندنی ویست و رێکاری نایاسایی بەخۆیەوە بینی، بۆیە تانە لە ئەنجامەکانی ئەو دانیشتنە درا، عێراقیش بە خێراییەکی زۆر بەرەو رۆژانی سەخت و تونێلی تاریک دەچێت.  عەدنان فەیحان سەرۆکی فراکسیۆنی سادیقوون، لە هەژماری خۆیدا لە تویتەر رایگەیاند: "هەڵبژاردنێکی پێشوەخت و پاک نەبوو، روونە کە ئەنجامەکەی گۆڕدراوە، یەکەم دانیشتنی پەرلەمان پشێوی و سەپاندنی ویست و رێکاری نایاسایی بەخۆیەوە بینی، بۆیە تانە لە ئەنجامەکانی ئەو دانیشتنە درا".  سەرۆکی فراکسیۆنی سادیقوون دەشڵێت: "عێراق بەرەو کوێ دەچێت؟ عێراق بە خێراییەکی زۆر بەرەو رۆژانی سەخت و تونێلی تاریک دەچێت، ئەوەی لێی دەترساین و هەوڵمان دەدا دووچاری نەبین، زۆری نەماوە دووچاری بین".  ئەم  گوتە و هەڕەشانەی سەرۆکی فراکسیۆنی سادیقوون و بەرپرسە باڵاکەی گرووپی حیزبوڵڵای عێراق؛ لە کاتێکدان، فراکسیۆنی سەدری و گەورەترین فراکسیۆنی سوننە بە سەرۆکایەتی خەمیس خەنجەر و پارتی دیموکراتی کوردستان لە یەکەم دانیشتنی پەرلەمانی عێراق کە یەکشەممەی رابردوو ٠٩ - ٠١ - ٢٠٢٢ بەڕێوەچوو؛ توانییان بەبێ رەزامەندی هاوپەیمانی دەوڵەتی یاسا بە سەرۆکایەتی نووری مالیکی و هاوپەیمانی فەتح باڵی سیاسی گرووپەکانی حەشدی شەعبی سەرۆکی پەرلەمان و هەردوو جێگرەکەی هەڵبژێرن.  دانیشتنەکەی رۆژی یەکشەممە، حیزبوڵڵای عێراق و گرووپەکانی دیکەی حەشدی شەعبی تووڕە کردووە، چونکە فراکسیۆنی سەدری، کە رکابەری دەوڵەتی یاسا و هاوپەیمانی فەتحە بانگەشە بۆ پێکهێنانی حکومەتێک دەکات بەبێ بەشداری دەوڵەتی یاسا و بەشداری کارای هاوپەیمانیی فەتح.