د. روبا فەلاح حەسەن، بەڕێوەبەری گشتیی پەیوەندییەکان و تەندروستی لە وەزارەتی تەندروستیی عێراق بە رادیۆی رووداوی راگەیاند، "شەپۆلێکی دیکەی کۆرۆنا رووی لە عێراق کردووە و زۆر بە خێرایی بڵاودەبێتەوە، ئەگەر خەڵک ڤاکسین لە خۆیان نەدەن و خۆیان نەپارێزن، لە چەند هەفتەی داهاتوودا کێشەی گەورەمان بۆ دروست دەبێت. "  بە گوتەی د. روبا، ئەو شەپۆلە زیاتر ئەو کەسانە دەگرێتەوە کە ڤاکسینیان لە خۆیان نەداوە، بۆیە پێی دەڵێن شەپۆلی ئەو کەسانەی خۆیان نەکوتاوە، چونکە زۆربەی ئەوانەی کوتراون، زۆر بە سووکی تووشی دەبن.  ئەو بەڕێوەبەرە لە وەزارەتی تەندروستیی عێراق ئاماژەی بەوە دا، زیاتر لە ٨ ملیۆن و ٨٠٠ هەزار کەس ڤاکسینیان لە خۆیان داوە، بە یەک قورچک و دوو قورچک و هەندێکیش سێ قورچکیان وەرگرتووە.  د. روبا فەلاح حەسەن ئەوەی خستەڕوو کە ڤاکسینی پێویست لە بەردەستە، بەڵام کێشەکە ئەوەیە خەڵک وەک پێویست ناچن خۆیان بکوتن، بە تایبەت ئەوانەی نەخۆشیی درێژخایەنیان هەیە دەبێت زوو وەریبگرن.  د. روبا فەلاح حەسەن گوتیشی، "ئامێری پشکنینی ئۆمیکرۆن لە هەموو پارێزگاکانی عێراق هەیە. تاقیگەی ناوەندی و چەندین تاقیگەی دیکەمان هەن کە دەتوانن هەموو جۆرەکانی کۆرۆنا دیاری بکەن. کێشەی پشکنین و دیاریکردنی کۆرۆنامان نییە، بەڵام ئەگەر خەڵک خۆیان نەپارێزن و ڤاکسینیش لە خۆیان نەدەن ئەوە لە چەند هەفتەی داهاتوودا تووشی کێشەیەکی گەورە دەبینەوە، چونکە شەپۆلەکە زۆر خێرایە. "  بەڕێوەبەری گشتیی پەیوەندییەکان و تەندروستی لە وەزارەتی تەندروستیی عێراق باسی لەوە کرد، لە کاتی گەشتکردندا ئەو کەسانەیشی ڤاکسینیان لێدراوە دەبێت پشکنینی کۆرۆنایان پێبێت، چونکە هێشتا دۆخەکە لەژێر کۆنترۆڵدا نییە و دەبێت بە لایەنی کەمەوە ٧٠ % ی خەڵک بە ڤاکسین بکوترێن تاوەکو بتوانن دەستکاریی ئەو رێکارانە بکەن، چونکە ئەوانەی ڤاکسینیشیان لێدراوە تووشی دەبنەوە، بەڵام بە سووکی دەیگرن، بۆیە دەبێت لە کاتی گەشتکردندا پشکنینی "پی سی ئاڕ" بکەن.  لە عێراق هاوشێوەی هەموو وڵاتانی دیکە ئۆمیکرۆن بڵاوبووەتەوە و خێراییەکەیشی زۆر لە جۆرەکانی دیکەی کۆرۆنا زیاترە.