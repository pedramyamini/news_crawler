دانیشتوویەکی گوندی بوسوف لە ناسریە دەڵێت، "لە دێر زەمانەوە ئاوی فورات بۆ خواردنەوە و مەلەوانی بەکاردەهێنین؛ ئێستا بووەتە زبڵدان و گژوگیا. بۆیە داوا لە بەڕێوەبەرایەتیی ژینگە دەکەین، چارەسەرێکمان بۆ بدۆزێتەوە. پێویستە بەڕێوەبەرایەتیی ژینگە لیژنە پێکبهێنێت و چارەسەرێک بۆ ئەم کێشەیە بدۆزێتەوە. یان ئەوەتا زبڵ و خاشاکەکە هەڵبگرن، یان ئەوەتا رێڕەوەکەی بخەنە سەر رووباری هۆڵەندی".  خەڵکی ناسریە، ناوەندی پارێزگای زیقار، باجی زۆری پیسیی ئاوی رووباری فوراتیان داوە؛ بەهۆی خواردنەوەی ئاوی پیس، ژمارەی تووشبوون بە شێرپەنجە لە ساڵی ٢٠٠٦ ـەوە تاوەکو ٢٠١٩ لە ٥٥٧ بۆ ١٦٠٠ تووشبوو بەرزبووەتەوە.  پسپۆڕانی بوارەکە هۆشداری دەدەن و دەڵێن، نەدۆزینەوەی چارەسەر دەبێتە هۆی ئەوەی دۆخەکە خراپتر بێت.  بەشێک لە رووباری فورات لە قەزای چبایش لە پارێزگای زیقار، کە ناوچەیەکی گەشتیارییە و ناوی لەنێو لیستی کەلەپوورەکانی یونسکۆ هەیە؛ رۆژانە بڕێکی زۆری زبڵ و خاشاکی لادەبرێت.  بەگوێرەی ئامارەکانی نەتەوە یەکگرتووەکان، ٧٠ % ی زبڵی کەرتی پیشەسازیی عێراق دەکرێتە نێو رووبار و دەریاچەکان.   جاسم ئەسەدی، سەرۆکی رێکخراوی Nature Iraq دەڵێت، "ئەمە کاریگەریی دەبێت لەسەر ئابووری و تەندروستیی خەڵک بەرلەوەی کاریگەریی لەسەر ناوچەکە هەبێت، هەروەک ئێرە بە ناوچەیەکی شوێنەواری سەیر دەکرێت. تەندروستیی خەڵک و باری داراییان بەلای ئێمەوە لە هەموو شت گرنگترە، دەبێت پارێزگارییان لێبکەین".  پیسبوونی ئاوی رووباری دیجلە و فورات لە عێراق دوو بەڵای دیکەن بەسەر ئەو دوو سەرچاوە گرنگەی کە ئاستی ئاوەکانیان لە ٢٠٢١ دا بە رێژەی ٥٠ % کەمیکرد.  نەتەوە یەکگرتووەکان عێراقی وەکو پێنجەمین زەرەرمەندترین وڵات بەهۆی گۆڕانی کەشوهەوا لە جیهاندا ناساندووە.  بەگوێرەی ئامارێکی بەرنامەی ژینگەیی نەتەوە یەکگرتووەکان، لە ساڵی ٢٠١٥ دا هەر هاووڵاتییەکی عێراقی ساڵانە ٢١٠٠ مەتر سێجا ئاوی بەردەکەوت، لە ٢٠٢٥ ئەم بڕە دەگۆڕێت بۆ ١٧٥٠ مەتر سێجا.