بەرهەم ساڵح، سەرۆککۆماری عێراق لە پەیامێکدا بۆ محەممەد حەلبووسی، سەرۆکی هەڵبژێردراوی عێراق نووسیویەتی، "برای بەڕێز محەممەد حەلبووسی، سەرۆکی هەڵبژێردراوی ئەنجوومەنی نوێنەران؛ گەرمترین و جوانترین پیرۆزباییتان لێدەکەم بەبۆنەی هەڵبژاردنەوەتان وەکو سەرۆکی ئەنجوومەنی نوێنەران بۆ خولی دووەم و هیوای سەرکەوتنت بۆ دەخوازم لە سەرخستنی کارەکانی ئەنجوومەنی نوێی نوێنەران و راپەڕاندنی ئەرکە نیشتمانی و دەستوورییەکان بە ئاراستەی پێکهێنانی حکومەتێکی کارای کاریگەر رووەو خزمەتکردنی گەلی عێراق".  پەیامەکەی بەرهەم ساڵح لە کاتێكدایە، ئێوارەی رۆژی یەکشەممە ٠٩ - ٠١ - ٢٠٢٢ پەرلەمانی عێراق بە مەبەستی هەڵبژاردنی سەرۆکی پەرلەمان کۆبووەوە.  لە پرۆسەی دەنگدانەکەدا ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بۆ محەممەد حەلبووسی و ١٤ پەرلەمانتار دەنگیان بۆ مەحموود مەشهەدانی دا و ١٤ دەنگیش پووچەڵ بوون.