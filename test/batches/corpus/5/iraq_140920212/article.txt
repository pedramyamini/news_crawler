عەبدولحوسێن هینداوی، راوێژکاری سەرۆکوەزیرانی عێراق بۆ کاروباری هەڵبژاردن، بە ئاژانسی فەرمیی هەواڵەکانی عێراقی راگەیاند: "بەمزووانە زیاتر لە ٥٠٠ چاودێری نێودەوڵەتی لە وڵاتانی بیانی و عەرەبی دەگەنە عێراق بۆ چاودێریکردنی رۆژی دەنگدان لە ١٠ی ئۆکتۆبەری داهاتوو، ١٣٠ لەو چاودێرانە سەر بە نەتەوە یەکگرتووەکانن، ١٣٠ چاودێری دیکەشیان سەر بە یەکێتیی ئەوروپان؛ چاودێرەکانی دیکەش سەر بە کۆمکاری وڵاتانی عەرەب و رێکخراوی کۆنگرەی ئیسلامی، هەروەها چەندین چاودێری وڵاتانیان تێدایە وەک رووسیا، کە ئامادەیی دەربڕیوە بۆ ناردنی چاودێر بۆ چاودێریکردنی هەڵبژاردنی داهاتوو".  عەبدولحوسێن هینداوی گوتیشی: "کاری چاودێرانی نەتەوە یەکگرتووەکان و هەموو چاودێرە نێودەوڵەتییەکان بریتی دەبێت لە چاودێریکردنی پرۆسەی هەڵبژاردن لە رۆژی دەنگدان؛ لەگەڵ هەڵسەنگاندنی پرۆسەی دەنگدان؛ بۆیە هیوادارم هەڵبژاردنی ئەمجارە لە هەڵبژاردنەکانی پێشوو باشتر بێت لە رووی رێگرتن لە پێشێلکاری و ساختەکاری بە دابینکردنی پێداویستییەکانی پاراستنی هەڵبژاردن لە رێگەی تەکنەلۆجیای پێشکەوتوو".  هەروەها عیماد جەمیل موحسین، ئەندامی فەرمانگەی راگەیاندن لە کۆمیسیۆنی باڵای سەربەخۆی هەڵبژاردنەکان لە عێراق، پێشتر بە تۆڕی میدیایی رووداوی راگەیاند: "تائێستا رێکخراوی نەتەوە یەکگرتووەکان بەڵێنی داوە ١٣٠ چاودێری خۆی رەوانەی عێراق بکات بۆ چاودێریکردنی پرۆسەی دەنگدان لە هەڵبژاردنی پێشوەختی پەرلەمانی عێراق، هاوکات یەکێتی ئەوروپاش بەڵێنی داوە بە ١٠٠ چاودێری خۆی چاودێری پرۆسەکە بکات، بەڵام ئێمە پێشبینی دەکەین چاودێری زیاتر رەوانە بکەن، هەروەها بانگهێشتنامەمان بۆ ٥١ وڵات و کۆمکاری عەرەبی و ٢٥ رێکخراو ناردووە بۆ ئەوەی چاودێربنێرن بۆ چاودێریکردنی پرۆسەی هەڵبژاردن کە لە مانگی داهاتوودا بەڕێوەدەچێت".  کۆمیسیۆنی هەڵبژاردنەکانی عێراق دەڵێ؛ لە هەڵبژاردنی پێشوەختی خولی پێنجەمی پەرلەمانی عێراق، دەنگدەران لە ٨ هەزار و ٢٧٣ ناوەندی دەنگدان دەنگدەدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.  لەو هەڵبژاردنە ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسیی پەرلەمان.