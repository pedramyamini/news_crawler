دەسەڵاتی فڕۆکەوانی لە عێراق، ئەمڕۆ هەینی ٢٩ - ١٠ - ٢٠٢١ لە راگەیێندراوێکدا سەبارەت بە مەرجی تەندروستی بۆ رێگەدان بە گەشتکردنی هاووڵاتیان بۆ دەرەوەی عێراق رایگەیاند: "بۆ گەشتیارانی بەڕێز و هەموو کۆمپانیاکانی فڕۆکەوانی کە لە عێراق کار دەکەن؛ داواکارین لەم ماوەیەدا بۆ رێگەدان بە گەشتکردنی گەشتیارانی عێراق بۆ دەرەوە پشت بە کارتی نێودەوڵەتیی وەرگرتنی پێکوتەی کۆڤید ١٩ نەبەستن، بەڵکو لەبری ئەو کارتە پشت بە پشکنینی (PCR) ببەستن تایبەت بەو ڤایرۆسە؛ ئەو پشکنینەش دەبێ پێش ٧٢ کاژێر لە گەشتکردن کرابێت".  لە بەشێکی دیکەی راگەیێندراوەکەدا هاتووە، بڕیارەکە تاوەکو ماوەیەکی نادیار کاری پێدەکرێت.  ئەوەش لە کاتێکدایە، بەپێی راگەیێندراوێکی پێشووی دەسەڵاتی فڕۆکەوانی لە عێراق بڕیار بوو لە ١ی ئۆکتۆبەرەوە هەموو گەشتیاران لە عێراق ناچارکرابان لە کاتی گەشتکردن بۆ دەرەوەی عێراق کارتی نێودەوڵەتی وەرگرتنی پێکوتەی دژە کۆرۆنایان پێ بێت، بەڵام بڕیارەکە جێبەجێ نەکرا.