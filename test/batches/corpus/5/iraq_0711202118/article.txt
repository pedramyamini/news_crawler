عەلی حامد، فەرمانبەر دەڵێت، "دەستدرێژیی بەو شێوەیە، ئاسانکاری دەکات بۆ ئەنجامدانی تاوان و دروستکردنی ئاڵۆزی، ئەم هێرشە کاریگەریی لەسەر عێراق دەبێت و ئەوەی کە زیانمەند دەبێت، هاووڵاتییانن".  سەجاد حونین - ی کاسبیش پێیوایە، کاری لەو شێوەیە دەبێتە هۆی تێکچوونی رەوشی گشتی و لە بەرژەوەندیی عێراقدا نییە.  هێرشەکەی سەر ماڵی کازمی لە ناوچەی سەوز لە بەغدا بەرەبەیانی رۆژی یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ روویدا، لە هێرشەکەدا کازمی سەلامەت بوو، چونکە وەکو لە راگەیاندنەکانی عێراقدا بڵاوبووەتەوە، بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی بریندار بوون، بەشێک لە دانیشتووانی بەغدا پەنجەی تۆمەت بۆ گرووپەکانی نزیک لە ئێران درێژ دەکەن و ئەوان بە بکەری ئەو کارە دەزانن.  حامد ئەلموسەوی، مامۆستا لەو بڕوایەدایە هێرشەکە وەڵامی ئەو گرووپانەیە کە لە هەڵبژاردندا بەشداربوون، "وەکو خۆیان گوتبوویان، هەڵوێستی تووندیان لە دژی سەرۆکوەزیران دەبێت و بەڵێنی خۆیان جێبەجێ کرد، تاوەکو ئێستاش هیچ لایەنێک بەرپرسیارێتیی خۆی راگەیاندووە، هەموو بەڵگەکانیش نیشانی دەدەن، ئەو کارە وەڵامدانەوەیە".  ئەبو ئەحمەد، چالاکڤان دەڵێت، "بەداخەوە لایەنی بکەر پێشتر ھەڕەشەی کردبوو لە راگەیاندن و تۆڕە کۆمەڵایەتییەکان، بەڵام سەرۆکوەزیران دوای تویتەکەی ویستی رەوشەکە ھێور بکاتەوە لە شەقامی عێراقی، چونکە نەیویست خوێن لە شەقامی عێراقی بڕژێت، وەکو دەزانی حیزبە سیاسییەکان گرووپی چەکداریان ھەیە، چەکیان بەدەستەوەیە و فڕۆکەی بێفڕۆکەوانیان ھەیە، شتی دیکەش".  هێرشەکەی سەر ماڵی کازمی لە کاتێکدایە کە ماوەی زیاتر لە دوو ھەفتەیە لایەنگرانی حەشدی شەعبی دژی ئەنجامەکانی هەڵبژاردن خۆپێشاندان دەکەن و لە دوو رۆژی رابردوودا و لەمیانی ھەوڵی خۆپێشاندەران بۆ گەیشتن بە ناوچەی سەوز گرژی و رووبەڕووبوونەوە لەنێوان خۆپێشاندەران و ھێزەکانی ئەمنی روویدا و کوژراو و برینداری لێکەوتەوە.  لەدوای ساڵی ٢٠٠٣، یەکەمجارە ھەوڵی کوژرانی سەرۆکوەزیرانی عێراق دەدرێت، رووداوێک کە زۆربەی شەقامی عێراقی و لایەنە سیاسییەکانی تووشی شۆک کردووە و کاردانەوەی نێوخۆیی و جیهانیشی بەدوای خۆیدا ھێناوە.