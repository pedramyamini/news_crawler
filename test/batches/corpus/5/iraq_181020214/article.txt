موهەنەد مستەفا، ئەندامی تیمی راگەیاندنی کۆمیسیۆنی باڵای سەربەخۆی هەڵبژاردنی عێراق لە لێدوانێکی رۆژنامەوانییدا رایگەیاند "ئەو تانانەی لە ئەنجامی هەڵبژاردن دراون لەرێگەی داتا و بەڵگەکان و ئەو زانیارییانەی لەبەردەستی کۆمیسیۆندان مامەڵەیان لەگەڵدا دەکەین، دوای ئەوە بۆ ئەنجوومەنی کۆمیسیاران و دواتر بۆ دەستەی باڵای دادوەری بەرزدەکرێنەوە".  سەبارەت بە ژماردەنەوەی دەنگەکان بە دەست، موهەنەد مستەفا گوتیشی: "جیاکردنەوە و ژماردنەوەی دەنگەکان تەنیا بۆ ئەو وێستگانە دەکرێت کە سکاڵا و تانەیان لەسەرە.  موهەنەد موستەفا، ئەندامی تیمی راگەیاندنی کۆمیسیۆنی باڵای سەربەخۆی هەڵبژاردنی عێراق لەبارەی ئەو سکاڵایانەشی تۆمارکراون گوتی: "تەنیا ٥٨ سکاڵا لە رۆژی دەنگدانی گشتی تۆمارکراون  لە کۆی ٥٥ هەزار و ٤١ وێستگەی دەنگدان، ئەم ژمارە کەمە بەڵگەیە لەسەر بێگەردیی دەنگدان".  رۆژی ١٠/١٠/٢٠٢١ هەڵبژاردن بۆ خولی پێنجەمی ئەنجوومەنی نوێنەرانی عێراق بەڕێوەچوو، رێژەی دەنگدان بەپێی کۆمیسیۆنی باڵای سەربەخۆی هەڵبژاردنەکان ٤٣ % بووە، ئەنجامەکانی هەڵبژاردن بەشێوەیەکە دڵی بەشێکی زۆرە لایەنە شیعە دەسەڵاتدارەکانی رەنجاندووە. بەهۆی کەمبوونەوەی ژمارەی کورسییەکانیان هەرزوو کەوتنە تانەلێدان لە ئەنجامەکان و تۆمەتبارکردنی کۆمیسیۆن بە یاریکردن بە ئەنجامەکانی هەڵبژاردن.