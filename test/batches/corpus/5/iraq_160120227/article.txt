دکتۆر فوئاد حوسێن وەزیری دەرەوەی عێراق، ئەمڕۆ یەکشەممە ١٦ - ٠١ - ٢٠٢٢، لە کۆنگرەیەکی رۆژنامەوانی هاوبەشدا لەگەڵ گابریلیۆس لاندسبیرگیس وەزیری دەرەوەی لیتوانیا کە ئەمڕۆ بە سەردانێک گەیشتە بەغدا، رایگەیاند: لە دیدارمان لەگەڵ وەزیری دەرەوەی لیتوانیا پرسی چوونی کۆچبەرانی عێراقیمان بۆ بێلاڕووس و لەوێشەوە بۆ لیتوانیا و پۆڵەندا و لاتڤیا تاوتوێکرد، هەروەها پەیوەندی دوولایەنەی نێوان عێراق و لیتوانیا، لەگەڵ لابردنی ناوی عێراق لەلایەن یەکێتی ئەوروپاوە لە لیستی وڵاتە مەترسیدارەکان لە رووی سپیکردنەوەی پارە و پارەدارکردنی تیرۆرمان تاوتوێ کرد".  وەزیری دەرەوەی عێراق گوتیشی: تاوەکو ئێستا لە رێگەی ١٠ گەشتی ئاسمانییەوە نزیکەی ٤ هەزار کۆچبەری عێراقیمان بەشێوەیەکی ئارەزوومەندانە لە سنوورەکانی بێلاڕووس لەگەڵ وڵاتانی لیتوانیا و پۆڵەندا و لاتڤیا هێناوەتەوە عێراق، بەڵام هێشتا ژمارەیەک کۆچبەری عێراقی لە لیتوانیا ماونەتەوە، هەر کاتێکیش بڕیار بدەن دەیانگەڕێنینەوە بۆ عێراق.  وەزیری دەرەوەی عێراق ئاشکراشیکرد: گابریلیۆس لاندسبیرگیس وەزیری دەرەوەی لیتوانیا دوای ئەوەی لەگەڵ مستەفا کازمی، سەرۆکوەزیرانی عێراق کۆدەبێتەوە، سەردانی هەولێر دەکات.  پێشتر ئەحمەد سەحاف گوتەبێژی وەزارەتی دەرەوەی عێراق، لە ١٥.١٢.٢٠٢١، رایگەیاند: وەزارەتی دەرەوەی عێراق تاوەکو ئێستا ٤٢٠ پاسپۆرتی گەڕانەوەی بەو کۆچبەرە عێراقییانە داوە، کە لە سنووری نێوان (بێلاڕووس و پۆڵەندا) گیریان خواردووە و دەیانەوێ بگەڕێنەوە عێراق.  لە دوو مانگی کۆتایی ساڵی ٢٠٢١ وە هەزاران کۆچبەر، کە زۆرینەیان خەڵکی هەرێمی کوردستان بوون، لە سنووری بێلاڕووس و پۆڵەندا گیریان خوارد، ئەوان لە رەوشێکی سەختدا دەژیان، دەیانویست لە رێگەی بێلاڕووسەوە بچنە پۆڵەندا و لەوێشەوە بگەنە وڵاتانی دیکەی یەکێتیی ئەوروپا، تاوەکو ئێستاش زیاتر لە ١٠ کۆچبەر لە سنوورەکانی بێلاڕووس لەگەڵ وڵاتانی لیتوانیا و پۆڵەندا و لاتڤیا گیانیان لەدەستداوە.  بەپێی نوێترین ئاماری دەزگای لووتکە بۆ کاروباری ئاوارە و پەنابەران لە هەرێمی کوردستان، لە ساڵی ٢٠٢١ دا ٥٣ هەزار کەس لە عێراق و هەرێمی کوردستان بۆ دەرەوە کۆچیان کردووە.