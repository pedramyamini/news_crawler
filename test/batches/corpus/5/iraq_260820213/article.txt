سەرەتا هەڵمەتەکە لەلایەن ساڵح محەممەد عێراقی وەزیری سەدر دەستیپێکرد، دواتریش ئیبراهیم جابری، کە بەمدواییانە لەلایەن موقتەدا سەدرەوە بە سەرپەرشتیاریی پارێزگای زیقار دیاریکرا.  جابری لە پەیجی خۆی رایگەیاندووە: "ئامادەین بۆ ملیۆنی گوێڕایەڵیی و دڵسۆزی". وەک ئاماژەیەک بۆ بەڕێوەچوونی خۆپێشاندانی ملیۆنی. پاشان حەسەن عوزاری سەرکردەی رەوتی سەدر، بەشداری لەو هەڵمەتە کرد و دواتریش بەرپرسانی دیکەی رەوتەکەی بەدوایدا هات.  حەسەن کەعبی، جێگری سەرۆکی پەرلەمانی عێراق لە فراکسیۆنی سائیرونی سەر بە رەوتی سەدر لە پەیجی خۆیدا ئاماژەی بەوەکردووە، بۆ هەموو کاروباری ئاینی و سیاسیی و کۆمەڵایەتی سەماحەتی سەرکردە موقتەدا سەدر سەرپشک دەکات، لە خۆشی و ناخۆشییەکان لەگەڵیدا دەبێت.  بەم شێوەیە زۆربەی پەرلەمانتارانی فراکسیۆنی سائیروون و بەرپرسانی دیکەی رەوتەکە و دەیان هەزار لایەنگری رەوتی سەدر پشتیوان خۆیان دەربڕیوە.  چاودێران پێیانوایە، ئەو جموجۆڵە زەمینەسازییە بۆ بڕیارێکی گرنگ، رەنگە گەڕانەوە بێت بۆ هەڵبژاردنەکان، یاخود پەرەسەندنی جەماوەریی بێت لە دژی بەڕێوەچوونی هەڵبژاردن لە وادەی دیاریکراوی خۆیدا، کە بڕیارە ١٠/١٠/٢٠٢١ بەڕێوەبچێت. رەوتی سەدریش بایکۆتی هەڵبژاردنی لەو وادەیە کردووە.