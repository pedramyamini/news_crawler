لە راگەیێندراوێکدا لەبارەی هێرشەکەی بەرەبەیانی رۆژی یەکشەممە ٠٧ - ١١ - ٢٠٢١ی سەر ماڵی کازمی لە ناوچەی سەوزی بەغدا، زانکۆی ئەزهەر رایگەیاند، "لەگەڵ عێراقین". ئاماژەی بەوەش کردووە، "بە تووندی سەرکۆنەی ئەو هەوڵی تیرۆرکردنە تاوانکارانەیە دەکەین کە بەرەبەیانی ئەمڕۆ رووبەڕووی مستەفا کازمی، سەرۆکی ئەنجوومەنی وەزیران عێراق بووەوە؛ پشتیوانیی تەواوی خۆمان بۆ عێراق دووپات دەکەینەوە دژی هەموو ئەوانەی هەڕەشەن بۆسەر ئاسایش و سەقامگیرییەکەی".  لە راگەیێندراوەکەدا هاتووە، "داوا لە سەرجەم عێراقییەکان دەکەین یەکگرتوو و یەکڕیز بن و بەرژەوەندیی عێراق بخەنە سەروو هەموو شتەوە و دژی دووژمنەکانی بووەستنەوە؛ هەروەها دەرفەت لەبەردەم خاوەن ویستە خراپەکان کە باشەیان بۆ ئەو وڵاتە عەرەبییە ناوێت، نەهێڵنەوە".  بەرەبەیانی رۆژی یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ لە رێگەی فڕۆکەی بێفڕۆکەوانەوە هێرشکرایە سەر ماڵی مستەفا کازمی، سەرۆکوەزیرانی عێراق لە ناوچەی سەوز. دواتر کازمی پەیامێکی ڤیدیۆیی بڵاوکردەوە و داوای لە هەمووان کرد دەست بە دیالۆگێکی ئارام بۆ ئاییندەی عێراق بکەن.  کازمی لە پەیامەکەیدا رایگەیاند، "بۆ کەسوکار و گەلەکەم لە هەموو شوێنێکی عێراقی مەزندا، بۆ هەموو ئەو کەسانەی بەم شەوە نیگەران بوون، ماڵەکەم رووبەڕووی هێرشێکی ترسنۆکانە بووەوە. سوپاس بۆ خودا، تەندروستیی خۆم و هەموو ئەو کەسانەی لەگەڵمدا کار دەکەن زۆر باشە. هێزە ئەمنی و سەربازییە قارەمانەکانتان کار دەکەن بۆ سەقامگیری و پاراستنی عێراق. مووشەک و فڕۆکە بێفڕۆکەوانە ترسنۆکەکانیش وڵات و ئاییندەمان بونیاد نانێن. ئێمەش بەردەوام کار دەکەین لەپێناو بونیادنانی دەوڵەتمان بە رێزگرتن لە دامەزراوەکانی و گەشەپێدانی زیاتری بۆئەوەی داهاتوویەکی باشتر بۆ سەرجەم عێراقییەکان دابین بکەین. داوا لە هەمووان دەکەم دەست بە دیالۆگی ئارام و بونیادنەرانە لە پێناو عێراق و ئاییندەی عێراق بکەن".