عەباس حوسێن، خاوەنی یەکێک لەو ئۆتۆمبێلانەی زیانی بەرکەوتووە دەڵێت، "ئۆتۆمبێلەکەم لێرە راگرت، چونکە قەرەباڵخییەکی زۆر هەبوو. چووم خواردنی ئێوارەم هێنا بۆمبەکە لێرە لەبەردەم بانکەکە تەقییەوە، زیانی بە دایکم گەیاند لای سەریەوە هەمووی بووە خوێن من بە راکردن گەڕامەوە بەپەلە گەیاندمانە نەخۆشخانە".  موسلم خالیدی، دانیشتووی کەڕادەیە و دەڵێت، "لە هۆتێلەکە دانیشتبووین دەنگێکی زۆر گەورە هات یەکەم جارە دەنگێکی ئاوا گەورەی تەقینەوە دەبیستم یەکسەر بەپەلە چووینە دەرەوە.. سەرەتا وامزانی ئۆتۆمبێلی بۆمبرێژکراوە تەقەیوەتەوە".   بە گوتەی بەشێک لە شارەزایانی بواری ئەمنی، تێکچوونی دۆخی ئەمنی و زیادبوونی تەقینەوە و هێرشەکان بەهۆی ناکۆکیی سیاسی و ترسی پەراوێزخستنی گرووپە چەکدارەکانی نزیک لە ئێران وای کردووە دەستی تۆمەتیان بۆ درێژ بکرێن.   سەرمەد بەیاتی، شارەزای ئەمنی دەڵێت، "من وای دەبینم لەسەر هێزە سیاسییەکان پێویستە لە بەردەم ئەم بابەتە هەڵوەستە بکەن، گفتوگۆی ئەو بابەتانە بکەن با لە ژوورە داخراوەکان بێت نامانەوێت بە ئاشکرا قسە بکەن، دەبێت تاوتوێی دۆخەکە بکەن لەنێوان خۆیان، هەست بەوە بکەن کە گەل چاوی لەوانە کە سەرکردەی چوار ساڵی داهاتوون بەهیچ شێوەیەک قبووڵکراو نییە. لایەنە سیاسییەکان لەم کاتەدا بە تەقینەوە دەست پێبکەن هەرگیز دۆخەکە بۆ ئەوە قبووڵکراو نابێت".   لە ماوەی چوار رۆژدا شەش هێرشی سەر بارەگای حیزبەکان و تەقینەوەی نارنجۆک و بۆمب لە بەغدا ئەنجامدراون، بەبێ ئەوەی لێکۆڵینەوە ئەمنییەکان ئەو دەستەیان ئاشکرا کردبێت کە لەپشت هێرشەکانەوەن.