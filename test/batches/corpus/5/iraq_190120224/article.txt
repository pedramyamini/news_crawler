ئێوارەی ئەمڕۆ چوارشەممە، ١٩ - ١ - ٢٠٢٢، موقتەدا سەدر، رێبەری رەوتی سەدر تویتێکی لەبارەی چوارچێوەی هاوئاهەنگییەوە کرد و بەشێک لەلایەنەکانی نێوی بە هێرشەکانی چەند رۆژی رابردوو و ئەمڕۆی سەر نووسینگەی شاخەوان عەبدوڵڵا، جێگری سەرۆکی ئەنجوومەنی نوێنەرانی عێراق لە کەرکووک تۆمەتبار دەکات.  موقتەدا سەدر لە تویتەکەیدا دەڵێت: "هەندێک لەلایەنە سیاسییەکانی بەرهەڵستکاری پێشووی ئەنجامەکانی هەڵبژاردن و حکومەتی زۆرینەی نیشتیمانیی ئێستا پەنایان بۆ دادگەی عێراقی برد و هیچ قسەیەک لەئێمەوە لەوبارەیەوە دەرنەچوو، ئەوە پرسێکی یاساییە و بۆ هەمووان فەراهەمە، بەڵکو ئەوە جێی رەزامەندیی ئێمە بوو  تەنانەت ئەگەر نەگەن بە ئامانجەکانیشیان بەپێی پێدراوە یاساییەکان، بەڵام هەندێک لەوانەی کە لەسەر چوارچێوەکە هەژماردەکرێن پەناببەن بۆ تووندوتیژی و کردنە ئامانجی بارەگای حیزبەکانی پشتیوانی حکومەتی زۆرینە، ئەوە پرسێکە عەقڵ، شەرع و یاسا قبوڵی ناکات".  موقتەدا سەدر داوایەک لە سەرکردەکانی چوارچێوەی هاوئاهەنگی دەکات و دەڵێت: "پێویستە لەسەر ئاقڵمەندانیان پەلە بکەن لە جڵەوکردنی ئەو گرووپە بێسەروبەر و گێرەشێوێنانە، چونکە لۆژیک نییە سیاسەتمەدار پەنا بۆ تووندوتیژی ببات ئەگەر نەگاتە ئامانجەکەی، سیاسەت رۆژێک بۆ تۆیە و رۆژێک بۆ ئەوی دیکەیە".  موقتەدا سەدر، رێبەری رەوتی سەدر، لەتویتەکەیدا هەروەها دەڵێت: "ئەو کەسەی بانگەشەی بەرگری دەکات پێویستە عێراقییەکان نەکاتە ئامانج، ئەمە دۆخی ئەمنی خراپتر دەکات و ناوبانگی لەلای خەڵک لەکەدار دەکات".  رووی قسەکانیشی دەکاتە حکومەتی عێراق و دەڵێت: "دەبێت حکومەت رێوشوێنی ئەمنیی تووندتر بگرێتەبەر و پەلە بکات لەئاشکراکردنی بکەرەکانیان بۆ ئەوەی دیموکراسیەت نەبێتە گەمە بەدەستی ئەم و ئەو، ئێمە ئەو قسانە نە لەترسدا و نە لەلاوازیدا دەکەین، هەمووان دەزانن ئێمە کێین، بەڵام ئێمە ئاشتیمان خۆش دەوێت و عاشقی نیشتیمان و گەلین و نایانخەینە بەر مەترسی و سەرکێشی".  موقتەدا سەدر، رێبەری رەوتی سەدر، لەو تویتەیدا کە دوای کۆبوونەوەکەی ئەمڕۆی چوارچێوەی هاوئاهەنگی لە ماڵی نوری مالیکی لەبەغدا دێت، جارێکی دیکە هۆشداریی دەداتە ئەو لایەنانەی هێرش دەکەنە سەر بارەگای حیزبەکان و دەڵێت: "هەروەها پێویستە بزانن ئێمە دەستمان بەدەسەڵاتەوە نەگرتووە، بەڵکو دەمانەوێ چاکسازی بکەین و مۆتەکەی گەندەڵی و تیرۆر و داگیرکاری و ئاساییکردنەوەی پەیوەندییەکان لەگەڵ ئیسرائیل بەرێگە یاساییەکان دووربخەینەوە و ئێمە دەتوانین ئەوە بکەین ئێوە دەزانن".  هەروەها دەڵێت: "ئەگەر ئێمە هەڵبژاردنمان دۆڕاندبا یان سازشمان کردبا یان لە پێکهێنانی حکومەتی زۆرینە دووربخراباینەتەوە ئەوا هەرگیز پەنامان بۆ تووندوتیژی نەدەبرد، ئێمە لەسەر ئەوە پەروەردە کراوین و رێگە بەکەس نادەین، کە سەر بە ئێمە بێت ئەو کارە بکات، بۆیە پەروەردەی ئەو کەسانەتان بکەن وەکو چۆن ئێمە کردمان".  لەکۆتایی تویتەکەیدا موقتەدا سەدر دەڵێت: "مەزهەب بە شکۆکەی دەپارێزرێت نەوەک بە تووندوتیژی و دەستدرێژیکردنە سەر ئەوانی دیکە، لەخوا بترسن و باش رەفتار بکەن و گەندەڵی مەکەن خوا کەسی گەندەڵی خۆش ناوێت".  تویتەکەی موقتەدا سەدر، پاش نزیکەی دوو کاژێر لە هێرشکردنە سەر نووسینگەی شاخەوان عەبدوڵڵا، جێگری دووەمی سەرۆکی پەرلەمانی عێراق  لەکەرکووک دێت، شاخەوان عەبدوڵڵا لەوبارەیەوە بە تۆڕی میدیایی رووداوی راگەیاند، کاژێر ٧: ٢٥ی ئێوارەی ئەمڕۆ چوارشەممە ١٩ - ٠١ - ٢٠٢٢ بە بۆمب هێرشکرایە سەر نووسینگەکەم لە نزیک فولکەی ئیخوان لە گەڕەکی رەحیماوای کەرکووک، بەڵام هیچ زیانی گیانی نەبووە و تەنیا زیانی بە باڵەخانەکە گەیشتووە.  بەرەبەیانی رۆژی پێنجشەممە ١٣ - ١ - ٢٠٢٢، لقی پێنجی پارتی دیموکراتی کوردستان لەبەغدا رووبەڕووی هێرشێک بووەوە و چەند کەسێکی نەناسراو بۆمبێکیان فڕێدایە نێو بارەگاکە. ئێوارەی هەمان رۆژ چەند مووشەکێک لە ناوچەی دۆرەی بەغداوە ئاراستەی ناوچەی سەوز کران و یەکێک لەو مووشەکانە لە قوتابخانەیەک بەناوی ئیلافەوە کەوتە خوارەوە، بەپێی شانەی راگەیاندنی ئەمنی ئافرەتێک و کچێک بەو هۆیەوە برینداربوون.  دوای چەند کاژێرێک لە هێرشەکەی سەر ناوچەی سەوز، لە گرتەیەکی ڤیدیۆییدا دەردەکەوێت دوو سەرنشینی ماتۆڕسکیلێک لەناوچەی ئەعزەمیەی بەغدا بۆمبێک هەڵدەدەنە نێو بارەگای پارتی تەقەدووم، کە محەممەد حەلبووسی، سەرۆکی ئەنجوومەنی نوێنەرانی عێراق سەرۆکایەتی دەکات، لە راگەیێندراوێکدا پارتی تەقەدووم رایگەیاند: "گرووپێکی لەیاسالادەر ئەو هێرشەیان کردووە، ئەمەش دوای ئەو دەستکەوتانە دێت کە هاوپەیمانی تەقەدووم بەهاوئاهەنگی لەگەڵ هاوبەشانی نیشتیمان لەپێناو عێراق بەدەستهێناون لەپێناو عێراقێکی ئاسایش و گەشەسەندووی بێ مێلیشیاکان".  هەروەها رۆژی هەینی، ١٤ - ١ - ٢٠٢٢، بە بۆمب هێرشکرایە سەر بارەگای هاوپەیمانیی عەزمی سوننەکان لەناوچەی یەرموکی بەغدا.