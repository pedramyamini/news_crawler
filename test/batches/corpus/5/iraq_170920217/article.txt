لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، دەڵێت "هێزەکانی دژەتیرۆر چوار تیرۆریستی داعشیان لە ناوچە جیاجیاکانی بەغدای پایتەخت و سێ تیرۆریستی دیکەیان لە قەزای فەلوجە سەر بە پارێزگای ئەنبار دەستگیرکردووە".  گوتەبێژی فەرماندەی گشتیی هێزە چەکدارەکانی عێراق ئاشکرای کردووە، "هێزەکانی سەر بە دەزگای دژە تیرۆر بە هەماهەنگی لەگەڵ هێزەکانی ئاسایشی هەرێمی کوردستان، دوو تیرۆریستی دیکەی داعشیان لە پارێزگای کەرکووک دەستگیرکردووە".  رۆژی چوارشەممەی رابردوو، هێزە ئەمنییەکانی عێراق دەستگیرکردنی چوار ئەندامی داعشیان لە هەردوو پارێزگای کەرکووک و ئەنبار راگەیاند.  وێڕای ئەوەی عێراق لە ساڵی ٢٠١٧ دا سەرکەوتنی بەسەر رێکخراوی داعش و کۆنترۆڵکردنەوەی تەواوی رووبەری ئەو خاکەی کە رێکخراوەکە لە هاوینی ٢٠١٤ دا دەستی بەسەرداگرت، راگەیاند؛ بەڵام تاوەکو ئێستا رێکخراوەکە لە رێگەی پاشماوە و شانە نووستووەکانی ناوبەناو کردەی تیرۆریستیی ئەنجام دەدات، بەتایبەت لە ناوچەکانی نێوان پارێزگاکانی کەرکووک و سەلاحەدین و دیاله، کە بە "سێگۆشەی مەرگ" ناودەبرێت.