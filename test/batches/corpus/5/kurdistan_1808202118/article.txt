حەسەن سالم، پەرلەمانتاری عەسایب ئەهل حەق، دەڵێت "ئێمە بە تێکڕا رەتیدەکەینەوە ئەم هەڵبژاردنە دوابخرێت، بەڵکو لە وادەی خۆیدا ئەنجام دەدرێت. بێگومان بەو کارانە رازی نابین کە دەیانەوێت دوابخرێت".  ھەرچەند لایەنە کوردستانییەکان ئامادەکاریی تەواویان کردووە بۆ ھەڵبژاردن و زۆربەشیان دەستیان بە بانگەشەی ھەڵبژاردن کردووە، بەڵام بەشێک لە لایەنە کوردییەکان بە دووری دەبینن هەڵبژاردن لە ١٠ی ئۆکتۆبەری ئەمساڵ بەڕێوەبچێت.  رێبوار تەھا، پەرلەمانتاری یەکێتی ئاماژەی بەوە کرد، "تاوەکو ئەو ساتەی ئاگادارم، رێککەوتنێکی گشتی سەبارەت بە ئەنجامدانی ھەڵبژاردن لەو کاتەی دیاریکراوە، نییە؛ بۆیە رەنگە گۆڕانکاری بکرێت، بەڵام مەترسییەکانی نەکردن لەسەر عێراق قورس دەکەوێتەوە، لە ھەمان کاتیشدا رەنگە دوای ھەڵبژاردنیش مەترسییەکانی ئەنجامدانی ھەڵبژاردن بۆ پرۆسەی سیاسی قورس بێت".  کۆمیسیۆنی باڵای ھەڵبژاردنەکان ھەموو ئەو دەنگۆیانە رەتدەکاتەوە کە باس لە دواخستنی هەڵبژاردن دەکەن و سوورن لەسەر ئەنجامدانی ھەڵبژاردن لە وادەی دیاریکراو و ئامادەکاریی تەواویان کردووە.  جومانە غەلای، گوتەبێژی کۆمیسیۆنی ھەڵبژاردنەکان رایگەیاند، "کۆمیسیۆنی ھەڵبژاردنەکان بە سەرۆک و ئەندامانیەوە ناچنە ژێر گوشاری دەرەکییەوە، چونکە ئەوان سەربەخۆن و تەکنۆکراتن، کار دەکەن بۆ ئەنجامدانی ھەڵبژاردن بەوپەڕی شەفافی، دەستپاکی و دادپەروەری؛ هەروەها کار دەکەن بۆ ئەنجامدانی ھەڵبژاردن بەپێی سیستەمی نێودەوڵەتی و ھەڵبژاردن لە وادەی دیاریکراو ئەنجام دەدرێت".  یەکەم ھەنگاوی مستەفا کازمی لەدوای دەستبەکاربوونی وەکو سەرۆک وەزیرانی عێراق ئەوەبوو بڕیاریدا ھەڵبژاردنی پێشوەختە لە ٦ی حوزەیران ئەنجام بدرێت و دواتر کاتەکەی دواخرا بۆ ١٠ی ئۆکتۆبەر.  پەرلەمان لە چاوەڕوانیی ئەنجامدانی ھەڵبژاردنی پێشوەختەیە، بۆئەوەی دەرگای پەرلەمان بەڕووی پەرلەمانتارانی خولی پێنجەمدا بکرێتەوە، بەڵام کێشە سیاسییەکان و سووربوونی ھەندێک لایەن بۆ ئەنجام نەدانی، ئەگەری دواخستنی ھەڵبژاردنی پێشوەختەی زیاتر کردووە.