بەپێی ئەو زانیارییانەی لە ئەندامێکی شاندەکەوە دەست هۆرڤان رەفعەت، پەیامنێری رووداو لە سلێمانی کەوتووە، دوێنێ سێشەممە ١١ - ٠١ - ٢٠٢٢، شاندی باڵای یەکێتیی بە سەرۆکایەتیی بافڵ جەلال تاڵەبانی، هاوسەرۆکی یەکێتیی نیشتمانیی کوردستان و ئەندامییەتی رەفعەت عەبدوڵڵا، ئەندامی مەکتەبی سیاسی، خالید شوانی، ئەندامی سەرکردایەتی، ئەمین بابەشێخ، گوتەبێژی یەکێتیی و ئەندامی مەکتەبی سیاسی ئەو حیزبە و هەرێم کەمال ئاغا، سەرۆکی فراکسیۆنی یەکێتیی لە پەرلەمانی عێراق، بەڕێکەوتن بۆ بەغدا.  هەر بەپێی ئەو سەرچاوەیە، بڕیاربوو ئەو شاندە باڵایەی یەکێتی لە پیرمام لەگەڵ شاندی باڵای پارتی دیموکراتی کوردستان کۆببێتەوە، بەڵام دواخرا بۆ هەفتەی داهاتوو، واتە بڕیار وایە کۆبوونەوەی شاندی باڵای یەکێتی و پارتی لە هەفتەی داهاتوودا لە هەولێر بکرێت.  بڕیارە لە ماوەی ئەم هەفتەیە شاندە باڵاکەی یەکێتی لە بەغدا لەگەڵ لایەنە شیعی و سوننییەکان کۆببێتەوە، بابەتی کۆبوونەوەکان و ئەجێندای سەردانی شاندە باڵاکەی یەکێتیش بۆ بەغدا، پەیوەستە بە پرسی یەکلاکردنەوەی پۆستی سەرۆککۆمار.  پێشتر لەنێو یەکێتی باس لە ناوهێنانی چوار بەربژێر دەکرا، لەوانە (دکتۆر بەرهەم ساڵح، مەلا بەختیار، عیماد ئەحمەد و عەدنان موفتی) بەڵام ئێستا تاکە بەربژێری یەکێتی بۆ خستنە سەر مێزی گفتوگۆ لەگەڵ پارتی و لایەنە سیاسییەکانی دیکەی عێراق بە سوننە و شیعەوە تەنیا دکتۆر بەرهەم ساڵحە.  رۆژی ٠٩ - ٠١ - ٢٠٢٢، لە یەکەم دانیشتنی خولی پێنجەمی ئەنجوومەنی نوێنەرانی عێراق، دەستەی سەرۆکایەتیی ئەنجوومەنی نوێنەران هەڵبژێردران و پەرلەمانتارانیش سوێندی یاساییان خوارد.  بڕیارە دوای ئەوە پۆستی سەرۆکایەتیی کۆمار و سەرۆکوەزیران یەکلایی بکرێتەوە. یەکێتیی نیشتمانیی کوردستان چەند جارێک رایگەیاندووە کە ئەو پۆستە بە مافی خۆیان دەزانن.