لە ساڵانی نێوان ٢٠١٥ - ٢٠١٨، زیاتر لە ٣٠ هەزار چەکداری حەشدی شەعبی بەهۆی پابەندنەبوونیان بە کار و ئەرک و دیسپلینی سەربازیی و هەڵاتنیان لە شەڕی دژ بە داعش و چەندین هۆکاری دیکە، گرێبەستیان هەڵوەشێندرایەوە و دواتر بابەتەکە بووە پرسی شەقام و رای گشتیی.   حەشدی شەعبیش بۆ خۆدەربازکردن لە گوشارەکان بڕیاری دووبارە گەڕاندنەوەیانی دابوو. بەڵام رێکارەکان زۆر بە سستی بەڕێوەدەچوو. ئەم بابەتە لە بانگەشەی هەڵبژاردنی پێشوەختە قۆسترایەوە و هاوپەیمانی فەتح زۆرترین هەوڵی بۆ گەڕاندنەوەیان دا.    پێشتر دادگەی دەستووریی عێراق بەگوێرەی بڕگەی ئەلیف لە ماددەی ٥٠ی یاسای بوودجەی فیدراڵی بۆ ساڵی ٢٠٢١، بە پاساوی ئەوەی رۆڵیان هەبووە لە پاراستنی ئەمن و ئاسایشی عێراق و بەشداریکردنیان لە جەنگی دژەتیرۆردا، وەزیری دارایی عێراقی سەرپشک کرد بۆ پێدانی مووچەکانی چەکدارە لە کارلادراوەکانی حەشدی شەعبی.   بەڵام وەزارەتی دارایی بە نووسراوێکی فەرمی وەڵامی دەستەی حەشدی شەعبی دایەوە و پێی راگەیاندن کە بەهۆی نەگونجانی داواکارییەکە لەگەڵ پارەپێدانی مانگانەکە و تاوەکو چارەسەرکردنی بابەتەکە لەگەڵ فەرمانگەی ژمێریاری و دووبارە گونجاندنەوەیان، بڕیاری پارە پێدانەکە سڕکراوە.   ئەم بابەتە لە تۆڕە کۆمەڵایەتییەکاندا هەرای نایەوە و کاردانەوەی جیاوازی لەسەر ئاستی سەرکردایەتیی لایەنە شیعەکانیشی لێکەوتەوە.   نووری مالیکی، سەرۆکی هاوپەیمانیی دەوڵەتی یاسا، لە هەژماری تایبەتی خۆی لە تۆڕی کۆمەڵایەتیی تویتەردا رایگەیاند، "پێویستە بەپەلە شایستە داراییەکانی ئەو چەکدارانەی حەشدی شەعبی کە گرێبەستەکانیان هەڵوەشێندراونەتەوە، چارەسەر بکرێت".   لە بەرامبەردا، حەیدەر عەبادی، سەرۆکوەزیرانی پێشووتری عێراق رۆژی شەممە ٠٢ - ١٠ - ٢٠٢١ لە هەڤپەیڤینێکدا لەگەڵ میدیایەکی عێراقی رایگەیاند: "نابێت بابەتی ئەمنی بە سیاسیی بکرێت و لایەنە سیاسییەکان دەستوەردانی تێدا بکەن. گەرمکردنی گەڕاندنەوە و پێدانی مووچەی ئەو چەکدارانە لە کاتی بانگەشەکاندا پینەکردنێکی دوو مانگییە و مەبەست کۆکردنەوەی دەنگە. ئێمەش ئەم بڕیارەمان رەتکردووەتەوە".   عەبادی گوتیشی: "بڕیارەکە کرۆکی کێشەکان چارەسەر ناکات. روونە پێدانی دوو مووچە بەو چەکدارانە بەکارهێنانی حەشدە بۆ بانگەشەی هەڵبژاردن. ئەمە سووکایەتییە بە پرۆسەی هەڵبژاردن و مەرجەعیەتیش. هەروەها ئەم بابەتە پێویستی بە ٤٥٠ ملیار دینارە بۆ هەر ساڵێکی دارایی".   لەلایەکی دیکەوە، حەشدی شەعبی راگەیێندراوێکی لەبارەی نووسراوەکەی وەزارەتی دارایی عێراق بڵاوکردەوە و رایگەیاند، نووسراوەکە ١٢ رۆژ پێش ئێستا دەرچووە و سێ رۆژ دەبێت بەدەستیان گەیشتووە. جەختی لەوە کردەوە، باس لە هەڵوەشاندنەوەی شایستە داراییەکانی ئەم چەکدارانە نەکراوە، ئاماژە بە سڕکردنی کاتیی هاتووە، تاوەکو گونجاندنیان بە یاسا کارپێکراوەکانەوە.   هەفتەی رابردوو، حوسێن یەساری، پەرلەمانتاری هاوپەیمانیی فەتح، بە تۆڕی میدیایی رووداوی گوت، "ئەمە دۆخێکی مرۆییە و هەموو کەس درک بەم دۆخە گرنگە دەکات. ئەگەر رۆڵی قارەمانانەی حەشدی شەعبی نەبووایە، ئەمڕۆ عێراقێکی یەکگرتوو لەئارادا نەدەبوو. بۆیە پێویست ناکات لایەنی دیکە ئەم بابەتە بکاتە موزایەدە".   حوسێن یەساری رایگەیاند، "ئەگەر دۆخی ئابووریی عێراق ئاسایی بووایە، ئەوانەی گرێبەستەکانیان هەڵوەشابوو، ساڵی ٢٠١٩ دەگەڕێندرانەوە ریزەکانی حەشدی شەعبی. هەروەها گوشار و ئاستەنگی بەشێک لە لایەنە سیاسییەکانیش هۆکاربوون بۆ دواخستنی گەڕاندنەوەیان و دووبارە دامەزراندنەوەیان. نابێ رۆڵی ئەمانە فەرامۆش بکرێت، چونکە قوربانییانداوە و بەرەنگاری تیرۆر بوونەوە و بوێرانە جەنگاون".   یەساری روونیشکردەوە: "سەرباری ئاستەنگ و رێگرییەکی زۆر و دژایەتیکردنی بەردەوام، کەچی لە بودجەی ساڵی دارایی ٢٠٢١، بڕە پارەیەک تەرخانکرا بۆ گەڕاندنەوەی ئەو چەکدارانە بۆ ئەرکەکانیان. نزیکەی مانگێک لەمەوبەر، وەزارەتی دارایی رەزامەندی خەرجکردنی بڕە پارەکەی راگەیاند".   پێشتر فالح فەیاز، سەرۆکی دەستەی حەشدی شەعبی لە کۆنگرەیەکی رۆژنامەڤانیدا رایگەیاند، وەزارەتی دارایی رەزامەندیی دەربڕیوە بۆ گەڕاندنەوەی سەرکار و دووبارە دامەزراندنی ٣٠ هەزار چەکداری حەشدی شەعبی لەوانەی گرێبەستەکانیان هەڵوەشێندرابوو. دەستەی حەشدی شەعبیش دەستبەجێ لیژنەی تایبەت پێکدەهێنێت بۆ بەدواداچوون و کارکردن بۆ گەڕاندنەوەیان.  لەلایەکی دیکەوە، داود محەممەد سامەڕایی بەربژێری بزووتنەوەی "نازل اخذ حقي" کە وەک خۆیان دەڵێن نوێنەرایەتیی خۆپێشاندەرانی تشرین دەکەن، وەک ئاماژەیەک بە هاوپەیمانیی فەتح، بە تۆڕی میدیایی رووداو راگەیاند، "رەنگە چەند لایەن و کەسانێک ئەم بابەتەیان قۆستبێتەوە و کردوویانەتە بانگەشەی هەڵبژاردن بۆ کۆکردنەوەی دەنگ".   سامەڕایی بە رووداوی گوت، "ئێمە بەردەوام نەک تەنیا داکۆکیمان لەم چینە کردووە، بگرە داکۆکیی بەردەواممان لە ئەفسەر و سەربازانی وەزارەتی بەرگریی و خانەنشینە سڤیلەکانیش کردووە، بۆ ئەوەی مافە دەستوورییەکانیان نەفەوتێت. بەڵام ئەنجامدانی ئەم کارە لە کاتی بەڕێوەچوونی بانگەشەی هەڵبژاردن گومانی زیاتر دەخاتە سەر شێوازی کارکردنیان بۆ کۆکردنەوە دەنگ".