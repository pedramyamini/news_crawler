مەنار خووری، بەربژێری سەربەخۆی کریستیان لە بەغدا بە تۆڕی میدیایی رووداوی راگەیاند، "لە بەغدا ١٠ بەربژێری کریستیان هەبوون، دوو بەربژێر گیانیان لەدەستدا، خانمە بەربژێرێکیش کشایەوە، بەمەش تەنیا حەوت بەربژێر ماون و و کێبڕکێ دەکەین بۆ بەدەستهێنانی تاکە کورسیی کریستیانەکانی بەغدا".   کۆی ژمارەی بەربژێرەکانی کریستیان لە عێراق و هەرێمی کوردستاندا ٣٥ کەسن، بەسەر سێ بەش دابەشکراون. بەربژێرە بێلایەنەکان، بەربژێری حیزبەکانی کریستیان و بەربژێری حیزبە عێراقی و کوردستانییەکان.  مەنار خووری راشیگەیاند، "پێکهاتەی کریستیان زۆر بایەخ بە بەشداریکردن لە هەڵبژاردنەکان دەدەن. گرنگیی زۆر بە گەیاندنی دەنگی پێکهاتەکانیان دەدەن. لە هەڵبژاردنەکانی پێشوودا تەنیا کریستیانەکان دەنگیان بە بەربژێرەکانیان نەداوە، بەڵکو بەشێک لە پێکهاتەکانی دیکەش دەنگیان بە بەربژێرەکانی کریستیانداوە".   خووری باسی لەوەشکرد، زۆرترین دەنگی کریستیانەکان لە هەڵبژاردنەکانی رابردوودا، لە دەرەوەی عێراق لەلایەن رەوەندی کریستیانەکانەوە بووە، بەڵام لەم هەڵبژاردنەدا بێبەش بوون و ناتوانن سوود لە دەنگی کریستیانەکانی دەرەوە وەربگرن.   هیبە جەرجیس، بەربژێرێکی دیکەی کریستیانە لە بەغدا و بە تۆڕی میدیایی رووداوی راگەیاند، دوای گەیشتنی بەربژێرەکان بۆ ئەنجوومەنی نوێنەرانی عێراق، پەرلەمانتارانی کریستیان لە چوارچێوەی قەوارەیەکدا هەوڵی پێکهێنانی هاوپەیمانی لەگەڵ فراکسیۆنەکانی دیکە دەدەن بۆ ئەوەی لە رێگەی هاوپەیمانییەکان کار بۆ بەرژەوەندیی کریستیان بکەن و گوتی: "چونکە پێنج دەنگی کریستیان بۆ پرۆژە و کارەکان دەستنادات، بۆیە ناچارین ببینە بەشێک لە چەند هاوپەیمانییەکی دیاریکراودا".   ئەو بەربژێرەی کریستیان راشیگەیاند، "یاسا نوێیەکە ژمارەی دەنگی کریستیانی بۆ هەر کورسییەک دیارینەکردووە، بۆیە دەکرێ سوننە و شیعە و شەبەک و پێکهاتەکانی دیکەش دەنگ بدەن. ئامانج لەم کارەش بۆ کەمبوونەوەی بەرچاوی ژمارەی کریستیانەکانی عێراق دەگەڕێتەوە کە ژمارەی دانیشتووانیان لە عێراق ئێستا نزیکەی ٤٠٠ هەزار کەس دەبێت".   بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.