ئەمڕۆ هەینی ٢١ی کانوونی دووەمی ٢٠٢٢، موسەنا تەمیمی، پارێزگاری دیالە بەتۆڕی میدیایی رووداوی راگەیاند: "ئەو پێشێلکارییە ئەمنییەی بەرەبەیانی ئەمڕۆ روویدا و بووە هۆی کوژرانی ١١ سەربازی سوپای عێراق لە ناوچەی عوزێم کە سنووری نێوان پارێزگای دیالە و سەڵاحەدینە بەهۆی کەمتەرخەمی سەربازەکانەوە بووە".  موسەنا تەمیمی گوتیشی: "بەهۆی ساردی کەشوهەوا ئەو سەربازانە ئەرکەکانیان بەجێهێشتووە و دواتر داعش ئەوەی قۆستووەتەوە بۆ هێرشکردنە سەریان و ئەو رووداوەی لێکەوتەوە".   سەبارەت بەو سەنگەرەی ئەو هێزەی سوپای عێراقی لێبووە تەمیمی گوتی: "ئەو سەنگەرە بەتەواوەتی پارێزراوە و کامێرای حەراریی تێدایە لەگەڵ قوللەیەکی کۆنکریتی و دووربینی شەوانە و بەربەستێکی لم و هەموو پێداویستییەکانی پاراستنی سەنگەرەکە، بەڵام کەمتەرخەمی هۆکاری رووداوەکەیە".  هەروەها گوتی: "لەدوای رزگارکردنی ناوچەکە و پێنج ساڵ دەبێت ئێمە دەڵێین تیرۆر لە سنووری نێوان ئێمە و پارێزگای سەڵاحەدینەوە دێت و دەچێت و ناوچەیەکی کراوەیە و کۆنتڕۆڵنەکراوە نە لەلایەن خەڵک و نە لەلایەن هێزە ئەمنییەکانەوە".  بەرەبەیانی ئەمڕۆ هەینی چەکدارانی داعش هێرشیان کردە سەر سریەیەکی سوپای عێراق لە ناییەی عوزێم لە پارێزگای دیالە و ١١ سەربازییان کوشتووە لەنێویاندا ئەفسەرێک هەیە.  بەپێی سەرچاوەیەکی ئەمنیی ناوچەکە، بەرەبەیانی ئەمڕۆ هەینی ٢١ی کانوونی دووەمی ٢٠٢٢، ژمارەیەک چەکداری داعش بەچەکی جۆراوجۆری لەوانەش قەناس و چەکی مامناوەند هێرشیان کردووەتە سەر سەنگەرێکی سریەی یەکی فەوجی یەکەی لیوای دوو لە فیرقەی یەکی عێراق لەگوندی تاڵعە و ئوم کەرامی لە رۆژئاوای ناحیەی عوزێم سەر بە قەزای خاڵس لە پارێزگای دیالە. هێرشەکە بووەتە هۆی کوژرانی ١١ سەرباز و ئەفسەری عێراق.  ١ - مولازم زەرغام لوئەی محەممەد