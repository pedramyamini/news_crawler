لە هەندێک ناوچەی بەغدا ئەگەر کارەبا بۆ ماوەی سێ کاژێر بدرێتە خەڵک، لە بەرامبەردا زیاتر لە سێ کاژێر و هەندێک جاریش چوار کاژێر کارەبا دەبڕێت. لە ناوچەی کەرخ بە دیاریکراوی دوو کاژێر کارەبا دەدرێت، لە بەرامبەردا زیاتر لە سێ بۆ چوار کاژێر کارەبا دەبڕێت.  ئەنمار غازی، پەیامنێری رووداو لە بەغدا رایگەیاند، چەند ناوچەیەکی زۆر دیاریکراویش لە هەردوو بەری کەرخ و رەسافەی بەغدا کە لەلایەن کۆمپانیای تایبەتەوە کارەبایان بۆ دابین دەکرێت، شەو و رۆژێک نزیکەی ٢٣ کاژێر کارەبایان پێدەدرێت.  وەزارەتی کارەبا هۆکاری زۆری پچڕانی کارەبا لەوکاتەدا بۆ کەمبوونەوەی ئەو گازە دەگەڕێنێتەوە کە لەلایەن ئێرانەوە بۆ عێراق هەناردە دەکرێت.  بەپێی گرێبەستی نێوان تاران و بەغدا، لە وەرزی هاوین تاران بڕی ٧٠ ملیۆن مەتر پێ سێجا گاز بۆ عێراق دەنێرێت، بەڵام لە زستان بەپێی گرێبەستەکە بڕەکە کەمدەکرێتەوە بۆ ٥٠ ملیۆن مەتر پێ سێجا، ئێستاش بەهۆی ئەوەی چووینەتە نێو وەرزی زستان خواست لەسەر بەکارهێنانی کارەبا بەرزبووەتەوە لە ٧٠ ملیۆن مەتر پێ سێجا بۆ ٨.٥ ملیۆن مەتر پێ سێجا. عێراق لە هەوڵدایە بۆ ئەوەی ئەو کێشەیە لەگەڵ ئێران چارەسەر بکات.  بەپێی گوتەی وەزیری کارەبا عێراق، بۆئەوەی بتوانن ٢٤ کاژێر کارەبا بە خەڵک بدەن، پێویستیان بە ٣٥ ھەزار مێگاوات کارەبا ھەیە.   لەماوەی ١٥ ساڵی رابردوو زیاتر لە ٦٠ ملیار دۆلار بۆ کەرتی کارەبا خەرجکراوە و بەپێ ستانداردی جیھانی ھەر ملیارێك دۆلار دەبێت ھەزار مێگاوات کارەبا بەرھەم بھێنێت، کەچی لەدوای ساڵی ٢٠٠٣ وە عێراق توانیویەتی تەنیا ٢١ ھەزار مێگاوات کارەبا بەرھەم بھێنێت.