راپۆرتەکە لە لایەن پشکنەری پێنتاگۆن، پشکنەری وەزارەتی دەرەوە و پشکنەری رێکخراوی "یو ئێس ئەید"ەوە ئامادەکراوە و باس لە هەوڵەکانی رووبەڕووبوونەوەی داعش لە عێراق و سووریا لە مانگەکانی تەممووز، ئاب و ئەیلوولدا دەکات.   لە بەشێکی راپۆرتەکەدا هاتووە، "هێزە ئەمنییەکانی عێراق لە هەموو ئاستێک رووبەڕووی ئاستەنگ بوونەتەوە. نموونەی ئەو گەندەڵییە بەردەوامەش کە لەنێو هێزە ئەمنییەکانی عێراقدا هەیە بریتییە لە پارەدان بە مەبەستی راپەڕاندنی هەندێک کار، خزم خزمێنە و کڕینی پۆست بەو ئامانجەی کڕیارەکە ئەو پۆستە بۆ دەستکەوتنی قازانجی ئابووری بەکاربهێنێت".   پشکنەری ئەمریکی باس لە ژمارەیەک لەو هۆکارانە دەکات کە کاریگەریی هێزە ئەمنییەکانی عێراقیان کەمکردووەتەوە، هۆکارەکانیش بریتین لە کێشە و رکابەرایەتی لەنێو و نێوان یەکەکانی هێزەکاندا، کێشەی نێوان وەزارەتەکانی بەرگری و نێوخۆ، کێشەی نێوان هێزە ئەمنییەکان و حەشدی شەعبی.   یەکێکی دیکە لەو خاڵانەی راپۆرتەکە تیشکی خستووەتەسەر بریتییە لە کەمیی توانای هێزە ئەمنییەکانی عێراق لە رووبەڕووبوونەوەی داعشدا.   وەک لە راپۆرتەکەدا هاتووە، لە سێ مانگەکانی تەممووز، ئاب و ئەیلوولدا هێزە ئەمنییەکانی عێراق بەردەوامبوون لە پشتبەستن بە هاوپەیمانیی نێودەوڵەتی بۆئەوەی لە ئۆپەراسیۆنەکانی دژی داعشدا پاڵپشتییان بکەن و دەشڵێت: "هاوپەیمانیی نێودەوڵەتی ئاماژەی بەوە کردووە کە هێزە ئەمنییەکان هیچ دەستکەوتێکی ئەوتۆیان لە تواناکانیان بۆ ئەنجامدانی ئۆپەراسیۆنەکان بەشێوەیەکی سەربەخۆ بەدەستنەهێناوە، هەرچەندە لەو ماوەیەدا توانیویانە پەرە بە توانا و پڕۆسەی تایبەت بە خۆیان بدەن".   لە راپۆرتەکەدا باس لەوەشکراوە، "لە کاتێکدا هێزە ئەمنییەکانی عێراق لە پەرەدان بە توانا و پرۆسەکانیان بۆ ئەنجامدانی ئۆپەراسیۆنە سەربازییەکانی دژی داعش بەردەوام بوون، سەرکردایەتیی سەربازیی عێراق بەردەوامبووە لە داواکردن لە هاوپەیمانیی نێودەوڵەتی بۆئەوەی ئۆپەراسیۆنی سەربازی ئەنجامبدات، زانیاری هەواڵگری وەربگرێت و لە بەکارهێنانی ئۆپەراسیۆنەکاندا ئەو زانیارییە هەواڵگرییە بەکاری بهێنێت".   پشکنەری گشتی دەڵێت، هاوپەیمانیی نێودەوڵەتی ئاماژەی بەوەکردووە کە پێشکەوتنێکی ئەوتۆ لە پەیوەندیی نێوان فەرماندەیی ئۆپەراسیۆنە هاوبەشەکان لە بەغدا و ناوەندی ئۆپەراسیۆنەکانی هێزە تایبەتەکانی عێراق لە پارێزگاکانی وەک سەڵاحەدین، نەینەوا، ئەنبار، کەرکووک، بەغدا و دیالە بەدەستنەهاتووە، لە کاتێکدا داعش لەو پارێزگایانەدا لە هەموو شوێنێکی دیکەی وڵات بەهێزترە.