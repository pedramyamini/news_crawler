وەزارەتی نەوتی عێراق بڵاویكرده‌وه، رێککەوتنێکی سەرەتاییان لەگەڵ کۆمپانیایەکی چینی بۆ دروستکردنی پاڵاوگەیەکی نەوت لە شاری بەسرە واژۆ کردووە کە توانای به‌رهه‌مهێنانی رۆژانەی ٣٠٠ ھەزار بەرمیل نەوتی دەبێت و تێچووەکەشی حەوت ملیار دۆلارە.   ئیحسان عەبدولجەبار، وەزیری نەوتی عێراق لەدوای واژۆکردنی رێککەوتنەکە لە بەغدای پایتەختی وڵاتەکەی، کۆنگرەیەکی رۆژنامەڤانیی ئەنجامدا.  وەزیری نەوتی عێراق باس لەوە دەکات، بە مەبەستی دامەزراندنی پاڵاوگەی نەوتی ئەلفاو - ی سەر بە کۆمپانیای پاڵاوگەکانی باشوور لە پارێزگای بەسرە، رێککەوتنێکی سەرەتاییان لەگەڵ کۆمپانیای (Hualu)ی سەر بە کۆمپانیای (CNCEC)ی چینی واژۆ کردووە.  ئیحسان عەبدولجەبار ئاماژه‌ی به‌وه‌ش كرد، توانای به‌رهه‌مهێنانی رۆژانەی پاڵاوگەکە ٣٠٠ ھەزار بەرمیل نەوت و تێچووەکەی لەنێوان حەوت بۆ ھەشت ملیار دۆلار ده‌بێت، ئاشکراشی کرد، قۆناخی دووه‌می پرۆژەکە دروستکردنی کۆمەڵگەیەکی پێترۆکیمیایی دەبێت.