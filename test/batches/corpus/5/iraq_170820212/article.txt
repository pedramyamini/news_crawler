ئەمڕۆ سێشەممە ١٧ - ٠٨ - ٢٠٢١ ناوەندی راگەیاندنی سەرۆککۆماریی ئێران رایگەیاند؛ ئیبراهیم رەئیسی لە پەیوەندییەکەیدا بە مستەفا کازمی گوتووە، "پەیوەندییەکانی ئێران و عێراق لە دراوسێیەتی زیاترە و بڕوایان وایە عێراقێکی بەهێز، سەربەخۆ، یەکگرتوو، ئەمن و ئاوەدان و پێشکەوتوو نەک تەنیا ئاواتی هەموومانە، بەڵکو وەکو بەرنامەیەکیش بە گەشەدان بە هاوکارییە دوولایەنییەکان، کاری بۆ دەکەین".  هەروەها ئیبراهیم رەئیسی گوتوویەتی، وڵاتانی ناوچەکە بە هاوکاریی دوولایەنە دەتوانن رێگەی پێشکەوتنی خۆیان هەموار بکەن و نابێ رێگە بە وڵاتانی بێگانە بدرێت کە دەستێوەردان لە کاروباری نێوخۆیی وڵاتەکاندا بکەن.   لە بەشێکی دیکەی راگەیێندراوەکەدا هاتووە، رەئیسی سوپاسی مستەفا کازمی کردووە لەبارەی بانگهێشتکردنی بۆ کۆبوونەوەی وڵاتانی ئیسلامی لە بەغدا و گوتوویەتی؛ "پشتیوانی لە هەر هەنگاوێک دەکات کە یارمەتی بێت بۆ سەقامگیریی عێراق. "  بەپێی راگەیێندراوەکە، مستەفا کازمی لە وەڵامی ئیبراهیم رەئیسیدا گوتوویەتی؛ ئێران هاوبەشی راستەقینەی عێراقە و بەردەوام لە کێشەکاندا، پاڵپشتیی عێراقی کردووە.