ئەمڕۆ یەکشەممە ٠٩ - ٠١ - ٢٠٢٢ شاخەوان عەبدوڵڵا لەبارەی پشتگیریکردنی لەلایەن فراکسیۆنەکانی دیکەوە ئاماژەی بەوە دا، "رێککەوتنی سیاسی لەگەڵ لایەنەکان کراوە و ئێمە پابەندیی ئەو رێککەوتنانە دەبین و لایەنەکانیش دەبێت پابەند بن پێیەوە".  لە دانیشتنی ئەمڕۆی پەرلەمانی عێراق بڕیارە دەنگ لەسەر دەستەی سەرۆکایەتیی پەرلەمان بدرێت، تاوەکو ئێستا محەممەد حەلبوسی وەکو بەربژێری سوننەکان بۆ سەرۆکی پەرلەمان دیاریکراوە، پارتیش شاخەوان عەبدوڵڵای بۆ جێگری سەرۆکی پەرلەمان دیاریکردووە.  شاخەوان عەبدوڵڵا لە خولی سێیەمی پەرلەمانی عێراق ئەندامی پەرلەمان بووە، لە دوایین هەڵبژاردنیش لە ١٠ - ١٠ - ٢٠٢١ لە بازنەی یەکی کەرکووک توانیی دەنگی یەکەم بێت و زیاتر لە ٣١ هەزار دەنگ بەدەستبهێنێت.  ئەو بەربژێرەی پارتی ساڵی ١٩٧٩ لە کەرکووک لەدایکبووە و بڕوانامەی دکتۆرای لە بواری یاسا هەیە.  رۆژی یەکشەممە کاژێر ١١: ٠٠ی بەیانی، بڕیار بوو کۆبوونەوەی پەرلەمانی عێراق دەستپێبکات و پەرلەمانتارە نوێیەکان سوێندی یاسایی بخۆن،  بەڵام تاوەکو ئێستا بەشێک لە ئەندامانی پەرلەمان نەگەیشتوونەتە پەرلەمانی عێراق و بەپێی زانیارییەکانی راگەیاندنی پەرلەمانی عێراق کە بە رووداوی داون، کۆبوونەوەکە ماوەی کاژێرێک دوادەکەوێت.  هەر پەرلەمانتارێکیش لەماوەی یەک مانگدا پەیوەندیی بە پەرلەمانەوە نەکات و سوێندی یاسایی نەخوات مافی پەرلەمانتاریی نامێنێت و بەربژێری دوای ئەو جێگەکەی دەگرێتەوە.  ئێستا دوو بۆچوونی جیاواز لە پەرلەمان هەن، بەشێک دەڵێن تەنیا پەرلەمانتاران سوێند بخۆن و دانیشتن بەکراوەیی بمێنێتەوە، بەشێکیش دەڵێن دەبێ ئەمڕۆ سەرۆکی پەرلەمان و جێگرەکانیشی هەڵبژێردرێن.