ئەمڕۆ سێشەممە، ٠٧ - ١٢ - ٢٠٢١ لە سەردانێکی رانەگەیێندراودا جێنین پلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان سەردانی نەجەفی کرد و لە حەنانە لەگەڵ موقتەدا سەدر رێبەری رەوتی سەدر کۆبووەوە.  نووسینگەی موقتەدا سەدر، رێبەری رەوتی سەدر راگەیێندراوێکی لەبارەی کۆبوونەوەکە بڵاوکردەوە و رایگەیاند: "ئەمڕۆ موقتەدا سەدر، پێشوازیی جێنین پلاسخارت کردووە و هەردوولا باسیان لە پێویستی پەسەندکردنی ئەنجامی هەڵبژاردنەکان بەبێ دواکەوتن لەلایەن دادگەی باڵای فیدڕاڵییەوە کردووە و دواخستنیشیان بە نەگونجاو زانیوە".  هەربەپێی راگەیێندراوەکە سەردانەکەی جێنین بلاسخارت، بۆ حەنانە لە نەجەفی پیرۆز بووە و باسی دۆخی سیاسیی عێراق کراوە و پلاسخارت پەسنی هەڵمەتی سەدرییەکانی لە هەڵبژاردنی پەرلەمان کردووە". هەروەها گوتوویەتی ئاساییە لەهەڵبژاردن سەرکەوتوو و دۆڕاو هەبێت و ئەوەش واتای راستەقینەی هەڵبژاردنە.   نووسینگەی رێبەری رەوتی سەدر راشیگەیاندووە ئەو هاریکارییە هونەرییەی نەتەوەیەکگرتووەکان بۆ سەرخستنی پرۆسەی هەڵبژاردن لەسەر داوای مەرجەعیەت و موقتەدا سەدر رێبەری رەوتی سەدر و حکومەتی عێراق و چەندین لایەنی دیکەی سیاسیی بووە.   جێنین بلاسخارت، هەروەها گوتوویەتی: "کۆمیسیۆنی باڵای سەربەخۆی هەڵبژاردنەکانی عێراق بەڕێوەبردنێکی باش و سەرکەوتووانەی بۆ هەڵبژاردنەکە لەڕووی هونەرییەوە هەبووە".   ئەحمەد فەتلاوی، گوتەبێژی پارێزگای نەجەف، ئەمڕۆ سێشەممە ٧ - ١٢ - ٢٠٢١ بە تۆڕی میدیایی رووداوی گوت: "بەیانی ئەمڕۆ جێنین پلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق لەرێگەی فڕۆکەیەکی تایبەتەوە لە بەغداوە گەیشتە فڕۆکەخانەی نێودەوڵەتی نەجەف و لەلایەن پارێزگار لوئەی یاسرییەوە پیشوازی لێکرا، سەردانەکە بەهۆی ئەوەی رانەگەیێنراو بوو، بۆیە هیچ رێورەسمێک بۆ پێشوازیلێکردنی سازنەکرا".  سەردانەکەی جینین بلاسخارت، نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق بۆ نەجەف لەدوای کۆبوونەوەی هەفتەی رابردووی موقتەدا سەدر رێبەری رەوتی سەدر دێت لەگەڵ لایەنە ناڕازییەکان لە ئەنجامی هەڵبژاردن، کە لە پڕۆژەیەکدا بەناوی "چوارچێوەی هاوئاهەنگی" خۆیان رێکخستووە.