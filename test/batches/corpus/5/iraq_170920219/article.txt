توعمە لهێبی، بڕیاردەری لیژنەی پەروەردە لە پەرلەمانی عێراق ئەمڕۆ هەینی ١٧ - ٩ - ٢٠٢١ بە تۆڕی میدیایی رووداوی راگەیاند: "چەند لێدوانێک لە زاری منەوە بڵاوکراونەتەوە سەبارەت بە گۆڕینی پرۆگرامی خوێندن بۆ لابردنی دەستەواژە تائیفییەکان تێیدا، بەڵام ئەو هەواڵە راست نییە، چونکە من هیچ لێدوانێکم لەو بارەوە نەداوە. پرۆگرامەکانی پەروەردە بە تایبەت وانەی ئایینی ئیسلام هیچ دەستەواژەیەکیان تێدا نییە هەستی تائیفی و رەگەزپەرستی بوروژێنن".  توعمە لهێبی گوتیشی: "لە راستیدا بابەتی گۆڕینی پرۆگرامەکانی خوێندن نەک تەنیا ئەمساڵ بەڵکو هەموو ساڵێک پێشنیاز دەکرێت؛ بۆیە ئەگەر نیازێک هەبێت بۆ نوێکردنەوەی پرۆگرامەکانی خوێندن ئەوا لیژنەی تایبەت لە وەزارەتی پەروەردە هەن بۆ ئەنجامدانی ئەو کارە، بەڵام لیژنەی پەروەردە لە پەرلەمانی عێراق لە راسپاردەکانی بۆ وەزارەتی پەروەردە بەردەوام جەخت لەوە دەکاتەوە کە دەبێ پرۆگرامەکانی خوێندن لە ئاستی خوێندن بن لە جیهان".  ئەم لێدوانە لە کاتێکدایە، لە چەند دەزگایەکی راگەیاندنی نێوخۆی عێراق بڵاوکرایەوە کە گوایە توعمە لهێبی، بڕیاردەری لیژنەی پەروەردە لە پەرلەمانی عێراق رایگەیاندووە، لیژنەی پەروەردە لە پەرلەمان پێشنیازی پێشکێشی وەزارەتی پەروەردە کردووە بۆ گۆڕینی پرۆگرامی خوێندن لە عێراق و لابردنی ئەو دەستەواژانەی کە ئاماژە بۆ تائیفەگەری و رەگەزپەرستی دەکەن.