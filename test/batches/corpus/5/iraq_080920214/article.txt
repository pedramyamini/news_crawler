سارا سکیتیداڵ، سەرۆکی شاندی پەرلەمانی ئەوروپا بۆ پەیوەندییەکانی ئەو پەرلەمانە لەگەڵ عێراق لە راگەیێندراوێکدا لەبارەی هێرشەکەی چەند رۆژێک پێش ئێستای کەرکووک دەڵێت، بەناوی شاندەکەیەوە پرسە و سەرەخۆشی خۆی ئاراستەی حکومەتی عێراق و خێزانی کوژراوەکانی "هێرشە تیرۆریستییەکەی ئەم دواییەی کەرکووک دەکات".   سارا سکیتیداڵ دەڵێت، "جارێکی دیکە شاندەکەی سەرکۆنەی هەموو کارێکی تووندوتیژی و هاندانێکیان دەکات، بەتایبەتی ئەوانەی لەسەر بنچینەی ئایین، پێکهاتەی ئیتنی، رق و کینی کۆمەڵایەتی ئەنجام دەدرێن".   سەرۆکی شاندەکەی پەرلەمانی ئەوروپا ئاماژە بەوە دەکات، هێرشەکەی کەرکووک قبووڵ نەکراوە، بەڵام دڵنیاییش لەوە دەدات کە "تیرۆریستەکان ئامانجەکەیان بەدەستناهێنن و خەڵکی عێراقیش لە رەتکردنەوەی ئەو هەوڵانەدا یەکگرتوون کە پەڕگیرەکان لە گرووپ و لایەنە جیاوازەکان دەیاندەن بۆ تێکدانی سەقامگیریی وڵات، ئەوەش لەرێگەی دروستکردن و زیادکردنی کێشە تائیفییەکانەوە".   لە بەشێکی دیکەی راگەیێندراوەکەدا هاتووە، "شاندی پەیوەندییەکانی پەرلەمانی ئەوروپا بۆ پەیوەندییەکانی لەگەڵ عێراق پاڵپشتیی هەمیشەیی خۆی بۆ حکومەتی عێراق و حکومەتی هەرێمی کوردستان دووپاتدەکاتەوە لە شەڕی بەردەوامیان دژی تیرۆریزم، لەوانەش بۆ شەڕیان دژی داعش. شاندەکە داوا لە یەکێتیی ئەوروپا و ئەندامەکانی دەکات کە هاوکارییەکانیان بۆ عێراق لەبوارەکانی ئاسایش و پاراستنی مافە بنچینەییەکان و مافە مەدەنییەکان کاریگەرتر بکەن، ئەوەش بەلەبەرچاوگرتنی ئەو راستیەی کە رۆژی ١٠ی تشرینی یەکەمی ٢٠٢١ هەڵبژاردنی پەرلەمان لە عێراق بەڕێوەدەچێت".   رۆژی ٤ی ئەم مانگە و لە ئەنجامی هێرشێکی چەکدارانی داعشدا لە نزیک شارۆچکەی رەشادی باشووری رۆژئاوای شاری کەرکووک، ١٢ پۆلیسی فیدراڵی کوژران و ژمارەیەکی دیکەش برینداربوون. هەمان رۆژ ٣ سەربازی عێراق کوژران و سەربازێکی دیکەش برینداربوون، ئەوەش کاتێک ژمارەیەک چەکدار هێرشیانکردە سەر خاڵێکی پشکنین لە باشووری رۆژهەڵاتی موسڵ.