منار ئەلعوبێدی، گوتەبێژی بزووتنەوەی ئیمتیداد بە تۆڕی میدیایی رووداوی راگەیاند، بزووتنەوە نوێیەکانی بەشدار لە هەڵبژاردن نزیکەی ٢٤ بۆ ٢٥ کورسییان هەیە، هەروەها سەربەخۆکانیش نزیکەی ٤٠ کورسییان هەیە، گفتوگۆ و دانوستان و لێکتێگەیشتن هەیە لەنێوان ئەو لایەنانەی کە هەمان بۆچوون و بیرکردنەوەیان هەیە، "ئامانجمان دروستکردنی فراکسیۆنێکە لە ٢٥ بۆ ٣٥ پەرلەمانتار، کە فراکسیۆنی ئۆپۆزیسیۆن بێت، تەنیا لەنێو پەرلەمان نەبێت، بەڵکو چاودێریی کارەکانی حکومەت بکات و لێپرسینەوە لەگەڵ وەزیرەکان بکات".  گوتەبێژی بزووتنەوەی ئیمتیداد ئاماژەی بەوە کرد، تاوەکو ئێستا نەگەیشتوونەتە قۆناخی رێککەوتن، قسەیان لەگەڵ ئیشراقییەی کانوون و بزووتنەوەی نەوەی نوێ کردووە، بەڵام بۆئەوەی بگەنە فراکسیۆنێک پێویستیان بە دانوستان و لێکتێگەیشتنی زیاترە.  منار ئەلعوبێدی، جەختی لەوە کردەوە، لەگەڵ نەوەی نوێ قسەیان کردووە، پێش هەڵبژاردن لێکتێگەیشتنیان لەگەڵ نەوەی نوێ هەبووە، دەشڵێت، "رێککەوتنمان هەیە بۆئەوەی فراکسیۆنێکی گەورە دروستبکەن، وێڕای ئەوەش ئیشراقییەی کانوون و سەربەخۆکان دێنە پاڵیانەوە".  گوتەبێژی بزووتنەوەی ئیمتیداد ئەوەی دووپاتکردەوە، لە رێگەی ژمارەیەک لە سەربەخۆکان و حیزبەکانەوە، ٤٠ پەرلەمانتاری سەربەخۆ هەن، "دەتوانین فراکسیۆنێکی گەورە دروست بکەین. بەهۆی ئەو ململانێیەی لەنێوان ئەو دوولایەنە هەیە، دەکرێت، ئەوان نەتوانن حکومەت پێکبهێنن. بۆیە ئەوکات سەرۆکایەتی کۆمار ناچار دەبێت لایەنێکی دیکە بۆ پێکهێنانی حکومەت رابسپێرێت، بۆیە ئێمە ئامادەین حکومەت پێکبهێنین، بە شێوەیەک کە لە چوارچێوەی دیدگای گونجاوی ئێمە بێت، ئەگەر نەمانتوانی، ئەوا بەشێک نابین لە هیچ حکومەتێک و بەشداری لە هیچ هاوپەیمانییەک ناکەین".  ئەلعوبێدی باسی لەوەش کرد، لەگەڵ سەربەخۆکان قسەیان کردووە لە نەجەف، بەسرە، حللە، بەغدا و "ناوی زۆر هەیە، دەرگامان بۆ هەموو بەربژێرەکان کراوەیە، قسەمان لەگەڵ زۆریان کردووە، بەڵام دیدگا و بۆچی جیاواز هەیە لەگەڵ سەربەخۆکان. نابێت ئەوەش لەیاد بکەین، ئەمە سەرەتایە، تەنیا هەفتەیەکە هەڵبژاردن کۆتایی هاتووە، تاوەکو ئێستا ئەنجامی کۆتایی هەڵبژاردن پەسند نەکراوە، بۆیە ئەو بابەتە پێویستی بە کاتە بۆئەوەی بگەینە ئەو فراکسیۆنە. ئێمە نامانەوێت فراکسیۆنێکی خێرا دروستبکەین، بەڵکو دەمانەوێت فراکسیۆنێکی بەهێز دروستبکەین، بتوانێت خۆڕاگربێت لەبەردەم ئاڵنگارییەکانی نێو ئەنجوومەنی نوێنەران. بۆیە ئەو فراکسیۆنە پێویستی بە کاتی زیاترە، تاوەکو بەو قەبارە بێت و خۆڕاگربێت لەبەردەم ئاڵنگارییەکان".  رۆژی ٨ و ١٠ی تشرینی یەکەمی ٢٠٢١ هەڵبژاردنی پێشوەختەی عێراق بەڕێوەچوو، چەند رۆژێک دواتر ئەنجامی بەرایی هەڵبژاردن راگەیێندرا، بەڵام هیچ لایەنێک نەیتوانی زۆرینەی کورسییەکانی پەرلەمان بەدەستبهێنێت، هەربۆیە لایەنەکان دەستیان بە گفتوگۆ کردووە بەمەبەستی پێکهێنانی حکومەت.