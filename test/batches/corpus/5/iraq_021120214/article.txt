مستەفا ناسر، سەرۆکی کۆمەڵەی بەرگری لە ئازادی رۆژنامەنووسی لە عێراق بە تۆڕی میدیایی رووداوی گوت: "رێوشوێنەکانی حکومەت و بەدواداچوونەکانی لایەنە یاساییەکان لە عێراق نەیانتوانیوە بکوژانی رۆژنامەڤانان بە سزای خۆیان بگەیێنن، بۆیە کەیسی کوشتنی رۆژنامەڤانان لە عێراق هەر چالاکە و بکوژانی رۆژنامەڤانان ئازادن".  کۆمەڵەی بەرگری لە ئازادی رۆژنامەنووسی لەعێراق لە راگەیێنراوێکدا کە ئەمڕۆ سێشەممە ٢ - ١١ - ٢٠٢١ لە رۆژی جیهانی کۆتاییهێنان بە دەربازبوون لەسزا  بڵاویکردووەتەوە ئاشکرایکرد: "حکومەتەکانی عێراق لەدوای ساڵی ٢٠٠٣ ەوە شکستیانهێناوە لەدەستگیرکردنی ئەو تاوانبارانەی رۆژنامەڤانان دەکوژن و تەنانەت نەیانتوانیوە ئەو لایەنانە ئاشکرابکەن کە لە پشت کوشتن و بێسەروشوێنکردنی رۆژنامەڤانانن، ئەوەش وایکردووە کوشتنی رۆژنامەڤانان ئاسان بێت".  رێکخراوەکە ئاماژە بۆ ئەوەش دەکات رێکخراوە نێودەوڵەتییەکان بەردەوام کارییان لەسەر کەیسی کوشتنی رۆژنامەڤانان کردووە، بەڵام هیچ پێشکەوتنێک لەم کەیسە لەپێناو بەسزا گەیاندنی بکوژانی رۆژنامەڤاناندا نییە.  کۆمەڵەی بەرگری لە ئازادی رۆژنامەنووسی لە عێراق ئامارەکانی خۆی لەبارەی کوشتنی رۆژنامەڤانانەوە لە ١٠ ساڵی رابردوو بەمشێوەیە خستووەتەڕوو:   - ساڵی ٢٠١١: ٢ رۆژنامەڤان  - ساڵی ٢٠١٢: ٣ رۆژنامەڤان  - ساڵی ٢٠١٣: ٢٢ رۆژنامەڤان  - ساڵی ٢٠١٤: ٨ رۆژنامەڤان  - ساڵی ٢٠١٥: ٢٦ رۆژنامەڤان  - ساڵی ٢٠١٦: ٩ رۆژنامەڤان  - ساڵی ٢٠١٧: ١١ رۆژنامەڤان  - ساڵی ٢٠١٨: ١ رۆژنامەڤان  - ساڵی ٢٠١٩: ٣ رۆژنامەڤان  - ساڵی ٢٠٢٠:  ٣ رۆژنامەڤان  کۆمەڵەی گشتی نەتەوەیەکگرتووەکان لە خولی ٦٨ی خۆیدا لە ساڵی ٢٠١٣ دا بڕیاریدا ٢ی تشرینی هەموو ساڵێک بە "رۆژی نێودەوڵەتی بۆ کۆتاییهێنان بە دەربازبوون لە سزا لەو تاوانانەی دژ بە رۆژنامەڤانان دەکرێت"، دەستنیشان بکات. دیاریکردنی ئەو رۆژە بەهۆی تیرۆرکردنی  دوو رۆژنامەڤانی فەڕەنسییەوە هات لە مالی لە ٢ی تشرینی ٢٠١٣.  ئەمڕۆ سێشەممە ٢ - ١١ - ٢٠٢١، رێکخراوی یونسکۆ "رێکخراوی نەتەوەیەکگرتووەکان بۆ پەروەردە و زانست و کولتوور"، رایگەیاند لە ماوەی نێوان ساڵانی ٢٠٠٦ تاوەکو ٢٠٢٠ زیاتر لە ١٢٠٠ رۆژنامەڤان لە سەرانسەری جیهاندا کوژراون.