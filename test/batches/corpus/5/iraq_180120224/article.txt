ئەمڕۆ سێشەممە ١٨ - ١ - ٢٠٢٢، رێزان شێخ دلێر، راوێژکاری مەکتەبی سیاسیی یەکێتیی نیشتمانیی کوردستان، بە تۆڕی میدیایی رووداوی گوت: "یەکێتی سوورە لەسەر بەربژێرکردنی بەرهەم ساڵح بۆ پۆستی سەرۆککۆمار و بە هیچ شێوەیەک لەنێو یەکێتی و بە تایبەت مەکتەبی سیاسیی یەکێتی باس لە گۆڕین یان کشانەوەی د. بەرهەم نەکراوە و ناکرێت، واتە یەکێتی د. بەرهەم ساڵح ناکشێنێتەوە".  سەبارەت بەوەی ئایا لەگەڵ پارتی دیموکراتی کوردستان کۆبوونەوەیان بۆ چارەسەرکردنی ئەو كێشەیەی لەنێوان هەردوولا لەسەر پۆستی سەرۆککۆمار دروستبووە، دەبێت یان نا، رێزان شێخ دلێر گوتی: "ئێمە چاوەڕوانی بڕیاری دادگەی باڵای فیدڕاڵین بۆ ئەوەی بزانین بڕیاری چی دەبێت و دواتر وادە دەستوورییەکان بەردەوام دەبێت یان نا، بۆ ئەوەی پاش ئەوە لەگەڵ لایەنەکان کۆببینەوە و ئەگەر پارتی دیموکراتی کوردستانیش ویستی ئەوا کۆبوونەوە لەگەڵ هەموو لایەنەکان دەکەین بەبێ جیاوازی، بەڵام ئەگەر لەگەڵ پارتی کۆبوونەوەش بکەین بۆ ئەوە نابێت کە د، بەرهەم ساڵح بکشێنینەوە".  ئەو قسانەی ئەو بەرپرسەی یەکێتی دوای ئەوە دێت ئەمڕۆ سێشەممە، شوان محەممەد تەها، بەرپرسی لقی پێنجی پارتی دیموکراتی کوردستان لە بەغدا لە کاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، رایگەیاند ئەوان وەکو پارتی دوو بژارەیان خستووەتە بەردەم یەکێتی و گوتی: "یان دەبێت رێککەوتن هەبێت، یان هەر کەسێک بۆ خۆی بچێتە نێو پرۆسەی هەڵبژاردن. بەپێی ئەو رێککەوتنانەی هەن و بەپێی هەڵبژاردنی دەستەی سەرۆکایەتی دەرئەنجامەکە دیارە. ئەگەر بەربژێری ئێمە وەکو پارتی دیموکراتی کوردستان بچێتە ناو پرۆسەی هەڵبژاردن لەناو پەرلەمان، دەرچوونی نەک مسۆگەرە، بەڵکو زۆریش مسۆگەرە".