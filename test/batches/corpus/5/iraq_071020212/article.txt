حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی باڵای سەربەخۆی هەڵبژاردنەکانی عێراق ئەمڕۆ پێنجشەممە ٠٧ - ١٠ - ٢٠٢١ بە تۆڕی میدیایی رووداوی راگەیاند، "هەموو رێکارە ئەمنی و لۆجستییەکان بۆ دەنگدانی تایبەت کە بڕیارە سبەی هەینی ٠٨ - ١٠ - ٢٠٢١ بەڕێوەبچێت، تەواوبوون و چاوەڕوانی ئەوە دەکەین کە هەڵبژاردنێکی بێگەرد و بێ خەوش بێت، چونکە هیچ کەموکورتییەکمان نییە و ١٠٠ % ئامادەین".  سەبارەت بەو کەسانەش کە دەتوانن سبەی بەشداری لە دەنگدانی تایبەتدا بکەن، ئەو بەرپرسە لە کۆمیسیۆنی باڵای سەربەخۆی هەڵبژاردنەکانی عێراق گوتی، "هێزە ئەمنییەکان دەتوانن دەنگ بدەن کە ئەندامانی وەزارەتی ناوخۆ، وەزارەتی بەرگری، دەزگای دژەتیرۆر، وەزارەتی ناوخۆی هەرێمی کوردستان و وەزارەتی پێشمەرگە دەگرێتەوە؛ هەروەها ئاوارەکان و بەشێکی ئەو کەسانەی لە گرتووخانەکان کە بە کەمتر لە پێنج ساڵ سزادراون".  لەبارەی ئامارەکانی ئەو کەسانەی مافیان هەیە کە رۆژی هەینی بەشداریی دەنگدانی تایبەت بکەن، حەسەن سەلمان ئەوەی خستەڕوو، "ژمارەی هێزە ئەمنییەکان کە دەتوانن بەشداریی دەنگدانی تایبەت بکەن یەک ملیۆن و ٧٥ هەزار و ٧٢٧ کەسە و ٥٩٥ بنکەی دەنگدانیان بۆ تەرخانکراوە کە دوو هەزار و ٥٨٤ وێستگەی دەنگدانیان تێدایە، هەروەها ئاوارەکان ژمارەیان ١٢٠ هەزار و ١٢٦ دەنگدەرە و ٨٦ بنکەی دەنگدانیان بۆ تەرخانکراوە کە ٣٠٩ وێستگەی دەنگدان دەبێت؛ سزادراوانی گرتووخانەکانیش کە ٦٧١ کەسن و شەش وێستگەی دەنگدانیان بۆ تەرخانکراوە لە پارێزگاکانی دهۆک، سلێمانی، واست، موسەننا و میسان".  پێشتر کۆمیسیۆنی هەڵبژاردنەکانی عێراق رایگەیاندبوو، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق مافی دەنگدانیان هەیە، ٢٤ ملیۆن و ٢٩ هەزار و ٩٢٧ کەسە، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگ دەدەن.  لەم هەڵبژاردنەدا زیاتر لە ٣٢٤٠ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین؛ ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمانی عێراق.  پێشتر ژمارەی بەربژێرە بەشدارەکان لەم هەڵبژاردنەی پەرلەمانی عێراق ٣٢٤٩ بەربژێر بوون، بەڵام یەکێکیان گیانی لەدەستدا و کۆمیسیۆنیش شەشی دیکەی بە تۆمەتی جیاجیا دوورخستەوە، تۆمەتەکانیش بریتین لە سەرپێچیی رێساکانی بانگەشەکردن، پێشکێشکردنی بڕوانامەی ساختە، کڕینی کارتی دەنگدان.