ئارام بابان، جێگری سەرۆکی یەکێتیی خاوەن کارگەکان بە رادیۆی رووداوی راگەیاند: "پیشەسازی لە سلێمانی پاشەکشەی کردووە و چەندین کارگە داخراون. بەهۆی زیادیی نرخی کارەباوە زۆرێک لە کارگەکان دایانخستووە. کارگە هەبووە پێشتر دوو ملیۆن دیناری بۆ کارەبا لێوەرگیراوە، ئێستا بووەتە شەش ملیۆن و دەڵێت، ناتوانم ئەو پارەیە بدەم، بۆیە کارمەندەکانم ناردووەتەوە بۆ ماڵەوە. لە بەغدا کارەبا بە ٧٠ دینارە، لێرە بە دوو هێندەیە. "  جێگری سەرۆکی یەکێتیی خاوەن کارگەکان گوتی: "ئێمە حکومەت کێشەمان بۆ دروست دەکات. حکومەت واز لەو کێشانە بهێنێت، ژمارەی کارگەکان دەبنە سێ بۆ چوار هێندە. حکومەت یان نایەوێت یان نایزانێت، ئەگەر نایزانێت با لە دەرەوە خەڵکی شارەزا بهێنێت. "  سۆران عەبدولغەفوور، بەڕێوەبەری چاودێریی بازرگانیی سلێمانییش گوتی: "کێشەی کارەبا لەم وڵاتەدا بووەتە کێشەی هەموو کەسێک. نانەواییەک و کارگەیەکی ئاسن یەک نرخیان بۆ داناون کە لەوانەیە کارگەیەکی ئاسن مانگانە چەند مێگاوات کارەبای پێویست بێت. پێویستە پێداچوونەوە بەم نرخانەدا بکرێت. "  وەزیری پیشەسازی و بازرگانی رۆژی ٢٠٢١/٠٨/٢٦ بە نووسراوی ٣٩٠٥ فەرمانی دەرکردووە کە دەسەڵاتی بە بەڕێوەبەرایەتیی پیشەسازیی سلێمانی و بەڕێوەبەرایەتیی چاودێریی بازرگانیی سلێمانی داوە کە ئەو پرۆژانەی وەبەرهێنانن کارەکانیان لە سلێمانی بۆ بکرێت.  بەرزان محەممەد، جێگری سەرۆکی ئەنجوومەنی پارێزگای سلێمانی گوتی: "ئەو کارانە لەوانەیە ٥٠ % ی کارەکانی ئەو پرۆژانە بێت و دوایی رێکاری دیکەی لە وەزارەت دەوێت. جاران ئەمە نەبوو، کەسێک بیویستایە کارگەیەک دروست بکات داواکاریی پێشکەشی بەڕێوەبەرایەتیی پیشەسازی دەکرد و ئەوانیش بۆ هەولێریان دەنارد. ئەمەیش زیانێکی زۆری لە هاووڵاتی دا و گرفتاری کردبوون. هۆکارەکەیش ئەوە بوو کە لە سلێمانی دەسەڵاتیان نەدرابوویێ. "  جێگری سەرۆکی ئەنجوومەنی پارێزگای سلێمانی ئەوەی خستەڕوو، بیانووی ئەو دەسەڵاتنەدانەیش ئەوە بوو کە گوتوویانە لە سلێمانی کادیری پیشەسازی و بازرگانی نییە، بەڵام ئەو پێیوایە کە سلێمانی ئەوەندە کادیری پیشەسازی و بازرگانیی هەیە کە دەتوانن وەزارەتی پیشەسازی و بازرگانی بەڕێوە ببەن.   سۆران عەبدولغەفوور، بەڕێوەبەری چاودێریی بازرگانیی سلێمانییش گوتی: "شۆڕنەکردنەوەی دەسەڵاتەکان لە بواری کارگەکان و پیشەسازیدایە. پێویستە هەموو دەسەڵاتەکان شۆڕ بکرێنەوە بۆ ئەوەی رۆتین نەمێنێت. ئەوەی لە سلێمانیدا لە بواری پیشەسازی و بازرگانیدا لە کادیر و کەسی پسپۆڕ هەیە بڕوا ناکەم لە هیچ شارێکی دیکەدا هەبێت. "  بەرپرسانی بازرگانیی سلێمانی باس لەوە دەکەن کە رۆتیناتی دامەزراندنی کارگە لە سلێمانی بووەتە هۆی ئەوەی خاوەنکارەکان ئەو شارە جێ بهێڵن و بچن لە شارەکانی دیکەی عێراق و تەنانەت واتانی دراوسێ کارگە دابمەزرێنن.  ئارام بابان، جێگری سەرۆکی یەکێتیی خاوەن کارگەکان گوتی: "زۆربەی برادەرانمان کە هاتوون لێرە پرۆژەی زۆر گەورە و خەیاڵی بکەن، ئەوەندە گرفتیان بۆ دروست کردوون چوون لە بەغدا، ئێران و تورکیا دایانناوە. من کاتی خۆی کە لە بەغدا ویستم بۆ سلێمانی بگەڕێمەوە، هاتن بۆ لام گوتیان لە غازی عەنتاب شوێنێکت دەدەنێ و ١٠٠ هەزار دۆلاریش پشتیوانیت دەکەن بەس کارگەکەت نەبەیتەوە بۆ هەرێمی کوردستان. برادەرە عێراقی و سوورییەکان چوون لەوێ دایاننا. کێشەکە ئەوەیە کە هێشتا ئەم حکومەتە لە کەرتی تایبەت تێنەگەیشتووە. "  سۆران عەبدولغەفوور، بەڕێوەبەری چاودێریی بازرگانیی سلێمانییش گوتی: "کەس هەبوو هات کارگەیەک بە بەهای ١٠٠ ملیۆن دۆلار دابمەزرێنێت، بەڵام لەبەر ئەوەی لە هەموو شوێنێک ئاسانکاریی بۆ نەکرا، چوو لە بەغدا کارگەکەی دانا. "  بە گوتەی بەرزان محەممەد، جێگری سەرۆکی یەکێتیی خاوەن کارگەکان، چارەسەر ئەوەیە کە ئەو بڕیاری شۆڕکردنەوەی دەسەڵاتەی لە ئەنجوومەنی وەزیران دراوە، سلێمانی ئەو دەسەڵاتانەی هەبێت. کە ئەوە نەبوو، هاووڵاتی زیان دەکات و خاوەنکار سلێمانی جێدەهێڵێت و دەڕوات. زۆر کەس چووەتە ئەو شارە کاری وەبەرهێنانی گەورە بکات، لەبەر ئەو رۆتینە نەیتوانیوە.   ئارام بابان لەبارەی دامەزراندنی کارگەوە گوتی: "کاتێک بتەوێت پرۆژەیەکی پیشەسازی بکەیت، لە هەولێر بە چوار - پێنج مانگ هەر وەڵامت نادرێتەوە. وەبەرهێنێک کە پارە دەخاتە پرۆژەیەکی پیشەسازییەوە دەیەوێت لە سێ - چوار ساڵدا قازانج بکات، دەی بە سێ ساڵ کارگەکە تەواو نابێت. کارگە هەیە نووسراوێکی کردووە کە ماددەیەکی بۆ بەگەڕخستنی کارگەکەی دەوێت، کەچی ساڵێک و شەش مانگە ئەو نووسراوە لە هەولێرە. ئەمە گاڵتەجاڕییە بە خاوەن کارگەکان. "  بەپێی ئاماری ساڵی ٢٠٢٠ ـی بەڕێوبەرایەتیی گشتیی پلان و بەدوادچوون لە وەزارەتی بازرگانی و پیشەسازی، لە پێنج ساڵدا ٦٨٧ كارگەی بچووک و مامناوەند و گەورە بە سەرمایەی زیاتر لە یەک ملیار و ٥٦٠ ملیۆن دۆلار لە هەرێمی كوردستان دامەزراون، زۆرترین كارگەی دامەزراویش ساڵی ٢٠١٩ تۆمار كراون كە ١٥٣ كارگە بووە.  بەپێی داتاكان لە كۆتایی ساڵی ٢٠١٩ ژمارەی كارگەی دامەزراو لە هەرێمی كوردستان گەیشتووەتە چوار هەزار و ٢٥٦ کارگە (دوو هەزار و ٦٥٦ كارگە لە هەولێر، یەک هەزار و ٧٢ كارگە لە سلێمانی و ٥٣٠ كارگە لە دهۆك)، سەرمایەی خەرجكراو لەم كارگانەش گەیشتووەتە نزیكەی ٤ ملیار و ٦٨٥ ملیۆن دۆلار، ژمارەی هەلی کاری رەخساویش بەهۆی ئەو کارگانەوە گەیشتووەتە ٤٠ هەزار و ٧٥٥ هەلی کار.  وەزارەتی پیشەسازی و بازرگانی بە سوودوەرگرتن لە پێوەرە نێودەوڵەتییەكان بە تایبەت پێوەری رێكخراوی یونیدۆ، كارگەكانی بۆ بچووک و مامناوەند و گەورە پۆلێن كردووە.  بەپێی پێوەرەكان لە هەرێمی كوردستان سێ هەزار و ٥٤٠ كارگەی بچووک بە سەرمایەی ٣٣٨ ملیۆن و ٦٨٢ هەزار دۆلار هەن کە ٢١ هەزار و ١٧٩ هەلی کاریان رەخساندووە.   هەروەها ٥٢٤ كارگەی مامناوەند بە سەرمایەی ٢٦٠ ملیۆن و ٩١٤ هەزار دۆلار هەن کە حەوت هەزار و ١١٥ هەلی کاریان رەخساندووە.   کارگە گەورەکان بە ژمارە کەمن، بەڵام بە سەرمایە گەورەن، ١٩٤ كارگەی گەورە بە سەرمایەی ٤ ملیار و ١٤٠ ملیۆن و ١٩٧ هەزار دۆلار مۆڵەتیان وەرگرتووە، کە ئەوانیش ١٢ هەزار و ٤٦١ هەلی کاریان رەخساندووە.  لەم داتایەدا بە روونی رۆڵی كارگە بچووک و مامناوەندەكان لە رەخساندنی هەلی كاردا دەردەكەوێت بە جۆرێک ٩٥.٤ % ی كارگەكانی هەرێمی كوردستان لە جۆری كارگەی بچووک و مامناوەندن، سەرمایەکەیان کە نزیكەی ٦٠٠ ملیۆن دۆلارە دەكاتە نزیكەی ١٣ % ی كۆی سەرمایەی كارگە دامەزراوەكان، نزیكەی ٢٨ هەزار و ٢٩٤ هەلی کاریان رەخساندووە، كە دەكاتە ٦٩.٤ % ی كۆی هەلی کاری كارگەكان.