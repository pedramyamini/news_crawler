نیبراس ئەبو سۆدە، یاریدەدەری گوتەبێژی کۆمیسیۆنی هەڵبژاردنەکانی عێراق رۆژی یەکشەممە ١٩ - ٠٩ - ٢٠٢١ بە تۆڕی میدیایی رووداوی راگەیاند، "سێ ملیۆن کارتی بایۆمەتریی دەنگدان هەن هێشتا دابەش نەکراون و لای کۆمیسیۆن ماونەتەوە؛ بۆیە لە رێگەی ناوەندەکانی تۆمارکردن کە ژمارەیان (١٠٧٩) ناوەندە لە هەموو عێراق، هەوڵی دابەشکردنی ئەو کارتانە دەدەین؛ هیوادارین پێش ٦ی ئۆکتۆبەری ٢٠٢١ بتوانین ئەو کارتانە بەسەر خاوەنەکانیان دابەشبکەین، چونکە دوا وادە بۆ وەرگرتنی ئەو کارتانە ٦ی ئۆکتۆبەری ٢٠٢١ ـە".  یاریدەدەری گوتەبێژی کۆمیسیۆنی هەڵبژاردنەکانی عێراق راشیگەیاند، "کۆمیسیۆنی هەڵبژاردنەکان لە ٥ی ئابی ٢٠٢١ دەستی بە دابەشکردنی کارتەکانی دەنگدان کردووە، تاوەکو ئێستاش لە کۆی ١٧ ملیۆن کارتی بایۆمەتریی دەنگدان، نزیکەی ١٤ ملیۆن کارتمان دابەشکردووە، واتە نزیکەی ٧٠ % ی کارتە بایۆمەترییەکانی دەنگدانمان بەسەر خاوەنەکانیان دابەشکردووە".  بڕیارە پرۆسەی دەنگدانی تایبەت لە هەڵبژاردنی پێشوەختی پەرلەمانی عێراق لە ٨ی ئۆکتۆبەری ساڵی ٢٠٢١ بەڕێوەبچێت، دواتر لە ١٠ی هەمان مانگ پرۆسەی دەنگدانی گشتی لە عێراق و هەرێمی کوردستان بەڕێوەدەچێت.  کۆمیسیۆنی هەڵبژاردنەکانی عێراق پێشتر بە تۆڕی میدیایی رووداوی راگەیاندبوو، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرن، کە کارتی بایۆمەتری بۆ نزیکەی ١٧ ملیۆن دەنگدەریان چاپ کراوە، دەنگدەرەکانی دیکەش کە کارتی بایۆمەترییان نییە، دەتوانن بە کارتی ئەلیکترۆنی دەنگ بدەن.