دیداری رافیدەین بەشێکی تەرخانکراوە بۆ چارەسەری دۆخی ئەمنی، حەیدەر عەبادی کە لە ساڵی ٢٠١٧ فەرماندەی گشتیی ھێزە چەکدارەکان بوو، کۆتایی داعشی راگەیاند، پەیامنێری رووداو پرسیاری ئەوەی لێکرد، "ئێوە لە ساڵی ٢٠١٧ گوتتان داعش کۆتایی ھات، بەڵام دەبینین مەترسی ھێشتا ماوە، ھێزەکان چۆن دەتوانن کۆنترۆڵیان بکەن؟ "  حەیدەر عەبادی، سەرۆکوەزیرانی پێشووتری عێراق و سەرۆکی ھاوپەیمانیی نەسر لە وەڵامدا گوتی "داعش لەسەر زەوی کۆتاییهاتووە، بەڵام فکری تووندڕەویی تیرۆر ھێشتا ماوە، مەترسیی راستەقینە ھەیە، جا داعش بێت یاخود گرووپی دیکە کە رەنگە دروست بن، ھۆشداریم دا ناوچەکە لەبەردەم مەترسیی ململانێدایە، وەکو ناسەقامگیری، گرنگترین شت ئەوەیە پشت بە ھێزەکانی خۆمان ببەستین، رێگر نیم لە سوودوەرگرتن لە وڵاتانی دیکە تاوەکو سوودیان لێ ببینین".  بۆ بەغدا ناوچەی تارمییەی سونە نشین بووەتە کابووس، ھێزە عێراقییەکان لەگەڵ حەشدی شەعبی بەردەوامن لە ئەنجامدانی ئۆپەراسیۆن کەچی کەم رۆژ ھەیە پێشێلکاریی ئەمنی لێی روونەدات، فەرماندەیەکی حەشدی شەعبی دەڵێت، تارمییە بە سیاسی کراوە.  شێخ ئەوس خەفاجی، فەرماندە لە حەشدی شەعبی گوتی، "بابەتی تارمییە دەستوەردانی سیاسی تێدا دەکرێت، ھەر کاتێک شتێک بە سیاسی کرا بە تەواو تێکدەچێت و لێڵ دەبێت، تارمییە پرسێکی ئەمنییە، پێویستی بە چارەسەرێکی ئەمنی و ھەواڵگرییە، دەبێت دوورکەونەوە و دەستهەڵگرن لە قسە و لێدوان لەسەر تارمییە، ئەوکات ھیچ کردەوەیەکی داعشی لێ نابینین".  مەترسیی داعش بەردەوامە و ئەمریکییەکانیش ئامادەکاری دەکەن بەپێی رێککەوتن ھێزە شەڕکەرەکانیان لە عێراق بکشێننەوە و لە رێگەی راوێژکاری سەربازییەوە ھاوکاریی ھێزە عێراقییەکان بکەن، بەڵام زیادبوونی جموجۆڵی داعش رەنگە ئەو پرۆسەیە بۆ کاتێکی درێژ دوابخات.