ئەمڕۆ یەکشەممە، ٢ - ١ - ٢٠٢٢، دەزگای ئاسایشی نیشتیمانیی عێراق راگەیێنراوێکی بڵاوکردەوە و تێیدا دەڵێت: "هێشتا لێکۆڵینەوەکان لەبارەی رووداوەکەی شارۆچکەی جبلەی پارێزگای بابل بەسەرپەرشتی دەسەڵاتە دادوەرییەکان بەردەوامن، هەندێک لێدوان و هەواڵی ناڕاست لەبارەی ئەو رێوشوێنانەی لەبارەی هەندێک کەس و ناسناو گیراونەتەبەر بڵاودەکرێنەوە، لێرەوە دەمانەوێت ئەوە رابگەیێنین کە تاکە لایەنی رێگەپێدراو بە پێدانی لێدوان بەڕێوەبەرێتی پەیوەندییەکان و راگەیاندنە لە دەزگای ئاسایشی نیشتیمانیی عێراق، بۆیە داوا لە دەزگاکانی راگەیاندن دەکەین زانیارییەکانییان لە شوێنە باوەڕپێکراوەکانەوە وەربگرن".  ئێوارەی رۆژی پێنجشەممە ٣٠ - ١٢ - ٢٠٢١، لە ناوچەیەکی کشتوکاڵی نزیک گوندی رەشایدی سەر بە شارۆچكەی جەبلە لە پارێزگای بابلی عێراق، شەڕ و پێكدادان لە نێوان هێزە ئەمنییەكان و دوو کەس روویدا، کاتێک هێزە ئەمنییەکان ویستوویانە ئەو کەسانە دەستگیربکەن، لە ئەنجامدا دوای شەڕێکی قورسی چەند کاژێری بەپێی شانەی ئەمنیی راگەیاندنی شەڕ، هێزە ئەمنییەکان ژمارەیەک تەرمیان لەماڵەکەدا دۆزیوەتەوە.  ژمارەی ئەو کەسانەی لەو رووداوە کوژراون ٢٠ كەسن، کە ١٢ یان منداڵن.  دایکی حوسێن، خوشکی رەحیم، کە  یەکێکە لە تۆمەتبارەکان و لە رووداوەکە کوژرا، بە هەڵکەوت عەزیز، پەیامنێری تۆڕی میدیایی رووداوی گوت: "هێزە ئەمنییەکان ٢٠ کەسیان کوشت و ٥٠ هەمەر هاتن و گوتیان خانووەکەی بەسەردا دەڕوخێنین".  دوای رووداوەکە حەسەن مەندیل، پارێزگاری بابل لە هەژماری خۆی لە تۆڕی کۆمەڵایەتی فەیسبووک راگەیێنراوێکی بڵاوکردەوە، تێیدا هاتووە: "ئەوەی روویدا گیان لەدەستدانی ژمارەیەک کەسی بێ گوناە بوو، لەو کاتەی سەرکۆنەی ئەو رووداوە تاوانکارییە دەکەین، رێگە بە بازرگانیکردن بە خوێنی عێراقییەکانەوە نادەین، لێژنەیەکی لێکۆڵینەوە بۆ ئەو بابەتە دروستکراوە و ئەو هۆکارانە دەخاتەڕوو کە لە پشتەوەی رووداوەکەن، تاوانباری راستەقینەش بە سزای خۆی دەگات و لە سزا رزگاری نابێت"  بڕیارە ئەمڕۆ یەکشەممە ٢ - ١ - ٢٠٢٢ مستەفا کازمی، سەرۆکوەزیرانی عێراق بگاتە پارێزگای بابل و لە شارۆچکەی جبلە سەردانی شوێنی ئەو ماڵە بکات کە رووداوەکە تێیدا روویدا.