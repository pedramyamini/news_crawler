ساڵی ٢٠٢٠ بۆ ئابووریی و دیناری عێراقی باش نەبوو، چونکە بەهۆی سەرهەڵدانی پەتای کۆرۆنا و زۆر دابەزینی نرخی نەوت، کە بوونە هۆی کەمبوونی داهاتی عێراق، حکومەت پەنای بۆ قەرزکردن لە بانکی ناوەندی برد بە بڕی زیاتر لە ٢٧ ترلیۆن دینار، دواتر حکومەت پەنای بۆ دابەزاندنی بەهای دینار بەرامبەر دۆلار برد، ئەوەش ئابووریی عێراقی دووچاری هەڵاوسان کرد.  ئامارەکانی وەزارەتی پلاندانان دەڵێن، رێژەی هەژاریی لە عێراق بەهۆی لێکەوتەکانی کۆرۆنا و نرخی نەوت گەیشتە ٢٥ % ی تێکڕای دانیشتووان، کە ژمارەیان زیاتر لە ٤٠ ملیۆن کەسە، واتا زیاتر لە ١٠ ملیۆن هەژار لە عێراق هەن.  قەبارەی دیناری چاپکراو کە لای هاووڵاتیان و لە بازاڕەکانی عێراقدایە زیاتر لە ٦٠ هەزار ملیار دینارە. بانکی ناوەندیی عێراق دەڵێت، پارەداران لە عێراق لەبری هەڵگرتنی پارەکەیان لە بانکەکان پەنا بۆ شاردنەوەی دەدەن لە ماڵاندا، چونکە متمانەیان بە سیستەمی بانکیی عێراق نییە، بۆیە بەشێکی زۆری ئەو ٦٠ هەزار ملیار دینارە لە بازاڕدا مامەڵەی پێوە ناکرێت.   د. مەحموود داغر، پسپۆڕی دارایی و بانک دەڵێت: "ئێستا پارەی چاپکراو کە لە بازاڕی عێراقدایە نزیکەی ٧٥ تریلیۆن دینارە، لە نێوان ٦٢ بۆ ٦٣ ترلیۆنی لای خەڵکە، ئەوەی دیکەش لە بانکەکاندایە، ئەوە لەگەڵ دابەزاندنی بەهای دراوی عێراقی و زیادکردنی پارەی بەردەست گوشاری روونی هەڵاوسانی لە بازاڕی عێراقدا دروستکردووە، بەتایبەت لە کەرتی خانووبەرە".  هەروەها باسم جەمیل، شارەزای ئابووریی دەڵێت: "بوونی دراوێکی زۆر لە بازاڕ و لای هاووڵاتیان، لەگەڵ نامتمانەییان بە بانکەکان، چونکە ئەوەی لە بانکەکاندا دایدەنێ ناتوانێ بەدەستیبهێنێتەوە، هاوکات توانای کڕینی دابەزیوە بەرامبەر دۆلار بە رێژەی ٢٢.٥ %، هەروەها ئەو گرانکردنەی کە چەند مشەخۆرێک قۆستیانەوە، کە دۆخی لەو شێوە قۆستنەوە، ئەوە وایکرد بەها و هێزی کڕێنی کەمتر بێت و نرخەکان بەرزبوونەوە، ئەوەش بووە هۆی سەرهەڵدانی هەڵاوسانی دراو لە بازاڕ، ئەو هەڵاوسانەش بووە هۆی کەمبوونی توانای کرێن و زیادبوونی رێژەی هەژاریی لە کۆمەڵگە، لە هەمانکاتدا کاریگەریی خستەسەر رێژەی بێکاری کە زیادبوو".  ئامارەکانی وەزارەتی پلاندانان دەڵێن، رێژەی هەژاریی لە عێراق بەهۆی لێکەوتەکانی کۆرۆنا و نرخی نەوت گەیشتە ٢٥ % ی تێکڕای دانیشتووان، کە ژمارەیان زیاتر لە ٤٠ ملیۆن کەسە، واتا زیاتر لە ١٠ ملیۆن هەژار لە عێراق هەن.