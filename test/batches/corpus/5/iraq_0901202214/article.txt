ئەمڕۆ یەکشەممە ٩ - ١ - ٢٠٢٢، چوارچێوەی هاوئاهەنگی لە راگەیێنراوێکدا رەتیکردەوە، ئەحمەد ئەسەدی سەرکردەی هاوپەیمانیی فەتح و چوارچێوەکەی بۆ پۆستی جێگری یەکەمی سەرۆکی ئەنجوومەنی وەزیران بەربرژێرکربێت.  رەتکردنەوەی بەربژێرکردنی ئەحمەد ئەسەدی بۆ پۆستی جێگری یەکەمی سەرۆکی ئەنجوومەنی نوێنەرانی عێراق و بوونی هیچ بەربژێرێک بۆ ئەو پۆستە لەکاتێکدایە، ئەمڕۆ یەکشەممە ٩ - ١ - ٢٠٢٢، سەرچاوەیەکی باڵا لە رەوتی سەدر بە تۆڕی میدیایی رووداوی راگەیاند: "رەوتی سەدر کە پۆستی جێگری یەکەمی سەرۆکی ئەنجوومەنی نوێنەرانی لەلا دەبێت، حاکم زاملی بەبڕیاری ناوەندیی رەوتی سەدر بۆ ئەو پۆستە دەستنیشانکراوە و پێوەی پابەندین. دڵنیاین دەنگی پێویست بۆ ئەو پۆستە بەدەستدەهێنێت".  بڕیار بوو کاژێر ١١ی پێشنیوەڕۆی ئەمڕۆ یەکشەممە ٩ - ١ - ٢٠٢٢، یەکەم دانیشتنی خولی پێنجەمی ئەنجوومەنی نوێنەرانی عێراق بەڕێوەبچێت، بەڵام دواخرا بۆ کاژێر ١٥: ٠٠. بەپێی کارنامەی دانیشتنەکە پەرلەمانتارانی خولی نوێ سوێندی یاسایی دەخۆن، پاشان سەرۆک و هەردوو جێگرانی یەکەم و دووەمی ئەنجوومەنی نوێنەران هەڵبژێردرێن.  بەهۆی ناکۆکیی قوڵی ماڵی شیعە، بەتایبەت لەنێوان رەوتی سەدر و چوارچێوەی هاوئاهەنگی کە بەشێکی زۆری ئەو لایەن و هاوپەیمانێتیانەی تێدایە کە ئەنجامەکانی هەڵبژاردن دڵخوازیان نەبوو و رەتیانکردەوە. تاوەکو ئێستا کۆبوونەوەی پەرلەمان نەکراوە.  پێکهاتەی سوننەکان، دوێنێ شەممە بەربژێرکردنی محەممەد حەلبووسی. سەرۆکی هاوپەیمانیی تەقەدوومیان بۆ پۆستی سەرۆکی ئەنجوومەنی نوێنەرانی عێراق بەربژێرکرد، دواتر ئەمڕۆ یەکشەممە، پارتی دیموکراتی کوردستان کە پۆستی جێگری دووەمی سەرۆکی ئەنجوومەنی نوێنەرانی عێراق پشکی ئەوە، شاخەوان عەبدوڵڵا، بەربژیری هەڵبژێردراوی بۆ ئەو پۆستە راگەیاند.  بەپێی زانیارییەکانی رووداو جگە لە ئەحمەد ئەسەدی لە چوارچێوەی هاوئاهەنگی، حاکم زاملی لە رەوتی سەدر، محەممەد سەهیود، عالیە نسەیف و عەلا روکابی و عەدنان فەیحان کێبڕکێ لەسەر پۆستی جێگری یەکەمی سەرۆکی پەرلەمان دەکەن.