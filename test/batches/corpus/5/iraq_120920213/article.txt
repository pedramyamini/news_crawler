عیماد جەمیل موحسین، ئەندامی فەرمانگەی راگەیاندن لە کۆمیسیۆنی باڵای سەربەخۆی هەڵبژاردنەکان لە عێراق، رۆژی یەکشەممە ١٢ی ئەیلوولی ٢٠٢١ بە تۆڕی میدیایی رووداوی راگەیاند، "تاوەکو ئێستا رێکخراوی نەتەوە یەکگرتووەکان بەڵێنی داوە ١٣٠ چاودێری خۆی رەوانەی عێراق بکات بۆ چاودێریکردنی پرۆسەی دەنگدان لە هەڵبژاردنی پێشوەختەی پەرلەمانی عێراق، هاوکات یەکێتی ئەوروپاش بەڵێنیداوە بە ١٠٠ چاودێری خۆی چاودێری پرۆسەکە بکات، بەڵام ئێمە پێشبینی دەکەین چاودێری زیاتر رەوانە بکەن، هەروەها بانگهێشتنامەمان بۆ ٥١ وڵات و کۆمکاری عەرەبی و ٢٥ رێکخراو ناردووە بۆئەوەی چاودێر بنێرن بۆ چاودێریکردنی پرۆسەی هەڵبژاردن کە لە مانگی داهاتوودا بەڕێوەدەچێت".  ئەو ئەندامەی فەرمانگەی راگەیاندن لە کۆمیسیۆنی باڵای سەربەخۆی هەڵبژاردنەکان لە عێراق گوتیشی، "لە هەڵبژاردنی رابردووی پەرلەمانی عێراق لە ساڵی ٢٠١٨ دا ١٧٥ هەزار کەس چاودێریی پرۆسەکەیان دەکرد، بەڵام لەم هەڵبژاردنەدا پێشبینی دەکەین ژمارەی چاودێرە نێودەوڵەتییەکان و چاودێرانی پارت و لایەنە سیاسییەکان و رێکخراوە نێوخۆییەکان زیاتر بن، چونکە بازنەکانی هەڵبژاردن بچووکتر کراون و بۆ زیاتر لە چوار هێندە زیادبوون".  عیماد جەمیل موحسین باسی لەوەش کرد، "لەم هەڵبژاردنە چاوەڕوانکراوەی پەرلەمانی عێراقدا ٥٥ هەزار و ٤١ وێستگەی دەنگدان هەن، لە هەر وێستگەیەکیش کۆمیسیۆن رێگە بە پێنج چاودێر دەدات چاودێریی پرۆسەی هەڵبژاردن بکەن؛ بۆیە دەرگا کراوەیە بۆ ژمارەیەکی زۆر چاودێر، ئەگەریش لە هەر وێستگەیەک دوو چاودێر هەبن ئەوا ژمارەیان لە ئاستی عێراق دەگاتە زیاتر لە ١١٠ هەزار چاودێر، کە لە کۆتایی پرۆسەی دەنگدانی گشتی لە هەر وێستگەیەک تێکڕای ئەنجامەکانیان رادەست دەکرێت".  لە هەڵبژاردنی پێشوەختەی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بەڕێوەبچێت زیاتر لە ٢٥ ملیۆن هاووڵاتیی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپ کراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێکردبێتەوە، مافیان هەیە بە کارتی ئەلیکترۆنی دەنگ بدەن.  لەم هەڵبژاردنەدا ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری بۆ بەدەستهێنانی ٣٢٩ کورسیی پەرلەمانی عێراق دەکەن.