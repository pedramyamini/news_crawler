بەپێی زانیارییەکانی رووداو، کۆبوونەوەکەی قائانی و ئەو لایەنانە لە رۆژی دووشەممە ٨ - ١١ - ٢٠٢١ لە ماڵی حەیدەر عەبادی، سەرۆکی سەرۆکی هاوپەیمانیی نەسر بەڕێوەچووە.  لە کۆبوونەوەکەدا قائانی داوای لە لایەنەکان کردووە، دۆخەکە ئارام بکەنەوە، ئەنجامەکانی هەڵبژاردن قبووڵ بکرێن و حکومەتێکی هاوبەش پێکبهێندرێت. هاوکات لە دانانی سەرۆکوەزیرانی عێراقدا دەبێت رای موقتەدا سەدر، رێبەری رەوتی سەدر لەبەرچاوبگیرێت.  بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو هێرشکرایە سەر ماڵی مستەفا کازمی، سەرۆکوەزیرانی عێراق.  بەپێی ئەو زانیارییانەی رووداو لە سەرچاوەیەکی باڵای ئاگادار لە کۆبوونەوەکە دەستی کەوتوون، لە کۆبوونەوەکەدا بڕیاردراوە کە لیژنەی لێکۆڵینەوە لەبارەی خۆپێشاندانەکانی رۆژی هەینی ٥ - ١١ - ٢٠٢١ و هێرشکردنە سەر ماڵی مستەفا کازمی، سەرۆکوەزیرانی عێراق پێکبهێندرێت.   رووداو زانیویەتی ئیسماعیل قائانی، فەرماندەی سوپای قودسی ئێران پێچەوانەی سەردانەکانی پێشووتری ئەمجارە لەسەر بانگهێشتی حکومەتی عێراق سەردانی بەغدای کردووە، لەکاتی گەیشتنیشی لەگەڵ بەرهەم ساڵح، سەرۆککۆماری عێراق و مستەفا کازمی، سەرۆکوەزیرانی عێراق کۆبووەتەوە. دواتریش کۆبوونەوەی لەگەڵ لایەنەکان کردووە.   هێرشەکەی سەر ماڵی کازمی دوای خۆپێشاندانی لایەنگرانی حەشدی شەعبی هات، لە دژی ئەنجامەکانی هەڵبژاردن، کە هەینیی رابردوو رژانە سەر شەقامەکانی بەغدا و ویستیان بچنە ناوچەی سەوز، بەڵام هێزە ئەمنییەکان رێگریان لێکردن، بەو هۆیەوە رووبەڕووبوونەوە لە نێوان هێزە ئەمنییەکان و خۆپێشاندەران روویدا و ژمارەیەک خۆپێشاندەر کوژران و بریندار بوون.  دوای کۆبوونەوە و هێورکردنەوەی دۆخەکە، بەیانیی ئەمڕۆ سێشەممە ٩ - ١١ - ٢٠٢١ قائانی کۆتایی بە سەردانەکەی هێناوە و راستەوخۆ گەڕاوەتەوە تاران.