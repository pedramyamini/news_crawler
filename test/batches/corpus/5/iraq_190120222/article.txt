رۆژی چوارشەممە ١٩ - ٠١ - ٢٠٢٢، شانەی راگەیاندنی ئەمنیی عێراق راگەیێندراوێکی بڵاوکردەوە، شانەی ئەمنی دەڵێت، پاڵپشت بە زانیاری وردی دەزگای ئاسایشی نیشتمانی، لە ئۆپەراسیۆنێکی جۆری و ورد و پیشەییدا، هێزێکی دەزگای هەواڵگریی نیشتمانی، بە پشتیوانی هێزێکی فەرماندەیی ئۆپەراسیۆنەکانی نەینەوا و فەوجی تارمییەی حەشدی شەعبی لە ناوچەی کەناری تاجی، سێ چەکداری داعش - یان کووشتووە.  شاندی راگەیاندنی ئەمنیی عێراق ئاماژەی بەوە کردووە، "ئۆپەراسیۆنەکە لە تۆڵەی ئەو دوو کەسە بووە کە رۆژی سێشەممە ١٨ - ٠١ - ٢٠٢٢ لەلایەن ئەو سێ چەکدارەی داعش لە ناوچەی تاجی کوژرابوون.   شانەی ئەمنی راگەیێندراوێکی دیکەی بڵاو کردووەتەوە و دەڵێت، لە حاویەی عوزێم ئۆپەراسیۆنێکی دیکەیان دژی چەکدارانی داعش دەستپێکردووە.   شانەی ئەمنیی عێراق لە راگەیێندراوەکەیدا دەڵێت، "پاڵپشت بە زانیاری هەواڵگری دروست، ئۆپەراسیۆنێکی سەربازی لە حاویەی عوزێم لە دژی پاشماوەکانی چەکدارانی داعش دەستپێکردووە کە فەرماندەییەکانی سەلاحەددین، سامەڕا، دیالە و حەشدی شەعبی بەشدارن؛ بە پشتیوانی هێزی ئاسمانی عێراقی. "