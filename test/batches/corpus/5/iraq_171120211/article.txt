عەمار حەکیم، سەرۆکی رەوتی حیکمە دەڵێت، "دانانی میکانیزمێکی روون بۆ چارەسەرکردنی ناکۆکییەکان پێش و لە کات و دوای پێکهێنانی حکومەت. دەبێت ڤیتۆی پێشوەخت هەڵبگیرێت و هەموو لایەنەکان بە شێوەیەکی عاقڵانە دانوستاندن بکەن. نواندنی ئەوپەڕی نەرمی و دڵنیاییدان بە هەموو لایەنە بەشداربووەکانی دانوستاندنەکان. رێزگرتن لە بژاردەی ئەوانەی دەیانەوێت بەشداری لە حکومەت بکەن یاخود ئەوانەی دەبنە ئۆپۆزیسیۆن، یان نایانەوێت بەشداری بکەن لە حکومەت یاخود پەرلەمان".  چاوەکان لەسەر نێو ماڵی شیعەیە، چونکە بەسەر دوو بەرەدا دابەشبوون، کە بریتین لە چوارچێوەی هاوئاهەنگی و رەوتی سەدر، کە براوەی یەکەمی هەڵبژاردنە و پێکهێنانی حکومەت بە مافی خۆی دەزانێت، بەڵام پێویستی بە هاوپەیمانییە، چونکە هیچ لایەک کورسیی پێویستی بۆ پێکهێنانی حکومەت بەدەستنەهێناوە.  عەباس بەیاتی، ئەندامی دەوڵەتی یاسا ئاماژە بەوە دەکات، "زۆرینەی سیاسی و نیشتمانی ئامرازە، بەبێ لێکتێگەیشتنی کوردی - کوردی سەرۆککۆمار نابێت. بەبێ لێکتێگەیشتنی سوننە - سوننە سەرۆکی پەرلەمان دانانرێت، بەبێ لێکتێگەیشتنی شیعی - شیعی نە سەرۆکوەزیران نە حکومەتی نوێ پێکناهێندرێت. بۆ نیازپاکی، ئێستا لە نێوماڵی شیعە دوو میحوەری هاوسەنگ هەن لەڕووی هێز و کاریگەری و کار و پەیوەندی و هاوپەیمانی، کە بریتین لە چوارچێوەی هاوئاهەنگی و کوتلەی سەدری، پەنجا بە پەنجا بە حکومەتێک لە رۆژهەڵاتی ناوەڕاست سەقامگیری نابێت، ئەگەر لە نیوەی پێکهاتەکان پێکبهێندرێت، ئەمە پێی دەگوترێت حکومەتی دیکتاتۆکراسی".  لە هەرێمی کوردستان هەریەک لە نەوەی نوێ و یەکگرتوو و کۆمەڵی دادگەری رایانگەیاندووە، بەشداریی حکومەت ناکەن، بەرپرسانی پارتی دیموکراتی کوردستان و یەکێتیی نیشتمانیی کوردستانیش جەخت لە گرنگیی پێکەوە چوونە بەغدا دەکەنەوە و ئەوانیش چاویان لە رێککەوتنی نێو ماڵی شیعەیە.  هۆشیار زێباری، ئەندامی مەکتەبی سیاسیی پارتی رایگەیاند، "بە دڵنیاییەوە ئاراستەی ئێمە رێککەوتن لەگەڵ هەموو شیعە و لەگەڵ هەموو ماڵی شیعەیە، بەڵام نابێت ئەوەش لەیادبکەین، کە ئێمە پابەندبوونی نیشتمانیمان هەیە، کێ لە ئێمە نزیکە و لە بەرژەوەندیمانە، ئێمە بەو ئاراستەیە دەڕۆین. دەبێت زۆر روون و راشکاو بین. هەڵبژاردن کراوە، نابێت ئەو بابەتە تاوەکو کۆتایی بەجێبهێڵین، ئەمە کارێکی تۆزێک سەختە، بەڵام دووپاتیدەکەمەوە دۆخەکە زۆر لەوە مەترسیدارترە، لەوەی ئێمە پێشبینیی دەکەین".  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەر بەڕێوەچوو؛ رەوتی سەدر ٧٣ کورسی پەرلەمان، تەقەدووم ٣٧ کورسی، پارتی ٣٣ کورسی و دەوڵەتی یاسا ٣٣ کورسییان بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسیی هەبوو، لەم هەڵبژاردنەدا تەنیا ١٥ کورسیی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.