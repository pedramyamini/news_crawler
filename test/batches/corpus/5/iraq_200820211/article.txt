ئەحمەد جبووری، نوێنەری پارێزگای نەینەوا لە پەرلەمانی عێراق بە تۆڕی میدیایی رووداوی راگەیاند، "سەردانەکەی سەرۆکوەزیرانی عێراق بۆ نەینەوا راست و واقیعی بوو، ناچێتە چوارچێوەی بانگەشەی هەڵبژاردن، چونکە پێشتر رایگەیاندووە کە بەشداریی هەڵبژاردن ناکات، کە بڕیارە لە ١٠ی تشرینی یەکەمی ئەمساڵ بەڕێوەبچێت".  رۆژی دووشەممەی رابردوو، مستەفا کازمی سەردانی پارێزگای نەینەوای کرد، هاوکات سەرۆکایەتیی کۆبوونەوەی ئەنجوومەنی وەزیرانی کرد، کە کۆمەڵێک بڕیار بۆ بەرژەوەندیی ئەو پارێزگایە دراون و پەسند کران.  ئەو پەرلەمانتارە پێیوایە "بڕیارەکانی مستەفا کازمی، پەیامی گرنگی هەڵگرتبوو، گرنگییەکی ستراتیژیی هەیە نەک تەنیا بۆ نەینەوا، بەڵکو بۆ تەواوی عێراق، لەوانە سەبارەت بە بەنداوی موسڵ و کۆگاکردنی ئاو، کە بە گەورەترین بەنداوی عێراق دادەنرێت".  بە گوتەی ئەحمەد جبووری "سەردانەکەی [کازمی] سوودی بۆ پارێزگای نەینەوا دەبێت، بەتایبەتی لەوانەی رایگەیاند، کە مووچەی فەرمانبەران خەرج دەکات و لەگەڵ قەرەبووکردنەوەی زیانمەدان و دەستکردنە بە پرۆسەی ئاوەدانکردنەوەی نەینەوا".  هاوکات راشیگەیاند، سەرۆکوەزیرانی عێراق "کارێکی واقیعی"ی کرد، بە بەڵگەی کارکردن لە فڕۆکەخانەی موسڵ و راگەیاندنی گەیاندنی شەمەندەفەر بۆ وێستگەی شەمەندەفەری موسڵ، دوای ئەوەی زیاتر لە حەوت ساڵ بوو پچڕابوو، ئەمەش جیددییەتی کازمی دەردەخات لە مامەڵەكردنی لەگەڵ دۆسیەی ئاوەدانکردنەوە و خزمەتگوزاری لە پارێزگای نەینەوا.