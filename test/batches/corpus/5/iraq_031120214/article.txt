سەجاد سالم، گوتەبێژی فراکسیۆنی میللی سەربەخۆ بە تۆڕی میدیایی رووداوی رایگەیاند: "ژمارەیەک بەربژێری سەرکەوتووین و دەمانەوێت لە رێگەی یەکخستنی زۆرترین ژمارەی بەربژێری سەرکەوتووەوە بتوانین لە خولی پێنجەمی ئەنجوومەنی نوێنەرانی عێراق فراکسیۆنێکی بەهێزمان هەبێت و لەگەڵ ژمارەیەکی دیکەی بەربژێری سەربەخۆ لەگفتوگۆداین، ژمارەی ئەندامانی فراکسیۆنەکە ئاشکرا ناکەین تاوەکو نەگەینە گفتۆگۆی کۆتایی، هەماهەنگکاری ئەو فراکسیۆنەش محەمەد عەنوز دەبێت".  سەبارەت بەبەشداریکردنیان لەکابینەی داهاتووی حکومەتی عێراق یان ئۆپۆزیسیۆنبوون، سەجاد گوتی: "چاوەڕێی گفتوگۆکانین، ئەگەر هەمان میکانیزمەکانی پێشوو بۆ پێکهێنانی کابینە گیرانەبەر و پشکپشکێنەی حیزبی و مەزهەبی و نەتەوەیی تێیدا زاڵ بوو ئەوا دەبینە ئۆپۆزیسیۆن و بەشداریی حکومەت ناکەین".  رۆژی ١٠ - ١٠ - ٢٠٢١، هەڵبژاردنی خوولی پێنجەمی ئەنجوومەنی نوێنەرانی عێراق بەڕێوەچوو، بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمانی بەدەستهێناوە، هاوپەیمانی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی و دەوڵەتی یاسا ٣٣ کورسی بەدەستهێناوە، بەڵام هاوپەیمانی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە، ئەو دابەشبوونەش لە نێو پەرلەمان بەشی زۆری لایەنە براوەکان ناچاری دروستکردنی هاوپەیمانی و پێکهاتن دەکات بۆ پێکهێنانی کابینەی نوێی حکومەتی عێراق.  عەلا رکابی، سکرتێری گشتیی بزووتنەوەی ئیمتیداد بە ئاژانسی فرانس پرێسی رایگەیاند لە "حکومەتی پشکپشکێنە" بەشدار نابن، بۆیە هەوڵی دروستکردنی فراکسیۆنێک دەدەن لە ٢٥ تاوەکو ٣٠ کورسیی پەرلەمان، بۆ ئەوەی بتوانێ رۆڵی چاودێر بگێڕێت و پرساندن لەگەڵ وەزیرەکان بکات.  بزووتنەوەی ئیمتیداد، بەرهەمی خۆپێشاندانەکانی ٢٠١٩ یە و بۆ یەکەمجار بەشداری هەڵبژاردنی ئەمجارەی پەرلەمانی عێراقی کرد و  ٩ کورسی پەرلەمانی بەدەستهێنا.  عەلا رکابی، پسپۆری دەرمانسازییە و چالاکڤانێکی سیاسییە لە ساڵانی چلەکانی تەمەنیدایە، ئەو لە هەڵبژاردنی پەرلەمانی عێراق، کە لە مانگی ئۆکتۆبەری رابردوو بەڕێوەچوو سەرکەوت و بووە ئەندامی پەرلەمان.