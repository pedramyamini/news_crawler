گومان لەبارەی ئەنجامدانی هەڵبژاردنی عێراق لە وادەی خۆیدا زۆرە، بەڵام بە فەرمی هیچ نەگوتراوە. پارتی، یەکێتی و گۆڕان دەڵێن، ئەوان بەردەوامن لە بانگەشەی خۆیان، کۆمەڵیش دەڵێت "دواخستنی هەڵبژاردن دۆخێکی نەخوازراو دەخولقێنێت".  رۆژی سێشەممە ٢٤ - ٠٨ - ٢٠٢١ سەرچاوەیەک بە رووداوی راگەیاند، لایەنە شیعەکان گفتوگۆیان کردووە لەبارەی دواخستنی هەڵبژاردنی پەرلەمانی عێراق بۆ ٢١ی نیسانی ٢٠٢١ و پەرلەمانیش بە ٤٥ رۆژ پێش هەڵبژاردن هەڵبوەشێندرێتەوە.  بەڵام رۆژی چوارشەممە، شاندێکی حیزبی دەعوەی ئیسلامی بە سەرۆکایەتیی نووری مالیکی گەیشتنە هەولێر و لەگەڵ سەرۆک بارزانی و مەکتەبی سیاسیی پارتی دیموکراتی کوردستان کۆبوونەوە، لە راگەیێندراوێکی هاوبەشدا هەردوولا جەختیان کردەوە کە هەڵبژاردن لە وادەی دیاریکراوی خۆیدا لە ١٠ - ١٠ - ٢٠٢١ ئەنجام بدرێت.  خەسرۆ گۆران، لێپرسراوی مەکتەبی هەڵبژاردنی پارتی دیموکراتی کوردستان، بە تۆڕی میدیایی رووداوی راگەیاند، تاوەکو ئێستا بە فەرمی هیچ شتێکیان لەبارەی دواخستنی هەڵبژاردن بەدەست نەگەیشتووەتەوە و "لای پارتی ١٠ - ١٠ - ٢٠٢١ هەڵبژاردنە".  لێپرسراوی مەکتەبی هەڵبژاردنی پارتی دیموکراتی کوردستان باسی لەوەش کرد، ئەوان بەردەوامن لە هەڵمەتەکانی هەڵبژاردن و دەنگۆکانی دواخستنی هەڵبژاردن هیچ کاریگەریی لەسەریان دروست نەکردووە.  خەسرۆ گۆران ئاماژەی بەوەش کرد، هەوڵ هەیە بۆ پاشگەزکردنەوەی رەوتی سەدر لە بایکۆتکردنی هەڵبژاردن، ئەویش مەرجی خۆی هەیە بۆ گەڕانەوە، گوتیشی، "هەموو ئەوانە چارەنووسی هەڵبژاردن لە ماوەی هەفتەی داهاتوودا یەکلا دەکەنەوە".  بڕیارە لە سەرەتای هەفتەی داهاتوو، دوای تەواوبوونی لووتکەی بەغدا، کۆبوونەوەیەک لە بەغدا بکرێت کە هەموو لایەنە سیاسییەکان لە شیعە و سوننە و کورد، تێیدا بەشداربن و گفتوگۆ بکەن لەسەر ئەوەی هەڵبژاردن لە وادەی دیاریکراودا بکرێت یاخود دوابخرێت. لە کۆبوونەوەکە هەریەک لە سەرۆکوەزیرانی عێراق، سەرۆککۆمار و سەرۆکی پەرلەمانیش بەشدار دەبن.  سەرکەوت شەمسەدین، پەرلەمانتاری کورد لە پەرلەمانی عێراق ئەو زانیارییەی بۆ رووداو پشتڕاستکردەوە، هەروەها ڤیان سەبری، سەرۆکی فراکسیۆنی پارتی دیموکراتی کوردستان رایگەیاند، یەکشەممە ئەو کۆبوونەوەیە دەکرێت. جەواد عەبدولکازم موسەوی، پەرلەمانتاری هاوپەیمانیی سائیروون کە لەلایەن موقتەدا سەدرەوە پشتیوانی دەکرێت رایگەیاند، ئەو پرسە لەو کۆبوونەوەیەدا یەکلا دەکرێتەوە.  لای خۆیەوە، یەکێتیی نیشتمانیی کوردستانیش ئامادەکاریی تەواوی بۆ هەڵبژاردن کردووە. سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان بە تۆڕی میدیایی رووداوی گوت، ئەوان وا کار دەکەن کە "سبەینێ هەڵبژاردن بێت" و دەنگۆکانی دواخستن کاریگەریی نەکردووەتە سەریان.  ئەو ئەندامەی مەکتەبی سیاسیی یەکێتی ئەوەشی خستەڕوو، "بە فەرمی دەربارەی دواخستنی هەڵبژاردنەکان هیچ بە یەکێتی نەگوتراوە و هەموو میحوەرەکان سەرقاڵی ئامادەکاری و بانگەشەن بۆ هەڵبژاردن".  هەروەها هۆشیار عومەر عەلی، رێكخەری ژووری پەیوەندییە دیپلۆماسییەكانی بزووتنەوەی گۆڕان کە هاوپەیمانیی یەکێتی نیشتمانیی کوردستانە بۆ هەڵبژاردنی داهاتوو، بە تۆڕی میدیایی رووداوی گوت، هیچ ئاگادارییەکیان دەربارەی دواخستنی هەڵبژاردن پێنەگەیشتووە و ئەوان بەردەوام دەبن لە هەڵمەتەکانی بانگەشەی هەڵبژاردن "ئەگەر هەڵبژاردن دواشبخرێت ئێمە بانگەشە و هەڵمەتی خۆمان بەردەوامی پێدەدەین تاوەکو ئەو کاتەی بۆ هەڵبژاردن دیاری دەکرێت. دواشبخرێت هیچ کاریگەریی نابێت لەسەرمان".  بە گوتەی رێكخەری ژووری پەیوەندییە دیپلۆماسییەكانی بزووتنەوەی گۆڕان، ئەمریکا و ئێران هەرچەند ناکۆکیش بن، ئێستا لەگەڵ ئەوەدان "لەو کاتەی دیاریکراوە" هەڵبژاردن بەڕێوەبچێت.  هەروەها عەبدولستار مەجید، ئەندامی ئەنجوومەنی سیاسیی کۆمەڵی دادگەریی کوردستان، کە هاوکات بەربژێری حزبەکەیە بۆ هەڵبژاردنی داهاتوو، بە رووداوی راگەیاند، "ئەوەندەی ئێمە دەزانین، دۆخی حیزبەکان هاوکار نین بۆ بەڕێوەچوونی هەڵبژاردنەکان و هەریەکەیان بە کێشەیەکەوە گرفتارە و توانای ئەوەیان نییە بچنە سەنگی مەحەکی دەنگی خەڵک و پرۆسەی هەڵبژاردنەوە".  ئەو ئەندامەی ئەنجوومەنی سیاسیی کۆمەڵی دادگەریی کوردستان ئاماژەی بەوەش کرد، کۆمەڵی دادگەری ئامادەکاریی تەواوی کردووە و لەگەڵ ئەوەدان پرۆسەکە لەو کاتەدا بەڕێوەبچێت کە بۆی دیاریکراوە "هەر جۆرە دواخستنێکیش لە پرۆسەکەدا دۆخێکی نەخوازراو دەخولقێنێت کە ئەنجامەکەی دیار نییە چی دەبێت لەسەر عێراق. بێگومان ئەوەش راستەوخۆ کاریگەریی لەسەر هەرێمی کوردستان دەبێت".  هەروەها ئەڵماس فازڵ، ئەندامی لیژنەی یاسایی لە ئەنجوومەنی نوێنەرانی عێراق، کە نوێنەری یەکێتیی نیشتمانیی کوردستانە، بە رووداوی گوت ئەگەر هەڵبژاردن لە کاتی خۆیدا بەڕێوەنەچێت، ئەوە پەرلەمانیش لەو کاتەدا هەڵناوەشێتەوە کە دیاریکراوە.  بە گوتەی ئەڵماس فازڵ "لەڕووی یاساییەوە دەبێت لایەنەکان لەڕێگەی حکومەتی عێراقەوە داوای دواخستنی هەڵبژاردن بکەن و حکومەتی عێراقیش داوا لە کۆمیسیۆنی باڵای سەربەخۆی هەڵبژاردنەکانی عێراق بکات بۆ دواخستنی هەڵبژاردنەکە".