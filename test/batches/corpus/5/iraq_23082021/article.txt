مستەفا کازمی، سەرۆکوەزیرانی عێراق رۆژی یەکشەممە ٢٢/٨/٢٠٢١ بە سەرۆکایەتیی شاندێکی باڵا و بە سەردانێکی فەرمی گەیشتە کوێت. بەپێی راگەیێندراوێکی نووسینگەی سەرۆکوەزیرانی عێراق، مستەفا کازمی، سەرۆکوەزیرانی وڵات و شێخ سەباح ئەلسەباح، سەرۆکوەزیرانی کوێت سەرۆکایەتیی کۆبوونەوەی هاوبەشی نێوان شاندی هەردوو وڵاتیان کرد، کە تێیدا کۆمەڵێک دۆسیەی پەیوەست بە بەهێزکردنی هاوکاریی نێوان هەردوو وڵات لە بوارەکانی ئابووری، تەندروستی، بازرگانی، وەبەرهێنان، وزە، گواستنەوە و بوارەکانی دیکە تاوتوێکران.  کازمی رایگەیاندووە، "حکومەتی عێراق ئامادەیە بۆ هاوکاری و کارکردن لەگەڵ حکومەتی کوێت بەمەبەستی بەهێزکردنی پەیوەندیی مێژوویی نێوان هەردوو وڵات، بە گیانی رێزگرتنی دوولایەنە و خواستی راستگۆیانە لە هاوکاریی هاوبەش و بەهێزکردنی پەیوەندییەکان لە سەرجەم بوارەکان و پەرەپێدانیان بە جۆرێک کە خواست هەردوو گەل بەدیهێنێت".   سەرۆکوەزیرانی عێراق ستایشی هەڵوێستی کوێتی کردووە لە وەستان لەپاڵ حکومەتی عێراق و پشتوانیکردن لە بەدیهێنانی خواستە ئابوورییەکان و جێبەجێکردنی ئامانجەکانی پەڕەسپی و بەدیهێنانی چاکسازی لە هەردوو کەرتی تایبەت و گشتی و پەرەپێدانی کەرتی بانکی، لەگەڵ بەستنەوەی ئابووری و بازرگانی لەگەڵ وڵاتانی دراوسێی عێراق.   هەروەها مستەفا کازمی راشیگەیاندووە، حکومەتی عێراق رژدە هەموو دۆسیە هەڵپەسێردراوەکانی نێوان عێراق و کوێت چارەسەربکات و لەسەرووبەندنی پێکهێنانی لیژنەیەکی باڵای سیاسی دانوستاندندان لەگەڵ کوێت لەبارەی دۆسیە هەڵپەسێردراوەکان.   وەک لە راگەییێندراوەکەدا هاتووە، لای خۆیەوە شێخ سەباح ئەلسەباح سوپاسی عێراقی کرد "لە گەڕان بەدوای رووفاتی شوێنبزربووە کوێتییەکانی سەردەمی دەسەڵاتی  پێشوو؛ ستایشی رۆڵی نایابی حکومەتەکەی کازمی لە ناوچەکە و لێکنزیککردنەوەی بۆچوونەکانی کرد، کە ناوچەکە لەم کاتەدا پێویستی پێیەتی؛ هەروەها دووپاتی لە  گرنگیی هەڵوێستی عێراق کردەوە لە جەنگی دژی داعش و بەرگریکردن لە جیهان و ناوچەکە کە سەرۆکایەتیی شەڕی دژی تیرۆری کردووە".   سەردانەکەی مستەفا کازمی بۆ کوێت لە کاتێکدایە، بڕیارە لووتکەی وڵاتانی دراوسێی عێراق بە بەشداریی کوێت و سەرۆکانی وڵاتانی دراوسێی عێراق و چەندین وڵاتی دیکە لە کۆتایی مانگی ئابی ساڵی ٢٠٢١ لە بەغدا بەڕێوەبچێت.  ئامانجی لووتکەی وڵاتانی دراوسێی عێراق کەمکردنەوەی گرژییە لە عێراق و رۆژهەڵاتی ناوەڕاست بە گشتی، بە تایبەت لە سووریا و یەمەن و لوبنان؛ لەگەڵ چڕکردنی هەوڵەکان بۆ بەرەنگاربوونەوەی گرووپە پەڕگیرەکان و بەهێزکردنی پەیوەندییە ئابوورییەکانی بەغدا و وڵاتانی ناوچەکە و هاندانی وەبەرهێنەرانی وڵاتانی دراوسێ بۆ عێراق.