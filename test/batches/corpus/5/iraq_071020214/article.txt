لەو راپرسییەدا کە بەشی عەرەبیی تۆڕی میدیایی رووداو کردوویەتی، ئەو پرسیارە لە خەڵک کراوە، "پێت باشە کێ ببێتە سەرۆکوەزیرانی داهاتووی عێراق؟ " تێیدا تاوەکو ئێستا زیاتر لە ٩٢ هەزار کەس بەشداربوون و زۆرینەی دەنگەکان لەنێوان مستەفا کازمی و نووری مالیکی دابەشبوون.  بەگوێرەی راپرسییەکە، ٥٧ % ی بەشداربووان پێیان باشە مستەفا کازمی پۆستی سەرۆکایەتیی ئەنجوومەنی وەزیرانی عێراق وەربگرێتەوە و ٤٣ % ی بەشداربووانیش، دەنگیان بە نووری مالیکی داوە.  ئەم راپرسییەی رووداو، تاوەکو رۆژی هەڵبژاردنی گشتی بەردەوام دەبێت.  مستەفا عەبدوللەتیف مشەتت غرێباوی، ناسراو بە مستەفا کازمی، ساڵی ١٩٦٧ لە بەغدا لەدایکبووە؛ لە ٧ی حوزەیرانی ٢٠١٦ بووە سەرۆکی دەزگای هەواڵگریی نیشتمانیی عێراق و رۆژی ٧ی ئایاری ٢٠٢٠ یش پۆستی سەرۆکایەتیی ئەنجوومەنی وەزیرانی عێراقی وەرگرت.  نووری کامل محەممەد حەسەن ئەبولمەحاسن مالیکی، ناسراو بە نووری مالیکی، ساڵی ١٩٥٠ لە بابل لەدایکبووە و لە ساڵانی نێوان ٢٠٠٦ - ٢٠١٤ سەرۆکوەزیرانی عێراق بووە و ئێستاش سەرۆکی هاوپەیمانیی دەوڵەتی یاسایە.