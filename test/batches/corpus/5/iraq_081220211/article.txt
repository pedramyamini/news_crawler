نووسینگەی راگەیاندنی مستەفا کازمی، ئەمڕۆ چوارشەممە ٨/١٢/٢٠٢١، راگەیێندراوێکی سەبارەت بە ناوەڕۆکی کۆبوونەوەی فراوانی کازمی لەگەڵ فەرماندەکانی سوپا و پۆلیس و پێشمەرگە لە بارەگای میحوەری شەش لە شارۆچکەی مەخموور بڵاوکردەوە.  بەپێی راگەیێندراوەکە کازمی لە کۆبوونەوەکەدا رایگەیاندووە، "ئەمڕۆ هاتووین بۆ مەخموور بۆ ئاگاداربوون لە دۆخی شارۆچکەکە و وردبوونەوە لە پلانە ئەمنییە دانراوەکان بۆ بەرەنگاربوونەوەی هەڕەشەکانی تیرۆر، لەگەڵ رێگرتن لە دووبارەبوونەوەی رووداوە ئەمنییەکان، کە پاشماوەکانی چەتەکانی داعشی تیرۆریست ئەنجامیان دان".  کازمی گوتیشی: "لێرەوە لە گۆڕەپانی شەڕ بە رێکخراوە تیرۆریستییەکان دەڵێم؛ خەیاڵ نەکەن، ئێمە لە بۆسەداین بۆ ئێوە و یەک بە یەکتان راودەنێین، یەک بە یەکی سەرکردەکانیشتان راودەکەین و بە سزای دادپەروەرانەشیان دەگەیێنین، هەروەها گرووپە پەرتوبڵاوەکانتان کە لە ژێر زەوین لە لایەن پاڵەوانانی هێزی ئاسمانی و زەمینیمان چاودێری دەکرێن، هەموو هێزەکانمان بە هێز و بوێرییەوە لە پێشتان دەوەستن، ئەم عێراقە مەزنە بە گەل و دەزگاکان و پاڵەوانانی لە هەموو هێزە ئەمنییەکاندا، هەرچەند پاشماوە شکستخواردووەکانی هەوڵبدەن، دەرفەت نییە بۆ گەڕانەوەی داعش".  فەرماندەی گشتیی هێزە چەکدارەکانی عێراق ئاماژەشی کرد: "هێزە ئەمنییەکانمان یەکڕیز و یەک هەڵوێستن، بەهێزن و پێکەوە کار دەکەن بۆ بەرەنگاربوونەوەی تیرۆر، شتێک نییە بە ناوی ژینگەی ئارام یان ئامێزگەی تیرۆر، کۆمەڵگەمان بە هەموو پێکهاتەکانییەوە تیرۆری رەتکردەوە، لە دژی ئەندامان و بەکرێگراوە سووکەکانی جەنگا، گەلی عێراق یەکە لە بەرامبەر هەموو تەحەداکان، هێزە ئەمنییەکانمان دوێنێ و ئەمڕۆ و سبەی دەتوانن بەرەنگاری هەموو هەڕەشەیەکی سەر ئاسایش و سەقامگیری عێراق ببنەوە".  ئەمڕۆ مستەفا کازمی بە یاوەری شاندێکی باڵای سەربازی گەیشتە هەولێر و لەگەڵ مەسرور بارزانی، سەرۆکوەزیرانی هەرێمی کوردستان لەبارەی ئۆپەراسیۆنە هاوبەشەکان کۆبووەوە. دواتر کازمی و شاندی یاوەری بەرەو مەخموور بەڕێکەوتن.  بەپێی راگەیێندراوی سەرۆکایەتیی حکومەتی هەرێمی کوردستان لە کۆبوونەوەکەدا، مەسرور بارزانی و مستەفا کازمی، دوا پێشهات و گۆڕانکارییە سیاسی و سەربازییەکانی عێراقیان تاوتوێ کرد.  ئەمڕۆ چوارشەممە وەزارەتی پێشمەرگەی هەرێمی کوردستان رایگەیاند؛ لە هەردوو میحوەری یەکی گەرمەسێر و دووی قەرەتەپە، هێزەکانی پێشمەرگە بەمەبەستی دوورخستنەوەی مەترسییەکانی تیرۆریستانی داعش و لەناوبردنی مۆڵگەکانی تیرۆریستان، ئۆپەراسیۆنێکی کێوماڵ کردنیان لە ناوچەکانی نێوان هێزەکانی پێشمەرگە و سوپای عێراق دەستپێکرد، کە ناوچەی گرنگن لە رووی ئەمنییەوە.