محەممەد خەلیل حوسێنی، پسپۆڕی کاروباری هەڵبژاردن لە تۆڕی چاودێری هەڵبژاردن بڵاویکردەوە لە کۆی ١٥٨٠ بنکەی دەنگدان لە عێراق و هەرێمی کوردستان کە چاودێریان هەیە، رێژەی بەشداریکردن خەڵک لە پڕۆسەی هەڵبژاردن تاوەکو کاژێر ١٢ی نیوەڕۆ ٢٠ % تێنەپەڕیوە.  سەبارەت بە کێشە و گرفتەکانی بەردەم پڕۆسەی هەڵبژاردن کە رووبەڕووی دەنگدەران دەبێتەوە، حوسێنی رایگەیاند "گرفتێکی ئەوتۆ لەبەردەم دەنگدەراندا نییە ئەوانەش کە رووبەڕووی کێشە بوونەتەوە نەهاتنەوەی ناو و هەندێکیشیان کە ویستوویانە دەنگبدەن مافی دەنگدانیان نەبووە".   ئەو پسپۆڕەی کاروباری هەڵبژاردن باسی لەوە کرد؛ زیاتر لە هەزار کەیسی هەوڵی بردنی مۆبایلیان بۆ وێستگەکانی دەنگدان تۆمارکردووە، کە بەگوێرەی رێنماییەکانی کۆمیسیۆن بردنە ژوورەوەی مۆبایل بۆ نێو بنکەکانی دەنگدان رێگەپێدراو نییە.  پێشتر محەممەد نەعیم، راوێژکاری سەرۆکوەزیرانی عێراق رایگەیاند پێشبینی دەکەن لە چەند کاژێری داهاتوو رێژەی دەنگدان بەرزدەبێتەوەوە و ئەگەری هەیە رێژەکە ٥٠ % تێپەڕێنێت.  کۆمیسیۆنی باڵای سەربەخۆی هەڵبژاردن پێش نیوەڕۆی ئەمڕۆ رایگەیاند بەشداری خەڵک لە پڕۆسەی هەڵبژاردنی گشتی لە ئاستێکی باشدایە و پێشبینیش دەکەن لە دوای کاژێر ١٢ خەڵکێکی زیاتر روو لە بنکەکانی دەنگدان بکەن.