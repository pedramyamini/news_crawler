رەیان کلدانی، ئەمینداری گشتی جوڵانەوەی بابلیون، ئەمڕۆ چوارشەممە ٨ - ١٢ - ٢٠٢١، سەردانی ئەبو ئالا وەلائی، فەرماندەی کەتیبەکانی سەیدولشوهەدای کرد، کە یەکێکە لە گرووپە چەکدارەکانی شیعە. رەیان کلدانی دوای سەردانەکە رایگەیاند: "دوای ئەوەی ئەبو ئالا وەلائی، سەرکردەی کەتیبەکانی سەیدولشوهەدا بانگەوازێکی کرد، زیاتر لە ٥٠ هەزار لە رۆڵەکانی عێراق بەدەم بانگەوازەکەوە هاتن و کاژیر ١٢ی شەوی ٣١ - ١٢ - ٢٠٢١ ە وەکو وادەی ئۆپەراسیۆنە یەکلاییکەرەوەکان دەستنیشانکرد، بەڵام لەلای رۆڵەکانی گەلەمانەوە مەترسیی ئەوە دروستبوو کە ئاهەنگەکانی لەدایکبوونی پیرۆز بکرێنە بازنەیەکی دیکەی شڵەژان".  بە گوتەی کلدانی، ئێستا سەرکردەی کەتیبەکانی سەیدولشوهەدا لە بەڵێنەکەی پاشگەزبووەتەوە و دەڵێت: "فەرماندەی کەتیبەکانی سەیدولشوهەدا و برای بەرگریکار ئەبو ئالا وەلائی رەزامەندی لەسەر دواخستنی ئۆپەراسیۆنە سەربازییەکان و زیادکردنی چالاکییەکان بۆ ماوەیەکی دیکە و نادیار دواخست".  رەیان کلدانی، کە پێشتر فەرماندەی کەتیبەکانی بابلیونی نێو حەشدی شەعبی بوو، لەدرێژەی راگەیێنراوەکەیدا دەڵێت: "لێرەوە داوا لە هەموو پێکهاتەکانی گەلی عێراق دەکەم ماڵەکانتان بکەنە ئارامگەیەک بۆ شەفاعەتی قەدیسە مەریەم و رۆڵەکەی".  کۆتاییەکانی مانگی رابردوو کەتیبەکانی سەیدولشوهەدا، کە میلیشیایەکی حەشدی شەعبییە، لە راگەیێنراوێکدا رایگەیاند: "دوای بانگەوازی کردنەوەی دەرگای خۆبەخشی بۆ پەیوەندیکردن بەڕیزەکانمانەوە لەپێناو خۆئامادەکردن بۆ شەڕە گەورەکە لەدژی داگیرکەری خراپەکاری ئەمریکی ئەگەر ئامادەنەبوو عێراقی خۆشەویست بەجێبهێڵێت، داواکارییەکی زۆری جەماوەرییمان وەرگرت و ژوورێکی ئۆپەراسیۆنمان دروستکرد و زۆرترین داواکاری و پەیوەندییمان وەرگرت، ژمارەی ئەو خۆبەخشانە گەیشتوونەتە نزیکەی ٤٩ عێراقیی شەرەفمەند لە هەموو پارێزگاکان".  کەتیبەکانی سەیدولشوهەدا، گرووپێکی چەکداری شیعەیە و لە ساڵی ٢٠١٣ لە کەتیبەکانی حیزبوڵڵای عێراق جیابووەتەوە، گرووپەکە لە عێراق، سووریا، لوبنان و یەمەن چالاکی هەیە،  لەلایەن ئەبو ئالا وەلائییەوە سەرپەرشتی دەکرێت.   کەتیبەکانی سەیدولشوهەدا پاڵپشتی مانەوەی بەشار ئەسەد دەکات و لەساڵی ٢٠١٤ ش هەڕەشەی لە شانشینی سعودیە کرد و رایگەیاند: "هەرشتێک سعودی بێت ئامانجی ئێمەیە لە داهاتوودا و سعودیە وێران دەکەین".  گرووپەکە خراوەتە لیستی سزاکانی ئەمریکاوە، گرووپەکە تۆمەتبارە بە هێرشکردنە سەر فڕۆکەخانەی نێودەوڵەتی و بنکەی سەربازانی ئەمریکا و هاوپەیمانانی.   ٢٦ی تەمموزی ٢٠٢١، بەغدا و واشنتن گەیشتنە رێککەوتن لەبارەی کشانەوەی هێزەکانی ئەمریکا لەعێراق لە ٣١ - ١٢ - ٢٠٢١. بەپێی رێککەوتنەکە سەرجەم هێزە شەڕکەڕەکانی ئەمریکا و هاوپەیمانیی دژ بەداعش لەو وادەیە لەعێراق دەکشێنەوە. چەندینجاریش گرووپە چەکدارەکانی شیعە هەڕەشەی رووبەڕوونەوەی ئەو هێزانەیان کردووە، ئەگەر لەو وادەیە نەکشێنەوە.