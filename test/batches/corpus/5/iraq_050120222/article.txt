لە یەک کاتدا رەوتی سەدر شاندێکی ناردە هەولێر بۆ گفتوگۆ لەگەڵ پارتی دیموکراتی کوردستان و کەسی یەکەمی رەوتەکەش لە حەنانەی نەجەف لەگەڵ سەرۆکی هاوپەیمانیی تەقەدووم کۆبووەوە، ئەو کۆبوونەوانە بۆ ئەوەن یەکشەممەی داهاتوو گەورەترین فراکسیۆنی پەرلەمانی دیاری بکرێت، لەگەڵ ئەوەشدا نە شیعە کەسێکیان دیاریکردووە بۆ سەرۆکوەزیران، نە کوردیش لەسەر پۆستی سەرۆککۆمار رێککەوتوون، سوننەش هێشتا راڕایە لە نێوان دانانەوەی حەلبووسی و دیاریکردنی کەسێکی دیکە بۆ سەرۆکایەتیی ئەنجوومەنی نوێنەران.  دوو جەمسەری شیعە، چوارچێوەی هاوئاهەنگی و رەوتی سەدر لەسەر چۆنێتیی پێکهێنانی حکومەتی داهاتوو ناکۆکن، رەوتی سەدر کە خۆی بە براوەی هەڵبژاردن و خاوەنی مافی پێکهێنانی حکومەت دادەنێ، وەکو موقتەدا سەدر، رێبەری رەوتی سەدر دەڵێ، "حکومەتی زۆرینەی نیشتمانی، نە رۆژهەڵاتی و نە رۆژئاوایی"، بەڵام لایەنەکانی نێو چوارچێوەی هاوئاهەنگی دەڵێن، "حکومەتی سازانی نیشتمانی و هەموو بەشدار بن تێیدا".  رەوتی سەدر زیاتر لەوەش رۆیشتووە، لە پەرلەمانیش وێنەی داناوە و وەکو "براگەورە" بەخێرهاتنی هەموو پەرلەمانتارانی نوێ دەکات، بە ٧٣ پەرلەمانتارەوە (جگە لە سەربەخۆکان) دەیەوێت خۆی سەرپشک بێت کێ دیاری دەکات بۆ سەرۆکوەزیران، هەر ئەوەندەش نا داوای لە پارتی و لایەنی دیکە کردووە تەنیا لایەنە براوەکانی هەڵبژاردن لە حکومەتی نوێ بەشداربن، پارتی نزیکە لەو بۆچوونە، بەڵام لە هەفتەیەکدا گوێی لە هەردوو جەمسەرەکەی شیعە گرت، مەحموود محەممەد، گوتەبێژی پارتی بە رووداوی راگەیاند "ئەوان پێیانباشە هەندێک لایەنی براوە لە نێو حکومەتی نوێ بن و ئەوانی دیکە ببنە ئۆپۆزیسیۆن. "  ئێستا رەوتی سەدر روویەکی لە هەولێر لای پارتی و رووەکەی دیکەی لای هاوپەیمانیی تەقەدوومە، بیرکارییانە کورسی هەر سێ لایەنیان ١٤٠ کورسیی پەرلەمانی تێدەپەڕێنێت و جگە لەوەی سەدر بانگەشەی هاتنە ریزی سەربەخۆکان دەکات، تەنیا ٢٥ کورسی دەمێنێت گەورەترین فراکسیۆنی پەرلەمانی دروست بکرێت، بەڵام ئەو رێگەیە بێ ئاڵنگاری نییە، دەوڵەتی یاسا وەکو شێخ حەیدەر لامی، ئەندامی باڵای هاوپەیمانێتییەکە بە رووداوی گوت "سەدر مافی ئەوەی نییە" دووریان بخاتەوە لە پرۆسەی سیاسیدا، یەکێتی و پارتیش کە بڕیارە بە شاندی هاوبەش بچنە بەغدا هێشتا نە پرسی سەرۆککۆماریان یەکلایی کردووەتەوە، نە لە نێوان سەدر و چوارچێوەی هاوئاهەنگیش مەیلیان ئاشکرا کردووە لەگەڵ کام لایەنی شیعەن.  "پارتی بێ یەکێتی دەچێتە بەغدا؟ " رووداو ئەو پرسیارەی لە گوتەبێژی پارتی کرد، مەحموود محەممەد دەڵێت، "پێمانباشە کارنامەی هاوبەشمان هەبێت، بەڵام ئەوە مانای وانییە هەر لایەنێک دیدگەی تایبەتی نەبێت بۆ بەشداری لە حکومەتی داهاتوو '' ئەو وەڵامە دیپلۆماسییە سەرچاوەکەی لەوە هاتووە کە پارتی و یەکێتی لە ئەمڕۆوە دەکەونە گفتوگۆی چڕ بۆ کارنامەی هاوبەش و پێکەوەبوون لە بەغدا، ئەوانیش بە ئاشکرا هیچ ناوێکیان بۆ پۆستی سەرۆککۆمار ئاشکرا نەکردووە، بەڵام هەردووکیان جەخت لە هاوبەشی لە حکومەتی داهاتووی عێراق دەکەنەوە، نەک تەنیا بەشداری پێکردنیان.  جار جارە ناوی حەلبووسی دێت بۆ دانانەوەی لە پۆستی سەرۆکایەتیی ئەنجوومەنی نوێنەران، لە دوای هەڵبژاردنیشەوە حەلبووسی کە دووەم زۆرترین کورسیی پەرلەمانی هەیە لە دوای رەوتی سەدر، ناوە ناوە دەچێتە نەجەف و لەگەڵ سەدر وێنەی حکومەتە نوێیەکەی عێراق دەکێشن، سوننە کە پێکەوە (هاوپەیمانی تەقەدووم و عەزم) خاوەنی زیاتر لە ٥٠ کورسین، نایانەوێت ئەزموونی رابردوو دووبارە ببێتەوە، پرسەکان لە پەرلەمان بە زۆرینە یەکلا بکرێتەوە، لە ئێستاوە گفتوگۆی ئەوە لەگەڵ سەدر دەکەن حکومەتی داهاتوو چی پێدەبێت بۆ سوننەکان، کوردیش هەمان داوای هەیە و داوا دەکات "حکومەتی داهاتوو دەرگە و پەنجەرەکانی کراوەبن".   سەرەڕای هەموو ئەوانە هێشتا سوننە کۆک نین لەسەر ئەوەی کێ دەکەنە سەرۆکی ئەنجوومەنی نوێنەران، ئەیاد جبووری، ئەندامی هاوپەیمانیی عەزم بە رووداوی راگەیاند، "تاوەکو ئێستا هیچ رێککەوتنێک بۆ گەڕانەوەی سەرۆکی پێشووی ئەنجوومەنی نوێنەران یان دانانەوەی نە لەلایەن هاوپەیمانی عەزم نە لە نێو لایەنگرانی هاوپەیمانێتییەکە باس نەکراوە. "  سەدر لەگەڵ ئەوەدایە لە نێو کورددا پارتی و لەنێو سوننەشدا تەقەدووم لەگەڵی بن لە حکومەتی داهاتوو، بەڵام هەردوو لایەنەکەش یەکێتی و عەزمیان لەگەڵە و دیار نییە بێ ئەوان دەچنە نێو ئەو حکومەتە یان نا، رەوتی سەدر خۆیشی هێشتا لە بن ئەو بارە نەهاتووەتە دەرەوە کە لایەنەکانی دیکەی شیعە بەجێبێڵێت، لەکاتێکدا ئەوان داوا دەکەن سەنگ و قورساییان لەبەرچاو بگیرێت نەک ژمارەی کورسی، سێ لایەن سێ رەهەند لە پشتیانەوە دیارە، کە پێدەچێت ئەو سێ رۆژەی داهاتوو زۆر شت یەکلایی بکاتەوە، چوارچێوەی هاوئاهەنگی ترسیان هەیە سەدر بێ ئەوان حکومەت پێکبێنێت، چونکە وەکو عائید هیلالی ئەندامی چوارچێوەی هاوئاهەنگی بە رووداوی راگەیاند، "ئەمڕۆ یان لە یەک دوو رۆژی داهاتوودا شاندێکی چوارچێوەی هاوئاهەنگی دەچێتە حەنانە بۆ دیدار لەگەڵ موقتەدا سەدر.''  تەکتیکی نوێ.. دانیشتنی کراوە کاتی زیاتری گفتوگۆ   رۆژی ٩ ـی مانگ واتە یەکشەممەی داهاتوو ئەو وادەیەیە سەرۆکایەتیی کۆمار بۆ دانیشتنی یەکەمی خولی پێنجەمی پەرلەمان دیاری کردووە، بەڵام وا پێناچێ لەو دانیشتنە هەموو شت یەکلایی ببنەوە، نوێنەرانی نوێ لە ئەنجوومەنەکە و شارەزایان باس لە تەکتیکێکی نوێ دەکەن بۆ رەخساندنی دەرفەتی زیاتری گفتوگۆی لایەنە سیاسییەکان بۆ پڕکردنەوەی پۆستی سێ سەرۆکایەتییەکە.  سەجاد سالم، ئەندامی نوێی ئەنجوومەنی نوێنەران کە خۆی وەکو ئۆپۆزیسیۆن دەناسێنێت دەڵێ، "هەندێک لایەنی سیاسی هەوڵی رێگەیەکی دیکە دەدەن لە ئەگەری رێکنەکەوتن لەسەر پرسەکان، رێژەی یاسایی دانیشتنی پەرلەمان دەشكێنن و بەوجۆرەش کاتی زیاتر دەدرێت بۆ رێککەوتنەکان. "  ئەو ئەندامەی ئەنجوومەنی نوێنەران ئەوە بە پێشێلکاریی دەستوور و هەوڵی پشکپشکێنە دەزانێ لە حکومەتی داهاتوودا.  ١٠ رۆژ دوای پەسندکردنی ئەنجامی هەڵبژاردنی عێراق و ٤ رۆژیش پێش دانیشتنی ئەنجوومەنی نوێنەران هێشتا زۆر شت ماون یەکلایی ببنەوە، لە سەروویانەوە دیاریکردنی کەسێک لەلایەن شیعەکان بۆ پۆستی سەرۆکوەزیران و یەکلاییبوونەوەی کورد لەسەر پۆستی سەرۆککۆمار، ئەو گفتوگۆیانەش ترافیکی سەردانە سیاسییەکان لە چەند رۆژی داهاتوودا قەرەباڵختر دەکات.