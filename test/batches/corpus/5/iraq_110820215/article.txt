دەستەی دەروازە سنوورییەکان داوای کردنەوەی نووسینگەیەکی هەماهەنگی کردووە لە هەرێمی کوردستان بۆ جێبەجێکردنی بڕیاری ژمارە ١٣ بڕگەی دووی ٢٠١٩ی ئەنجوومەنی وەزیرانی عێراق کە دەروازە سنوورییەکانی هەرێمی کوردستان بەدەستەی دەروازە سنوورییەکانی حکومەتی فیدراڵی دەبەستێتەوە، گەرنا بژاردەی دانانی خاڵی گومرگی لە کەرکووک و موسڵ دەگرنەوە بەر کە لەدوای ١٦ ئۆکتۆبەری ٢٠١٧ ـەوە دانران و پاشان لە ٢٠١٩ هەڵگیران.   عومەر وائیلی، سەرۆکی دەستەی دەروازە سنوورییەکانی عێراق دەڵێت "ئێمە بەپێی ئەو رێوشوێنانەی کە لە دەروازە سنوورییەکان هەمانە لەڕێگەی سەروی خۆمانەوە داوامانکردووە نووسینگەیەک بکرێتەوە بۆ هەماهەنگی لە هەرێمی کوردستان بۆ دەستەی دەروازە سنوورییەکان وەک هەنگاوێک بۆ جێبەجێکردنی ئەو بڕیارە، لەکاتی جێبەجێنەکردنی ئەو بڕیارەی ئەنجوومەنی وەزیران دەکرێت دووبارە ئەو خاڵە گومرگیانەی هەبوون بگەڕێنەوە. "   بەپێی بەدواداچوونی بەشێک لە پەرلەمانتاران هەرێمی کوردستان ٢١ دەروازەی سنووری نافەرمی هەیە و جوڵەی بازرگانی و داهاتیان لە دەروازە سنوورییە فەرمییەکانیش زیاترە.   محەممەد شیاع سوودانی، ئەندامی لیژنەی جێبەجێکردنی بەرنامەی حکومەت دەڵێت "جوڵەی ئەو دەروازە نافەرمیانەی کە هەن زۆر زیاترە لە دەروازە فەرمییەکان، نەخێر دەروازەی نا فەرمی تەنیا لە هەرێمی کوردستاندا هەن هیچ دەروازەیەکی نافەرمیمان نییە لەگەڵ هیچ وڵاتێکی دراوسێ کەواتە ئەمەی دەکرێت پەکخستنی چەند یاسایەک گرنگە لەوانە؛ یاسای پاراستنی بەرهەمە ناوخۆییەکان و یاسای باج. "  حکومەتی هەرێمی کوردستان رەتیدەکاتەوە هیچ دەروازەیەکی نافەرمی و نایاسایی هەبن بەڵکو دەروازەی لاوەکین و بەشێوەیەکی یاسایی کراونەتەوە و حکومەتی عێراق خۆی رەزامەندی داوە.   ساماڵ عەبدولڕەحمان، بەڕێوەبەری گشتیی گومرکی هەرێمی کوردستان دەڵێت "دەروازەی نافەرمی لە هەرێمی کوردستاندا نییە، دەروازەی بازرگانیی نێودەوڵەتی نییە، واتە تەنیا کاری بازرگانی لێدەکرێت هەمان ئەو رێوشوینانەی لێ ئەنجامدەدرێت کە لە دەروازە نێودەوڵەتییەکان دەکرێت هەموو فەرمانگەکانی حکومەتیشی لێیە، حکومەتی عێراقیش ئاگادارە و ئۆکەیمان وەرگرتووە لە حکومەتی عێراق کە بەردەوام کار بکرێت لەو دەروازانە. "   داهاتی دەروازە سنوورییەکانی عێراق جگە لە هەرێمی کوردستان لە ساڵی ٢٠١٩ تریلیۆنێک و ١٢٢ ملیار دیناربووە لە ٢٠٢٠ زیادیکردووە بۆ ترلیۆنێک و ١٩٤ ملیار دینار، شەش مانگی ئەمساڵیش داهاتی دەروازەکان ٦٠٠ ملیار دیناربووە.