ئەگەرچی کۆمیسیۆنی باڵای سەربەخۆی هەڵبژاردنەکانی عێراق رایگەیاندووە، "بە دڵنیاییەوە ساختەکاری ناکرێت"، بەڵام لایەنە سیاسییەکان مەترسییان لەسەر ئەو کارتانەیە کە دەمێننەوە.  موسەنا ئەمین، ئەندامی ئەنجوومەنی سەرکردایەتیی یەکگرتووی ئیسلامیی کوردستان بە تۆڕی میدیایی رووداوی گوت، "دەبێت هەموو ئەو کارتانەی دەمێننەوە رادەستی لیژنەیەکی تایبەت بکرێن لەژێر چاودێریی هەموو حیزبەکان و بەربژێرە سەربەخۆکاندا. ئەگینا دەبنە مەترسیی جیددی بۆ ساختەکاری و جێگەی قبووڵ نییە".  مەترسیی روودانی ساختەکاری لە هەڵبژاردنی پێشوەختی پەرلەمانی عێراق هۆکارەکەی دەگەڕێندرێتەوە بۆ ئەوەی، کە بە کارتی زیرەک و بایۆمەتری و ئامێری ئەلیکترۆنی بەڕێوەدەچێت و چەندین لایەنی عێراق لەمبارەیەوە هۆشدارییان داوە.  سەرۆکی لقی سلێمانیی کۆمیسیۆنی باڵای هەڵبژاردنەکان دەربارەی رێکارەکانیان بۆ پاراستنی ئەو کارتانە دەڵێت، تاوەکو دوو رۆژ پێش هەڵبژاردن کارتەکان دابەش دەکەن و دواتر بەپێی رێنوێنیی کۆمیسیۆن دەنێردرێنەوە بۆ بەغدا.  ئامانج عەزیز، سەرۆکی لقی سلێمانیی کۆمیسیۆن دەڵێت، "بە دڵنیاییەوە ئەو کارتەی کە دروستکراوە وێنە و پەنجەمۆری دەنگدەرەکەی لەسەرە و ناتوانرێت لەلایەن هیچ کەسێکی دیکەوە بەکاربهێندرێت. ئەو دەنگۆیەش هەیە گوایە کڕین و فرۆشتن بە کارتەوە دەکرێت راست نییە و هیچ سکاڵایەکی لەو شێوەیە لای ئێمە نەکراوە. ئەگەر شتێکی بەو شێوەیەش رووبدات، ناتوانێت دەنگی پێ بدات؛ چونکە نە وێنەی خۆی و نە پەنجەمۆری ئەوی لەسەرە. دەربارەی رێکارەکانیش دواتر لەلایەن ئەنجوومەنی کۆمیسیارانەوە رێنوێنییەکان دیاریدەکرێن، ئێمەش وەکو لایەنی جێبەجێکار ئەو رێنوێنییانە جێبەجێ دەکەین کە بۆمان دێت".  ئەمەش لە کاتێکدایە، بۆ هەڵبژاردنی ١٠ی مانگی داهاتووی ئەنجوومەنی نوێنەرانی عێراق، سەنتەری بەیان بۆ توێژینەوە و پلاندانان لە عێراق رایگەیاندووە، لە هەڵبژاردنی ئەمجارەدا ٢٠ بۆ ٣٠ % ی هاووڵاتییان بەشداریی هەڵبژاردنەکان دەکەن.