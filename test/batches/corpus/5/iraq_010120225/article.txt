ئەمڕۆ شەممە ١ - ١ - ٢٠٢٢ وەزارەتی ناوخۆی عێراق، لە راگەیەندراوێکدا بڵاویکردەوە: "لیوا خالید تورکی شمەری بەفەرمی کرایە بەڕێوەبەری پۆلیسی بابل لەبری فەرماندەی لەکارلابراو لیوا عەلی هیلال جاسم".  بەهۆی کوژرانی ٢٠ کەس لە رووداوەکەی پارێزگای بابل، عوسمان غانمی، وەزیری ناوخۆی عێراق لیوا عەلی هیلال زغێبی، بەڕێوەبەری پۆلیسی بابلی لەکارلادا.  هاوکات سێ لیژنە لە سێ لایەنی جیاجیا کە بریتین لە وەزارەتی ناوخۆ، دەزگای ئاسایشی نیشتمانی و دادگە لە رووداوەکەی پارێزگای بابل دەکۆڵنەوە.  شانەی راگەیاندنی ئەمنیی عێراقیش بڵاویکردەوە: ژمارەیەک ئەفسەر و کەس لەسەر رووداوەکەی بابل دەستگیرکراون.  ئێوارەی پێنجشەممەی رابردوو ٣٠ - ١٢ - ٢٠٢١ رووداوێکی تەمومژاوی لە ناوچەی جبەلە لە پارێزگای بابل لە ناوەڕاستی عێراق روویدا؛ سەرەتا تیمێکی هەواڵگری و هێزێکی زۆری ئەمنی ماڵەکەیان گەمارۆدا، دواتر شەڕە تەقە روویدا، لە ئەنجامی ئەو شەڕەدا ٢٠ کەسی یەک بنەماڵە لە ماڵە گەمارۆدراوەکەدا کوژران، کە ژمارەیەکی زۆریان منداڵ بوون.  هەرچەندە سەرەتا شانەی راگەیاندنی ئەمنیی عێراق رایگەیاند: "هێزە ئەمنییەکان دوو تۆمەتبار بە تیرۆریان لە ناوچەی جبەلە لە باکووری پارێزگای بابل راونا، دوای گەمارۆدانیان بەشێوەیەکی هەڕەمەکی تەقەیان لە هێزە ئەمنییەکان کرد، ئەوەش بووە هۆی برینداربوونی چەند کارمەندێکی هێزە ئەمنییەکان؛ دواتر هێزەکان دەستیان بە لێکۆڵینەوە کرد، چونکە تەرمی چەند هاووڵاتییەکیان لە ماڵەکە دۆزییەوە".  بەڵام زۆری پێنەچوو لیوا سەعد مەعن، سەرۆکی شانەی راگەیاندنی ئەمنیی عێراق، کە هاوکات بەڕێوەبەری پەیوەندییەکان و راگەیاندنی وەزارەتی ناوخۆی عێراقە، لە گرتە ڤیدیۆیەکدا راگەیێندراوەکەی شانەی ئەمنی رەتکردەوە و رایگەیاند: "وەزیری ناوخۆ لەگەڵ بریکاری وەزارەت بۆ هەواڵگری گەیشتنە شوێنی رووداوەکە لە ناوچەی جبەلە، بۆ لێکۆڵینەوە لە راستییەکان و بینینی وردەکارییەکان و زانینی هەموو هۆکارەکان، چونکە هیچ پاساوێک نییە لە جیهاندا بۆ ئەو دۆخە، ئەوە تاوانە بە هەموو واتایەک، بۆیە لێکۆڵینەوە بەردەوامە لە بەرزترین ئاستدا".  بەڵام دایکی حوسێن، کە خوشکی باوکی ئەو خێزانەیە کە لەگەڵ منداڵانی دوو کچی لە رووداوەکەی بابل کوژران، بە تۆڕی میدیایی رووداوی راگەیاند: ئەوەی بنەماڵەکەیانی "کۆمەڵکوژ" کردووە زاوایەکی براکەیەتی کە کارمەندی دەزگایەکی ئەمنییە لە بەغدا و زۆر ناکۆک بوو لەگەڵ خەزووری؛ بۆیە "تۆمەتی تیرۆری" دایە پاڵ خەزووری و تووشی ئەو "کارەساتەی کردن".