بەرهەم ساڵح، سەرۆککۆماری عێراق لە پەیامەکەیدا پیرۆزبایی ساڵی نوێی زایینیی کردووە و نووسیویەتی، "ساڵی نوێی زایینی پیرۆز لە خۆتان و کەسوکار".  سەرۆککۆماری عێراق هیوای "سەرفرازی گەل و چارەسەربوونی کێشە و گرفتەکان و بەدیهێنانی مافە رەواکانی خەڵک لە خۆشگوزەرانی و ئاسودەیی و ئاشتەوایی" خواستووە.  ئەمڕۆ هاوشێوەی سەرکردەکانی جیهان، سەرکردەکانی هەرێمی کوردستانیش بەبۆنەی هاتنی ساڵی نوێی زاینییەوە پەیامیان بڵاوکردەوە.  نێچیرڤان بارزانی، سەرۆکی هەرێمی کوردستان لە پەیامیدا بەبۆنەی هاتنی ساڵی نوێوە دەڵێت، "بە گەشبینییەوە لە ژیان و داهاتوو دەڕوانین"، هەروەها داوای کردووە لە عێراق لاپەڕەیەکی نوێ هەڵبدرێتەوە بۆ باشترکردنی ژیان و گوزەرانی خەڵک.  سەرۆک مەسعود بارزانی لە پەیامەکەیدا هیوای خواست "ساڵی تازە دەستپێكی قۆناخێكی نوێ بێت بۆ باشتربوونی گوزەرانی خەڵك". هەروەها مەسرور بارزانی، سەرۆکی حکومەتی هەرێمی کوردستان لە پەیامەکەیدا ئاماژەی بەوە کردووە، "هیوادارم ساڵی نوێ کۆتاییهاتنی هەموو ناخۆشی و قەیران و نەهامەتییەک بێت".