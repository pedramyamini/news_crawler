قەیس خەزعەلی، ئەمینداری گشتی بزووتنەوەی عەسائیبی ئەهلی حەق، لە هەڤپەیڤینێکی تەلەڤزیۆنیدا لەگەڵ میدیای عێراق رایگەیاند، ئەگەر لە دوای هەڵبژاردن گەورەترین فراکسیۆنیان پێکهێنا، ئەوا ئەو کات دەکرێت کاری سەرۆکوەزیرانی داهاتوو بکرێتە دووبەش "بەشی یەکەم کارگێڕییە وەک گواستنەوەی فەرمانبەران و مووچە و بابەتی دیکە. بەشی دووەم پەیوەستە بە بڕیاری دەوڵەت. وەک ئەوەی لە رووی ئابوورییەوە ئێمە بەرەو چین بڕۆین یاخود ئەوروپا و رۆژئاوا. حەشدی شەعبی بمێنێتەوە یاخود نا. ئەمانە بڕیاری دەوڵەتن".  قەیس خەزعەلی راشیگەیاند، سەرۆکوەزیرانی داهاتوو دەسەڵاتی رەهای دەبێت و هیچ کەس دەستوەردان لە کارەکەی ناکات و گوتی: "بەڵام نابێت تاکلایەنە بڕیاری دەوڵەت بدات. ئەو خاوەنی هەموو بڕیارێکی دەوڵەت نییە، بەڵکو بەشێکی ئەو بڕیارە بەو پێیەی لەلایەن فراکسیۆنە دیاریکراوە. بۆیە زۆربەی لایەنە شیعەکان گەیشتووەنەتە ئەو بڕوایە، ئەمەش چارەسەرکردنی زۆر لە بابەتە ناکۆکییەکانه کورتدەکاتەوە، بەوەی کێ بە سەرۆکوەزیران دیاری بکرێت و سەرۆکوەزیران دەبێت بەڵێن بدات لە بڕیاری دەوڵەت دەگەڕێتەوە لای کوتلە".  قەیس خەزعەلی ئاماژەی بەوەشکرد، لەماوەی رابردوودا دەستکەوتێکی گرنگیان بەدەستهێناوە کە چوارچێوەی هاوئاهەنگییە و دەڵێت: "سەرکەوتوو بووە لەوەی سەرجەم هێزە شیعەکان لەخۆبگرێت و ٣٥ کۆبوونەوەیان کردووە و بڕیاری گرنگیان داوە. وەک دادگەی فیدراڵی و هەڵبژاردن و دەرچوونی هێزە بیانییەکان. هەروەها دوای هەڵبژاردنی داهاتوو لە نێو پێکهاتەی شیعە ململانێ  لەنێوان دوو کوتلە دروست نابێت".