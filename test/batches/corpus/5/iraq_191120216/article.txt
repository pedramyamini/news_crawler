مانگرتوان مستەفا کازمی، سەرۆکوەزیرانی عێراق، جنین پلاسخارت و سەرۆکی کۆمیسیۆنی ھەڵبژاردنەکان بەوە تۆمەتبار دەکەن کە فێڵێان لێکردوون و ھۆکارێک بوونە تاوەکو دەنگی کەم لەم ھەڵبژاردنە بھێنن، بۆیە داوای دوور خستنەوەیان دەکەن، ھۆشداریش دەدەن لەئەگەری جێبەجێنەکردنی داوکارییەکانیان رێگەی دیکە دەگرنەبەر.   ئەبو سار محەممەداوی، خۆپێشاندەری لایەنگری حەشدی شەعبی بە رووداوی گوت: "ئێمە نامانەوێت ئەو خۆپێشاندانە بەردەوامبێت. دەمانەوێت کاتێک دیاریی بکرێت ئەمڕۆ یان سبەی کۆتایی بێت. ئێمە چ سوودێکمان لەم خۆپیشاندان و ناڕەزایەتیی و گردبوونەوەیە بینیوە، ئەگەر ئەم خۆپیشاندانە بەمشێوەیە بەردەوام بێت لەوانەیە رووبەڕووبوونەوە رووبدات گەر ئەوەش رووبدات کێشە دروست دەبێت".   ئەبو مەیسەب کەعبی، خۆپێشاندەر دەڵێت: "پێداگریی خۆپیشاندەران نیشاندەری ئەوەیە کە ساختەکاریی کراوە بۆیە بەمشێوەیە ماوەی سی رۆژە ناڕەزایەتیی دەردەبڕن. من دەڵێم بەداخەوە تاوەکو ئەم ساتە ھیچ کەسێک نەبووە دەستوەردان بکات بۆ چارەسەری ئەم کێشەیە".  مانگرتن و خۆپێشاندانەکان لەژێر رێوشوێنێکی تووندی ئەمنی بەڕێوەچوو سەرجەم ئەو پردانەی نزیکی دەرگاکانی ناوچەی سەوزن بە کۆنکرێت داخران، رێگری لەژمارەیەک لایەنگری حەشدیش کرا کە لەپارێزگاکانی دیکەوە ھاتبوون بۆ بەشداریکردن بەڵام ئەمانە رێگر نەبوون لەبەردەوامیی و فراوانبوونی خۆپیشاندانەکان.   خۆپێشاندەرێکی دیکە بەناوی ئەبو زەینەب دەڵێت: "پێیان دەڵێین ھەنگاو بەرەو ئۆپۆزیسیۆن بوون دەنێین. گەر بێت و دادگەی فیدراڵی ئەم ئەنجامی ھەڵبژاردنە پەسندبکات دەبین بە ئۆپۆزیسیۆن و، ئەم مانگرتنە بەردەوام دەبێت".  ژماردنەوەی دەستیی دەنگەکان، یان دووبارکردنەوەی ھەڵبژاردن دوو داوای سەرەکین کە لەلایەن چوارچێوەی ھەماھەنگیی پێشکەشکراون و لایەنگرانیان ناردووەتە سەر شەقامەکان بە ئامانجی جێبەجێکردنی.