سەرچاوەیەک بە تۆڕی میدیایی رووداوی راگەیاند: "رۆژی هەینی ١٠ - ١١ - ٢٠٢١ هێزە ئەمنییەکان گۆڕێکی بە کۆمەڵیان لە ناحیەی فوڕاتی سەر بە قەزای هیت لە پارێزگای ئەنبار دۆزیوەتەوە".  بە گوتەی ئەو سەرچاوەیە، هێشتا ناسنامەی تەرمەکانی نێو گۆڕە بە کۆمەڵەکە نەزانراوە.  بەپێی سەرچاوە فەرمییەکان تاوەکو ئێستا لە کۆی ٢١٠ گۆڕی بە کۆمەڵ، زیاتر لە ١٠٠ گۆڕ هەڵدراونەتەوە. هەندێک لەو گۆڕانە مێژووەکەیان بۆ سەردەمی رژێمی سەدام حوسێن دەگەڕێتەوە، هەندێکیشیان بۆ تاوانەکانی داعش لە دوای ٢٠١٤ دەگەڕێنەوە.  ئێستا بەڕێوەبەرایەتیی کاروباری پاراستنی گۆڕە بە کۆمەڵەکان کار لەسەر سێ جۆر گۆڕی بە کۆمەڵ دەکات، کە هەندێکیان مێژووەکەیان بۆ سەردەمی رژێمی پێشوو دەگەڕێتەوە، هەندێکیان بۆ دوای ساڵی ٢٠٠٣ و هەندێکیشیان تازەن و مێژووەکەیان بۆ دوای سەرهەڵدانی داعش لە ٢٠١٤ دەگەڕێتەوە.  گۆڕەکانی سەردەمی رژێمی پێشوو ژمارەیان ٩٨ گۆڕی بە کۆمەڵە و ٧٨ یان هەڵدراونەتەوە، هەروەها گۆڕەکانی سەردەمی داعشیش ژمارەیان ١١٢ گۆڕە و بەشێکی زۆریان دەکەونە سنووری قەزای شنگال، لەو گۆڕە بە کۆمەڵانە تەنیا ٢٩ گۆڕیان هەڵدراونەتەوە.  تاوەکو ئێستا شەش هەزار و ٣٩٣ رووفات لەو گۆڕانە دۆزراونەتەوە، کە هەڵدراونەتەوە.