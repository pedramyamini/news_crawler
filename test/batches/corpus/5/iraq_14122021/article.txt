بەگوێرەی لێکۆڵینەوەکە، لە سەرانسەری عێراق، زیان بەر دانەوێڵە، ئاژەڵداری و داهاتی خەڵک کەوتووە. جووتیارەکان و ئاوارەکانیش زۆرترین زیانیان بەرکەوتووە.  ئەنجوومەنی نەرویجی بۆ پەنابەران ئەوەی خستووەتەڕوو، لە سەرانسەری عێراق لێکۆڵینەوەی لەسەر دوو هەزار و ٨٠٠ خێزان لەو ناوچانە کردووە کە کەوتوونەتە ژێر کاریگەریی وشکەساڵی بەشێوەیەک، " ٣٧ % ی جووتیارانی گەنم و ٣٠ % ی جووتیارانی جۆ بەرهەمەکانیان بە رێژەی ٩٠ % لەوەی چاوەڕوانیان دەکرد کەمیکردووە؛ لە شەش مانگی رابردوودا ٣٧ % ی خێزانەکان مانگا، مەڕ یان بزنیان لەدەستداوە و هۆکاری سەرەکیی ئەوەش نەبوونی ئاو، ئالیک و هەبوونی نەخۆشی بووە؛ لە شەش لەو حەوت پارێزگایەی لێکۆڵینەوەیان تێدا کراوە، داهاتی تێکڕای مانگانە بۆ خوار ئەو بڕە دابەزیوە کە مانگانە بۆ مانەوە لە ژیان پێویستە".  لە ماوەی چەند ساڵی رابردوودا وشکەساڵی، بەرزبوونەوەی پلەی گەرمی و کەمبوونەوەی بارانبارین بوونەتە هۆی رەنگدانەوەی هەڕەشەی گۆڕانی کەشوهەوا لە عێراق و هەرێمی کوردستان، وەکو رێکخراوە مرۆییە نەرویجییەکە ئاماژەی پێکردووە، ئەو بارودۆخە سەختە خەڵکی ناچارکردووە ماڵەکانیان جێبهێڵن، سەرەنجام کێشەی ئاوارەبوونی لە عێراق دوو هێندە کردووە.  لەوانەی کە لە لێکۆڵینەوەکەدا وەکو نموونە وەرگیراون، لە هەر ١٥ خێزان، یەکێکیان گوتوویانە ئەندامێکیان لە ماوەی ٣٠ رۆژی رابردوودا کۆچی کردووە بۆئەوەی بەدوای کار و داهاتدا بگەڕێت. زۆربەی ئەو خێزانانە، پێشتریش ئاوارەبوون، یانیش تازە لە ئاوارەیی گەڕاونەتەوە.  گەنجان، بەگوێرەی لێکۆڵینەوەکە، زۆرترین زیانیان بەرکەتووە، ٤٥ % ی خەڵکی تەمەن ١٥ - ٢٤ ساڵ ناوچەی کشتوکاڵکردنیان جێهێشتووە بۆئەوەی لە شار و شارۆچکەکان کارێک بدۆزنەوە، لە کاتێکدا ٣٨ % یان کاریان لەدەستداوە.  رێکخراوی ئەنجوومەنی نەرویجی بۆ پەنابەران هۆشداری دەدات و دەڵێت، "ئاسۆی ٢٠٢٢ نیگەرانکەرە، لە کاتێکدا کەمیی ئاو و وشکەساڵی بەردەوامن و چاوەڕێ دەکرێت وەرزی داهاتووی کشتوکاڵ وێران بکەن. رەنگە ئەمەش ببێتە هۆی ئەوەی کە خێزانەکان زیاتر پشت بە کڕینی ئاو و ئەو کارانە ببەستن کە هەلومەرجی پاکوخاوێنییان باش نییە، ئەوەش سەردەکێشێت بۆ بڵاوبوونەوەی نەخۆشی. ئاماژە هەیە کە هەر لە ئێستاوە چەند شەپۆلێکی ئاوارەبوون بەهۆی کەمیی ئاو، لەدەستدانی داهات و بەرزبوونەوەی نرخی خۆراک لەو ناوچانەی کشتوکاڵیان تێدا دەکرێت، سەرهەڵبدات".  مایتری ئابیراتنا، سەرۆکی پرۆگرامەکانی رێکخراوی ئەنجوومەنی نەرویجی بۆ پەنابەران دەڵێت، "خێزانەکان پێمان دەڵێن ناچاربوون پارە قەرز بکەن بۆئەوەی خواردنیان دەستبکەوێت، لە کاتێکدا کە نرخ لە هەڵکشاندایە و پاشەکەوتەکەشیان بەرەو نەمان دەچێت. ئەوان دەڵێن، تاکە سەرچاوەی بژێویی ژیانیان لەپێش چاویان بەرەو نەمان دەڕوات. زەوییەکانیان وشکهەڵدێن و ناشتوانن هیچ شتێک لەوبارەیەوە بکەن. رەگ و ریشەی ئەمەش هەمووی قەیرانی کەمیی ئاوە".  هەروەها باسیشی لەوە کردووە، پلانی باش پێویستە بۆ کارگێڕیکردنی ئاو و پاڵپشتیکردنی ئەو کۆمەڵگەیانەی زیانی گەورەیان بەرکەوتووە، بۆئەوەی کاریگەرییەکە گەورەتر نەبێت.  NRC داوا لە یارمەتیی نێودەوڵەتی بۆ پاڵپشتیکردنی ئاژەڵداران و دابینکردنی ئاودێری و ئەو جۆرە تۆوە دەکات کە بەرگەی وشکەساڵی دەگرێت بۆئەوەی زیانی بەرهەمی دانەوێڵە کەمبکرێتەوە.  رێکخراوەکە حکومەتەکانی عێراق و هەرێمی کوردستان هاندەدات ستراتیجیەکانی کەمکردنەوەی کاریگەریی گۆڕانی کەشوهەوا بخەنە نێو هەوڵە نیشتمانییەکانی دروستکردنی هەلی کار و داکۆکی لە رێککەوتنەکانی هاوبەشیکردنی ئاویش لەلایەن وڵاتانی سەرچاوەی رووبارەکان بکەن.  لە لێکۆڵینەوەکەیدا، NRC چاوی بە دوو هەزار و ٨٠٦ خێزان لە پارێزگاکانی دهۆک، کەرکووک، نەینەوا، سەلاحەدین، زیقار، ئەنبار و بەسرە کەوتووە.