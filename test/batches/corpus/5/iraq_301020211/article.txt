دوای نیوەڕۆی ئەمڕۆ شەممە، کۆمیسیۆنی باڵای سەربەخۆی هەڵبژاردنەکانی عێراق لە راگەیێندراوێکدا بڵاویکردەوە، پرۆسەی ژماردن و جیاکردنەوەی دەستی دەنگەکانی بەری کەرخی بەغدا کە تانەیان لێدراوە تەواو بووە.  هاوکات عیماد جەمیل، ئەندامی فەرمانگەی میدیایی لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، سبەی دەست بە ژماردن و جیاکردنەوەی دەستیی دەنگی وێستگەکانی هەولێر دەکەن.   هەوار محەممەد، بەرپرسی بەشی یاسایی لە دەزگای هەڵبژاردنی پارتی دیموکراتی کوردستانیش هەر ئەمڕۆ شەممە ٣٠ - ١٠ - ٢٠٢١ بە تۆڕی میدیایی رووداوی راگەیاند، ئەوەی هەولێر تەنیا یەک تانەیە و لە بازنەی سێیە، کە لە لایەن هەرێم کەمال ئاغا، بەربژێری یەکێتیی نیشتمانیی کوردستان پێشکێشکراوە و بڕیارە ٢٩ وێستگەی دەنگدان بە دەست هەژمار و جیابکرێنەوە.  هەوار محەممەد ئاماژەی بەوەکرد، تانەی دیکە لە هەولێر پێشکێشکرابوون، بەڵام دیارە کۆمیسیۆن بەپێی رێکاری تایبەتی خۆی ئەوانی دیکەی رەتکردووەتەوە، تەنیا یەک تانەی پەسندکردووە کە لێکۆڵینەوەیان لەسەر بکات.   هەوار محەممەد پێیوایە، پرۆسەکە هیچ لە ئەنجامەکان ناگۆڕێت، چونکە پێشتر لە نەینەوا، بابل، میسان، دیالە و رەسافە پرۆسەکە بەڕێوەچووە، بەڵام ئەنجامەکان هاوتابوون و هیچ کێشەیەکی تێدا نەبوو.  ئێوارەی رۆژی هەینی ٢٩ - ١٠ - ٢٠٢١ کۆمیسیۆنی باڵای سەربەخۆی هەڵبژاردن بڵاویکردەوە، ژماردن و جیاکردنەوەی دەستیی دەنگەکانی وێستگەکانی میسان، دیالە و رەسافە تەواو بوون و ئەنجامەکەش بۆ ئەنجوومەنی کۆمیسیاران بەرزدەکرێتەوە بۆ ئەوەی رێکاری گونجاو بگرنەبەر. ئەمە لەکاتێکدایە، رۆژی چوارشەممە، نەینەوا و پێنجشەممەش بابل تەواوکرابوون.   رۆژانی ٨ و ١٠ی ئەم مانگە هەڵبژاردنی پەرلەمانی عێراق بەڕێوەچوو و ئەنجامە بەراییەکانیش دەریدەخەن، رەوتی سەدر گەورەترین براوەی هەڵبژاردنە و ٧٣ کورسی پەرلەمانی بەدەستهێناوە؛ هاوپەیمانیی تەقەدووم بە سەرۆکایەتیی محەممەد حەلبووسی ٣٧ کورسی بەدەستهێناوە؛ پارتی دیموکراتی کوردستان ٣٣ کورسی بەدەستهێناوە؛ هاوپەیمانیی دەوڵەتی یاسا ٣٣ کورسی بردووەتەوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.