لە نووسراوێکی دەستەی دادوەریی هەڵبژاردنەکان لە عێراق کە لە ٢٢ی مانگی ئابی ٢٠٢١ دا دەرچووە و واژۆی دادوەر حەسەن فوئاد، سەرۆکی دەستەکەی لەسەرە، هاتووە: "دەستەی دادوەریی هەڵبژاردنەکان لە رێکەوتی ٢٢/٨/٢٠٢١ دا بە سەرۆکایەتی دادوەر حەسەن فوئاد و ئەندامێتی هەردوو دادوەر محەممەد عەبد عەلی و ئەحمەد عەلی خەلەف کۆبووەوە؛ لە کۆبوونەوەکەدا بە کۆی دەنگ بڕیاردرا ئەو تانەی کە سەرۆکی هاوپەیمانیی هێزەکانی دەوڵەتی نیشتمانی (قیوا ئەلدەولە ئەلوەتەنییە) لە بڕیاری ژمارە (٨)ی ئەنجوومەنی کۆمیسیارانی کۆمیسیۆنی هەڵبژاردنەکانی داوە پەسند بکرێت".  لە نووسراوەکەدا هاتووە: "بڕیاری ژمارە (٨)ی ئەنجوومەنی کۆمیسیارانی کۆمیسیۆنی هەڵبژاردنەکان کە لە ٤/٨/٢٠٢١ دا دەرچووە تایبەتە بە راگەیاندنی ئەنجامەکانی دەنگدانی تایبەت لە ٢٤ کاژێر دوای کۆتاییهاتنی پرۆسەی دەنگدانی تایبەت، بەڵام بڕگەی یەکەمی ماددەی (٣٨)ی یاسای هەڵبژاردنی پەرلەمانی عێراق ژمارە (٩)ی ساڵی ٢٠٢٠ کۆمیسیۆنی پابەند کردووە بەوەی ئەنجامە سەرەتاییەکانی هەڵبژاردن لە ٢٤ کاژێر دوای کۆتاییهاتنی دەنگدان رابگەیەنێت".  دەستەی دادوەریی هەڵبژاردنەکان لە عێراق دەشڵێت: "حکومەت یەک رۆژی بۆ بەڕێوەچوونی هەڵبژاردنی پەرلەمان دیاریکردووە کە رێکەوتی ١٠/١٠/٢٠٢١ ە، هەرچەندە پەرلەمان هیچ رۆژێکی دیاری نەکردووە بۆ بەڕێوەچوونی دەنگدانی تایبەت، بەڵام بەڕێوەچوونی دەنگدانی تایبەت پێش دەنگدانی گشتی تەنیا بۆ ئاسانکارییە بۆ چینێکی گەل بۆ ئەوەی مافی دەستووریی خۆیان بەدەستبهێنن و دەنگ بە بەربژێری خۆیان بدەن، چونکە رەوشێکی تایبەتیان هەیە کە رێگەیان نادات لە رۆژی دەنگدانی گشتیدا دەنگبدەن".  لە بەشێکی دیکەی نووسراوەکەدا هاتووە، "نابێ ئەنجامی دەنگدانی تایبەت پێش بەڕێوەچوونی دەنگدانی گشتی رابگەیەندرێت، بەڵکو دەبێ ئەنجامی دەنگدانی تایبەت و گشتی دوای ٢٤ کاژێر لە کۆتاییهاتنی دەنگدانی گشتی لە هەڵبژاردن رابگەیەندرێت، چونکە راگەیاندنی ئەنجامی دەنگدانی تایبەت پێش بەڕێوەچوونی دەنگدانی گشتی کاریگەریی لەسەر دەنگدەران دەبێت بە ئاراستەی لایەنێکی سیاسی، هەروەها کاریگەری نەرێنی دەبێت لەسەر ئاستی بەشداریکردن لە هەڵبژاردن".  جومانە غەلای، گوتەبێژی کۆمیسیۆنی هەڵبژاردنەکانی عێراق، لە سەرەتای ئەم مانگەدا بە تۆڕی میدیایی رووداوی راگەیاند، پرۆسەی دەنگدانی تایبەت لە بەرواری ٨ی ئۆکتۆبەری ٢٠٢١ بەڕێوەدەچێت، بەپێی یاسای هەڵبژاردنیش ژمارە (٩)ی ساڵی ٢٠٢٠ تەنیا دەنگدەری خاوەن کارتی بایۆمەتری لەو رۆژەدا مافی دەنگدانی دەبێت، دەنگدەرانی پرۆسەی دەنگدانی تایبەت لە هێزە چەکدارەکانی عێراق پێکهاتوون، ژمارەیان ١ ملیۆن و ٧٥ هەزار و ٧٢٧ دەنگدەرە و لە ٥٩٥ ناوەندی دەنگدان دەنگدەدەن، ئەو ناوەندانەش لە ٢ هەزار و ٥٨٤ وێستگەی دەنگدان پێکهاتوون.