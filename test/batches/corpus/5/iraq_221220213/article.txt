ئەحمەد ئەسەدی، ئەمڕۆ چوارشەممە، ٢٢ - ١٢ - ٢٠٢١، کەیەکێکە لە ئەندامانی شاندی چوارچێوەی هاوئاهەنگی شیعەکان بەسەرۆکایەتی مالیکی بۆ هەولێر و کۆبوونەوەیان لەگەڵ پارتی دیموکراتی کوردستان و یەکێتی نیشتیمانی کوردستان لەتویتێکدا دەڵێت: "ئەمڕۆ لەگەڵ بەڕێز مەسعود بارزانی سەرۆکی پارتی دیموکراتی کوردستان و مەکتەبی سیاسیی پارتی و مەکتەبی سیاسی یەکێتی نیشتیمانی کوردستان بەئامادەبوونی قوباد تاڵەبانی جێگری سەرۆکی حکومەتی هەرێمی کوردستان کۆبووینەوە، هەروەها شاندەکە لەگەڵ بەڕێز نێچیرڤان بارزنای سەرۆکی هەرێمی کوردستان کۆبوویەوە".  هەروەها دەڵێت: "دەستپێشخەریی چوارچێوەی هاوئاهەنگیمان خستەڕوو کە تایبەتە بە دەرچوون لەو چەقبەستنە سیاسییەی کە هەیە، لەگەڵ پێدانی چارەسەری گونجاوی خێرا کە پێداویستییەکانی خەڵک بەجێبگەیێنێت، دەستپێشخەرییەکە لەسەر دوو ئاڕاستە بەندە.  سەبارەت بە ئاڕاستەکانیش روونیدەکاتەوە: "یەکەم، بەردەوامیی هەنگاوە یاساییەکانە لە ناڕەزایەتی لە ئەنجامەکانی هەڵبژاردن و بەدواداچوون بۆ ئەو سکاڵایەی پێشکەشی دادگەی باڵای فیدڕاڵی کراوە لەگەڵ رێزگرتن لە رای دادگە، دووەمیش لێکتێگەیشتنە سیاسییەکانە بۆ قوناخی داهاتوو بەو شێوەیەی گەرەنتی تێپەڕاندنی قەیرانی ئەنجامە گومانلێکراوەکانی هەڵبژاردن بکات و حکومەتێکی گشگتیر پێکبهێنرێت، کە ئەرکی چارەسەرکردنی کێشەی گەورە لە بەڕێوەبردنی دەوڵەت بگرێتە ئەستۆ، بەتایبەت ئەوەی پەیوەندیی بە خزمەتگوزارییەکان و دەرفەتی کار و بەرەنگاربوونەوەی گەندەڵی و رووبەڕووبونەوەی ئەو قەیرانانەی دەوڵەت و کۆمەڵگە بەدەستیانەوە دەناڵێنن".  ئەحمەد ئەسەدی سەرۆکی گردبوونەوەی سەنەدی نیشتیمانی، هەروەها دەڵێت: "لێکتێگەیشتنی زۆرمان لە تێڕوانینەکان لە هەمووان بینی و سەرکردەکانی هەردوو حیزبەکە جەختیان لەوەکردەو، کە لەگەڵ لایەک نابن لە دژی لایەکی دیکە، بەڵکو دەبنە هۆکاری لێکنزیککردنەوەی تێڕوانینەکان و دەربازبوون لەم دۆخی چەقبەستنە".  ئەمڕۆ چوارشەممە ٢٢ - ١٢ - ٢٠٢١، شاندێکی چوارچێوەی هاوئاهەنگی کە لایەنە شیعەکانی نارازی لە ئەنجامەکانی هەڵبژاردنی ١٠ی ئۆکتۆبەری ٢٠٢١ ن سەردانی هەولێری کرد و لەگەڵ مەکتەبی سیاسی پارتی دیموکراتی کوردستان و  یەکێتی نیشتیمانی کوردستان کۆبوونەوە، هەروەها لەگەڵ سەرۆک مەسعود بارزانی و نێچیرڤان بارزانی، سەرۆکی هەرێمی کوردستان کۆبوونەوە، بەپێی زانیارییەکان شاندەکە داوایان کردبوو کە لەقۆناخی داهاتووی عێراق هەمووان پێکەوە بەشداریی لە بەڕێوەبردن بکەن و کەس نەخرێتە دەرەوەی هاوکێشە سیاسییەکانەوە.  بەپێی راگەیێندراوی سەرۆکایەتیی هەرێمی کوردستان، لە دیدارەکەدا: "دوايين پێشهاته‌كانى دۆخى سياسيى عێراق، هه‌ڵبژاردنى ١٠ ى ئۆكتۆبه‌رى رابردووى ئه‌نجوومه‌نى نوێنه‌ران و نيگه‌رانيى ئه‌و لايه‌نانه‌ى له ئه‌نجامه‌كانى ناڕازين، پرۆسه‌ى ياسايى و تانه‌دان له ئه‌نجامه‌كانى تاوتوێكران".  نێچیرڤان بارزانی و نووری مالیکی هاوڕا بوون كه وێڕاى ناڕه‌زايى و تێبينييه‌كان له‌سه‌ر ئه‌نجامى هه‌ڵبژاردنه‌كان، دۆخ و ئاڵنگارییەکانی وڵات به‌رپرسياريێتيى هاوبه‌ش، ئه‌وه ده‌خوازێت هه‌موو هێز و لايه‌نه عێراقييه‌كان به ره‌چاوكردنى به‌رژه‌وه‌نديى گشتى و داهاتووى وڵات، بگه‌نه تێگه‌يشتنێكى هاوبه‌ش بۆ چاره‌سه‌ركردنى كێشه‌كان و تێپه‌ڕاندنى دۆخه‌كه و دامه‌زراندنى حكومه‌تێك كه وه‌ڵامده‌ره‌وه‌ى داواكاريى هاووڵاتیيان بێت.