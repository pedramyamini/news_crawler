دیلان غەفوور لە خولی ئێستای پەرلەمانی عێراق پەرلەمانتاری یەکێتیی نیشتمانیی کوردستانە و لە هەڵبژاردنی داهاتووش بەربژێری هاوپەیمانی کوردستانە لە بازنەی ١ی پارێزگای کەرکووک.  کۆمیسیۆنی هەڵبژاردنەکانی عێراق لە نووسراوێکی فەرمیدا رایگەیاند: "ئەنجوومەنی کۆمیسیاران لە بڕیاری ژمارە (٥) لە ٥/١٠/٢٠٢١ بڕیاریدا دیلان غەفوور بە بڕی ٥ ملیۆن دینار سزا بدات، چونکە بەپێی بڕگەی دووەمی ماددەی (٧)ی رێسای سکاڵاکان و تانەکانی هەڵبژاردن ژمارە (٧)ی ساڵی ٢٠٢٠ ئەو بەربژێرە لە بانگەشەی هەڵبژاردندا سەرپێچی کردووە".  کۆمیسیۆنی هەڵبژاردنەکانی عێراق لە نووسراوەکەیدا دەشڵێت: "دەبێ بەربژێر دیلان غەفوور لە ماوەی سێ رۆژدا ئەو سەرپێچییانە نەهێڵێت کە کردوونی، ئەگەرنا پێبژاردنەکە لەسەری دەکرێتە دووهێندە و سەرپێچییەکان بە پارەی سەرپێچیکارەکە لادەبرێن".  تاوەکو ئێستا کۆمیسیۆنی هەڵبژاردنەکانی عێراق زیاتر لە ٦٥ بەربژێری لە هەڵبژاردنی پێشوەختی پەرلەمانی عێراق بە پێبژاردن سزاداوە، کە ١٠ یان بەربژێری لایەنە کوردستانییەکانن.  ئەمە لە کاتێکدایە کۆمیسیۆنی هەڵبژاردنەکانی عێراق تاوەکو ئێستا بەهۆی سەرپێچییەوە ٧ بەربژێری لەم هەڵبژاردنە دوورخستووەتەوە.  کۆمیسیۆنی هەڵبژاردنەکانی عێراق دەڵێ ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ساڵی ٢٠٢١ مافی دەنگدانیان هەیە ٢٤ ملیۆن و ٢٩ هەزار و ٩٢٧ دەنگدەرە، لە کاتێکدا زیاتر لە ٣ هەزار و ٢٤٠ کەس لەو هەڵبژاردنە خۆیان بەربژێر کردووە بۆ بردنەوەی ٣٢٩ کورسییەکەی پەرلەمانی عێراق.