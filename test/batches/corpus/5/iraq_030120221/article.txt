ئەو کاروانەی بڕیارە ئەمڕۆ دووشەممە ٠٣ - ٠١ - ٢٠٢٢ بگەڕێندرێنەوە، چوارەم کاروانە؛ ساڵی رابردوو سێ کاروان گەڕێندرانەوە و لە کەمپی جدعە لە پارێزگای نەینەوا جێگیرکران.  ئەوانەی دەگەڕێندرێنەوە خەڵکی نەینەوا، سەڵاحەدین، کەرکووک، دیالە، بابل و ئەنبارن.  کەمپی هۆل لە پارێزگای حەسەکەی رۆژئاوای کوردستانە و لەلایەن بەڕێوەبەرایەتیی خۆسەرەوە بەڕێوەدەبرێت. بەگوێرەی ئاماری نەتەوە یەکگرتووەکان، ٦٦ هەزار و ١٠١ کەس لە کەمپی هۆلن؛ ٣٠ هەزار و ٧٢٤ کەسیان عێراقی، ٢٥ هەزار و ٧٨٠ کەسیان سووری و ٩ هەزار و ٥٩٧ کەسەکەی دیکەشیان خەڵکی ٦٦ وڵاتی دیکەی جیهانن.  شێروان دووبەردانی، پەرلەمانتاری پێشووی عێراق و بەربژێری سەرکەوتووی پەرلەمانی عێراق بە تۆڕی میدیایی رووداوی گوت، "تاوەکو ئێستا زیاتر لە ٣٠٠ خێزانی چەکدارانی پێشووی داعش گەڕێندراونەتەوە. هەندێکیان رادەستی هەرێمی کوردستان کراون؛ هەندێکیشیان لە کەمپی حەسەن شام نیشتەجێن".  شێروان دووبەردانی دەڵێت "زانیاریمان هەیە، منداڵی داعش زۆرن کە تەمەنیان ١٥، ١٦ و ١٧ ساڵە؛ ئەوانە مەترسین لەسەر ئاسایشی موسڵ و هەرێمی کوردستان.. پەیوەندییان بەردەوامە لەگەڵ کەسوکاری چەکدارانی داعش چ لە عێراق بن یان دەوروبەری، دوای گەڕانەوەی کاروانی دووەم و سێیەمیان، بینیمان داعش چەندین هێرشی کردە سەر هێزە عێراقییەکان و هێزەکانی پێشمەرگە و چەندین شەهید هەبوون، بەتایبەت لەو شوێنانەی بۆشایی ئەمنین لە ناوچە کوردستانییەکان".  ئەوانەی دەگەڕێندرێنەوە بەپێی رێککەوتنی نێوان حکومەتی عێراق و نەتەوە یەکگرتووەکانە؛ ئەوان سەرەتا لێکۆڵینەوەیان لەگەڵ دەکرێت و دوای گەڕاندنەوەشیان چاودێری دەکرێن.