عەلی عەباس، گوتەبێژی وەزارەتی کۆچ و کۆچبەرانی عێراق بە (تۆڕی میدیایی رووداو)ی راگەیاند، هەفتەیەکە شاندێکی وەزارەتیان ناردووە بەمەبەستی بەدواداچوون بۆ دۆخی ئەو عێراقییانەی، کە لەسەر سنووری وڵاتانی یەکێتی ئەوروپا  گیریانخواردووە. شاندەکەش بەشێوەیەکی مەیدانی سەردانی کەمپەکانی سەر سنووری پۆڵەندا و لیتوانیا و بێلارووسیان کردووە. بڕیارە ئەمڕۆ شەممە بگەڕێنەوە عێراق.  دورەید جەمیل سەرۆک شاندەکە و جێگری بەڕێوەبەری کاروباری کۆچ لە وەزارەتی کۆچ و کۆچبەران رایگەیاند، شاندەکەیان لەگەڵ لایەنە پەیوەندارەکان لە لیتوانیا کۆبووەتەوە لەوانە، جێگری وەزیری دەرەوە، بریکاری وەزیری ناوخۆ، فەرماندەی هێزی پاسەوانی سنووری لیتوانیا، هەروەها رێکخراوە نێودەوڵەتییەکان و ئاژانسەکانی سەر بە نەتەوەیەکگرتووەکان.    بەگوێرەی راگەیێندراوێکی وەزارەتی کۆچ و کۆچبەرانی عێراق شاندەکە لەگەڵ لایەنی لیتوانی رێککەوتوون، کۆچبەرانی کەمپەکانی سەر سنوور بگوازرێنەوە بۆ کۆمەڵگەی نیشتەجێبوون لە پایتەختی ئەو وڵاتە، کە خزمەتگواریی و تەواوی پێویستییەکانی ژیانی تێدابێت.   هەر بەپێی راگەیێندراوەکەی وەزارەتی کۆچ و کۆچبەران، شاندەکەی عێراق لەگەڵ لایەنی لیتوانی رێککەوتن لەسەر زیادکردنی ئەو بڕە پارەیەی کە دەدرێتە ئەوانەی بەشێوەیەکی ئارەزوومەندانە دەگەڕێنەوە عێراق، هاوکارییەکەش لە ٣٠٠ یۆرۆوە بۆ ١٠٠٠ یۆرۆ زیاد دەکرێت.   تائێستا ٣٨١٧ کۆچبەر لە رێگەی ١٠ گەشتی ئاسمان  هێڵی ئاسمانیی عێراقی گەڕێنراوەتەوە و  وەزارەتی دەرەوەی عێراقیش ٥١٨ پاسپۆرتی بۆ کۆچبەران دەرکردووە، بەمەبەستی گەڕانەوەیان.