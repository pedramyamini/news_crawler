بەرەبەیانی رۆژی یەکشەممە ٠٧ - ١١ - ٢٠٢١ بە فڕۆکەی بێفڕۆکەوانی بۆمبڕێژکراو، هێرشکرایە سەر ماڵی مستەفا کازمی، سەرۆکوەزیرانی عێراق. لە هێرشەکەدا کازمی سەلامەت بوو، چونکە بەر لە هێرشەکە ماڵەکەی جێهێشتبوو، بەڵام سێ لە پاسەوانەکانی برینداربوون.  ئەم پێشهاتە دوای رۆژێک هات لە هەڕەشەی هەریەک لە هادی عامری، سەرۆکی هاوپەیمانیی فەتح باڵی سیاسیی گرووپەکانی حەشدی شەعبی و قەیس خەزعەلی، سەرۆکی گرووپی چەکداریی عەسائیبی ئەهلی حەق کە رایانگەیاندبوو، تەقەکردن لە خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق، کە هەینیی رابردوو لە بەغدا روویدا، بێ سزادان تێناپەڕێت.  قەیس خەزعەلی، سەرۆکی گرووپی عەسائیبی ئەهلی حەق رایگەیاند، "بۆ خودی کازمی، بۆ خوێنی ئەو شەهیدانە کاتێک تۆ بەو شێوازە وەڵام دەدەیتەوە بە تەقاندنی فیشەکی راستەقینە و دەستڕێژ دەکەیت، ئەو خۆپێشاندەرانە هیچ داواکارییەکیان نەبوو دژی ساختەکاری نەبێت، ئارامنەگرتنت و وەڵامدانەوەشت بەو شێوەیە، واتە تۆ بەرپرسی یەکەمی لە ساختەکاری، ئەوەشی دزراوە لای تۆیە، ئەی کازمی و هەموو ئەوانەی کە لە پشت و پێشی کازمین، هەموو ئەوانەشی لەو تاوانە بەشداربوون، یەک بە یەکیان دەناسین، خوێنی شەهیدان دادگاییکردنی ئێوەیە، ئەگەر ئێمە رۆژێک لە رۆژان تۆڵەی خوێنی ئەبو مەهدی و حاجی قاسم - مان نەکردووەتەوە، حاشابێت، وەڵاممان گەیشتە هەموو بنکەیەکی ئەمریکی".  هەروەها ئەبو ئالائی وەلائی، ئەمینداری گشتیی یەکینەکانی سەیدئەلشوهەدا، کە یەکێکە لە گرووپەکانی حەشدی شەعبی، لە پەیامێکدا بۆ مستەفا کازمی، سەرۆکوەزیرانی عێراق رایگەیاند، "دەبێت دوو شت لەبیربکەیت، یەکەمیان گاڵتەجاڕیی مانەوەت لە پۆستی سەرۆکوەزیران و دووەمیان تەنانەت ناگەڕێندرێیتەوە بۆ پۆستەکەی پێشووت".  دوای هێرشەکەی سەر ماڵی سەرۆکوەزیرانی عێراق، موقتەدا سەدر، رابەری رەوتی سەدر لە تویتێکدا رایگەیاند، "ئەو کردەوە تیرۆریستییەی کە لایەنی باڵای لەو وڵاتە کردە ئامانج، بەئامانجکردنێکی روون و ئاشکرای عێراق و گەلەکەیەتی، کە ئاسایش و سەقامگیریی عێراقی کردە ئامانج، بۆ گەڕاندنەوەی بۆ نێو ئەو پشێوییەی کە هێزەکانی دەرەوەی دەوڵەت دەستی بەسەردا دەگرن، تاوەکو عێراق لەنێو تێکدان و تووندوتیژی و تیرۆر بژی، دووچاری مەترسی و دەستوەردانی دەرەکی لێرە و لەوێ ببێتەوە، بۆیە دەبێت سوپای چاونەترسمان و هێزە ئەمنییە پاڵەوانەکان بەرپرسیارێتی لەئەستۆ بگرن، تاوەکو عێراق چاک دەبێتەوە و بەهێز دەبێتەوە".  هاوکات وەزارەتی دەرەوەی ئەمریکا هەوڵی کوشتنی سەرۆکوەزیرانی عێراقی سەرکۆنە کرد و رایگەیاند، ئەوە کردەوەیەکی تیرۆریستیی ئاشکرایە و بەئامانجکردنی "دڵی" عێراقە.  هەرچەندە تاوەکو ئێستا هیچ لایەنێک ئەو هێرشەی نەگرتووەتە ئەستۆ، بەڵام هێرشەکە هاوشێوەی ئەو هێرشانەیە کە پێشتر کراونەتە سەر باڵیۆزخانەی ئەمریکا لە عێراق، هێزەکانی هاوپەیمانان و شاری هەولێر، زۆربەی جاریش گرووپەکانی سەر بە حەشدی شەعبی بەرپرسیارێتییەکەیان لەئەستۆ گرتووە.