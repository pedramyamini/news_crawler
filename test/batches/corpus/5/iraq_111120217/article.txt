نووسینگەی سەرۆکوەزیرانی عێراق رۆژی پێنجشەممە ١١ - ١١ - ٢٠٢١ بڵاویکردەوە، مستەفا کازمی سوپاسی بێ پایانی کۆمەڵگەی نێودەوڵەتی دەکات لە بەرامبەر ئەو "هێرشە تیرۆریستیەی" بەرەبەیانی رۆژی یەکشەممە ٠٧ - ١١ - ٢٠٢١ رووبەڕووی بووەوە.  نووسینگەی سەرۆکوەزیرانی عێراق ئاماژەی بەوە کردووە، ئەو هەڵوێستانە سەلماندی کە وەستان لەگەڵ عێراق و گەلە بەخشندەکەی، هەڵوێستێکە دژی تووندوتیژی و تیرۆر.  بەپێی راگەیێندراوەکەی نووسینگەی کازمی، سەرۆکوەزیرانی عێراق سوپاسی تەواوی ئەو کەسانەی کردووە کە پەیوەندییان پێوە کردووە و دڵنیایی داوە لەوەی بە هەموو شێوەیەک رووبەڕووی "تیرۆر" دەبێتەوە.  سەرۆکوەزیرانی عێراق گوتووشیەتی، "کاردانەوەکان تۆمارکردنی هەڵوێستێکی گرنگن بۆ پشتگیریی گەلی عێراق کە رووبەڕووی قورسترین ئاڵنگاری دەبێتەوە لەپێناو بەدیهێنانی داهاتوویەکی پرشنگدار".  شەوی یەکشەممە ٠٧ - ١١ - ٢٠٢١ بە سێ فڕۆکەی بێفڕۆکەوان هێرش کرایە سەر ماڵی مستەفا کازمی، سەرۆکوەزیرانی عێراق لە ناوچەی سەوزی بەغدا. دوو لە فڕۆکەکان لە ئاسمان تەقێندرانەوە و یەکێکیشیان ئامانجەکەی پێکا.  دوای هێرشەکە ئەنجوومەنی وزاریی ئاسایشی نیشتمانیی عێراق، لە راگەیێندراوێکدا رایگەیاند، "ئەو دەستدرێژییە ترسنۆکە کە ماڵی سەرۆکوەزیران و فەرماندەی گشتیی هێزە چەکدارەکانی کردە ئامانج بۆ کوشتنی سەرۆکوەزیران بەئامانجکردنێکی ترسناکی دەوڵەتی عێراقە لە لایەن چەند گرووپێکی چەکداری تاوانکار، کە دانبەخۆداگرتن و پیشەگەری بەرزی هێزە ئەمنییەکان و سەربازییەکانمانیان بە لاوازی خوێندووەتەوە، بۆیە زێدەڕۆییان کردەسەر دەوڵەت و سیمبولەکانی و بە ئاشکرا هەڕەشەیان لە فەرماندەی گشتی و هێزەکانمان کرد".  هێرشەکە کاردانەوەی نێوخۆیی و جیهانیی بەدوای خۆیدا هێنا و سەرکۆنە کرا. کینیت ماکینزی، فەرماندەی فەرماندەیی سەربازیی ناوەندیی ئەمریکا رایگەیاند، "میلیشیاکانی ئێران هەوڵی کوشتنی کازمییان داوە".