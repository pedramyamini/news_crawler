کۆمەڵەی پەیوەندیی ئابووری بۆ عێراق، ئەمڕۆ هەینی ١٩ - ١١ - ٢٠٢١ لە راگەیێندراوێکدا بەبۆنەی کۆتاییهاتنی ماوەی هاوسەرۆکایەتیی کۆمەڵەکە لەلایەن ئیتاڵیا و یەکێتیی ئەوروپاوە رایگەیاند، "پیرۆزبایی لە حکومەت و گەلی عێراق دەکەین بەبۆنەی هەڵبژاردنی پەرلەمان کە لە ١٠ی ئۆکتۆبەری ٢٠٢١ بەڕێوەچوو، راپۆرتەکانی چاودێرە سەربەخۆکان کە ئەندامی کۆمەڵەی پەیوەندیی ئابووریی بۆ عێراقن دەڵێن ئەم هەڵبژاردنە لە رووی تەکنیک و رێکارەکانەوە باشتربوونی بەرچاوی بە خۆیەوە بینی بەراورد بە هەڵبژاردنەکانی پێشوو لە عێراق".  هەر لە راگەیێندراوەکەدا هاتووە، "کۆمەڵەی پەیوەندیی ئابووری بۆ عێراق داوا لە هەموو لایەنەکان دەکات هەر ململانێیەک کە دەکرێ بەهۆی هەڵبژاردن سەرهەڵبدات بە رێگە یاساییەکان چارە بکەن؛ کۆمەڵەکەشمان هیوادارە خێرا حکومەتێک پێکبهێندرێت کە پێشینەی چاکسازی ئابووری بپارێزێت و ئاستەنگە پەیکەربەندییەکانیش کە عێراق دووچاریان بووەتەوە چارە بکات، چونکە هەرچەندە نرخی نەوت ئێستا باشتر بووە و داهاتی زیاتر بۆ عێراق و ئابوورییەکەی دابیندەکات، بەڵام زۆر پشتبەستن بە هەناردەی نەوت لە ماوەی دوورمەودادا و لەگەڵ کەمبوونی داواکاریی لەسەر ماددە هایدرۆکاربۆنییەکان باش نییە".  کۆمەڵەی پەیوەندیی ئابووری بۆ عێراق هاوپەیمانییەکی نێودەوڵەتییە، کۆمەڵەکە لە ٢٢ی ئۆکتۆبەری ساڵی ٢٠٢٠ لە لەندەن و لە لایەن کۆمەڵەی (G ٧) و یەکێتیی ئەوروپا و بانکی نێودەوڵەتییەوە راگەیێندرا بۆ پاڵپشتیکردنی هەوڵەکانی حکومەتی عێراق بۆ ئەنجامدانی چاکسازیی قووڵ لە ئابووریی عێراقدا.  ئەم پیرۆزباییەی کۆمەڵەی پەیوەندیی ئابووری بۆ عێراق لە کاتێکدایە، خۆپێشاندەرانی ناڕازی لە ئەنجامی هەڵبژاردنی پەرلەمانی عێراق کە زیاتر لایەنگرانی حەشدی شەعبین لە دوای راگەیاندنی ئەنجامی بەرایی هەڵبژاردن لە ناوەڕاستی مانگی ئۆکتۆبەری رابردووەوە لەبەردەم ناوچەی سەوز لە بەغدا کە چەقی دەسەڵات و دامودەزگاکانی حکومەتە مانیان گرتووە، ئەوان داوای بە دەست ژماردنی دەنگەکانی هەڵبژاردن یان دووبارەکردنەوەی پرۆسەی هەڵبژاردنی پەرلەمان دەکەن.