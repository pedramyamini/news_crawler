ئەنجوومەنی دادوەریی عێراق ئەمڕۆ پێنجشەممە لە راگەیێندراوێکدا دەستگیرکردنی ئەو گرووپەی ئاشکراکرد، ئاماژەی بەوەشکرد گرووپەکە پەنایان بردووەتە بەر ژمارەیەک پسپۆڕ بۆ ئەوەی ساختەکاری لە هەڵبژاردنەکاندا بکەن و ناوبانگی رکابەرەکان بشێوێنن.  لە راگەیێندراوەکەدا هاتووە: "یەکێک لە سیاسییەکان لە ماڵەکەی خۆیدا لەگەڵ ژمارەیەک کەسدا کۆبووەتەوە و باسی بابەتی هەڵبژاردنەکان و میدیای تایبەتی بە خۆیان کردووە، پێشنیازی کردووە شانەیەکی فراوان لە تۆڕە کۆمەڵایەتییەکاندا پێکبهێندرێت".  بەگوێرەی راگەیێندراوەکە، لێکۆڵینەوەکان گەیشتوونەتە ئەو ئەنجامەی کە "بیرۆکەی دروستکردنی کەناڵێک لەسەر تەلەگرام لەلایەن یەکێک لە تۆمەتبارەکانەوە پێشنیازکراوە کە بە ژمارە تەلەفۆنێکی دەرەوەی عێراقەوە گرێدرابێت، ئەو کەناڵەش دروستکراوە بە ناوی ' سەیدەی خەزرا ' و دەستیکردووە بە بڵاوکردنەوە و بەئامانجکردن بە ێوەیەک کە ئامانجی زیادکردنی پشێوی لە رەوشی سیاسی و زیادکردنی ناکۆکییەکان لەنێوان حیزبە سیاسییەکاندا بووە".  راگەیێندراوەکە باس لەوەش دەکات  لەکۆی سێ تۆمەتبار دووانیان کە ئێستا دەستگیرکراون، دانیان بە تاوانەکانیان ناوە، تاوەکو ئێستاش لێکۆڵینەوە بەردەوامە بۆ زانینی زانیاری زیاتر و ئاشکراکردنی تۆمەتباری دیکە.  بڕیارە هەڵبژاردنی عێراق لە ١٠ - ١٠ - ٢٠٢١ بەڕێوەبچێت، حکومەتی عێراق بە سەرۆکایەتی مستەفا کازمی و کۆمسیۆنی باڵای سەربەخۆی هەڵبژاردنەکانی عێراقیش ئامادەییان بۆ ئەنجامدانی هەڵبژاردن دەربڕیوە، بەڵام ژمارەیەک لایەنی سیاسی لە سەرووی هەموویانەوە رەوتی سەدر، بایکۆتی هەڵبژاردنیان راگەیاندووە و داوا دەکەن وادەی هەڵبژاردن دوابخرێت.