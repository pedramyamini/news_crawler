مستەفا کازمی، سەرۆکوەزیرانی عێراق لە تویتێکدا رایگەیاند، "گەلی خۆشەویستمان، گەلی قوربانیدان و چاکە و بەها و دروستکەری گۆڕانکاری، داواتان لێدەکەم پەلە بکەن لە وەرگرتنەوەی کارتی دەنگدان، لەپێناو ئاییندەتان و ئاییندەی رۆڵەکانتان".  سەرۆکوەزیرانی عێراق ئاماژەی بەوەش کردووە، "دەنگتان ئەمانەتە بەفیڕۆی مەدەن، ئەی ئەوانەی هەوڵی چاکسازی و گۆڕانکاریی بەرەو باشتر دەدەن، پێویستە کار بکەن بۆ بەشدارییەکی فراوان لە هەڵبژاردن، دەنگدانتان ئاییندەی عێراقە".  هەر ئەمڕۆ، دادوەر جەلیل عەدنان خەلەف، سەرۆکی ئەنجوومەنی کۆمیسیاران لە کۆمیسیۆنی هەڵبژاردنەکان بە میدیای فەرمیی عێراقی راگەیاند، حکومەت پاداشتی دارایی هەر کەسێک دەکات کە بچێت کارتی بایۆمەتریی دەنگدان وەربگرێتەوە.  نزیکەی دوو هەفتەی دیکە لە عێراق دەنگدان بەڕێوەدەچێت، بەڵام بەگوێرەی ئاماری کۆمیسیۆن، تاوەکو ئێستا نزیکەی دوو ملیۆن و ٦٠٠ هەزار کارتی دەنگدان ماونەتەوە لە نووسینگەکانی کۆمیسیۆن لە پارێزگاکانی عێراق کە خاوەنەکانیان نەچوون وەریان بگرنەوە.  هەر هاووڵاتییەکی عێراقی کە بەشداری لە دەنگدان بکات، پێویستە کارتی بایۆمەتریی دەنگدانی پێبێت بۆئەوەی بتوانێت دەنگی خۆی بدات.  سەرۆکی ئەنجوومەنی کۆمیسیاران دەڵێت، حکومەتی عێراق پاداشتێکی دارایی بە هەر دەنگدەرێک دەدات ئەگەر کارتی دەنگدانی لە نووسینگەکانی تۆماری دەنگدەران لە پارێزگاکان وەربگرێتەوە، کە چاپ کراوە و بۆی ئامادە کراوە، بەڵام ئاشکرای نەکردووە بڕی پاداشتەکە چەند دەبێت.  ئەو بەرپرسە لە کۆمیسیۆنی هەڵبژاردنەکانی عێراق ئاماژەی بەوەش کرد، وادەی تەواوبوونی رادەستکردنی کارتەکانی دەنگدان لە کۆتایی نزیکدەبێتەوە و پاش ئەو وادەیە هەموو کارتەکانی دەگوازرێنەوە بۆ نووسینگەی نیشتمانیی کۆمیسیۆن لە بەغدا.  بڕیارە رۆژی ١٠ی ئۆکتۆبەر، هەڵبژاردنی پێشوەختەی ئەنجوومەنی نوێنەرانی عێراق بەڕێوەبچێت. بەپێی ئامارەکانی کۆمیسیۆنی باڵای سەربەخۆی هەڵبژاردنەکان، لە عێراق و هەرێمی کوردستان ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە.  لەو هەڵبژاردنەدا ٣٢٤٤ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.