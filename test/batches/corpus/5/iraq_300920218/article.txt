رۆژی پێنجشەممە ٣٠ - ٠٩ - ٢٠٢١ حەسەن عەزاری، گوتەبێژ بە ناوی موقتەدا سەدر، رێبەری رەوتی سەدر لە کۆنگرەیەکی رۆژنامەڤانیدا و بە ئامادەبوونی سەرجەم بەربژێرانی رەوتەکە بۆ هەڵبژاردنی ئەنجوومەنی نوێنەرانی عێراق، ١٣ خاڵی وەکو کارنامەی رەوتی سەدر بۆ خەڵکی عێراق باسکرد کە ئەگەر پۆستی سەرۆکایەتیی ئەنجوومەنی وەزیران وەربگرن، جێبەجێیان دەکەن:  ١ - دروستکردنی سێ هەزار قوتابخانە و نۆژەنکردنەوەی دوو هەزاری دیکە لە ماوەی سێ ساڵدا.  ٢ - دروستکردنی نەخۆشخانە و چالاککردنی بیمەی تەندروستی لە ماوەی یەک ساڵی تەمەنی کابینەی حکومەتدا.  ٣ - باشکردنی ئاستی بژێویی خەڵک و دروستکردنی ٣٠ هەزار یەکەی نیشتەجێبوون لە ماوەی سێ ساڵدا.  ٤ - جێبەجێکردنی بەرنامەی دڵنیایی کۆمەڵایەتی و تۆمارکردنی هەموو کرێکار و خاوەن پیشەکان لە سیستەمی دڵنیایی کۆمەڵایەتی و گرنگیدانی زیاتر بە کۆبۆنی خۆراک.  ٥ - بایەخدان بە وەبەرهێنانی دەرەکی و ئاسانکردنی کارکردن بۆ وەبەرهێنەران لەنێو عێراق.  ٦ - دەستپێکردنی پلانێکی نیشتمانی بۆ چالاککردنی یاسای پاراستنی بەرهەمی خۆماڵی.  ٧ - بایەخدانی زیاتر بە وزە و کارەبا و چاککردنی وێستگەکان و بونیادنانی وێستگەی وزەی نوێبووەوە.  ٨ - پاراستنی بەرهەمی خۆماڵی و گەشەپێدانی کشتوکاڵ و زیادکردنی هەناردەکردنی بەرهەمەکان.  ٩ - چالاککردنی حکومەتی ئەلیکترۆنی.  ١٠ - کۆکردنەوەی چەک لە دەستی دەوڵەت و بەرەنگاربوونەوەی تاوانی رێکخراو؛ ئاسایشی شارەکانیش دەدرێتە وەزارەتی نێوخۆ.  ١١ - بەهێزکردنی پەیوەندیی نێودەوڵەتی، ئەنجامدانی چاکسازیی کارگێڕی و بەرەنگاربوونەوەی گەندەڵی لە ماوەی شەش مانگی یەکەمی تەمەنی حکومەت.  ١٢ - پشکی نەوت بۆ هەر توێژێکی کۆمەڵگە.  ١٣ - ناردنی یاسایەک بۆ پەرلەمان بۆئەوەی پەیوەندییەکان لەگەڵ ئیسرائیل ئاسایی نەکرێنەوە.