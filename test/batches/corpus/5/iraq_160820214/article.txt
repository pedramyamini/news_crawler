لە گوتارێکدا فەرماندەی هێزی ئەنسار مەرجەعیەی سەر بە حەوزەی نەجەف رەخنەی تووند لەو هێزانەی حەشدی شەعبی دەگرێت، کە بە گوتەی ئەو، لە دەرەوەی سنوورەکانەوە فەرمان وەردەگرن و گرێدراوی ئەجێندای دەرەکین و دەستیان بە خوێنی خوپێشاندەران سوورە، هاوکات هۆشدارییش لەبارەیانەوە دەدات، ئەو قسە و هۆشدارییانە کاردانەوە و مشتومڕی زۆری بەدوای خۆیدا هێناوە.  حەمید یاسری، فەرماندەی ئەنبار مەرجەعییە دەڵێت "ئەوانەی کەمتەرخەم و خائینن، دڵسۆزی خۆیان فرۆشتووە بۆ دەرەوەی سنوور، دەزانم ئەو قسانە بریندارکەرن و گوللەن بۆ نێو دڵیان، بەڵام رۆژێک دادێت ئەو گوللەیە دەگەڕێتەوە و لە دڵی من و تۆ دەدات. دەزانم ئەوان ئەو قسانە دەنووسن و تۆمار دەکەن، بۆ گەورەکانیان دەنێرن و گەورەکانیشیان بۆ گەورەکانیان لە دەرەوەی سنوور دەنێرن. ئەوکات موفتی لە دەرەوەی سنوور فتوای کوشتنی من و تۆ دەدات بە تۆمەتی ئەوەی ئێمە دڵسۆز نین و هەڕەشەین بۆ  دڵسۆزییان. هەر وەکو چۆن رووی گوللەکانیان لەو هەژارانە کرد، کە بۆ مافەکانیان خۆپێشاندانیان کرد و گوتیان، ئەمانە بەکرێگیراون".  ئەو فەرماندەی ئەنسار مەرجەعییەت، کەسایەتییەکی ئاینییە و لە نەجەف خوێندویەتی، دەگوترێت نزیکە لە عەلی سیستانی، مەرجەی باڵای شیعەکان. هەرچەندە بە دیاریکراوی ناوی هیچ گرووپێکی نەهێناوە کە بە گرێدراوی ئێران تۆمەتباریان دەکات، بەڵام ئەو قسانەی یاسری بەشێک لە گرووپە چەکدارە شیعەکانی تووڕە و نیگەران کردووە. لە سەرووی هەموویانەوە قەیس خەزعەلی، ئەمینداری گشتیی عەسائیب ئەهل حەق.  ئەمینداری گشتیی بزووتنەوەی عەسائیب ئەهل حەق رایگەیاند "خراپترین هەوڵەکانی هەندێک نەتەوەی عەمامە لەسەر، ئەوەیە کە دەیانەوێت نیشتماپەروەری وەک پەردەپۆشکردن بەکاربهێنن بۆ تێپەڕاندنی پرۆژەکانیان. ئەمەش هەوڵدانێکە بۆ گرێدانی ئیمام حوسێن بەو جۆرە بیرانە، چونکە بە سادەیی (حوسێنی کە لە حیجاز لەدایکبووە) پێیانوایە خۆی لە دەرەوەی سنوور هاتووەتە عێراق، ویستوویەتی عێراقییەکان لە ململانێی میحوەری تێوەبگلێنێت و ببێتە هۆی کوشتنیان. ئەوانەی بەرەنگاریان بوونەوە (لەنێویان برد) و شکستیان بە پرۆژەکەی هێنا، عێراقییە نیشتمانپەروەرەکانی خەڵکی کوفە بوون. سەیرە ئەو جۆرە تێگەیشتنە لە کەسێکی عەمامە لەسەرەوە بێت، هەروەها لەسەر مینبەری ئیمام حوسێن و لە شارێکی وەکو رومێسە، کە خەڵکەکەی بە هۆشیار و رۆشنبیر ناسراون".  حەشدی شەعبی گرووپی جیاوازی چەکدارین و لە ساڵی ٢٠١٤ بە فتوای عەلی سیستانی، مەرجەعی باڵای شیعەکان پێکهاتووە، ژمارەیان زیاترە لە ١٥٠ هەزار چەکدار، بەشێکیان سەر بە مەرجەعیەت و بەشێکی دیکەیان بە نزیک لە ئێران دادەنرێن و بە حەشدی وەلائی ناودەبرێن.