هاووڵاتییەک بەناوی عیمات تائی دەڵێت، "داوا لە هەموو هاووڵاتییەکی شەرەفمەند و بەغیرەتی ئەو وڵاتە دەکەم، بچێتە سەر سندووقەکانی دەنگدان، بۆ گۆڕینی ئەو دەموچاو و گەندەڵانە، کە ١٨ ساڵە حوکمی عێراق دەکەن، کە جگە لە وێرانکاری و بێکاری و دەیان کێشە نەبێت، هیچی دیکەیان پێشکێش بە گەلی عێراقی نەکردووە. بچن گەنجانی نوێ هەڵبژێرن، کە سەر بە حیزبەکان نین. حیزبەکان جگە لە وێرانییەکی فراوان هیچ شتێکی دیکەیان پێشکێشی ئەو وڵاتە نەکردووە".  لەو هەڵبژاردنەدا ٣٢٤٤ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسیی پەرلەمان.  حەمید جاسم، بەشداربووی خۆپێشاندانەکان ئاماژە بەوە دەکات، "متمانەمان بە هەڵبژاردنی عێراق نەماوە، چونکە چوار حکومەتە هیچیان نەکردووە، هیچ خزمەتگوزاری و داواکاریی جەماوەری جێبەجێ نەکردووە؛ بەڵام ئەم هەڵبژاردنە کە داواکاریی تشرینییەکان و هەژاران بووە و پێویستە هەڵبژاردن، هەڵبژاردنی هاووڵاتییانی عێراقی بێت لەپێناو عێراق و سەروەرییەکەی".  پێشتر ژمارەی بەربژێرە بەشدارەکان لەم هەڵبژاردنەی پەرلەمانی عێراق ٣٢٤٩ بەربژێر بوون، بەڵام کۆمیسیۆنی هەڵبژاردنەکان پێنج لەو بەربژێرانەی بە تۆمەتی جیاجیا دوورخستەوە، تۆمەتەکانیش بریتین لە سەرپێچیی رێساکانی بانگەشەکردن، پێشکێشکردنی بڕوانامەی ساختە و کڕینی کارتی دەنگدان.  ئەبو ئەحمەد مەدەنی، هاووڵاتی باس لەوە دەکات، "بێ متمانەییەکی زۆری هاووڵاتییان بەرامبەر ئەو هەڵبژاردنە هەیە. زۆر لە ئەندامانی گەل بەشداریان ناکەن، هەروەها کەسانێکیش هەن سوورن لەسەر بەشداریکردن، کە بە دڵنیاییەوە ئەمانە جەماوەری پارتە دەسەڵاتدارەکانن. سەبارەت بە دەستەبژێرەکان ئامادەن و دەستیان بە بانگەشە کردووە بۆ بەرنامەی هەڵبژاردنی وەهمیان".  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە، ٢٤ ملیۆن و ٢٩ هەزار و ٩٢٧ کەسە، کە لە هەشت هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگ دەدەن.