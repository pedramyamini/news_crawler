نووسینگەی راگەیاندنی محەممەد حەلبووسی، رۆژی هەینی ٠٧ - ٠١ - ٢٠٢٢، لە راگەیێندراوێکدا بڵاویکردوە: "هاوپەیمانیی تەقەدووم و هاوپەیمانیی عەزم پێشوازییان لە شاندی هاوبەشی کورد کرد".  ئەمە لە کاتێکدایە رۆژی هەینی شاندی هاوبەشی پارتی و یەکێتی لە بەغدا لەگەڵ دەستەی سیاسیی رەوتی سەدر کۆبووەوە، دواتر هۆشیار زێباری، ئەندامی شاندی هاوبەشی پارتی دیموکراتی کوردستان و یەکێتی نیشتمانیی کوردستان، لە کۆنگرەیەکی رۆژنامەوانیی هاوبەشدا لەگەڵ جێگری سەرۆکی دەستەی سیاسی رەوتی سەدر لە بەغدا رایگەیاند: "لە راستیدا شایستەیەکی گرنگ و نیشتمانیمان لەپێشە لە رۆژی نۆی ئەم مانگەدا کە رۆژی بەڕێوەچوونی یەکەم کۆبوونەوەی پەرلەمانی نوێی عێراقە؛ بۆیە پێویستە لەسەر هەمووان سوود لەم هەلە ببینین، هەروەها بیسەلمێنین کە دیموکراسی و شایستەکانی هەڵبژاردن دادوەر دەبن لە دیاریکردنی چارەنووسی ئەم وڵاتە".  هاوکات نەسار روبەیعی، جێگری یەکەمی سەرۆکی دەستەی سیاسی رەوتی سەدر لە هەمان کۆنگرەدا کە تۆڕی میدیایی رووداو ئامادەی بوو، رایگەیاند: "بە ویستی خودا هەڵوێستەکان یەکن و باشن سەبارەت بە کۆبوونەوەی رۆژی یەکشەممە و پێکهێنانی حکومەت".  شاندە هاوبەشەکە لە لایەن پارتی پێکهاتووە لە هۆشیار زێبار، سەرۆکی شاندی پارتی، عەرەفات کەرەم، جەعفەر ئیمینکی، نازەنین وەسو و شوان تەها، لە لایەن یەکێتیشەوە پێکهاتووە لە عیماد ئەحمەد، عیزەت سابیر، خالید شوانی و هەرێم کەمال ئاغا.  لە هەڵبژاردنی ئەمجارەی پەرلەمانی عێراق کورد ٦٣ کورسی بەدەستهێنا، پارتی دیموکراتی کوردستان ٣١ کورسی و یەکێتی نیشتیمانیی کوردستان ١٨ کورسی هەیە و پێکەوە دانوستاندن لەگەڵ لایەنە عێراقییەکان دەکەن، بەڵام جووڵانەوەی نەوەی نوێ کە خاوەنی ٩ کورسییە بە جیا هاوپەیمانی لەگەڵ لایەنێکی عێراقی کردووە، یەکگرتووی ئیسلامی کوردستانی و کۆمەڵی دادگەریش پێکەوە خاوەنی ٥ کورسی پەرلەمانی عێراقن.  دوای ئەوەی بەرهەم ساڵح سەرۆککۆماری عێراق داوای لە خولی نوێی پەرلەمان کرد رۆژی یەکشەممەی داهاتوو ٩.١.٢٠٢٢ کۆببێتەوە، بڕیارە خولی نوێی پەرلەمان لەو وادە یەکەم کۆبوونەوەی خۆی ساز بکات، لە کاتێکدا تاوەکو ئێستا نە کورد و نە شیعە و نە سوننە بە ئاشکرا بەربژێرانی خۆیان بۆ پۆستەکانی سەرۆکایەتی پەرلەمان و سەرۆکایەتی کۆمار و سەرۆکوەزیران دەستنیشان نەکردووە.