فەریق بابەکر زێباری، سوپاسالاری پێشووتری عێراق بە تۆڕی میدیایی رووداوی راگەیاند، پەڕینەوەی چەکدارانی داعش بۆ نێو خاکی عێراق مەترسییەکەی بۆ هەمووانە، چونکە دەربازبوونی ژمارەیەکی وەها چەکداری زۆر، دەوڵەتێکی وەکو ئەمریکا پێیەوە سەرگەردان دەبێت، تاوەکو بتوانێت کۆنترۆڵی بکات. ئەو کێشەیە بە دڵنیاییەوە بۆ سووریا خراپ دەبێت، بۆ کوردستان و عێراقیش بەهەمانشێوە.  بابەکر زێباری، گوتی، "ئەگەرچی هەرێمی کوردستان هێڵێکی بەرگریی تۆکمەی هەیە، ئەو داعشانەش نەماون کە لە ٢٠١٤ هاتن و دەستیان بەسەر خاکدا گرت و دەوڵەتی ئیسلامییان راگەیاند، ئەوان رووبەڕووی شکستێکی گەورە بوونەوە و تووشی زیانێکی گەورە هاتن و لە شەڕی بەرەدا سەرکەوتوو نەبوون، بەڵام ئەو شەڕەی ئێستا دەیکەن ئەوەیان مەترسییە. "  زیندانەکەی حەسەکە نزیکەی ٥ هەزار چەکداری پێشووی داعشی تێدایە، بەگوتەی یەحیا رەسوول، گوتەبێژی فەرماندەی گشتیی هێزە چەکدارەکانی عێراق کە بۆ رووداو قسەی کردووە، "نزیکەی سێ هەزاریان عێراقین. "   ئێستا فیرقەی ٢٠ ـی سوپای عێراق چووەتە سەر سنوور و فڕۆکە و کۆپتەریش بە ئاسمانی ناوچەکەدا دەسوڕێنەوە و چاودێری ناوچەکە دەکەن، هەروەها لە دەورووبەری بەندیخانەکانیش رێکاری ئەمنیی تووند گیراوەتەبەر.   تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراقیش رایگەیاند: "هێزە عێراقییەکان لە سەر سنوور بەشێوەیەکی رێکوپێک بڵاوکراونەتەوە و خەندەقیش لێدراوە بۆ رێگریکردن لە پەڕینەوەی چەکدارانی داعش. ئەو خەندەقە سێ مەتر قووڵە و سێ مەتریش پانە، هەروەها سوود لە کامێرای چاودێریش وەردەگیرێت. "  موفید سعێدی، شرۆڤەکاری ئەمنیی و سەربازی باسی لەوە کرد، "بێگومان ئەو رووداوە رەنگدانەوەی نەرێنی لەسەر دۆخی ئەمنی دەبێت، بە دیاریکراوی بۆ سەر شاری موسڵ؛ هەروەها بۆسەر هەرێمی کوردستانیش، چونکە عێراق و سووریا لەیەک نزیکن. "   هاوپەیمانیی نێودەوڵەتیش لە راگەیێندراوێکدا دەڵێت، هەرچەندە تاوەکو ئێستا داعش هەڕەشەیە، بەڵام روونە ئەو هێزەی نەماوە کە پێشتر هەیبوو؛ ئاماژە بەوەش دەکات، هێشتا ئەو رێکخراوە پەڕگیرە هەڕەشەیە بۆسەر ناوچەکە، هەربۆیە بەردەوام دەبن لە هاوکاریکردن و هاوئاهەنگی لەگەڵ هاوبەشەکانیان لە عێراق و سووریا بۆ سەرکەوتن لە شەڕی دژی داعش.