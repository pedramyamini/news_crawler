بۆ یەکەمجارە پارتێکی کوردی لە کەربەلا بەربژێری دەبێت، دکتۆر ھەیسەم مەیاحی بەربژێری پارتی دیموکراتی کوردستانە لە کەربەلا، بانگەشەی ھەڵبژاردنی گەرم کردووە و لەدوای تەواوبوونی چلەی ئیمام حوسێن ئامادەکاریی دەکات بۆ بڵاوکردنەوەی پۆستەرەکانی.  دکتۆر ھەیسەم مەیاحی، متمانەی بەخۆی ھەیە و دەڵێت بەدڵنیاییەوە سەردەکەوم و وەک نوێنەرایەتیی کەربەلاییەکان رووبەڕووی گەندەڵکاران دەبمەوە بۆ ئەوەش سەرۆک بارزانی پشتیوانمانە.  دکتۆر ھەیسەم مەیاحی، بەربژێری پارتی دیموکراتی کوردستان لە کەربەلا بە تۆڕی میدیایی رووداوی راگەیاند: "لە چاوپێکەوتنم لەگەڵ زەعیم مەسعود بارزانی پێی گوتم بەخەڵکی کەربەلا و مەرجعییەت و عەتەبات رابگەیەنە ئەم کورسییە بۆ ئەوانە بۆ کەربەلاییەکانە، ئەمە دیاریی پارتییە بۆ ئێوە و، تۆش کوڕی کەربەلای بڕۆ خزمەت پێشکەش بە کەربەلا بکە نامەوێت بێیت و ھیچ پێشکەشی ھەولێر بکەیت بەڵکو بۆ کەربەلا خزمەت بکە، ئێستا من لە کەربەلا کە قسەیان لەگەڵ دەکەم دەڵێم ئەمە پەیامی ئێمەیە".  لە کەربەلا ململانێی نێوان سەدرییەکان و ھاوپەیمانی فەتح تووندە و قەیس خەزعەلی ئەمینداری گشتی عەسائیب ئەھل حەق خۆی گەیاندە شارەکە تاوەکو بانگەشەی فەتح گەرم بکات، ئەمجارە وەک خۆیان دەڵێن ھەموو ھەوڵێکیان بۆ ئەوەیە پۆستی سەرۆکوەزیرانی عێراق بەدەست بھێنن.   شێخ حوسێن یەساری، پەرلەمانتار و بەربژێری ھاوپەیمانی فەتح لە کەربەلا بە تۆڕی میدیایی رووداوی راگەیاند: "ئەگەر بووین بە گەورەترین کوتلە وەک ھاوپەیمانی فەتح ئەوا راستەوخۆ بەبێ چاوەڕێکردنی کەس رایدەگەینین کە بەربژێری سەرۆکوەزیران لە فەتح دەبێت و بەرپرسیارێتی لەئەستۆ دەگرین، بەرپرسیارێتی ھەموو ئەوانەی دەنگیان بە ھاوپەیمانیی فەتح داوە".   لەکەربەلا ١١٤ بەربژێر ٨٢ پیاو، ٣٢ ژن لە سێ بازنەی ھەڵبژاردندا کێبڕکێی بەدەستھێنانی ١١ کورسی پەرلەمان دەکەن، ھەرچەندە ململانێکان تووندن لەم شارە بەڵام ھێشتا ٦١١١٧ کەس کارتی دەنگدانی وەرنەگرتووەتەوە.