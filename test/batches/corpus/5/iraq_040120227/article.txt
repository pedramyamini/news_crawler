محەممەد حەلبووسی، سەرۆکی پێشووی پەرلەمان و سەرۆکی هاوپەیمانیی تەقەدووم کە خاوەنی ٣٧ کورسییە، دەیەوێت جارێکی دیکە ئەو پۆستە وەربگرێتەوە، بەڵام هێشتا بە تەواوەتی ئەوە یەکلایی نەبووەتەوە و، لەنێو لایەنە سووننەکاندا رووبەڕووی بەربەست بووەتەوە، بەتایبەتیش هاوپەیمانیی عەزم.  هاوپەیمانێتیی تەقەدووم و عەزم لەلایەن محەممەد حەلبووسی و خەمیس خەنجەرەوە سەرکردایەتی دەکرێن، هەردووکیان هەوڵی بەدەستهێنانی سەرۆکی ئەنجوومەنی نوێنەرانی عێراق دەدەن.  ئەو دوو هاوپەیمانێتییە بە جیا سەردانی هەولێریان کردووە، هەروەها پێکەوە چوونەتە ئیمارات و، چەند کۆبوونەوەیەکی دوو قۆڵیشیان کردووە. پێشتریش هەردووکیان چوونەتە ئەنقەرە و لەگەڵ سەرۆککۆماری تورکیا کۆبوونەتەوە، بەڵام هێشتا ئەوە یەکلایی نەبووەتەوە کێ پۆستی سەرۆکی پەرلەمان وەردەگرێت.  دەنگۆ هەیە کە ئەگەر محەممەد حەلبووسی ببێتەوە بە سەرۆکی پەرلەمان، ئەوا هاوپەیمانێتیی عەزم هەڵدەوەشێتەوە.  فارس ئەلفارس، ئەندامی هاوپەیمانێتیی عەزم بە رادیۆی رووداوی راگەیاند، "ئەگەر حەلبووسی ببێتە سەرۆکی پەرلەمان، لەوانەیە عەزم لاواز ببێت، بەڵام هەڵناوەشێتەوە و دابەش نابێت. لە بەرامبەردا ئەگەر سەرۆکایەتیی پەرلەمان لەلایەن عەزمەوە بێت ئەوا دڵنیایی دەدەم کە هاوپەیمانێتیی تەقەدووم هەڵدەوەشێتەوە و دەتوێتەوە یان تەنیا شتێکی کەمی لێ دەمێنێتەوە".  لە دەرەوەی لایەنە سووننەکانیش، بەشێک لە لایەنە شیعەکان لە دژی نوێکردنەوەی سێ سەرۆکایەتییەکەی عێراقن، پێیانوایە ئەو سێ کەسەی لەو پۆستانەدا بوون، دەستوەردانیان لە هەڵبژاردندا کردووە.  ئەندامەکەی عەزم گوتیشی، "لە عێراق بابەتی بەکەسیکردنی پۆستەکان بووەتە دیاردە و باشترە کە محەممەد حەلبووسی پۆستی سەرۆکی پەرلەمان وەرنەگرێت و ئەوە هاوسەنگتریش دەبێت".  هاوپەیمانێتیی عەزم کە بۆ بەدەستهێنانی پۆستی سەرۆکی پەرلەمان رکابەریی هاوپەیمانێتیی تەقەدووم دەکات، سێ بەربژێری بۆ ئەو پۆستە هەیە.  فارس ئەلفارس دەڵێت، "بۆئەوەی لەسەر یەکلاییکردنەوەی پۆستی سەرۆکی پەرلەمانەوە رێکبکەوین، پێموایە پێویست بە دانیشتنێکی دیکە بکات. هاوپەیمانێتیی عەزم سێ بەربژێری بۆ ئەو پۆستە هەیە و چەند رۆژی داهاتوو ناوەکانیان دەخاتە بەردەستی هاوپەیمانێتیی تەقەدووم تاوەکو بەربژێرێک دەستنیشان بکرێت کە لە دانیشتنی یەکەمی پەرلەماندا لە سەرۆکایەتیی پەرلەماندا نوێنەرایەتیی سووننە بکات. هیوادارین بەربژێرەکەمان متمانەی فراکسیۆنە عێراقییەکان بەدەستبێنێت".  ئەو ئەندامەی عەزم ئاماژەی بەوەش دا، سێ بەربژێرەکەیان بریتین لە خالید عوبەیدی، فازڵ عەباسی و د. مەحموود مەشهەدانی، بەڵام هیچ کامیان بەتایبەتی بۆ پۆستی سەرۆکی پەرلەمان دیاری نەکراون.  لەبارەی گفتوگۆکانیانەوە لەگەڵ لایەنە کوردییەکاندا ناوبراو ئاماژەی بەوە دا، "هەمیشە دانیشتن و گفتوگۆکانیان لەگەڵ کوردەکاندا ئەرێنین و بە ئەرێنییەوە دەڕواننە خواستەکانی کورد، کوردیش بۆ خواستەکانی ئەوان بە هەمان شێوەن".