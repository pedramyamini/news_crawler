جومانە غەلای، گوتەبێژی کۆمیسیۆنی هەڵبژاردنەکانی عێراق، ئەمڕۆ سێشەممە، بە تۆڕی میدیایی رووداوی راگەیاند: "ئەمڕۆ ٥ی ئۆکتۆبەری ٢٠٢١ دوا وادەیە بۆ وەرگرتنەوەی کارتی بایۆمەتریی دەنگدان؛ بۆیە ئەمڕۆ تاوەکو کۆتایی دەوامی فەرمیی واتا تاوەکو کاژێر ٥ی ئێوارە کۆمیسیۆنی هەڵبژاردنەکان لە ناوەندەکانی دەنگدان و ناوەندەکانی تۆمارکردن بەردەوام دەبێت لە دابەشکردنی کارتی بایۆمەتریی دەنگدان بەسەر خاوەنەکانیاندا".  جومانە غەلای گوتیشی: "هەموو هەوڵێکی کۆمیسیۆن ئێستا بۆ دابەشکردنی کارتی بایۆمەتریی دەنگدانە بەسەر خاوەنەکانیان کە ماونەتەوە و هێشتا خاوەنەکانیان وەریان نەگرتوونەتەوە، چونکە تا ئێستا زیاتر لە ١٥ ملیۆن کارتی بایۆمەتریی دەنگدان دراونەتە خاوەنەکانیان، بەڵام کەمتر لە ٢ ملیۆن کارتی دەنگدان ماون و خاوەنەکانیان هێشتا نەهاتوون وەریانبگرنەوە".  بە گوتەی جومانە غەلای، بەشێک لەو کارتە ئەلیکترۆنیانەی کە وەرنەگیراونەتەوە هی ئەو دەنگدەرانەن کە کارتی ئەلیکترۆنی کورتخایەنیان هەیە و زانیارییەکانیان نوێکردووەتەوە؛ ئێستاش کارتی بایۆمەترییان بۆ دەرکراوە کە دەبێ وەریبگرن بۆ ئەوەی بتوانن لە رۆژی دەنگدان دەنگبدەن، چونکە ئەوانەی کە کارتی ئەلیکترۆنی کورتخایەنیان هەیە و زانیارییەکانیان نوێکردووەتەوە لە (٢ی کانوونی دووەمی ٢٠٢١ تاوەکو ١٥ی نیسانی ٢٠٢١) کارتەکانیان لە کار خراون و دەبێ کارتی بایۆمەتریی خۆیان وەربگرن بۆ دەنگدان، بۆیە کۆمیسیۆن پلانێکی خێرای داڕشت بۆ دابەشکردنی ئەو کارتانە لە رێگەی ناوەندەکانی دەنگدان کە ژمارەیان ٨ هەزار و ٢٧٣ ناوەندە، لە کاتێکدا کارتەکان پێشتر لە رێگەی ناوەندەکانی تۆمارکردن دابەشدەکران کە ژمارەیان یەک هەزار و ٧٩ ناوەندە؛ ئەوەش ئاسانکارییە بۆ ئەوەی دەنگدەران بتوانن خێراتر و ئاسانتر کارتە بایۆمەترییەکانیان وەربگرن.  گوتەبێژی کۆمیسیۆنی هەڵبژاردنەکان ئاماژەی بەوەدا: "دوای کاژێر ٥ی ئێوارەی ئەمڕۆ دەبێ نووسینگەکانی کۆمیسیۆنی هەڵبژاردنەکان لە پارێزگاکان کارتەکان کە ماونەتەوە و خاوەنەکانیان نەهاتوون وەریانبگرنەوە بژمێرن و کۆیان بکەنەوە، بەو مەرجەی تاوەکو کۆتایی دەوامی فەرمیی سبەی چوارشەممە ٦/١٠/٢٠٢١ ئەو کارتانە رادەستی نووسینگەی سەرەکیی کۆمیسیۆنی هەڵبژاردنەکان لە بەغدا بکەن".  کۆمیسیۆنی هەڵبژاردنەکانی عێراق دەڵێ ١٧ ملیۆن و ٩٥ هەزار و ٢٣٠ کارتی بایۆمەتریی چاپکراون، کۆمیسیۆنی لە ٥/٨/٢٠٢١ وە دەستی بە دابەشکردنی کارتی بایۆمەتریی دەنگدان بەسەر دەنگدەراندا کردووە.  کۆمیسیۆنی هەڵبژاردنەکانی عێراق دەڵێ؛ دەنگدەران بە کارتی ئەلیکترۆنی درێژخایەن دەتوانن لە هەڵبژاردنی پێشوەختی پەرلەمان دەنگبدەن، لە کاتێکدا بە تێکڕا نزیکەی ٢١ ملیۆن دەنگدەر لە عێراق کارتی دەنگدانیان هەیە و ئەگەر زانیارییەکانیان نوێکردبێتەوە ئەوا لە رۆژی دەنگدان مافی دەنگدانیان دەبێت.  بەپێی کۆمیسیۆنی هەڵبژاردنەکانی عێراق لە هەڵبژاردنی پێشوەختدا ٢٤ ملیۆن و ٢٩ هەزار و ٩٢٧ کەس مافی دەنگدانیان هەیە و دەتوانن  لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگبدەن، بە تێکڕاش ئەو ناوەندانە بریتین لە ٥٥ هەزار و ٤١ وێستگەی دەنگدان، لە هەر وێستگەیەکیش نزیکەی ٤٥٠ دەنگدەر مافی دەنگدانیان دەبێت.