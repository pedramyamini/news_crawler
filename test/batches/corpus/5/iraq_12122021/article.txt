عەلی بەیاتی، ئەندامی ئەنجوومەنی کۆمیسیارانی کۆمیسیۆنی باڵای مافەکانی مرۆڤ لە عێراق، لە هەژماری خۆی لە تویتەر، سەبارەت بە دۆخی مافەکانی مرۆڤ و ژمارەی قوربانیانی تووندوتیژی لە عێراق لە ساڵی ٢٠٢١، رایگەیاند: "ئەمساڵ ٥٩٦ کەس لە عێراق بەهۆی تووندوتیژی کوژراون، سێ کەسیان بەهۆی ناڕەزایەتییەکان کوژراون، هەر ئەمساڵ ١٠ چالاکڤان و رۆژنامەڤان دەستگیرکراون".  لەبارەی ژمارەی کەسانی بێسەروشوێن، عەلی بەیاتی دەڵێ، "ژمارەی کەسانی بێسەروشوێن لە ساڵی ٢٠١٤ وە لە عێراق گەیشتووەتە ٨ هەزار بێسەروشوێن، کەیسەکانیشیان بەبێ لێکۆڵینەوە و لێپرسینەوە و قەرەبوو ماونەتەوە، تەنانەت لە ئەمساڵدا ٩٠٠ سکاڵا سەبارەت بە ئەشکەنجەدان و خراپ مامەڵەکردن لە بەندیخانەکانی عێراق بەبێ لێکۆڵینەوە ماونەتەوە، هەروەها ئەمساڵ ٥ هەزار سکاڵا سەبارەت بە تووندوتیژیی خێزانی لە عێراق تۆمارکراون".  قوربانیانی سووتانی نەخۆشخانەکان و رووداوی هاتووچۆ  ئەندامەکەی ئەنجوومەنی کۆمیسیارانی مافەکانی مرۆڤ ئاشکرای کرد، "لە ساڵی ٢٠٢١ دا بەهۆی سووتانی نەخۆشخانەی ئیبن ئەلخەتیب لە بەغدا و نەخۆشخانەی حوسێن لە ناسرییە ١٧٥ کەس کوژران و ١٥٠ کەسی دیکە برینداربوون".  سەبارەت بە رووداوەکانی هاتووچۆ و دۆخی منداڵان، ئەندامەکەی ئەنجوومەنی کۆمیسیارانی مافەکانی مرۆڤ لە عێراق دەڵێ: "ئەمساڵ ٨ هەزار ٢٨٦ رووداوی هاتووچۆ لە عێراق تۆمارکراون، کە بەهۆیانەوە ٢ هەزار و ١٥٢ کەس گیانیان لەدەستداوە. هەروەها ٥ ملیۆن منداڵی بێباوان لە عێراق هەن، کە ٥ % ی منداڵانی بێباوان لە جیهان پێکدەهێنن، لەپاڵ ئەوەش یەک ملیۆن منداڵ لە عێراق کار دەکەن و ٤٥ هەزار منداڵیش هەن لە عێراق کە ناسنامەیان نییە، چونکە باوکیان ئەندامی داعش بووە".  سەبارەت بە دۆخی پەروەردە و خوێندن لە عێراق، عەلی بەیاتی دەڵێ: "یەک هەزار قوتابخانەی بە قوڕ دروستکراو لە عێراق هەن، لە کاتێکدا عێراق پێویستی بە ٨ هەزار قوتابخانەی دیکەیە بۆ دابینکردنی پێداویستییەکانی کەرتی پەروەردە، رێژەی چوونی منداڵانی قۆناخی سەرەتایی بۆ قوتابخانە ٩١ %، بۆ قۆناخی ناوەندی ٣٦ %، بۆ قۆناخی ئامادەیی ١٨ %، بۆ زانکۆش ١٤ %، چونکە ٧٣ % ی قوتابیان پێش تەواوکردنی خوێندن بە یەکجارەکی دەستبەرداری خوێندن دەبن".  هەروەها لەبارەی کەرتی نیشتەجێبوون، عەلی بەیاتی رایگەیاند: "عێراق پێویستی بە ٣ ملیۆن و ٥٠٠ هەزار یەکەی نیشتەجێبوونە بۆ دابینکردنی شوێنی نیشتەجێبوون بۆ هەموو دانیشتووانی، لە کاتێکدا ٤ هەزار کۆمەڵگەی زێدەڕۆ لە عێراق هەن، کە ٥٠٠ هەزار خێزان تێیاندا نیشتەجێن، لە ئاستی پارێزگاکانیش ١٠ هەزار و ٢٢ کۆمەڵگەی زێدەڕۆی نیشتەجێبوون لە بەغدان، ٧٠٠ کۆمەڵگەیان لە بەسرەن".