ترسی گەورەی لایەنەکانی عێراق و خەڵکیش لە ساختەکاریی هەڵبژاردنە، هەرچەند کۆمیسیۆنی باڵای هەلبژاردنەکان دڵنیایی داوە و حکومەتیش دەڵێت، دەستوەردان لە و کاروباری کۆمیسیۆن ناکەین، بەڵام بەشێک لە چاودێران هێشتا متمانەیان نییە.  جێنین پلاسخارت، نوێنەری سکرتێری گشتیی نەتەوە یەکگرتووەکان لە عێراق لە میانی کۆنگرەیەکی رۆژنامەڤانیدا رۆژی سێشەممە ٠٧ - ٠٩ - ٢٠٢١ بە تۆڕی میدیایی رووداوی راگەیاند، "ئێمە ئێستا ١٦٠ راوێژکاری تەکنیکیمان لە وڵاتەکە بڵاوکردووەتەوە بۆ ئەوەی هاریکاری کۆمیسیۆنی باڵای هەڵبژاردنەکان و لایەنە پەیوەندیدارەکان بکەن لە سەرخستنی هەڵبژاردنێکی متمانەپێکراو، لەگەڵ ئەوەشدا هەروەکو ئاماژەم پێدا، ١٣٠ شارەزای دیکەمان هەن بەشێوەیەکی کاتی چاودێریی دۆخی بەرلە هەڵبژاردن و رۆژی هەڵبژاردن دەکەن، لەلایەن ٦٠٠ ستافی دیکە پاڵپشتی دەکرێن، ئەمانەش ژمارەی زۆرن. "  وسام مەلا، چاودێرێکی هەڵبژاردن بە رووداوی گوت، "وەک پلاسخارت دووپاتی کردەوە کە لە هیچ وڵاتێک هەڵبژاردنی بێساختەکاری بەرێوە ناچێت و گوتیشی هیچ گەرنتینێک نیە کە ساختە کاری نەکرێت، بەڵام ساختەکارییەکان بە رێژە دەگۆڕێت، دوایین هەڵبژاردنی ئەمریکاش ساختەکاری تێدا کراوە، بەڵام بە رێژەیێکی دیاریکراو، ئێمە لە ساڵی ٢٠١٨ بە رێژەی زیاتر لە ٥٠ %  ساختەکاری تێدا کرا.  محەممەد فیراس، چالاکڤانێک دەڵێت، پێویستە پەلە بکرێت لە راگەیاندنی ئەنجامی هەڵبژاردن رەنگە پێویستمان بە یەک رۆژ بێت بۆ ئاشکراکردنی ئەنجامی هەڵبژاردن، ئەگەر ئەم رێکارەمان گرتەبەر ئەوا ساختەکاری زۆر کەمدەبێتەوە، چونکە کاتیان پێنادرێت بۆ ساختەکاری و دەستکاریکردنی دەنگی دەنگدەران".  لە ١٠ - ١٠ - ٢٠٢١ هەڵبژاردنی پێشوەختەی عێراق بەڕێوەدەچێت، بەپێی ئاماری کۆمیسیۆنی باڵای هەڵبژاردنەکانی عێراق، تاوەکو ئێستا کۆمیسیۆن زیاتر لە ٢٤ ملیۆن کارتی دەنگدانی دروستکردوون، ١٩ ملیۆن دەنگدەر کارتەکانیان وەرگرتووەتەوە و پێنج ملیۆن دەنگدەریش هێشتا کارتەکانیان وەرنەگرتووەتەوە.  دەقی پرسیار و وەڵامی پەیامنێری رووداو و جێنین پلاسخارت:   رووداو: قەبارەی یارمەتیدانی نەتەوە یەکگرتووەکان و ئەو وڵاتانەی لە رێگەی نەتەوە یەکگرتووەکانەوە یارمەتیی عێراق دەدەن چەندە بۆ هەڵبژاردن، هەروەها ژمارەی چاودێری نێودەوڵەتی چەندە و ئایا ناوچە جێناکۆکەکان لەپێشینەی نەتەوە یەکگرتووەکان دەبێت بۆ چاودێریکردنی هەڵبژاردن.   جێنین پلاسخارت، نوێنەری نەتەوە یەکگرتووەکان لە عێراق: ئێمە ئێستا ١٦٠ راوێژکاری تەکنیکیمان لە وڵاتەکە بڵاوکردوونەتەوە، بۆ ئەوەی هاریکاری کۆمیسیۆنی باڵای هەڵبژاردنەکان و لایەنە پەیوەندیدارەکان بکەن لە سەرخستنی هەڵبژاردنێکی متمانەپێکراو، لەگەڵ ئەوەشدا هەروەکو ئاماژەم پێدا، ١٣٠ شارەزای دیکەمان هەن بەشێوەیەکی کاتی چاودێریی دۆخی بەرلە هەڵبژاردن و رۆژی هەڵبژاردن دەکەن، لەلایەن ٦٠٠ ستافی دیکە پاڵپشتی دەکرێن، ئەمانەش ژمارەی زۆرن. ئێوە بەردەوام دەبینن ئەو ژمارانە زیاددەبن عێراق وڵاتێکی گەورەیە، بەردەوامدەبین بە سەرتاسەری وڵات دەسوڕێینەوە بۆ ئەوەی کاری خۆمان بکەین، لەگەڵ ئەوەشدا رێکخراوی دیکە لەنێویاندا یەکێتیی ئەوروپا چاودێر و شارەزا بڵاودەکەنەوە. پێشبینی دەکەین رێکخراوی دیکەش لەو بارەوە هاوکاربن. ئەم پرسیارە دەبێت لە کۆمیسیۆنی هەڵبژاردنەکان بکرێت، بەڵام ژمارەیەک لە چاودێری نێوخۆیش لێرەدەبن، هەروەکو گوتم، جیهان لە نزیکەوە چاوی لەسەرتانە. لێرە لە عێراق و لە سەرتاسەری جیهان چاوتان لەسەرە.