ئەمڕۆ دووشەممە، ٢٧ی ئەیلوولی ٢٠٢١، وەزارەتی خوێندنی باڵا و توێژینەوەی زانستی عێراق رایگەیاند: "بەپابەندبوون بە بەرژەوەندیی گشتی و جێگرە پتەوەکان بڕیاردرا بە لەسەرکار لابردنی د. مەهدی عەلی عەبد، راگری کۆلێژی پەروەردەی بنەڕەتیی زانکۆی تەلەعفەر لە کارەکەی و لێکۆڵینەوە لەگەڵیدا لەبارەی ئامادەبوونی لە کۆنگرەی ئاساییکردنەوە و رەوانەکردنی دۆسیەکەی بۆ دادگە".  میقدام جومەیلی، سەرۆکی لێژنەی خوێندنی باڵا و توێژینەوەی زانستی لە ئەنجوومەنی نوێنەرانی عێراق، بە تۆڕی میدیایی رووداوی راگەیاند: "رۆژی یەکشەممە ٢٦ی ئەیلوولی ٢٠٢١، لێژنەکەمان داوای لە وەزارەتی خوێندنی باڵا و توێژینەوەی زانستی کرد کە ئەو راگرە لەسەر کارەکەی لابدات، چونکە بەشداریی کۆبوونەوەکەی هەولێری کردبوو کە داوای ئاساییکردنەوەی پەیوەندییەکانی لەگەڵ ئیسرائیل دەکرد".  رۆژی هەینی ٢٤ - ٠٩ - ٢٠٢١ ژمارەیەک کەسایەتیی عەرەب لە شاری هەولێر، کۆنگرەیەکیان لەژێر ناوی (السلام والاسترداد) ئەنجامدا. بەشێک لە بەشداربووانی کۆبوونەوەکە داوای ئاساییکردنەوەی پەیوەندیی عێراق و ئیسرائیلیان کرد، بەشێکشیان دژی ئەوە وەستانەوە و هۆڵی کۆنگرەکەیان جێهێشت.  سەرۆکایەتی هەرێمی کوردستان لەبارەی کۆنگرەکەوە لە راگەیێندراوێکدا رایگەیاند بە هیچ شێوەیەک ئاگادارى کۆبوونەوەی (السلام والاسترداد) و نێوەڕۆکەکەی نەبوونە کە لە هەولێر کراوە و. دەشڵێت، ئه‌وه‌ی له کۆبوونه‌وه‌که ده‌رچووه: "به‌هیچ شێوەیه‌ک بۆچوون و سیاسه‌ت و هه‌ڵوێستی هه‌رێمی کوردستان نییه. "   وەزارەتی ناوخۆی هەرێمی کوردستانیش رۆژی شەممە ٢٥ - ٠٩ - ٢٠٢١ راگەیێندراوێکی لەبارەی ئەو کۆبوونەوەیە بڵاوکردووەتەوە و دەڵێت "وەزارەتی ناوخۆ، رێکاری یاسایی دەگرێتە ەر بەرامبەر بەو کەسانەی کە ئەم کۆبوونەوەیان بە لاڕێدا بردووە و هەروەها کەسە کەمتەرخەمەکان بە سزا دەگەیێنێت لە هەر لایەکەوە بن. "  جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، "رێکخەرانی ئەو کۆنفرانسە بەرپرس دەبن و.. رێکاری پێویستیش لە بەرامبەر چۆنیەتی بەستنی ئەو کۆبوونەوەیە دەگرینەبەر. "  هەواڵی کۆنگرە هەر زوو گەیشتە ئیسرائیل و لە میدیاکاندا بڵاوبووەوە، لە هەمان رۆژدا وەزیری دەرەوەی ئیسرائیل قسەی لەسەر ئەو کۆبوونەوەیە کرد و گوتی: "ئەو رووداوە سەرچاوەیەکی هیوا و گەشبینییە". کەمتر لە ٢٤ کاژێر، سەرکردە دیارەکانی عێراق و حکومەت هاتنە دەنگ دژی ئەو کۆبوونەوەیە. وەزارەتی ناوخۆی حکومەتی هەرێمی کوردستان روونکردنەوەی بڵاوکردەوە و رایگەیاند کە کۆبوونەوەکە بەبێ رەزامەندی و ئاگاداریی کراوە و لێپێچینەوەی لێدەکات.  رۆژی یەکشەممە ئەنجوومەنی باڵای دادوەریی عێراق رایگەیاند فەرمانی دەستگیرکردنی بۆ سێ لە بەشداربووانی کۆنگرەکە دەرکرد. دواتر دادگەی لێکۆڵینەوەی روومادی بە ماددەی ٢٠١ لە یاسای سزادانی عێراقی، فەرمانی دەستگیرکردنی بۆ ٥ بەشداربووی کۆنگرەکەی هەولێر دەرکرد کە دووانیان پێشتر لەلایەن ئەنجوومەنی باڵای دادوەریی عێراق فەرمانی دەستگیرکردنیان بۆ دەرچووبوو.  دادگەی جێبەجێکردنی روومادی لە نووسراوێکدا بۆ دادگەی باڵای تێهەڵچوونەوەی پارێزگاری ئەنبار دەڵێت؛ ئەو کەسانە نیشتەجێی هەولێرن، بۆیە پێویستە دادگەی پێداچوونەوەی هەولێر ئاگادار بکرێتەوە.  ئەو کەسانەی لەلایەن دادگەی لێکۆڵینەوەی روومادی فەرمانی دەستگیرکردنیان بۆ دەرچووە بریتین لە: ویسام عەبد ئیبراهیم حەردان عیساوی، عەلی ویسام عەبد ئیبراهیم حەردان، ریسان زەعار عەلاوی حەلبووسی، عەبدوڵڵا عەتاڵڵا ئەحمەد ساڵح جەغیفی و سەحەر کەریم تائی.