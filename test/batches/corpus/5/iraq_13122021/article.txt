ئامنە سەعید خاوەنی دەزگای بڵاوکراوەی ئامنە و دەڵێت، "تاوەکو ئێستا نزیکەی ٥٠٠ ناونیشانی کوردیم لە سەرجەم بوارەکاندا لە پێشانگە نێودەوڵەتییەکانی وڵاتانی عەرەبی فرۆشتووە و پەیوەندیم لەگەڵ ١٥٠ نووسەری کورد ھەیە بۆ فرۆشتن و بڵاوکردنەوەی بەرھەمەکانیان"، ئاماژە بەوەش دەکات کە خواست لەسەر سیاسەت و مێژوی کورد "زۆرە".  ئامنە سەعید، سەرۆکی دەزگای بڵاوکراوەی ئامنە باسی لەوە کرد، "کۆمەڵێک بەرھەممان لایە تایبەتە بە کوردستان، ھەمیشە لە پێشانگە نێودەوڵەتییەکان نمایشیان دەکەین، یەکەمجار لە میسر، دواتر لە سعودیە، لە ئیمارات و لە ھەولێریش، گرنگییەکی زۆری پێدەدرێت. لە ئوردن، بەتایبەتی لەسەر مێژوی کورد بە گشتی، زۆرترین خواست لەسەر مێژوو و سیاسەتی کوردی ھەیە، کتێب ھەیە باس لە پرسی کورد دەکات لە سیاسەت، خەڵکانێک ھەن داوای ئەم جۆرە کتێبە دەکەن".  ئەمینە سەلاحەدین کوردێکی رۆژئاوای کوردستانە، ئەو دەڵێت، خواستی زۆر لەلایەن عەرەبەوە لەسەر مێژووی کورد ھەیە.  ئەمینە سەلاحەدین لە دەزگای چاپی تەممووز دەڵێت، "لە ھەموو پێشانگەی وڵاتانی عەرەبی بەشدارین، ئێمە لێرە تەواوبین، دەچمە دەوحە، دواتر قاھیرە، عومان، مەسقەت و جەزائیر؛ ئێمە بەردەوامین، ھەر کەسێک گرنگی بە مێژوو بدات کتێبی کوردی دەبات، مەرج نییە کورد بێت".  بەڕێوەبەرانی پێشانگەکە ھۆکاری کەمیی کتێب و ناونیشانی کوردی بۆ بەشدارینەکردنی دەزگای چاپ و بڵاوکراوە کوردییەکان دەگەڕێنێتەوە و داواش دەکەن کە کتێبە کوردییەکان وەرگێڕانی زمانی عەرەبییان بۆ بکرێت.  ئیھاب قەیسی، بەڕێوەبەری پێشانگەی عێراقی نێودەوڵەتی بۆ کتێب دەڵێت، "زۆربەی دەزگاکانی بڵاوکردنەوە، کوردی گرنگی بە کتێب دەدەن بە زمانی کوردی، بۆیە رەنگە خواست لێرە لە بەغدا و پارێزگاکانی دیکە کەم بێت و جەخت لەسەر بەشداری لەم جۆرە پێشانگەیە ناکەنەوە، ئەوان لەو پێشانگەیانە لەگەڵمان بەشدار دەبن لە ھەرێمی کوردستان دەکرێنەوە یان پارێزگاکانی نزیک لە ھەرێم، پێویستە لەسەر بڵاوکراوە کوردییەکان گرنگی بە وەرگێڕانی کتێبە کوردییەکان بدەن بۆ زمانی عەرەبی".  ئەم پێشانگەیە ساڵانە لەلایەن دامەزراوەی مەدا رێکدەخرێت بە ھاوئاھەنگیی وەزارەتی رۆشنبیری و کۆمەڵەی بڵاوکراوەی عێراق، لە ٨ی ئەم مانگەوە دەستی بە چالاکییەکانی کردووە و تاوەکو ١٨ی مانگ بەردەوام دەبێت.