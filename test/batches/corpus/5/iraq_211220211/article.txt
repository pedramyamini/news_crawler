عەبدولئیلاهـ نائیلی، سەرۆکی دەزگای شەهیدانی عێراق بە راگەیاندنی فەرمیی عێراقی راگەیاند: "دەستەکەمان بەپێی یاسای ژمارە ٢ی ساڵی ٢٠٢٠، چەند لیژنەیەکی پێکهێنا بۆ لێکۆڵینەوە لە راستی و دروستیی هەموو بڕیارەکانی تایبەت بەو کەسانەی کە یاساکە دەیانگرێتەوە، بە مەبەستی ئاشکراکردنی هەر سەرپێچییەک و گرتنەبەری رێکاری یاسایی بەرامبەر سەرپێچیکاران".  عەبدولئیلاهـ نائیلی گوتیشی: "بەشێکی زۆری بڕیارەکانی پێدانی شەهیدانە لاوازن، چونکە بڕێکی زۆر پارە بۆ کەسانێک خەرجکراوە کە شایستەی نین، بۆیە دەستەی شەهیدان کار دەکات بۆ پێدانی شایستەکان بە کەسوکاری قوربانیان".  سەرۆکی دەزگای شەهیدانی عێراق ئاشکراشی کرد: "دوای لێکۆڵینەوە لە ناوی سوودمەندەکانی شەهیدانە، ئاشکرا بوو کە ٣٠٠ تیرۆریست لە پارێزگای ئەنبار مووچەی شەهیدانەیان بۆ بڕاوەتەوە، لە کاتێکدا ئەوان ناویان لە لیستی ئەندامانی داعشی تیرۆریستە، بۆیە نووسراومان بۆ دەستەی خانەنشینی کرد مووچەکانیان رابگرێت. ".  هەروەها گوتی: "لێکۆڵینەوەکانمان ئاشکرایانکرد، بە پشتبەستن بە بەڵگەنامەی ساختە لە دەستەی خانەنشینی، پارەی شەهیدانە بۆ ٤ هەزار کەس لە پارێزگای ئەنبار خەرجکراوە، لە کاتێکدا ئەو مامەڵانە بە دەستەی شەهیداندا تێنەپەڕیون".  لەبارەی ژمارەی خانەنشینکراوان لە عێراق، موزهر محەممەد ساڵح، راوێژکاری سەرۆکوەزیرانی عێراق بۆ کاروباری دارایی و ئابووری لە مانگی چواری ٢٠٢١ دا لە هەڤپەیڤینێکدا بە تۆڕی میدیایی رووداوی راگەیاند: "نزیکەی ٣ ملیۆن و ٢٥٠ هەزار خانەنشینکراو لە عێراق هەن، کە لەگەڵ مووچەخۆرانی تۆڕی چاودێریی کۆمەڵایەتی ژمارەیان دەگاتە ٨ ملیۆن مووچەخۆر".