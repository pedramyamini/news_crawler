ئەحمەد عەبادی، گوتەبێژی وەزارەتی کارەبای عێراق رۆژی شەممە ٢٢ - ٠١ - ٢٠٢٢ بە تۆڕی میدیایی رووداوی راگەیاند، بەهۆی خراپی کەشوهەواوە دابینکردنی بڕی ٥٠ % ـی گازی نیشتمانیی لە کێڵگەکانی زوبێر، رۆژئاوای قورنە / ١، باکوور و باشوور لە پارێزگای بەسرە بۆ وێستگەکانی بەرهەمهێنانی کارەبا کەمبووەتەوە و بەو هۆیەوەش بەرهەمهێنانی کارەبا نزیکەی شەش هەزار و ٥٠٠ مێگاوات کەمیکردووە.  گوتەبێژی وەزارەتی کارەبای عێراق دەڵێت، ئێستا تیمەکانی وەزارەتی نەوتی عێراق سەرقاڵی نەهێشتنی کێشەکەن و مەبەستیانە ئەمڕۆ چاکیبکەنەوە. بە گوتەی ئەحمەد عەبادی، کێشەکە وایکردووە دۆخی کارەبا زۆر خراپ بێت و کاژێرەکانی کارەبا کەمببنەوە.    گوتەبێژی وەزارەتی کارەبای عێراق گوتیشی، "پێشتر ٥٠ ملیۆن مەتر سێجا گاز لە ئێرانەوە دەگەیشتە عێراق، بەڵام ئێستا بۆ ٥.٥ ملیۆن مەتر سێجا کەمیکردووە و ئەوەش بووەتە هۆی کەمبوونەوەی بەرهەمهێنانی کارەبا لە عێراق. "  بەرهەمهێنانی کارەبا لە عێراق بە شێوەیەکی بەرچاو لەژێر کاریگەری کەمبوونەوەی گازی هاوردەکراوە لە ئێرانەوە، کە رۆژانە لە ٥٠ ملیۆن مەتر سێجاوە بۆ  ٥.٥ ملیۆن مەترسێجا کەمبووەتەوە، بەو هۆیەشەوە ١١٠٠ بۆ ١٢٠٠ مێگاوات کارەبای نیشتمانیی کەمبووەتەوە.   دواکەوتنی عێراق لە پێدانی پارەی گازی هاورەکراو بە ئێران و کەڵەکەبوونی قەرز لەسەری بەهۆی سزاکانی ئەمریکاوە لەسەر ئەو ولاتە، رێگە بە عێراق نادەن ئەو قەرزە بە دۆلار بداتەوە بە ئێران، ئەوەش گرفتی بۆ هاوردەکردنی گاز لە ئێرانەوە دروستکردووە.