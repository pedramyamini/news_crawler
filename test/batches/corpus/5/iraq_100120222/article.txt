محەممەد حەلبووسی دوای هەڵبژاردنەوەی بە سەرۆکی پەرلەمان رایگەیاند، "كاروانێکی دورودرێژ لە بەردەممانە؛ عێراقییەکان چاوەڕێی زۆرمان لێدەکەن؛ دۆخەکە پێویستی بە کارکردنی بەردەوام و راستکردنەوەی زۆر رێچکە لە کاری سیاسییە؛ خەڵکمان متمانەی زۆری بە پرۆسەی سیاسی نەماوە؛ ئێستا بەرپرسیارێتیی گەورەمان لە ئەستۆدایە بۆئەوەی ئەو متمانەیە بۆ پرۆسەی سیاسی بگەڕێنینەوە".  حاکم زاملی، بەربژێری رەوتی سەدر کە لە خولی دووی پەرلەماندا ئەندامی پەرلەمان بوو، هەروەها لە خولی سێیەمدا سەرۆکی لیژنەی ئاسایش و بەرگریی پەرلەمان بوو، بە ١٨٢ دەنگ بە جێگری یەکەمی سەرۆکی پەرلەمان هەڵبژێردرا، رکابەرەکەشی کە حەمید شبلاوی بوو ٣٤ دەنگی بەدەستهێنا.  لەبارەی جێگری دووەمی سەرۆکی پەرلەمان، کە بەرکەوتەی کوردە، هەریەک لە شاخەوان عەبدوڵڵا لە فراکسیۆنی پارتی دیموکراتی کوردستان و سروە عەبدولواحید لە نەوەی نوێ خۆیان بەربژێر کرد؛ موسەننا ئەمینیش لە فراکسیۆنی یەکگرتووی ئیسلامی لە خۆ بەربژێرکردن کشایەوە. لە ئەنجامدا شاخەوان عەبدوڵڵا بە ١٨٠ دەنگ بە جێگری دووەمی سەرۆکی پەرلەمان هەڵبژێردرا و سروە عەبدولواحیدیش تەنیا ٣٣ دەنگی هێنا و ١٣ دەنگیش پووچەڵ بوون.  شاخەوان عەبدوڵڵا، جێگری دووەمی سەرۆکی پەرلەمان رایگەیاند، "رێککەوتنێکی سیاسی بوو، ئەوەی کە هەیە ئێمە وەکو پارتی دیموکراتی کوردستان پابەندین پێوەی، پابەندبوونی تەواومان هەبووە و لە بەرامبەریشدا ئەو هێزە سیاسییانەی کە رێککەوتنی سیاسییان لەگەڵ ئێمە هەبوو، پابەند بوون بەو رێککەوتنەی کە لەگەڵ پارتی هەیانبوو، ئومێدمان دەکرد پێکەوە هەموو ئەم پرۆسەیە تێپەڕێنین. ئەم پۆستانە مافێکی نەتەوەیین، باشتر وایە کورد پێکەوە بەشداریی بکردایە، بەڵام بەداخەوە ئیدی بابەتی سەرۆککۆمار و پۆستەکانی داهاتوو جێدەهێڵین بۆ برادەرانی سەرکردایەتیی سیاسی".  جێگری دووەمی سەرۆکی پەرلەمانی عێراق لەبارەی یەکەم کاریەوە بە رووداوی گوت، "یەکەم کارمان ئەوەیە کە ئەم پۆستە بتوانین پێگەی خۆی پێبدرێتەوە، ئەمە مافێکی نەتەوەییە، لێرەوە بتوانین هاوکاربین و لەگەڵ هێز و لایەنە سیاسییەکانی دیکە، ئەوانیش هاوکارمان بن بۆئەوەی بتوانین ئەو مافە دەستوورییانەی ئێمە کە تاوەکو ئێستا پێشێل کراون، بگەڕێنەوە".  حەسەن عوزاری لە فراکسیۆنی سەدر، ناو و واژۆی فراکسیۆنەکەی وەکو گەورەترین فراکسیۆنی پەرلەمان پێشکێشی دەستەی سەرۆکایەتی کرد؛ بەڵام چوارچێوەی هاوئاهەنگی کە زۆربەی لایەنە شیعەکان جگە لە رەوتی سەدر لەخۆدەگرێت، رایگەیاندووە، دان بە پرۆسەی هەڵبژاردنی سەرۆکی پەرلەمان و دوو جێگرەکەیدا نانێن و رەتیدەکەنەوە.