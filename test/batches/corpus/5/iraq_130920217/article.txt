نیبراس ئەبو سۆدە، یاریدەدەری گوتەبێژی کۆمیسیۆنی هەڵبژاردنەکان لە عێراق لە راگەیێندراوێکدا کە کۆپییەکی بۆ تۆڕی میدیایی رووداو نێردراوە رایگەیاند: "ئەو ئامرازەی کە بۆ دەستنیشانکردن و دەنگدان لەسەر کاغەزی دەنگدان بەکاردەهێندرێت مۆرە و پێنووسی ئاسایی نییە، تەنانەت ئامێری سکانکردن و خوێندنەوەی دەنگەکان هیچ هێما و نووسینێک بە پێنووسی ئاسایی لەسەر کاغەزی دەنگدان ناخوێنێتەوە، واتا هەر کاغەزێکی دەنگدان بە پێنووسی ئاسایی لەسەری نووسرابێت بە پووچەڵ هەژمار دەکرێت و دەنگەکەی هەژمار ناکرێت".  جومانە غەلای، گوتەبێژی کۆمیسیۆنی سەربەخۆی هەڵبژاردنەکانی عێراق لە ٨ - ٩ - ٢٠٢١ لە راگەیێندراوێکدا رایگەیاند: "ئەو کاغەزەی دەنگدان کە لە هەڵبژاردنی ئەمجارە بەکاردەهێندرێت زۆر جیاوازە لەو کاغەزانەی لە هەڵبژاردنەکانی پێشوو بەکارهێندران؛ چونکە لە رووی ئەمنییەوە پارێزراوە و کۆدی تایبەتی لەسەرە کە تەنیا بە تیشکی ژێر وەنەوشەیی دەبیندرێت؛ تەنانەت کاغەزی دەنگدان لە رووی پێکهاتەی ماددییەوە جیاوازە و بە کاغەزی ئاسایی ناچێت"  بە گوتەی جومانە غەلای بە گشتیی ٨٣ جۆر فۆرمی دەنگدان چاپکراوە؛ هەر جۆرێکیش بۆ بازنەیەکی دیاریکراوی ٨٣ بازنەکەی هەڵبژاردن تەرخان کراوە؛ بۆیە ئەگەر کاغەزەکە کۆپی بکرێت ئامێرە تایبەتەکانی خوێندنەوەی کاغەزەکە و هەژمارکردنی دەنگەکان کە لە رۆژی دەنگداندا بەکاردەهێندرێت دەتوانێت جیای بکاتەوە و رەتی بکاتەوە، تەنانەت لە هەر بازنەیەکی هەڵبژاردنیشدا کاغەزەکان تەنیا وێنە و ژمارە و ناوی بەربژێرەکانی ئەو بازنەیەیان لەسەر دەبێت.  هەروەها حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی هەڵبژاردنەکانی عێراق، دوێنێ بە تۆڕی میدیایی رووداوی رایگەیاند: "چاپکردنی ٨٠ % ی کاغەزەکانی دەنگدان کە لە هەڵبژاردنی پێشوەختی پەرلەمانی عێراق بەکاردەهێندرێن تەواو بووە و بە کاروان رەوانەی پارێزگاکان دەکرێن".  لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بکرێت ٢٤ ملیۆن و ٢٩ هەزار و ٩٢٧ هاووڵاتی عێراقی مافی دەنگدانیان هەیە، زیاتر لە ١٧ ملیۆنیان کارتی بایۆمەترییان بۆ چاپکراوە، ئەوانی دیکەش کە مەرجە زانیارییەکانیان لە لای کۆمیسیۆنی هەڵبژاردنەکان نوێ کردبێتەوە مافیان هەیە بە کارتی ئەلیکترۆنی دەنگبدەن.  لە هەڵبژاردنی خولی پێنجەمی پەرلەمانی عێراق کە بڕیارە لە ١٠ی مانگی ئۆکتۆبەری ساڵی ٢٠٢١ بەڕێوەبچێت ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەریی دەکەن بۆ بەدەستهێنانی ٣٢٩ کورسیی پەرلەمان.