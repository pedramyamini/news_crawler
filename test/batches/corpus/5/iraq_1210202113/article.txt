دەستەی مقاومەی عێراق لە کۆمەڵێک گرووپی چەکداری نزیک لە ئێران پێکهاتووە کە لە راگەیێندراوێکدا ئاماژە بەوە دەدەن، "بەرگریی (مقاوەمە)ی عێراقی کە رەوایی خۆی لە فتوای زانایان و ئیرادەی گەل بەدەستهێناوە، لەوپەڕی ئامادەباشیدایە بۆ پارێزگاریکردن لە دەوڵەت و پرۆسەی سیاسی بۆ ئەوەی شکۆی گەل و سەروەریی عێراقی بە پارێزراوی بمێنێتەوە".   کۆمیسیۆنی هەڵبژاردنەکان دوای کەمتر لە ٢٤ کاژێر ئەنجامی بەرایی هەڵبژاردنەکانی بڵاوکردەوە و بەپێی ئەنجامەکان لایەنە نزیکەکانی حەشدی شەعبی ژمارەی کورسییەکانیان کەمیکردووە، لە راگەیێندراوەکەدا هاتووە، "لە رۆشنایی ئەو پێشهاتە مەترسیدارانەی روویانداوە، لە دەستکاریکردنی ئەنجامی هەڵبژاردنەکان و دەرکەوتنی بەڵگەی حاشاهەڵنەگر لە ساختەکردنی، بە راشکاوی دەریدەخات کۆمیسیۆنی ئێستای هەڵبژاردنەکان لە کارەکانیان شکستخواردوون و پیشەگەرانە کاریان نەکردووە و هەرچییەکیان لە ئەنجامی ئەم هەڵبژاردنە راگەیاندبێت، پووچەڵە".   دەستەی هاوئاهەنگیی بەرگریی "مقاوەمە"ی عێراقی لە راگەیێندراوەکەدا دەشڵێت، "خۆیان بۆ عێراق و سەروەرییەکەی بەختکردووە، بەهیچ شێوەیەک بۆ پرۆژە چەپەڵەکان سەر دانانەوێن کە هەوڵی تێکەڵکردن و هەڵوەشاندنەوەی حەشدی شەعبی دەدەن. ئەم پرۆژەیە تەنیا خزمەت بە داگیرکاریی ئەمریکی دەگەیێنێت. لە کاتێکدا ئەم بابەتە، مەرجەعە مەزنەکانمان هەمیشە سەرکەوتووبن، لەمبارەیەوە هۆشداری و فەتوای حەڕامکردنیانداوە".   لە کۆتایی راگەیێندراوەکەدا هاتووە، "بەرەنگاربوونەوەی ئەم پرۆژانە کە ئازادییە کەسییەکان لەباردەبەن و ئازادیی رادەربڕین و راوبۆچوونی جیاواز دەچەوسێننەوە و دادگە شەرعییە نابووتەکان دەکەنە ئەڵتەرناتیڤی دادوەریی، پێویستە ئازادیخوازانی گەلەکەمان هەڵوەستەی لەسەر بکەن و دژی سەرجەم ئەم هەوڵانە بوەستنەوە و رێگری بکەن لە بەجێگەیاندنی ئەم مەرامە گەنیوانە".