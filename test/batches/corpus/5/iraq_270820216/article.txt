موقتەدا سەدر رابەری رەوتی سەدر، ئەمڕۆ هەینی ٢٧ - ٠٨ - ٢٠٢١ لە گوتارێکدا لە بەغدا بە ئامادەبوونی دیارترین سەرکردەکانی رەوتەکەی و پەرلەمانتارانی فراکسیۆنی سائیروونی سەر بە رەوتی سەدر رایگەیاند: "ئەمڕۆ کاغەزێکم بەدەست گەیشت کە لە لایەن چەند سەرکردەیەکی سیاسییەوە واژۆکراوە، ئەوانەی کە هێشتا متمانەمان پێیانە، چونکە ئەوان هەوڵی چاکسازیی دەدەن، بەڵێ ئەوە کاغەزێکی پەیماننامەیە بۆ چاکسازیی کە پشتی پێوە دەبەسترێت".  لە بەشێکی دیکەی قسەکانیدا سەدر ئاماژە بەوە دەدات، "من دڵنیام خۆشەویستان بە ورە و پێداگیریی بێهاوشێوە بەشداریی ئەو هەڵبژاردنە دەکەین بۆ چاکسازیکردن و رزگارکردنی عێراق لە داگیرکاریی و گەندەڵکاریی و ' پەیوەندی لەگەڵ ئیسرائیل ' و پاشکۆیی، بۆیە بەرژەوەندی وا پێویست دەکات بە ژمارەیەکی ملیۆنی بەشداریی لە هەڵبژاردن بکەین، چونکە گەندەڵکاران گرەو لەسەر کەمیی ژمارەتان دەکەن، منیش گرەو لەسەر زۆری، پێداگیریی، قایڵبوون، باوەڕهێنان، متمانە و رێکخراویتان دەکەم، چونکە عێراق هی هەردوو سەدرە، ئەو چاکسازییەش دەرگایەک دەبێت بۆ نەهێشتنی بەڵاکە و رزگارکردنی عێراق، چونکە خودای مەزن کەسانی چاکساز لەناونابات".  رابەری رەوتی سەدر لە کۆتایی گوتارەکەیدا سوپاسی مستەفا کازمی، سەرۆکوەزیرانی عێراقی کرد و بە جەماوەری رەوتەکەی راگەیاند: "من پێویستم بە پاڵپشتی ئێوەیە بۆ جێبەجێکردنی کاغەزی چاکسازیی لە رێگەی خۆپێشاندانە ملیۆنییەکانی ئێوە، چ لە گۆڕەپانەکانی خۆپێشاندان بێت یان هۆڵی پەرلەمان، بۆ ئەوەی بۆ هەمووانی بسەلمێنین کە ئێمە گەورەترین فراکسیۆنین و عێراق هیچ هاوشێوەیەکی بەخۆیەوە نەبینیوە، نە لە رابردوو و نە لە ئایندەدا، بەو مەرجەی بە فەرمانم بکەن و پابەندی رێنەماییەکانی سەرپەرشتیکارانی پرۆژەی هەڵبژاردن بن".  پەشیمانبوونەوەی رابەری رەوتی سەدر دوای زیاتر لە مانگێک لە دەرکردنی بڕیاری بایکۆتکردنی هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ٢٠٢١ بەڕێوەبچێت متمانەیەکی زۆر دەبەخشێتە وادەی بەڕێوەچوونی ئەو هەڵبژاردنە.  لانیکەم ٢٤ لایەنی سیاسی و بەربژێر لە بەشداریکردن لە هەڵبژاردنی پێشوەختی پەرلەمان کشاونەتەوە، کە دیارترینیان پارتی گردبوونەوەی کۆماری، بەرەی دیالۆگی نیشتیمانی، پارتی مینبەری عێراقی، حیزبی شیوعی عێراقی، هاوپەیمانی مەدەنیی دیموکراسی، یەکێتی کار و مافەکان لە عێراق و چەند لایەنێکی سیاسی نوێ کە نزیکن لە خۆپێشاندەرانی تشرین لە عێراق.  لە هەڵبژاردنی پەرلەمانیی عێراق زیاتر لە سێ هەزار کەس خۆیان بەربژێر کردووە، کێبڕکێ لەسەر ٣٢٩ کورسیی پەرلەمان دەکەن، تاوەکو ئێستاش حکومەت و کۆمیسیۆن سوورن لەسەر بەڕێوەچوونی هەڵبژاردن لە وادەی خۆی.