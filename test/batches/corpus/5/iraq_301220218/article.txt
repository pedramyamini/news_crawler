شێروان دووبەردانی، ئەندامی خوولی پێشووی ئەنجوومەنی نوێنەرانی عێراق بە رووداوی راگەیاند، ئەو کەسوکارانەی چەکدارانی داعش "ژمارەیان ١٢٠ خێزانە کە دەگوازرێنەوە بۆ کەمپی جەدعە لە قەزای گەیارە لە پارێزگای نەینەوا.. ئەوانەی دەهێندرێنەوە هاوژین و منداڵ و کەسوکاری چەکدارانی داعشن، ئەوانەی بە رەچەڵەک عێراقین، زۆرینەیان خەڵکی پارێزگاکانی ئەنبار و سەلاحەدینن، هەروەها بەشێکیشیان خەڵکی پارێزگای نەینەوان".  ئەو ئەندامەی پێشووی پەرلەمانی عێراق ئاماژەی بەوەش کرد، "لە رۆژی سێشەممە ٢٨ - ١٢ - ٢٠٢١ ـەوە شاندێکی وەزارەتی کۆچ و کۆچبەرانی عێراق و ژمارەیەک ئۆتۆمبێل گەیشتوونەتە سووریا و ناوچەکانی ژێر کۆنترۆڵی هێزەکانی سووریای دیموکرات بۆئەوەی ژمارەیەک خێزان و کەسوکاری دیکەی چەکدارانی داعش کە ژمارەیان ١٢٠ خێزانە بگوێزرێنەوە بۆ کەمپی جەدعە لە پارێزگای نەینەوا".  دووبەردانی ئەوەشی ئاشکراکرد، "تاوەکو ئێستا زیاتر لە ٣٠٠ خێزانی ئەو چەکدارانەی داعش گەڕێندراونەتەوە، بەشێک لەوانەی پێشتر هێندراونەتەوە لە کەسوکاری چەکدارانی داعش، بە کەفالەت ئازاد کراون، بەڵام ژمارەیان کەمە".  سەبارەت بە مەترسیی ئەو عێراقییانەی لە کەمپی هۆلەوە بۆ عێراق دەگەڕێندرێنەوە ناوبراو ئەوەی روونکردەوە، "هێنانەوەی کەسوکاری چەکدارانی داعش لە کەمپی هۆلەوە بۆ عێراق کێشەیەکی گەورەیە، چونکە ئەوانە بۆمبی تەوقیتکراون و مەترسین، بە نموونە لە کاروانی سێیەمی ئەو کەسانەی لە کەمپی هۆلەوە گەڕێندراونەتەوە بۆ کەمپی جەدعە لە مووسڵ، نزیکەی ٣٠٠ کەسیان منداڵن و ئەمان هێشتا کاریگەریی بیری تووندڕەوییان لەسەرە و مەترسین بۆ دەرەوەی کەمپەکە و پارێزگای نەینەوا و عێراقیش بەگشتی".