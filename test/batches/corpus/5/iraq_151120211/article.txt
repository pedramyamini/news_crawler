نووسینگەی قەیس خەزعەلی، سەرۆکی گرووپی عەسائیبی ئەهلی حەق لە راگەیێندراوێکدا سەبارەت بە کۆبوونەوەکە رایگەیاند: "شێخ قەیس خەزعەلی ئەمڕۆ دووشەممە لە نووسینگەی خۆی لە بەغدا پێشوازی لە خاتوو جینین هینیس بلاسخارت، نێردەی تایبەتیی سکرتێری گشتیی رێکخراوی نەتەوە یەکگرتووەکان لە عێراق کرد، لە دیدارەکەدا دیارترین پرسە سیاسییەکان لە عێراق تاوتوێکران، لەوانە پرسی ئەنجامەکانی هەڵبژاردنی پەرلەمان و لێکەوتەکانی".  نووسینگەی قەیس خەزعەلی دەشڵێت: "شێخ قەیس خەزعەلی لە دیدارەکە بە وردی کۆمەڵێک بەڵگەی لەسەر ساختەکاری و بە ئاشکرا دەستکاریکردنی هەڵبژاردنی خستەڕوو، هەروەها سەرسووڕمانی خۆی دەربڕی بەرامبەر راگەیێندراوەکەی ئەنجوومەنی ئاسایشی نێودەوڵەتی سەبارەت بە هەڵبژاردن و تەنانەت پێش پەسندکردنی ئەنجامە کۆتاییەکان، بەڵام لەگەڵ ئەوەشدا چوارچێوەی هاوئاهەنگی بەردەوام دەبێت لە چاودێریکردنیی رێکارە یاساییەکانی تایبەت بەو کەیسە".  چوارچێوەی هاوئاهەنگی وەکو سەرکردەکانی دەڵێن؛ خاوەنی ٩٢ کورسیی پەرلەمانە. چوارچێوەکە لە هاوپەیمانیی دەوڵەتی یاسا بە سەرۆکایەتی نووری مالیکی، هاوپەیمانیی فەتح، باڵی سیاسی گرووپەکانی حەشدی شەعبی، هاوپەیمانیی قوا ئەلدەولە، بە سەرۆکایەتیی عەمار حەکیم و هاوپەیمانیی نەسر بە سەرۆکایەتی حەیدەر عەبادی؛ لەگەڵ چەند لایەنێکی دیکە، پێکهاتووە و ئەنجامەکانی هەڵبژاردن رەتدەکاتەوە.  بەپێی راگەیێندراوەکەی سەرۆکی گرووپی عەسائیبی ئەهلی حەق: "لای خۆیەوە نێردەی تایبەتی سکرتێری گشتیی رێکخراوی نەتەوە یەکگرتووەکان لە عێراق دڵنیاییدا، کە لە بەڵگە پێشکەشکراوەکان لە لایەن شێخ قەیس خەزعەلییەوە دەکۆڵێتەوە، بەڵام شێخ قەیس خەزعەلی داوای لە نوێنەری نەتەوە یەکگرتووەکان کرد بێلایەن بێت لەو کێشانەی، کە سەریانهەڵداوە بۆ تێپەڕاندنی قەیرانەکانی ئێستا و رێگرتن لە گەیشتنی عێراق بە دۆخی بنبەستی سیاسی".  خۆپێشاندەرانی ناڕازی لە ئەنجامەکانی هەڵبژاردنی پەرلەمانی عێراق کە زیاتر لایەنگرانی گرووپە چەکدارەکانی حەشدی شەعبین لە دوای راگەیاندنی ئەنجامە بەراییەکانی هەڵبژاردن لە ناوەڕاستی مانگی ئۆکتۆبەری رابردووەوە لە بەردەم ناوچەی سەوز لە بەغدا کە چەقی دەسەڵات و دامودەزگاکانی حکومەتە مانیان گرتووە، ئەوان داوای بە دەست ژماردنی دەنگەکانی هەڵبژاردن یان دووبارەکردنەوەی پرۆسەی هەڵبژاردنی پەرلەمان دەکەن.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ هاوپەیمانیی فەتح، کە لە خولی پێشووی پەرلەمان ٤٧ کورسی هەبوو لەم هەڵبژاردنە تەنیا ١٥ کورسی بەدەستهێناوە، بۆیە لایەنە بەشدارەکانی نێو هاوپەیمانیی فەتح کە گرووپی عەسائیبی ئەهلی حەق یەکێکیانە ناڕازین لە ئەنجامەکانی ئەو هەڵبژاردنە.