موقتەدا سەدر، ئەمڕۆ هەینی ١٧ - ٠٩ - ٢٠٢١، لە هەژماری خۆیدا لە تۆڕی تویتەر رایگەیاند: "ئەم پیامەم بۆ کارمەندانی تەندروستیی لە عێراقی خۆشەویستمان دەنێرم، ئەو کارمەندانەی کە خۆیان بەخشیوە لەپێناو گەل هاوکات لەگەڵ بڵاوبوونەوەی ئەو پەتا کوشندە.. بەڵام مردن نەیترساندن، چونکە گەل و نیشتمانیان خۆشدەوێ".  موقتەدا سەدر دەشڵێت، "ئەو کارمەندانە دەبێ میدالیای شەرەفمەندی بن لەسەر سنگی هەموومان.. چونکە ئەوان نموونەی قوربانیدان و شکۆ و دڵسۆزین.. خودا لەبەری عێراق و گەلی عێراق باشترین پاداشتیان بداتەوە. هاوکات داوا لە کەسانی پەیوەندیدار دەکەین مافی ئەوان بدەن و چاودێریی خۆیان و شکۆیان بکەن.. هیوادارین هەڵبژاردنی داهاتوو لە ژێر چاودێری و سەرپەرشتیی کارمەندانی تەندروستی بەڕێوەبچێت بۆ رێگرتن لە بڵاوبوونەوەی پەتاکە، چونکە دەبێ پرۆسەی هەڵبژاردن بەپێی مەرجەکانی تەندروستی وەک دوورەپەرێزی کەسەکان و پاقژکردن و هاوشێوەکانی کە ئەوان باشتر لە ئێمە شارەزاین بەڕێوەبچێت".  رابەری رەوتی سەدر لە کۆتایی تویتەکەیدا دەڵێ: "بۆیە پێشوەخت دەڵێم سوپاس بۆ ئەوان نەک تەنیا بەهۆی ئەوەی ئەوان سەرپەرشتیی تەندروستیی هەڵبژاردن دەکەن؛ بەڵکو بەهۆی ئەوەی من دڵنیام کەوا ئەوانەی چاکسازی و لایەنگرانی چاکسازییان خۆشدەوێ دەنگیان بەرز و بەنرخ دەبێت بۆ ئەنجامدانی چاکسازی لەپێناو گەل و نیشتمان".  بڕیارە هەڵبژاردنی پێشوەختی خولی پێنجەمی پەرلەمانی عێراق لە ١٠ی ئۆکتۆبەری ٢٠٢١ بەڕێوەبچێت، لەو هەڵبژاردنە زیاتر لە ٢٤ ملیۆن هاووڵاتیی عێراقی مافی دەنگدانیان هەیە؛ بە دەیان هەزار لەو دەنگدەرانەش کارمەندی کەرتی تەندروستین.