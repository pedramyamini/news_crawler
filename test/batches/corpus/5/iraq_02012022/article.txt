دوورگەی ماتوونیک لە ناوچەی کاریبیان؛ دوورگەیەکی گەشتیاریی هەمیشەسەوزی جوانە، بەڵام زیاتر لە ساڵ و نیوێکە بەهۆی پەتای کۆرۆناوە بێ ناز بوو.   قەدەخەی هاتووچۆ نەیدەهێشت گەشتیار رووی تێبکات و ئەوەش کاریگەریی گەورەی لەسەر داهاتی خەڵکی دوورگەکەی سەر بە فەرەنسا هەبوو. بەڵام بەردەستبوونی ڤاکسین و هەڵگرتنی قەدەخەی هاتووچۆ وایکردووە وردە وردە کەرتی گەشتیاری ماتوونیک ببوژێتەوە. ژمارەی دانیشتووانی ماتوونیک نزیکەی ٤٠٠ هەزار کەسە.  تاوەکو حوزەیرانی ٢٠٢٠ ماتوونیک پێشوازی لە ٢٨,٢٨٦ گەشتیار کرد. لە ٢٠٢١ و لە هەمان ماوە پێشوازی لە ٧٣,٥٩٠ گەشتیار کرد، بەڵام لەگەڵ ئەم بەرەوپێشچوونەش رێژەی گەشتیاری بە ٤٦.٥ % کەمی کردووە بە بەراورد بە ساڵی ٢٠١٩.  جیلیا ساینڤیل، بەرپرسی گەشتیاری لە ماتوونیک دەڵێت، "هەر شتێک رێگر بێت لەبەردەم هاتنی سەردانکەران بۆ ماتوونیک و هاتنی گەشتیاران، ئێمە بە بێزارکەری دەزانین. ئێمە پێویستمان بە گەشتیارە. کەرتی گەشتیاری بۆ ماتوونیک گرنگە، ئینجا راستەوخۆ بێت یاخو ناڕاستەوخۆ. "  ماتوونیک تەنیا ناوچە نییە لە جیهاندا گەشتیارییەکەی کەوتووەتە ژێر کاریگەریی رێکارەکانی تایبەت بە رێگەگرتن لە بڵاوبوونەوەی کۆرۆنا.  بەڵام زۆربوونی ژمارەی ئەو کەسانەی ڤاکسینیان وەرگرتووە و بەردەوامبوونی پڕۆسەی دابینکردن و وەرگرتنی ڤاکسینیش وایکردووە، چاوەڕوان بکرێت ٢٠٢٢ ببێتە ساڵی بووژاندنەوەی کەرتی گەشتیاری لە جیهاندا؛ سەرەڕای ئەوەش، بنبڕنەکردنی ڤایرۆسەکە وایکردووە ئاماژەکان ئەوە دەربخەن کە بووژاندنەوەکە بە نیوە چڵی بمێنێتەوە.  زوراب پۆلۆلیکاشڤیلی، سکرتێری گشتیی رێکخراوی گەشتیاریی جیهانی دەڵێت، "دوای ماوەیەکی زۆر، جێگەی خۆشحاڵییە بتوانین بگەڕێینەوە باری ئاسایی. لە سەرەتای بڵاوبوونەوەی پەتاکە، یەکەم پەیاممان ئەوەبوو کە ' بە یەکگرتوویی بەهێزترین '. هەموومان بەیەکەوە هەوڵی نوێبوونەوە و بووژانەوەی گەشتیاری دەدەین. "  ئاماژەکان سەبارەت بە داهاتووی کەرتی گەشتیاری لە ٢٠٢٢ دا  هیوابەخشن، بەپێی راپۆرتێکی رێکخراوی گەشتیاریی جیهانی سەر بە نەتەوەیەکگرتووەکان، گەشتیاریی نێودەوڵەتی لە ساڵی ٢٠٢١ بە رێژەی ٢٠ % بەراورد بە ساڵی ٢٠٢٠ زیادیکردووە.  داهاتی گەشتیاریی نێودەوڵەتیش لە ساڵی ٢٠٢١ لە نێوان ٧٠٠ بۆ ٨٠٠ ملیار دۆلار بووە، بەڵام ئەو داهاتە لە ساڵی ٢٠١٩ زیاتربووە لە ١.٧ ترلیۆن دۆلار. پێشبینی دەکرێت داهاتەکە لە ساڵی ٢٠٢٢ باشتر بێت و بووژانەوەیەکی دیکە بەخۆیەوە ببینێت.