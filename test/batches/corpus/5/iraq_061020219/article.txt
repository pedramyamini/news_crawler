ئەمڕۆ پێنجشەممە ٠٧ - ١٠ - ٢٠٢١ خولی چوارەمی ئەنجوومەنی نوێنەرانی عێراق بەر لەوەی ماوەی یاسایی خۆی تەواو بکات، هەڵوەشایەوە و کۆتایی بە ئەندامێتیی ئەندامانیشی هات.  هەڵوەشانەوەی ئەم خولە بۆ خۆ ئامادەکردنە بۆ بەڕێوەچوونی هەڵبژاردنی خولی پێنجەمی ئەنجوومەنی نوێنەرانی عێراق، کە بڕیارە رۆژی ١٠ی ئۆکتۆبەری ٢٠٢١ بکرێت.  رۆژی ٣١ی ئاداری ئەنجوومەنی نوێنەرانی عێراق لە دانیشتنی ژمارەی ٤٦ یدا بە زۆرینەی رەهای ئەندامانی بڕیاری هەڵوەشاندنەوەی ئەم خولەی لە ٧ی ئۆکتۆبەری ٢٠٢١ دەرکرد.  یەکێک لە داواکاریی خۆپیشاندەرانی خۆپیشاندانەکانی تشرینی ٢٠١٩ی عێراق دەستلەکارکێشانەوەی حکومەت و ئەنجامدانی هەڵبژاردنی پێشوەخت بوو، بۆیە ئەم خولە ساڵێک بەر لە وادەی خۆی هەڵوەشایەوە  روانگەی پەرلەمانیی عێراقی بەر لە هەڵوەشانەوەی ئەو خولەی پەرلەمان لە بارەی کار و چالاکییەکانی خولەکە بڵاوکردەوە. بە گوێرەی راپۆرتەکە پەرلەمانی عێراق لەو خولەدا ١٤٩ کۆبوونەوەی کردووە. خوێندنەوەی یەکەمی بۆ ١٧٤ یاسا و خوێندنەوەی دووەمیشی بۆ ١٢٩ یاسا کردووە.  پەرلەمان لە ماوەی ئەو سێ ساڵەدا ٩٢ یاسای پەسند کردووە: ساڵی یەکەم ٢٠ یاسا، ساڵی دووەم ٢١، ساڵی سێیەمیش ٥١ یاسا.  پەرلەمانی عێراق لە خولی چوارەمیدا  ٤٢٨ کاژێر و ٤٦ خولەک کاری کردووە، واتە هەر کۆبوونەوەیەک ٢، ٨ کاژێری خایاندووە، واتە ٦١ رۆژ کارکراوە، ئەگەر رۆژانە  بەتێکڕا  ٧ کاژێری کردبێت.  بەشداریی پەرلەمانتاران لە دانیشتنەکان  بەپێی راپۆرتەکەی روانگەی پەرلەمانیی عێراقی تێکڕای ئامادەبوونی پەرلەمانتاران لە دانیشتنەکانی خولی چوارەمی ئەنجوومەنی نوێنەرانی عێراق بەپێی ساڵەکان بەم جۆرە بووە: ساڵی یەکەم: ٢١٨ ئەندام، ساڵی دووەم: ٢٠٩ ئەندام   و ساڵی سێیەم: ١٨٤ ئەندام. واتە تێکڕای گشتیی ئامادەبوونی پەرلەمانتاران لە دانیشتنەکاندا لە ماوەی ئەم سێ ساڵەدا ٢٠٣ ئەندام بووە.  کەمترین ئامادەبوون لە دانیشتنەکانی ئەنجوومەنی نوێنەرانی عێراق ١٦٦ ئەندام بووە، ئەویش لە دانیشتنی ژمارە ٣١ بووە. زۆرترین ئامادەبوونیش کە ٣٠٢ ئەندام بووە لە دانیشتنی ژمارە چوار بووە.  لەمانگەکانیشدا ئایاری ساڵی دووەم زۆرترین ئامادەبوونی تێدابووە کە تێكڕای ئامادەبوون ٢٦٦ ئەندام بوون، هەروەها ئایاری ساڵی سێیەم کەمترین مانگ بووە ئامادەبوونی تێدا بووبێت کە ١٧١ ئەندام بوون.  بەپێی پەیڕەوی ناوخۆی، دەبووایە ئەنجوومەنی نوێنەرانی عێراق لە خولی چوارەمیدا ١٩٢ جار کۆببێتەوە، بەڵام ١٤٩ کۆبوونەوەی کردووە. کۆبوونەوەکانیش بەپێی ساڵەکان بەمشێوەیە بوون، ساڵی یەکەم: ٦٤ کۆبوونەوە، ساڵی دووەم: ٣٥ کۆبوونەوە و ساڵی سێیەم: ٥٠ کۆبوونەوە.  لەماوەی ٣/٩/٢٠١٨ تاوەکو رۆژی ٢٩/٥/٢٠٢١ رێژەی بەشداریی گشتی بەشداربووان لەکۆبوونەوەکان ٨٢ % بووە، ٣١ پەرلەمانتار تەنیا یەک جار بەشدارییان لە دانیشتنەکان هەبووە، ٥٧ پەرلەمانتاریش هیچ بەشداریکردن بەقسەکردن و خاڵی نیزامییان نەکردووە لەهیچ دانیشتنێک کە ١٣ یان نوێنەرانی هەرێمی کوردستانن.   ٨٣ % ی ئەوانەی بەشدارییان لە کۆبوونەوەکاندا بەگفتوگۆ و خاڵی نیزامی کردووە لە رەگەزی نێربوون، ئەم رێژەیە لە ئافرەتاندا ٦٠ % بووە.  بەشداریی ئەندامان بەپێی پارێزگاکان  بەپێی راپۆرتەکەی روانگەی پەرلەمانیی عێراقی ئەندامانی ئەنجوومەنی نوێنەرانی عێراق لە پارێزگاکانی سەڵاحەدین و میسان بەرزترین ئاستی بەشدارییان لەکۆبوونەوەکاندا هەبووە کە ١٠٠ % بووە، پاشان پارێزگاکانی بەسرا و کەرکووک بەڕێژەی ٩٢ % دێت، ئەندامانی پارێزگای دهۆکیش کەمترین رێژەی بەشدارییان هەبووە کە ٥٨ % بووە.  ئەمەی خوارەوە رێژەی بەشداریی ئەندامانی پارێزگاکانی عێراق بووە بەپێی پارێزگاکان:  هەڵبژاردنی خولی چوارەمی ئەنجوومەنی نوێنەرانی عێراق لە  ١٢/٥/٢٠١٨ بەڕێوەچوو، ٧ هەزار و ١٤ بەربژێری ٢٠٤ حیزب و لایەنی سیاسی بەشدارییان تێداکرد. ١٤٣ی حیزب و لایەن لەچوارچێوەی هاوپەیمانێتی بوون  دوای حەوت رۆژ و لە رۆژی ١٩/٥/٢٠١٨، کۆمیسیۆنی باڵای سەربەخۆی هەڵبژاردنەکان ئەنجامەنەکانی هەڵبژاردنی راگەیاند و هاوپەیمانیی سائیرون ٥٤ کورسی. هاوپەیمانیی فەتح ٤٨ کورسی، هاوپەیمانیی نەسر، ٤٢ کورسی. پارتی دیموکراتی کوردستان ٢٥ کورسی، یەکێتی ٢١ کورسی و رەوتی حیکمە ١٩ کورسی بەدەستهێنا.  کاردانەوەکانی دوای راگەیاندنی هەڵبژاردن  کۆمیسیۆنی باڵای سەربەخۆی هەڵبژاردنەکان رایگەیاند ئەنجامەکانی هەزار و ٢١ وێستگەی دەنگدانی پووچەڵکردەوە دوای سەلماندنی پێشێلکاری تێیاندا. هەروەها دەنگەکانی ٤١١ وێستگە لە کۆی ٤٩٠ وێستگەی دەنگدانی کەمپەکانی ئاوارەکانی پووچەڵکردنەوە. دەنگەکانی ٤٩٣ وێستگەی دەنگدانی مەرجدار لەکۆی ٥٠٠ وێستگە لە کەرکووک پووچەڵکرانەوە.  نەخشەی دابەشکردنی دەنگەکان و وردەکارییەکانی:  لەکۆی ٣٢٩ ئەندامی ئەنجوومەنی نوێنەرانی عێراق ٢١٩ یان ئەندامی نوێ بوون، واتە ڕێژەی ٦٥ % یان.  ٧٠ ئەندام بۆ دووەم خول هەڵبژێردران، واتە  بە رێژەی ٢١ %. ٢٨ ئەندام بۆ سێیەم خول هەڵبژێردرانەوە، واتە رێژەی ١٠ % و  ١٢ ئەندام بۆ چوارەم خول هەڵبژێردرانەوە، واتە رێژەی ٤ %.  تەمەنی پەرلەمانتارانی خولی چوارەم  - ٤٧ پەرلەمانتار تەمەنیان لە خوار ٤٠ ساڵەوە بوو.  - ٣٤ پەرلەمانتار تەمەنیان لە ٦٠ ساڵ بەسەرەوە بوو.  - ١٥٢ یان تەمەنیان لەنێوان ٤٠ بۆ ٤٩ بوو  - ٩٦ یان لەنێوان ٥٠ بۆ ٥٩ ساڵ بوون.  بەپێی راپۆرتەکەی روانگەی پەرلەمانیی عێراقی ٢١ پەرلەمانتار دوای هەڵبژاردنیان بەهۆکاری جیاواز گۆڕاون، لەوانە، بەبڕیاری دادگەی فیدڕاڵی، دەستلەکارکێشانەوە، مردن، وەرگرتنی پۆستی دیکە، چوار ئەندامی دیکەش سوێندنی یاساییان نەخوارد لەنێویاندا حەیدەر عەبادی و مالیکی هەن.  هەڵبژاردنی سەرۆکی پەرلەمان و  جێگرەکانی  رۆژی ١٩/٨/٢٠١٨، دادگەی باڵای فیدڕاڵیی عێراق ئەنجامەکانی هەڵبژاردنی ٢٠١٨ی ئەنجوومەنی نوێنەرانی عێراق پەسندکرد.  لەسەر داوای فوئاد مەعسوم، سەرۆککۆماری پێشووی عێراق، ئەنجوومەنی نوێنەران لە ٣/٩/٢٠١٨ کۆبووەوە و لەنێو ٨ بەربژیر بۆ پۆستی سەرۆکی ئەنجوومەنی نوێنەران، محەممەد حەلبووسی بەدەنگی ١٦٩ ئەندام لە کۆی ٢٩٨ ئەندام بووە سەرۆکی ئەنجوومەنی نوێنەران.  هەروەها حەسەن کەعبی بە بەدەستهێنانی ٢١٠ دەنگ لەکۆی ٢٨١ پەرلەمانتار بووە جێگری یەکەم و لە ١٦/٩/٢٠١٨ بەشیر حەداد ١٨٥ دەنگی لەکۆی ٢٨٢ بەدەستهێنا و بووە جێگری دووەم.  رۆژی ١٦/٩/٢٠١٨ دانیشتن بۆ هەڵبژاردنی سەرۆککۆمار بەڕێوەچوو و رۆژی ٢٧/٩/٢٠١٨ کۆبوونەوەکە بەردەوام بوو، ژمارەی ئەو کەسانەی بۆ ئەو پۆستە خۆیان بەربژێرکردبوو ٣٠ کەس بوون کە رەزامەندی لەسەر  ٢٣ کەسیان درا، دوای کشانەوەی ٢ کەسیان رکابەرایەتییەکە لەنێوان ١٩ بەربژێریان مایەوە.  رۆژی ٢/١٠/٢٠١٨ لەدەنگدانێکی نهێنی بە ١٦٥ دەنگ لەکۆی ٣٠٢ پەرلەمانتاری ئامادەبوو، بەرهەم ساڵح بە سەرۆککۆماری عێراق هەڵبژێردرا، بەڵام دەنگی پێویستی نەبوو کە دەبوو دوو لەسەر سێی دەنگەکان بەدەستبهێنێت، بۆیە هەڵبژاردنەکە بۆ خولێکی دیکە دووبارەکرایەوە و لەکۆی ٢٧٢ پەرلەمانتار بەرهەم ساڵح ٢١٩ دەنگی بەدەستهێنا.  دەنگدان لەسەر کابینەکەی عادل عەبدولمەهدی  ئەنجوومەنی نوێنەرانی عێراق لە رۆژی ٢٤/١٠/٢٠١٨ بەرنامەی عادل عەبدولمەهدی، سەرۆکوەزیرانی عێراقی پەسەندکرد و رەزامەندی لەسەر ١٤ وەزیری کابینەکەی دا، رۆژی ١٨/١٢/٢٠٢١ سێ وەزیری دیکەی پەسەندکرد، رۆژی ٢٤/١٢/٢٠١٨ دوو وەزیری دیکەی پەسەندکرد،   دەستلەکارکێشانەوەی عادل عەبدولمەهدی  دوای سەرهەڵدانی خۆپیشاندان لە بەغدا و  پارێزگاکانی خوارووی عێراق لەدژی گەندەڵی و نەبوونی چاکسازیی راستەقینە و کوژرانی سەدان کەس، رۆژی ٢٩/١١/٢٠١٩ عادل عەبدولمەهدی دەستی لەکارکێشایەوە، دواتر هەریەک لە عەدنان زورفی و محەممەد تۆفیق عەللاوی لەلایەن سەرۆککۆمارەوە راسپێدران، بەڵام نەیانتوانی پشتگیری بۆ پێکهێنانی حکومەت بە دەستبێنن. پاشان سەرۆککۆمار ئەو ئەرکەی بە مستەفا کازمی سپارد، کە بەرپرسی دەزگای هەواڵگریی عێراق بوو.  رۆژی ٧/٥/٢٠٢٠ ئەنجوومەنی نوێنەران کابینەی مستەفا کازمی پەسندکرد، رۆژی ٦/٦/٢٠٢٠ وەزیرەکانی وەزارەتەکانی دیکەش لەلایەن ئەنجوومەنی نوێنەرانەوە پەسندکران.