کۆشکی سپی لە راگەیێندراوەکەیدا دەڵێت، "مەکگۆرک پابەندبوونی سەرۆک بایدنی بە ئەنجامەکانی گفتوگۆی ستراتیژی لەگەڵ بەغدا دووپاتکردەوە و جەختی لەوەش کردەوە کە چیدیکە هێزەکانی ئەمریکا لە عێراق رۆڵی شەڕکەر نابینین. گۆڕانکاری لە ئەرکی هێزەکانی ئەمریکا و هاوپەیماناندا، بەهۆی ئەو بەرەوپێشچوونە گەورەیەوە بووە، کە هێزە ئەمنییەکانی عێراق، لەنێویشیاندا پێشمەرگە، لە سەرکردایەتیکردنی شەڕی دژی داعش بەدەستیانهێناوە".  نزیکەی ٢٥٠٠ سەربازی ئەمریکی و هەزاری دیکەی هاوپەیمانیی نێودەوڵەتی لە عێراق و هەرێمی کوردستانن.  بەگوێرەی رێککەوتنی نێوان ئەمریکا و عێراق، لە یەکەم رۆژی ساڵی نوێوە، نە خۆیان و نە فڕۆکە جەنگییەکانیان بەشداری لە شەڕی دژی داعشدا ناکەن، بەڵکو رۆڵیان تەنیا راوێژکاری و مەشق و راهێنان بە هێزە ئەمنییەکانی عێراق و پێشمەرگە دەبێت. کۆشکی سپی دەڵێت، مانەوەی ئەو سەربازانە لەسەر داواکاریی حکومەتی عێراقە.  بیلال عەبدولوەهاب، لێکۆڵەر لە پەیمانگەی واشنتن، باس لەوە دەکات، ئامانجی ئەمریکا لە هێشتنەوەی ئەو هێزانە لە عێراق و هەرێمی کوردستان ئەوەیە "بۆشایی ئەمنی" دروست نەبێت.  گوتاری بەشێک لە گرووپە چەکدارەکانی حەشدی شەعبی دژی مانەوەی هێزە ئەمریکییەکان لە عێراق تاوەکو دێت تووندتر دەبێت، ئەوان دەڵێن لەدوای ٣١ی ئەم مانگە، هێرشەکانیان لە دژی هێزە بیانییەکان چڕ دەکەنەوە.  پێشتر فرانک مکێنزی، فەرماندەی فەرماندەیی ناوەندیی هێزەکانی ئەمریکا لە رۆژهەڵاتی نێوەڕاست رایگەیاند، ئەوان پێشبینی دەکەن هێرشی گرووپەکانی نزیک لە ئێران لەم مانگەدا بۆسەر هێزە بیانییەکان زیادبکەن، ئەوەش بە گوتەی خۆی، پەرچەکردارێکە لە بەرامبەر شکستهێنانیان لە هەڵبژاردنی پەرلەمانی عێراق کە ١٠ی ئۆکتۆبەری ئەمساڵ بەڕێوەچوو.