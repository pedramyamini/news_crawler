نیبراس ئەبو سۆدە، یاریدەدەری گوتەبێژی کۆمیسیۆنی هەڵبژاردنەکانی عێراق، ئەمڕۆ هەینی ١٧ - ٩ - ٢٠٢١ بە تۆڕی میدیایی رووداوی راگەیاند: "تا ئێستا ١٠ سکاڵامان لە بەغدا و چەند پارێزگایەک بەدەست گەیشتوون، هاوکات لیژنەکانی چاودێری کە سەر بە کۆمیسیۆنی هەڵبژاردنەکانن ٦٠ سەرپێچییان لە چەند پارێزگایەک تۆمار کردووە و هێشتا لەو سەرپێچییانە دەکۆڵینەوە".  نیبراس ئەبو سۆدە گوتیشی: "تاوەکو ئێستا کۆمیسیۆن تەنیا یەک بەربژێری لە بەشداریکردن لە هەڵبژاردنی داهاتوو دوورخستووەتەوە و پێشتریش ناوی ئەو بەربژێرە راگەیێندرا، بەڵام هەر بەربژێرێک بە بەڵگەوە بسەلمێنرێ کارێکی قەدەخەی لەم پڕۆسەیەدا کردووە، ئەوا بەپێی یاسا سزا دەدرێت و یەکێک لەو سزایانەش بێبەشکردن لە بەشداریکردن لە هەڵبژاردنی داهاتوو دەبێت".  کۆمیسیۆنی هەڵبژاردنەکانی عێراق، دوێنێ پێنجشەممە ١٦/٩/٢٠٢١ رایگەیاند، بەهۆی تۆمارکردنی سکاڵا دژی بەربژێر ئەشواق فەهد عەبوود ئەلغریری و تۆمەتبارکردنی بە کڕینی کارتی دەنگدان، ئەنجوومەنی کۆمیسیارانی کۆمیسیۆن بڕیاریدا پەسندکردنی ناوبراو هەڵبوەشێنێتەوە، هەروەها ئەو دەنگانەی کە لە هەڵبژاردنی داهاتوو بەدەستیان دەهێنێت هەژمار ناکرێن، ئەو بەربژێرەش تەنیا سێ رۆژی لە بەردەستە بۆ تانەلێدان لەو بڕیارە.  سەبارەت بە ژمارەی دەنگدەران لە هەڵبژاردنی پێشوەختی پەرلەمانی عێراق کە بڕیارە لە ١٠ی ئۆکتۆبەری ساڵی ٢٠٢١ بەڕێوەبچێت، کۆمیسیۆنی هەڵبژاردنەکانی عێراق پێشتر بۆ تۆڕی میدیایی رووداوی راگەیاندبوو کە ژمارەی ئەو کەسانەی کە لەو هەڵبژاردنە مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، زیاتر لە ١٧ ملیۆن لەو دەنگدەرانە کارتی بایۆمەترییان بۆ ئامادەکراوە، ئەوانی دیکەش کارتی ئەلیکترۆنییان هەیە.  کۆمیسیۆنی هەڵبژاردنەکانی عێراق دەڵێ، لە هەڵبژاردنی مانگی داهاتوودا دەنگدەران لە ٨ هەزار و ٢٧٣ ناوەندی دەنگدان دەنگدەدەن، کە زۆرینەیان لە باڵەخانەکانی قوتابخانەکاندا دەبن.  لەو هەڵبژاردنەدا ٣٢٤٩ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسی پەرلەمان.