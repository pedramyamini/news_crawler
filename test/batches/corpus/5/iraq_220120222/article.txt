ئەحمەد سەحاف، گوتەبێژی وەزارەتی دەرەوەی عێراق، ئەمڕۆ شەممە ٢٢.١.٢٠٢٢، لە راگەیێندراوێکدا سەبارەت بە بەدەستهێنانەوەی پێنج پارچە شوێنەوارەکە رایگەیاند: فەرید یاسین، باڵیۆزی عێراق لە ویلایەتە یەکگرتووەکانی ئەمریکا ٥ پارچە شوێنەواری دیکەی لە ئەمریکا بەدەستهێنایەوە، کە لە ٣٠ ساڵی رابردوودا دزرابوون.  هاوکات فەرید یاسین، باڵیۆزی عێراق لە ئەمریکا لە کاتی وەرگرتنی پارچە شوێنەوارەکان لە نیویۆرک رایگەیاند: سوپاسگوزاری داواکاری گشتیی ناوچەی مەنهاتنم لەگەڵ کارمەندانی نووسینگەکەی بۆ هەوڵی بەردەوام و سەرکەوتوویان بۆ نەهێشتنی بەقاچاخبردنی شوێنەوار، ئەوان بەو هەوڵەیان توانییان ئەو پارچە شوێنەوارە بەهادارانە بەدەستبهێننەوە کە گرنگیی مێژووییان بۆ عێراق هەیە.  باڵیۆزی عێراق لە ئەمریکا راشیگەیاند: یەکێک لە پێنج پارچە شوێنەوارەکە کە ئەمریکا رادەستی عێراقی کردن؛ کۆمەڵەی شتاینهاردتە کە تابلۆیەکە لەنێوان ساڵانی ٨٠٠ تاوەکو ٧٠١ی پێش زایین لە ئێسک داتاشراوە، تابلۆکە گوزارشت لە پەیکەری ئەبولهۆلی باڵدار دەکات کە سەری مرۆڤی لەسەرە، تابلۆکە لە سەردەمی پاشا سەرجۆنی یەکەم لە ساڵانی ٧٢٥ تاوەکو ٧٢١ی پێش زایین لە شاری نەمروود بۆ رازاندنەوەی نێوماڵی شاهانە بەکاردەهێندرا، بەهای تابلۆکە بە تەنیا بە ٤٥٠ هەزار دۆلار دەخەمڵێندرێت.  فەرید یاسین گوتیشی، کۆمەڵەی شتاینهاردت لە سەردەمی ئۆپەراسیۆنی گەردەلوولی بیابان لە ساڵانی نەوەدەکانی سەدەی رابردوو لە عێراق دزرا، دواتر لە ساڵی ١٩٩٤ لە بازاڕێکی نێودەوڵەتی سەریهەڵدا، لە ساڵی ٢٠١٠ ەش کەسێک بەناوی شتاینهاردت کڕی.  بەگوتەی باڵیۆزی عێراق لە ئەمریکا، پارچەی دووەمی پێنج پارچە شوێنەوارەکە هەر لە کۆمەڵەی شتاینهاردتە، کە بریتییە لە قاپێک کە لە شاری نەمروود لە باکووری عێراق دزراوە و بەهای بە ٢٠٠ هەزار دۆلار دەخەمڵێندرێت، مێژووی قاپەکە بۆ سەردەمی ئاشوورییەکان و بۆ ساڵانی ٩١١ تاوەکو ٦١٢ی پێش زایین دەگەڕێتەوە، قاپەکە دوای ئەوەی داعش بازرگانی پێوە کرد، لە ساڵی ٢٠١٩ لە بازاڕی نێودەوڵەتی سەریهەڵدا، دواتر شتاینهاردت لە ساڵی ٢٠٢٠ کڕی.  باڵیۆزی عێراق لە ئەمریکا ئاشکرایشیکرد: سێ پارچە شوێنەوارەکەی دیکە کە بەدەستهێندرانەوە بریتین لە؛ کۆمەڵە نووسراوێکی مەندائی، لەگەڵ دوو قووتووی خڕ و سەرقاپەکانیان.