عیماد جەمیل، ئەندامی فەرمانگەی میدیایی لە کۆمیسیۆنی باڵای سەربەخۆی هەڵبژاردنەکانی عێراق بە (تۆڕی میدیایی رووداو)ی راگەیاند، نزیکەی ٧٢٠ هەزار کارتی دەنگدان لە هەڵبژاردنی مانگی تشرینی یەکەمی رابردوودا پووچەڵ بوون.  عیماد جەمیل ئاماژەی بەوەکرد، لەو کارتە پووچەڵانەی کە لەلایەن کۆمیسیۆنەوە وردبینی تێدا کراوە، دەرکەتووە زیاتر لە ئاماژەیەکی لەسەردراوە، بەمەش بە پووچەڵ هەژمارکراوە.  پێشتر کۆمسیۆن رایگەیاندبوو بەشێک بە ئەنقسەت دەنگەکانیان سووتاندووە بۆیە زیاتر لە ئاماژەیەکیان لەسەر کارتەکان داوە، بەشێکی دیکەش بەهۆی نەبوونی هۆشیاریی بووە لەبارەی شێوازی دەنگدانەکانەوە.  پرۆسەی یەکلاکردنەوەی تانەکان و پاشکۆکانیان بۆ وردبینیکردن و بە دەست ژماردن و جیاکردنەوەی ئەو وێستگانەی تانەیان لێدراوە کۆتاییهات؛ کە ١٤٣٦ تانە پێشکێشکرابوون، ٨٧ تانەش پاشکۆ بوون. کۆمیسیۆنی هەڵبژاردنەکان رایگەیاند: "لەسەر بنچینەی ئەو تانانە و پاشکۆکانیان، دەنگەکانی ٤ هەزار و ٣٢٤ وێستگە بە دەست ژمێردران و جیاکرانەوە و وردبینی بۆ هەموو کاخەزەکانی دەنگدانیش کرا، ئەنجامەکانیش هاوشێوە بوون.  بەپێی ئەنجامە بەراییەکانی هەڵبژاردنی پەرلەمانی عێراق، کە لە ١٠ی ئۆکتۆبەری ٢٠٢١ بەڕێوەچوو؛ رەوتی سەدر ٧٣ کورسی پەرلەمان، هاوپەیمانی تەقەدووم ٣٧ کورسی، پارتی دیموکراتی کوردستان ٣٣ کورسی، هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە، هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.