بەگوێرەی سەرچاوەکە، شەش کەسەکە لە زیندانی ناسریە لەسێدارەدراون کە سییانیان بە تۆمەتی تیرۆرەوە بووە.   ئەو تۆمەتبارانەی کە سزای لە سێدارەدانیان بۆ دەبڕدرێتەوە، لە زیندانی ناسریەدا بەنددەکرێن.   ئەمنستیی ئینتەرناشناڵ، ناسراو بە رێکخراوی لێبووردنی نێودەوڵەتی، دەڵێت ساڵی رابردوو لە عێراق، سزای لەسێدارەدان بۆ زیاتر لە ٤٥ کەسدا بڕاوەتەوە، کە زۆربەیان تاوانباربوون بە ئەندامبوون لە داعش.  یاسایێکی ساڵی ٢٠٠٥ی عێراق سزای مردنی بۆ هەر کەسێک دیاریکردووە، کە تۆمەتی "تیرۆر"ی بەسەردا ساخبکرێتەوە، کە دەکرێت بەسەر ئەو ئەندامانەی گرووپە پەڕگیرەکانیشدا جێبەجێبکرێت کە تەنانەت هیچ کارێکی تیرۆرستیشیان نەکردبێت.   گرووپە داکۆکیکارەکانی مافی مرۆڤ پێشتر هۆشدارییان داوە، کە جێبەجێکردنی سزای لەسێدارەدان هۆکاری سیاسیی لە پشتەوەیە.  لەوەتەی عێراق سەرکەوتنی بەسەر داعشدا راگەیاندووە، واتە لە ٢٠١٧ ـەوە، دادگەکانی عێراق سزای لەسێدارەدانیان بۆ سەدان کەس بە تۆمەتی بە ئەندامبوون لە رێکخراوە پەڕگیرەکە دەرکردووە، بەڵام بەسەر بەشێکی کەمیاندا جێبەجێکراوە، چونکە پێویستیان بە واژۆی سەرۆک کۆمارە.   بەگوێرەی لێکۆڵینەوەیەکی ئاژانسی فرانس پرێس، لە سەرەتای ئەمساڵەوە لانیکەم ١٤ کەس بە تۆمەتی "تیرۆر" لەسێدارەدراون و هەمووشیان لە نێو زیندانی ناسریەدا سزاکەیان بەسەردا جێبەجێکراوە.   پێشتر هەر لەم مانگەدا، پیاوێک کە بە رۆژی رووناک سەرۆکشارەوانیی شاری کەربەلای کوشتبوو، سزای مردنی بۆ بڕدرایەوە، ئەوەش هاوکاتبوو لەگەڵ ئاراستەکردنی رەخنەی زۆر دژی حکومەتی عێراق بەوەی کە نەیتوانیوە شەپۆڵی تیرۆرکردنی چالاکڤانان و ریفۆرمخوازان رابگرێت.   سەرەتای ئەمساڵ، بەرپرسێکی عێراقی لە نووسینگەی سەرۆکایەتیی کۆمارەوە، بە ئاژانسە فەرەنسیەکەی راگەیاندبوو، سزای لەسێدارەدان بۆ زیاتر لە ٣٤٠ کەس بڕدراوەتەوە و ئامادەن بۆ جێبەجێکردن کە بە ئەنجامدانی کاری "تیرۆرستی و تاوانکاری" تۆمەتبارکرابوون.   سەرچاوەیەکی دیکە لە سەرۆکایەتیی کۆمارەوە بە هەمان ئاژانسی گوتووە، ئەو سزایانە لە دوای ساڵی ٢٠١٤ ـەوە لە لایەن فوئاد مەعسوم، سەرۆکی پێشووی عێراقەوە واژۆیان لەسەرکراوە کاتێک کە داعش یەک لەسەر سێی خاکی وڵاتی داگیرکردبوو.   گرووپە داکۆکیکارەکانی مافی مرۆڤ سیستەمی دادگەریی عێراق بە گەندەڵی، پەلەکردن لە دەرکردنی حوکم، پشتبەستن بە بەڵگەی لاواز و رێگەنەدان بە تۆمەتبار لە بەرگریکردن لە خۆی تۆمەتباردەکەن.   شارەزایانی مافی مرۆڤی سەر بە نەتەوە یەکگرتووەکان تشرینی دووەمی ساڵی رابردوو، داوایان لە بەغدا کرد کە "لەسێدارەدانی بەکۆمەڵ" رابگرن.