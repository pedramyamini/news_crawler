نووری مالیکی، سەرۆکی هاوپەیمانیی دەوڵەتی یاسا، ئەمڕۆ یەکشەممە ٢٤ - ١٠ - ٢٠٢١ رایگەیاند: "کۆبوونەوەکە بە ئامادەبوونی هەموو هێزە نیشتیمانییەکان دەبێت و تەرخاندەکرێت بە باسکردنی قەیرانی ئەنجامەکانی هەڵبژاردن و ئەو شەپۆلە ناڕەزایەتییەی لەبارەیەوە هەیە".  هەروەها دەڵێت: "لە کۆبوونەوەکە باسی ئەو بۆچوون و میکانیزمانە دەکەن، کە بۆ چارەسەرکردنی ئەو کێشانە و گەمارۆدانی قەیرانەکە و رێگەگرتن لە لێکەوتەکانی هەن، لەگەڵ پێدانی ماف بۆ ئەو لایەنانەی زیانیان پێگەیشتووە بەپێی دەستوور و یاسا بۆ ئەوەی داواکارییەکان لە چوارچێوەی رەوای خۆیان دەرنەچن".  نووری مالیکی، سەرۆکی هاوپەیمانیی دەوڵەتی یاسا: "کۆبوونەوەکە بۆ چارەسەرکردنی قەیرانەکەیە نەوەک بۆ راگەیاندنی هاوپەیمانێتییەکی سیاسی".  بەپێی ئەنجامەکانی هەڵبژاردنی ئەنجوومەنی نوێنەرانی عێراق ١٠/١٠/٢٠٢١ کە کۆمیسیۆنی باڵای سەربەخۆی هەڵبژاردنەکان رایگەیاندووە ژمارەیەک لەلایەنی شیعە و بەتایبەت گرووپە چەکدارەکان و باڵە سیاسییەکانییان، ژمارەی کورسییەکانیان زۆر کەمی کرد و بەشێکیشیان کورسییان بەدەستنەهێنا، ئەمەش ئەوانی نیگەرانکرد.  هەریەک لە هاوپەیمانیی فەتح، هاوپەیمانیی دەوڵەتیی یاسا، هاوپەیمانیی قیوە دەولە، جووڵانەوەی عەتا و حیزبی فەزیلە لە چوارچێوەیەکدا بەناوی "چوارچێوەی هاوئاهەنگی" خۆیان رێکخستووەتەوە و لە ئەنجامی هەڵبژاردن ناڕازین.  بەپێی ئەنجامەکانی هەڵبژاردنە پەرلەمانییەکەی ١٠/١٠/٢٠٢١ی عێراق، جگە لەرەوتی سەدر کە ٧٣ کورسیی بەدەستهێناوە، لایەنەکانی دیکەی شیعەکان کورسییەکانییان لەوانەش هاوپەیمانیی فەتح کە پێشتر ٤٧ کورسی هەبوو،  ١٤ کورسی بەدەستهێناوە. هێزەکانی دیکەش لەوانە قیوە دەولە ٣ کورسی،  جوڵانەوەی حقوق ١ کورسی، عەقد وەتەنی ٤ کورسی، ئەمەش وایکرد دوای راگەیاندنی ئەنجامەکان بەشێک لەو گرووپانە داوای خۆپێشاندان لە لایەنگرانییان بکەن کە چەند رۆژێکە بە ژمارەیەکی کەمتر لەچاوەڕوانیەکانییان لەبەردەم ناوچەی سەوزی بەغدا گردبوونەتەوە.