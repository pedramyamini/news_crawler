ئیحسان عەبدولجەبار، وەزیری نەوتی عێراق رۆژی پێنجشەممە ١١ - ١١ - ٢٠٢١ رایگەیاند، وڵاتانی ئەندام لە ئۆپێک پڵەس هێندەی جەخت لە هاوسەنگکردنی بازاڕی نەوت دەکەنەوە هێندە بیر لە نرخێکی دیاریکراو بۆ نەوت ناکەنەوە.  وەزیری نەوتی عێراق بە رۆژنامەڤانانی راگەیاندووە، "سیاسەتی ئۆپێک بریتی نییە لە بەرزکردنەوە یان دابەزاندنی نرخی نەوت، بەڵکو تایبەتە بە سەقامگیرکردنی بازاڕی وزە. ئامانجی ئۆپێک رێگریکردنە لە داڕمانی نرخی نەوت، بەڵام نرخێکی دیاریکراوی بۆ نییە".  لێدوانەکانی وەزیری نەوتی عێراق دوای ئەوە هاتن کە رێکخراوی وڵاتانی هەناردەکاری نەوت رێککەوتن مانگانە ٤٠٠ هەزار بەرمیل نەوتی زیاتر بەرهەمبهێنن، ئەوەش لە کاتێکدایە نیگەرانییەک لای گەورە وڵاتانی بەکاربەری نەوت وەکو ئەمریکا و هیندستان دروستبووە کە داوا دەکەن بەرهەمهێنەرانی نەوت بڕی زیاتری نەوت بخەنە بازاڕەوە، چونکە بۆ ئەوان نرخی نەوت ئێستا بەرزە کە لە سەرەتای ئەمساڵەوە ٦٠ % بەرزبووەتەوە.  ئیحسان عەبدولجەبار لە کۆنگرە رۆژنامەڤانییەکەی لە بەغدا باسی لەوە کرد، ئۆپێک پڵەس مانگی داهاتوو ٤٠٠ هەزار بەرمیل نەوتی زیاتر دەخاتەڕوو، بۆ ساڵی داهاتووش چاوپیاخشاندنەوە بە خستنەڕووی نەوت دەکات.  گرووپی ئۆپێک پڵەس کە لە ١٣ ئەندامی ئۆپێک بە سەرۆکایەتیی سعودیە و ١٠ ئەندامی دەرەوەی رێکخراوەکە بە سەرۆکایەتیی رووسیا پێکدێت، لەسەرخۆ ئاستی بەرهەمهێنانی نەوت دەگەڕێننەوە پێش بڵاوبوونەوەی کۆرۆنا.  ئەوان نیسانی ساڵی ٢٠٢٠ بڕیاریاندا رۆژانە ١٠ ملیۆن بەرمیل نەوتی کەمتر بەرهەمبهێنن، ئەوەش کاتێک بەهۆی بڵاوبوونەوەی پەتای کۆرۆنا خواست بۆ نەوت دابەزینی مێژوویی تۆمارکرد و نرخی نەوت بۆ ئاستێک دابەزی کە لە مێژوودا بەخۆیەوە نەیبینیبوو.  عێراق دووەم گەورەترین بەرهەمهێنەری نەوتی نێو رێکخراوی ئۆپێکە و ئامانجیەتی لەم مانگەدا رۆژانە ٣.٢ ملیۆن بەرمیل نەوت لە کێڵگە نەوتییەکانی ژێر کۆنترۆڵی حکومەتی فیدراڵی لە بەغدا هەناردە بکات. بە گوێرەی وەزیری نەوتی عێراق، لە چارەکی یەکەمی ساڵی داهاتوودا هەناردەی نەوتی عێراق رۆژانە دەگاتە ٣.٤ ملیۆن بەرمیل.  رێکخراوی ئۆپێک کە نزیکەی سێیەکی نەوتی جیهان بەرهەمدەهێنێت لە راپۆرتی مانگانەی خۆیدا پێشبینییەکانی بۆ گەشەی ئابووری جیهان نەگۆڕی و پێشبینیدەکات گەشەی ئابووریی جیهان ئەمساڵ ٥.٦ % و ساڵی ٢٠٢٢ ش ٤.٢ % دەبێت.  بەگوێرەی راپۆرتی مانگانەی ئۆپێک، خواستی جیهانی بۆ نەوت لە ساڵی ٢٠٢١ بە بڕی رۆژانە ١٦٠ هەزار بەرمیل کەمبووەتەوە، لەبارەی پێشبینییەکانی بۆ ساڵی داهاتوو، رێکخراوەکە پێشبینی دەکات خواست بۆ نەوت ٤.٢ ملیۆن بەرمیل لە رۆژێکدا زیادبکات.