حوسێن عەباس، دانیشتووی مووسڵ دەڵێت، "تۆ پۆستەر لێرە و لەو شوێنە وێرانە هەڵدەواسی؟ هەست بە خۆت ناکەیت کە بەم شێوەیە بێڕێزی بە ناوچەی کۆن بکرێت؟ پێویست بوو ناوچەی کۆن شوێنی ئەوان نەبێت، لێرەوە پێیان رادەگەیێنم، ناوچە کۆن باوەڕتان پێناکەن و ئێوە ئەوانتان هەڵخەڵەتاند، بە عەلاگەیەک، کیسێک یان بە ٥٠ هەزار دینار یان شتی دیکە".  ناوچەی مووسڵی کۆن دەکەوێتە بازنەی شەش لە سنووری پارێزگای نەینەوا، کە لەو بازنەیەدا ٩٧ بەربژێر کێبڕکێ لەسەر بەدەستهێنانی شەش کورسیی تەرخانکراو دەکەن.  فەرحان سلێمان، دانیشتووی مووسڵ ئاماژە بەوە دەکات، "تاوەکو ئێستا زۆر لە تەرمەکان لەژێر دار و پەردووی خانووە رووخاوەکاندان. ساڵانێک تێپەڕین و ئێوە هیچتان نەکرد؛ هیچ خزمەتگوزارییەکتان پێشکێش نەکرد، پشتیوانیی خەڵکی مووسڵتان نەکرد؛ خەڵک قەرەبوو نەکرانەوە و شایستەی خۆیان وەرنەگرتەوە. ئەمڕۆش زۆر بێشەرمانە، ئەو بەربژێر و  پەرلەمانتارانەی پێشوو، کە لە نوێنەرایەتیکردنی خەڵکی موسڵ شکستیان خواردووە، هاتوون پۆستەر و وێنەکانیان هەڵدەواسن، تەنانەت بێ ئاگاداریی خاوەنی ئەو خانووانەش".  بەشێک لە بەربژێرەکان، پاساوی ئەوە دەهێننەوە، کە بەربژێرە دەسەڵاتدار و پارەدارەکان هیچ شوێنێکیان لە شارەکەدا بۆ هەڵواسینی پۆستەر بۆ نەهێشتوونەتەوە، جگە لە شوێنە وێرانبووەکان نەبێت.  مەنهەل محەممەد، بەربژێر لە بازنەی مووسڵی کۆن گوتی، "ئەمە شارەکەیە، هەمووی خاپوور و وێرانەیە، بچیتە هەر شوێنێک وێرانەیە. ئەو بەربژێرانەی کە دەسەڵات و پارەیەکی زۆریان هەیە، شوێنی گەورە بە پارەیەکی زۆر دەکڕن و پۆستەریان بە قەبارەی زۆر گەورە هەیە، ئەمە وای لە بەربژێرەکانی دیکە کردووە، تەنیا ئەو شوێنە بەتاڵ و چۆڵانە بدۆزنەوە".  پارێزگای نەینەوا ٣٤ کورسیی پەرلەمانی عێراقی هەیە، کە سیانیان کورسیی کۆتان بۆ کوردانی ئێزدی و شەبەک و کریستیان دابەشی هەشت بازنە کراون. ٤٢٣ بەربژێر رکابەری دەکەن، کە ٤٠٢ بەربژێریان رکابەری بۆ کورسییە گشتییەکان دەکەن.