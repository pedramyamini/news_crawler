بڕیارە دەنگدانی تایبەت لە رۆژی ٨ی ئۆکتۆبەری ٢٠٢١ بەڕێوەبچێت و تایبەتە بە کارمەندانی هێزە ئەمنییەکان، ئاوارە و زیندانییان. حەسەن سەلمان، بەڕێوەبەری فەرمانگەی راگەیاندن و پەیوەندییە جەماوەرییەکان لە کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، ژمارەی بەندکراوانی نێو گرتووخانەکان کە بۆیان هەیە دەنگبدن لە عێراقدا ژمارەیان ٦٧١ کەسن، کە بەسەر پێنج وێستگە لە پارێزگاکانی دهۆک، واست، میسان، موسەنا، سلێمانی دابەش دەبن.  سەبارەت بە کەمیی ژمارەی ئەو بەندکراوانەی لە گرتووخانەکاندا دەنگدەدەن، بەرپرسەکەی کۆمیسیۆنی گوتی، ئەو کەسانەی ماوەی بەندکردنیان لە پێنج ساڵ کەمترە دەتوانن دەنگبدەن و ئەوانەی ماوەی گرتنییان زیاتر بێت بە نەشیاو بۆ دەنگدان دادەنرێن بەپێی یاسای هەڵبژاردن و یاسا کارپێکراوەکانی دیکەش.  حەسەن سەلمان سەبارەت بە ئاوارەکانیش گوتی، كۆمیسیۆن ٣٠٩ بنكەی دەنگدانی تایبەت بە ئاوارەكان تەرخاندەکات.  کۆمیسیۆنی هەڵبژاردنەکانی عێراق دەڵێ، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.  لەو هەڵبژاردنەدا ٣٢٤٢ بەربژێر بەشدارن؛ بەشێکیان سەربەخۆ و بەشێکی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین، ئەو بەربژێرانەش رکابەری دەکەن بۆ بەدەستهێنانی ٣٢٩ کورسی پەرلەمان.  پێشتر ژمارەی بەربژێرە بەشدارەکان لەم هەڵبژاردنەی پەرلەمانی عێراق ٣٢٤٩ بەربژێر بوون، بەڵام یەکێکیان گیانی لەدەستدا و کۆمیسیۆنیش شەشی دیکەی بە تۆمەتی جیاجیا دوورخستەوە، تۆمەتەکانیش بریتین لە سەرپێچی رێساکانی بانگەشەکردن، پێشکەشکردنی بڕوانامەی ساختە، کڕینی کارتی دەنگدان.