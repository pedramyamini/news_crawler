رووداوەکەی بابل ئێوارەی پێنجشەممە ٣٠ - ١٢ - ٢٠٢١ روویدا، کاتێک هێزێکی ئەمنی چووە سەر ماڵی کەسێک لە ناوچەی رەشاید لە شارۆچکەی جبلە لە پارێزگای بابل و بە گومانی بوونی دوو چەکداری داعش ماڵێکی گەمارۆدا، دواتر شەڕە تەقە دروستبوو، زۆری پێنەچوو هێزە ئەمنییەکە ماڵە گەمارۆدراوەکەی گوللەباران کرد و ٢٠ ئەندامی یەک بنەماڵە لە ماڵەکەدا کوژران، کە ١٢ یان منداڵ بوون.  ئەمڕۆ هەینی ٠٧ - ٠١ - ٢٠٢٢ بە ئامادەبوونی کەسوکار و خەڵکێکی زۆر لە دانیشتووانی ناوچەکە تەرمی ئەندامانی ئەو خێزانە بە خاک سپێردران.  سەبارەت بە وردەکاری رووداوەکەی جبلە لە بابل، سەعد مەعن، سەرۆکی شانەی راگەیاندنی ئەمنیی عێراق رایگەیاند، "ئەوەی لە جبلە روویدا تاوانە، سەرچاوەی پێدانی زانیاری لەسەر خاوەن ماڵەکە زاواکەی بووە لەگەڵ خاڵی منداڵەکانی، ئەوان زانیارییان بە دەزگای هەواڵگری دا بوو کە دوو تیرۆریستی داعش لە ماڵی خێزانە کوژراوەکە خۆیان حەشارداوە. |  سەعد مەعن، گوتیشی، "تاوەکو ئێستا ١٤ کەس بە هۆی رووداوەکە و بەپێی ماددەی ٤٠٦ ـی یاسای سزاکانی عێراق دەستگیرکراون کە سزاکەی لەسێدارەدانە. "