هاوپەیمانیی نەسر کە لە هەڵبژاردنی رابردوودا ٤٢ کورسیی هەبوو، لەم هەڵبژاردنەدا تەنیا چوار کورسیی بەدەستهێناوە، هەروەها هاوپەیمانیی فەتح، کە شەش لایەنی حەشدی شەعبیی تێدایە، لە هەڵبژاردنی رابردوودا ٤٧ کورسیی هەبوو، لەم هەڵبژاردنەدا بەپێی ئەنجامە بەراییەکان ١٧ کورسیی هێناوە، ئەنجامێک کە هەڕەشەی هادی عامری، سەرۆکی هاوپەیمانییەکەی بەدوادا هات و گوتی، "ئەو ئەنجامە قبووڵ ناکەن".  ئەبو میساق سامەڕایی، سەرکردە لە هاوپەیمانیی فەتح دەڵێت، "ئەنجامەکان شۆکهێنەر بوون، بەڵام ئەو هەواڵانەی لە کۆمیسیۆنەوە دێن شۆكهێنەرترن، زیاتر لە سێ هەزار و ٦٠٠ سندوقی نەکراوە جێی پرسیار و سەرسوڕمانی زۆری ئێمەن، کۆمەڵگە و بنکە جەماوەرییەکانمان گوشارمان دەخەنەسەر بۆ دۆزینەوەی ژمارەیەکی زیاتری ئەو سندوقانە کە شاردراونەتەوە و نەکراونەتەوە، بۆئەوەی بکرێنەوە و بژمێردرێن. نە ٢٠، نە ٢٥ و نە ٣٠ کورسی ئیستیحقاقی ئێمە نییە، پێش هەڵبژاردن گوتم، فەتح سوورە لەسەر ئەوەی زیاتر لە ٥٠ کورسی بەدەستبهێنێت، بەڵام سوپاس بۆ خوا ئێمە سوورین بۆئەوەی تاوەکو دوا خاڵی یاسایی بڕۆین بۆ گەڕاندنەوەی مافە زەوتکراوەکانمان".  كەمكردنی ژمارەی كورسییەكانی حەشدی شەعبی بە واتای كەمبوونەوەی كاریگەرییان لە مەیدانی سیاسیی عێراق نییە، چونكە هێزی چەكداری و كەرەستەی گوشاری بەهێزیان لەبەردەستدایە بۆئەوەی وەكو ئەكتەرێكی سیاسی بمێننەوە.  سەركەوتنی سەدر شتێكی چاوەڕوانكراو بوو. ژمارەی کورسییەکانی لە ٥٤ کورسییەوە بووە ٧٢ کورسی؛ بەڵام ئەو بردنەوەیە گۆڕەپانەکەی بۆ سەدر تەخت نەکردووە، سەدر کە دەڵێت سەرۆکوەزیرانی داهاتوو لە رەوتەکەیان دەبێت، بۆئەوەی حکومەتێکی سەقامگیر پێکبهێنێت، ناچار بە دانوستاندن لەگەڵ گرووپە پرۆ - ئێرانییەكان دەبێت.  بەپێی ئەنجامی بەرایی هەڵبژاردن، هیچکام لە حیزب و هاوپەیمانییەکان کورسیی پێویستیان بۆ پێکهێنانی حکومەت نەهێناوە، بۆیە گەورەترین فراکسیۆنی پەرلەمانی، کە تاوەکو ئێستا سەدرییەکانن، دوای ئەوەی لەلایەن سەرۆککۆمارەوە رادەسپێردرێت، دەبێت بەدوای هاوپەیماندا بگەڕێت بۆئەوەی ١٦٥ کورسی بۆ پێکهێنانی حکومەت کۆبکاتەوە.