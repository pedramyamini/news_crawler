بەرهەم ساڵح، سەرۆککۆماری عێراق رۆژی یەکشەممە ٢١ی تشرینی دووەمی ٢٠٢١ لەگەڵ حەیدەر عەبادی، سەرۆکوەزیرانی پێشووتری عێراق و سەرۆکی هاوپەیمانیی نەسر لەبارەی دۆخی گشتیی وڵات و هەڵبژاردن و ئەنجامەکانی گفتوگۆیان کرد.  بەپێی راگەیێندراوێکی سەرۆکایەتیی کۆماری عێراق، لە دیدارەکەدا جەختکرایەوە لە پێویستیی پاراستنی ئاسایش و سەقامگیری، بەھێزکردنی ئاشتیی کۆمەڵایەتی، یەکڕیزیی نیشتمانی، پێکەوەژیانی نێوان سەرجەم پێکهاتەکان، سازان و دیالۆگ بۆ چارەسەرکردنی کێشە هەڵپەسێردراوەکان.  سەبارەت بە هەڵبژاردنەکە و ئەنجامەکەی، جەخت لە گرنگیی پاراستنی پرۆسەی دیموکراسی و پێویستیی یەکلاکردنەوەی تانە و سکاڵاکان بەپێی یاسا و لە رێگەی دەسەڵاتی دادوەری و بە شێوەیەکی پیشەیی و بێلایەنانە کرایەوە تاوەکو ئەنجامەکە لەسەر بنەمای یاسایی و دەستوور بێت بە ئاراستەی پێکهێنانی حکومەتێکی کارای کاریگەر کە لە ئاست قۆناخەکە و جێبەجێکردنی داوا رەواکانی خەڵک بێت بۆ ژیانێکی باشتر.  بەپێی ئەنجامە بەراییەکانی هەڵبژاردنی پەرلەمانی عێراق کە لە ١٠ی ئۆکتۆبەری ٢٠٢١ بەڕێوەچوو، رەوتی سەدر ٧٣ کورسی، هاوپەیمانیی تەقەدووم بە سەرۆکایەتیی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی و یەکێتیی نیشتمانیی کوردستان ١٦ کورسییان بەدەستهێناوە.  رۆژی شەممە ٢١ - ١١ - ٢٠٢١ عیماد جەمیل، ئەندامی تیمی میدیایی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، هەندێک تانە لە ئەنجامی هەڵبژاردن دراون؛ لەلایەن دەستەی دادوەری لە کۆمیسیۆنی باڵای سەربەخۆی هەڵبژاردنەکانەوە لە بەرژەوەندیی تانەلێدراو بڕیاردراوە، بۆیە ئەگەری هەیە گۆڕانکاری لە هەندێک لە کورسییەکان رووبدات.  بە گوتەی ئەو ئەندامەی تیمی میدیایی کۆمیسیۆن، رەنگە گۆڕانکارییەکان پێنج بۆ شەش کورسی بن، لە پارێزگاکانی هەولێر، نەینەوا، کەرکووک، بەغدا، بەسرە و بابل.  عیماد جەمیل گوتیشی، "تاوەکو ئێستا ناوی هیچ بەربژێرێک یەکلایی نەبووەتەوە؛ نازانین کێ سەردەکەوێت و کێ دادەبەزێت؛ رەنگە ئەوەی تانەی لێدراوە سەرنەکەوێت، بەڵكو کەسێکی دیکە بە جیاوازیی دەنگ سەربکەوێت. چاوەڕوانی ئەنجامی کۆتایی تانەکان و دەنگەکان دەکەین و دواتر کۆمیسیۆن ئەنجامی فەرمی رادەگەیێنێت. تاوەکو ئێستاش کۆمیسیۆن و دەستەی دادوەری ناوی هیچ بەربژێرێکیان رانەگەیاندووە و هیچ ئاماژەیەکیان نەداوە کە چ بەربژێرێک سەردەکەوێت و چ بەربژێرێکیش دادەبەزێت و کورسییەکەی لەدەستدەدات".