ئەمڕۆ یەکشەممە، ٧ - ١١ - ٢٠٢١،  لەراگەیێندراوێکدا عەمار حەکیم، سەرۆکی هاوپەیمانیی هێزی دەوڵەت لەبارەی هێرشکردنە سەر ماڵەکەی مستەفا کازمی، سەرۆکوەزیرانی عێراق رایگەیاند، "ئەو هێرشە سەرکۆنەکراوە و ئەگەری هەیە ببێتە ئاڵۆزکردنی هەڵوێستەکان و شکۆی دەوڵەتی عێراق بخاتە بەر مەترسی و ناوبانگی عێراق لەبەردەم رای گشتی نێودەوڵەتی بروشێنێت، بە ئامانجکردنی ماڵی سەرۆکی بەرزترین دەسەڵاتی جێبەجێکردن لە وڵاتدا، پێشهاتێکی مەترسیدارە و سەرکێشیکردنە بەو دەستکەوتانەی لەسەر ئاستی ئەمنی و سیاسی و ئابووری بەدەستهاتوون".  بەرەبەیانی ئەمڕۆ یەکشەممە ٧ی تشرینی دووەمی ٢٠٢١، دوای کاژێر ٠٢: ٠٠ لە رێگەی فڕۆکەیەکی بێفڕۆکەوانەوە هێرشکرایە سەر ماڵی مستەفا کازمی سەرۆکوەزیرانی عێراق لە ناوچەی سەوز.  میدیاکانی عێراق رایانگەیاند، سێ لە پاسەوانەکانی ماڵی مستەفا کازمی سەرۆکوەزیرانی عێراق لەکاتی بەئامانجکردنی ماڵەکەی لەلایەن فڕۆکەیەکی بێفڕۆکەوانەوە، برینداربوون.   هەمان ئەم سەرچاوانە جەختیان لەوە کردەوە، پاسەوانەکان لەلایەن هێزی تایبەتی پاسەوانەکانی ماڵی کازمییەوە بەخێرایی نێردراونەتە نەخۆشخانەکان و زانیاری لەبارەی تەندروستییان نەزانراوە.   بەپێی زانیارییەکانی رووداو چەند خولەکێک پێش هێرشەکە بە سەرۆکوەزیرانی عێراق راگەیێندراوە کە هێرش دەکرێتە سەر ماڵەکەی، بۆیە ئاگاداربووە و توانیویەتی رزگاری بێت.