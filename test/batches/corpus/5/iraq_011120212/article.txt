جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند: "لە کۆی ٢ هەزار و ١٩٥ وێستگەی دەنگدان، کە بەشێک لەلایەنەکان تانەیان لە ئەنجامەکانییان دابوو، ژماردنی دەستیی دەنگەکانی نزیکەی ٢ هەزار وێستگە تەواوبوون، تەنیا بەشێک لە وێستگەکانی پارێزگای زیقار و پارێزگای سەڵاحەدین ماون".  سەبارەت بە ئەنجامی ژماردنی دەستیی دەنگی ئەو وێستگانە، غەلای گوتی: "تاوەکو ئێستا ژماردنی دەنگەکان بە ئەلیکترۆنی و دەستی هیچ جیاوازییان نەبووە، دوای تەواوبوونی تانەکان و یەکلاییکردنەوەی ژمارکردنی دەستیی دەنگەکان، ئەنجوومەنی کۆمیسیاران بڕیار لە پاشکۆی تانەکان دەدات، کە بریتییە لە پێدانی بەڵگەنامە و سەلمێنراوی تانەکان کە رەنگە پێویست بکات ژمارەیەکی دیکە لە وێستگەکانی دەنگدان بکرێنەوە و بژمێردرێنەوە، واتە وێستگەی نوێ نەوەک ئەوانەی بەدەست ژمێردراون".  رۆژی ١٠ی ئۆکتۆبەری ٢٠٢١، هەڵبژاردنی خولی پێنجەمی ئەنجوومەنی نوێنەرانی عێراق بەڕێوەچوو، دوای کەمتر لە ٢٤ کاژێر کۆمیسیۆن ئەنجامە بەراییەکانی هەڵبژاردنەکەی راگەیاند، بەڵام ئەنجامەکان ناڕەزایی هەندێک لە لایەنەکانی لێکەوتەوە.  رۆژی ٢٠ی ئۆکتۆبەر کۆمیسیۆنی هەڵبژاردنەکان رایگەیاند ژمارەی تانەکان لەسەر ئەنجامەکانی هەڵبژاردن هەزار و ٤٣٦ تانە بووە، ٢٩٧ سکاڵاش تۆمارکراون. تانەکان کۆمیسیۆنی ناچارکرد بە کردنەوەی سندوقەکانی دەنگدان و ژماردنی دەستیی دەنگەکان، کە ناڕازییەکان لە ئەنجامەکان داوایان دەکرد. لە ٢٧ی ئۆکتۆبەرەوە کۆمیسیۆن دەستی بە جیاکردنەوەی دەستیی دەنگەکانی وێستگەکان کردووە.  بەپێی گوتەبێژی باڵای سەربەخۆی هەڵبژاردنەکان دوای یەکلاییکردنەوەیان ژمارەی تانەکان لەسەر ئەنجامی هەڵبژاردکان بریتی بووە لە ئەنجامەکانی ٢ هەزار و ١٩٥ وێستگەی دەنگدان لە ١٤ پارێزگای عێراق کە بەمشێوەیەیە:  - بەغدا / بەری کەرخ: ٣٥٠ تانە  - بەغدا / بەری رەسافە: ١٢٠ تانە  تانە لە ئەنجامی هەڵبژاردنەکان بەشی زۆریان لەلایەن ئەو لایەنانەوە دراوە، کە لە "چوارچێوەی هاوئاهەنگی" خۆیان رێکخستووەتەوە ئەوانیش بریتین لە هەریەک لە هاوپەیمانیی فەتح، هاوپەیمانیی دەوڵەتیی یاسا، هاوپەیمانیی قیوە دەولە، جووڵانەوەی عەتا و حیزبی فەزیلە.  لەبارەی سکاڵاکانیشەوە، بەپێی راگەیێندراوی کۆمیسیۆنی باڵای سەربەخۆی هەڵبژاردنەکانی عێراق کە ٢٠ی ئۆکتۆبەر بڵاویکردووەتەوە، کۆی گشتی سکاڵاکان لە ئەنجامی هەڵبژاردنەکە ٣٩٧ سکاڵا بوون؛ ٣٦١ سکاڵایان لە ئەنجامی گشتی و ٢٧ کاڵایان لە ئەنجامی تایبەت بوون، کۆمیسیۆن ئەو ٣٩٧ سکاڵایەی بەم شێوەیە پۆلێنکردووە: ١٦١ زەرد، ١٣٨ سەوز و ١٠ سکاڵا سوور، هەروەها ٨٨ سکاڵاش بۆ پۆلینکردن کاریان لەسەر دەکرێت.  رۆژانی ٨ و ١٠ی ئەم مانگە هەڵبژاردنی پەرلەمانی عێراق بەڕێوەچوو و ئەنجامە بەراییەکانیش دەریدەخەن، رەوتی سەدر گەورەترین براوەی هەڵبژاردنە و ٧٣ کورسی پەرلەمانی بەدەستهێناوە؛ هاوپەیمانیی تەقەدوم بە سەرۆکایەتی محەممەد حەلبووسی ٣٧ کورسی، پارتی دیموکراتی کوردستان ٣٣ کورسی؛ هاوپەیمانیی دەوڵەتی یاسا ٣٣ کورسی بەدەستهێناوە، بەڵام هاوپەیمانیی فەتح کە لە خولی پێشووی پەرلەمان ٤٧ کورسی هەبوو لەم هەڵبژاردنەدا تەنیا ١٥ کورسی بەدەستهێناوە؛ هاوکات سەربەخۆکان ٣٥ کورسییان لە ٣٢٩ کورسییەکەی پەرلەمان بردووەتەوە.