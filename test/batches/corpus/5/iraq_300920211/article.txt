جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە میدیای فەرمی عێراقی راگەیاند، کۆمیسیۆن هاوئاهەنگی کردووە لەگەڵ وەزارەتی کۆچ و کۆچبەران بۆ دیاریکردنی شوێنی ئاوارەکان و کەمپەکان. لیژنەیەک بە سەرۆکایەتی دادوەر، فەیاز یاسین، پێکهێنراوە بۆ دیاریکردنی ژمارەی ئەو ئاوارانەی لە کەمپەکاندان. لیژنەکەش سەردانی کەمپەکانی کرد و داتاکانی تۆمارکردووە و کارتی بایۆمەتری چاپ و دابەشکردووە.   گوتەبێژی کۆمیسیۆنی باڵای سەربەخۆی هەڵبژاردنەکانی عێراق ئاماژەی بەوەکرد، لە هەموو عێراقدا، ٣٠٩ وێستگەی دەنگدان بۆ ئاوارەکان هەیە، کە نزیک لە شوێنی خۆیان دەنگدەدەن، ١٢٠ هەزار و ١٢٦ ئاوارەش مافی دەنگدانیان هەیە.   جومانە غەلای راشیگەیاند، دەنگدانی تایبەت هێزە ئەمنییەکان دەگرێتەوە کە ژمارەیان زیاترە لە ملیۆنێک دەنگدەرە، ئەمانە دابەشبوونە بەسەر ٢٥٨٤ وێستگەی دەنگدانی تایبەت، لەگەڵ ٧ وێستگەی دەنگدان بۆ زیندانییەکان کە ژمارەیان ٦٠٠ زیندانییە. هاوکات گوتیشی؛ تەنیا ئەو سزادراوانە دەتوانن دەنگ بدەن، کەمتر لە ٥ ساڵ سزای زیندانیکردنیان بەسەردا سەپێنراوە.   لەم هەڵبژاردنەدا ٣٢٤٩ بەربژێر بەشداربوون، تاوەکو ئێستا شەش بەربژێر دوورخراونەتەوە و بەربژێرێکیش گیانی لەدەستداوە، ئێستا ٣٢٤٢ بەربژێر ماون. بەشێکیان سەربەخۆ و ئەوانی دیکەشیان بەربژێری ٢١ هاوپەیمانی و ١٠٩ پارت و لایەنی سیاسین. ئەو بەربژێرانەش رکابەری دەکەن بۆ بەدەستهێنانی ٣٢٩ کورسی پەرلەمان.  کۆمیسیۆنی هەڵبژاردنەکانی عێراق دەڵێت، ژمارەی ئەو کەسانەی کە لە هەڵبژاردنی پێشوەختی پەرلەمانی عێراق لە مانگی ئۆکتۆبەری ٢٠٢١ دا مافی دەنگدانیان هەیە ٢٤ ملیۆن و ٢٩ هەزار و ٩٢٧ کەسە، کە لە ٨ هەزار و ٢٧٣ ناوەندی دەنگدان لە هەموو عێراق و هەرێمی کوردستان دەنگدەدەن.