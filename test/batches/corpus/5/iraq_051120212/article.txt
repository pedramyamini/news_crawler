ئەمڕۆ هەینی، ٥ - ١١ - ٢٠٢١، شێخ محەممەد تەمیمی، پێشنوێژ و وتارخوێنی ' نوێژی یەکگرتووی شیعە و سوننە ' لە قەزای شارەبان بە تۆڕی میدیایی رووداوی گوت: "نوێژە هاوبەشەکەی ئەمڕۆ رووداوێکی مێژووییە لە قەزای شارەبان دوای ئەوەی ئەم شارۆچکەیە نزیک بوو لەوەی کە شەڕی مەزهەبی تێیدا بەرپاببێت، کە ئەگەری هەبوو تەڕ و وشک پێکەوە بسووتێنێت".  رۆژی پێنجشەممە ٤ - ١١ - ٢٠٢١، موقتەدا سەدر، رێبەری رەوتی سەدر، بەهۆی ئەو گرژییانەی ٢٦ی ئۆکتۆبەر لە نێوان بەشێک لە شیعە و سوننەکانی گوندەکانی قەزای شارەبان و کەوتەوە و ژمارەیەک کەس کوژراون و زیاتر لە ٣٠٠ خێزان ئاوارەبوون، داوای کرد نوێژی یەکگرتوو لەنێوان سوننە و شیعەکان بکرێت و گوتی هەینی نوێژتان یەک بێت.  شێخ محەممەد تەمیمی لەبارەی ئەو نوێژەوە زیاتر گوتی: "بەڕێز موقتەدا سەدر، هەمیشە خاوەن هەڵوێست بووە کە هەڵوێستەکانی ئەو هۆکاربوون بۆ دەربازکردنی عێراق لە ستەمکاریی مەزهەبی کە کەس تێیدا پارێزراو نییە، بۆیە ئەو عێراقی لەم ئاشووبە کوێرانەیە دەرکرد، کە هەندێک کاری لەسەر دەکەن و خێر و چاکەیان بۆ عێراق ناوێت، ئەوان ویستیان ئەو ئاشووبە بنێنەوە، بۆیە بەڕێز موقتەدا سەدری سەرکردە بڕیاری دا رووبەڕووی ئەو ئاشووبە ببێتەوە و بە نوێژێکی یەکگرتوو وەڵامی سەرجەم ئەو کێشانە بداتەوە".  شێخ محەممەد تەمیمی  باسی گرنگی ئەو نوێژەی کرد و گوتی: "دەکرێت ئەم نوێژە بە نوێژی ملیۆنی ناوببرێت، چونکە ئەوەی من دەیبینم زۆر گەورەیە و ئێستا شارۆچکەکە تەواو قەرەباڵخ بووە و لەدوێنێوە هاتووچۆکردن ئاسایی بووەتەوە".  لەبارەی بەدەمەوەچوون بۆ نوێژی هەینیی هاوبەشی نێوان پێکهاتەکانی شارەبان، شێخ محەممەد تەمیمی گوتی: "وەڵامدانەوەیەکی باش بۆ داواکارییەکەی موقتەدا سەدر هەیە و هەمووان بە سوننەکانیشەوە بەدەمییەوە هاتوون و دوێنی وەقفی سوننە بڕیاری دەکرد بە راگرتنی نوێژەکانی هەینی لە سەرجەم مزگەوتەکان و رووکردنە ئەم نوێژە هاوبەشە وەکو بەدەمەوە هاتن بۆ دەستپێشخەرییەکەی بەڕێز موقتەدا سەدر، کە ئەمەش کارێکی پیرۆزە".  لەبارەی  گرژییەکانی نێوان سوننە و شیعەکان بەدیاریکراوی لە قەزای شارەبان، شێخ محەممەد تەمیمی گوتی: "هیچ کێشەیەک لە نێوان رۆڵەکانی سوننە و شیعە نییە، بەڵکو ئەوەی هەیە کێشە و ناکۆکییە لەنێوان سیاسەتمەدارەکان، ئەگەر نا هەمووان تێکەڵین و کەس کێشەی نییە و هەمووان دەزانن خەڵکێک هەیە دەیانەوێت ئاشووب بنێنەوە و ئەگەر ئاشووبێک لە شارەبان هەبێت کە دەروازەیەکە بەڕووی بەغدا ئەوە بەغداش دەگرێتەوە، بۆیە هیچ نییە".  شێخ محەمەد تەمیمی، پێشنوێژ و وتارخوێنی نوێژی یەکگرتووی شیعە و سوننە لە قەزای شارەبان  هەروەها باسی لە رەوشی قەزای شارەبان کرد لە ئەمڕۆ هەینی و گوتی: "تاوەکو دوێنێ تاڕادەیەک خەڵک کەمتر دەبینران لە شوێنەکان و بازاڕەکان، بەڵام دوای بڕیارەکەی بەڕێز موقتەدا سەدر، ئێستا جموجۆڵ کەوتووەتە نێو خەڵکەوە و هەروەها ژیان ئاسایی بووەتەوە و ئەمڕۆ شارەبان پێشوازی لە ملیۆنان نوێژکەر دەکات".  رۆژی ٢٦ی ئۆکتۆبەری ٢٠٢١، چەکدارانی داعش هێرشیان کردە سەر گوندی رەشادی شیعەنشین لە شارەبان لە پارێزگای دیالە؛ هێرشەکە نزیکەی ٣٠ کوژراو و برینداری لێکەوتەوە. دوای رووداوەکە بەشێک لە شیعەکانی ئەو پارێزگایە، بەتایبەتی گوندەکانی دەروبەری شارەبان سوننەکانییان بە هاریکاریکردنی داعش تۆمەتبارکرد و هێرشیانکردە سەر گوندە سوننەنشینەکان و چەند کەسێکیان لێ کوشتن و ژمارەیەک خانووشیان سووتاندن.