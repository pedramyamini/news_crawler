شەوی رابردوو چوارچێوەی هاوئاهەنگی لە ماڵی هومام حەموودی، سەرۆکی ئەنجوومەنی باڵای ئیسلامیی، یەکێک لە پێکهێنەرەکانی چوارچێوەی هاوئاهەنگی، کۆبوونەوە و بەرەبەریانی ئەمڕۆ پێنجشەممە راگەیێندراوێکیان بڵاوکردەوە و تێیدا رایانگەیاند "وردبوونەوە بۆ رووداوەکانی دانیشتنەکەی یەکشەممە و پێشێلکارییە یاسایی و دەستوورییە ئاشكراکانی نێوی دەکەین کە بەهۆیەوە هەندێک ئەنجامی لێکەوتەوە کە پشت بە بنەما دەستووری و یاساییەکان نابەستێت، بەردەوام دەبین لە تانە لای دادگەی فیدراڵی بۆ چارەسەرکردنی ئەو کەموکوڕییە گەورەیەی لە کۆبوونەوەی یەکەمی ئەنجوومەنی نوێنەراندا روویدا".  ئەم راگەیێندراوە لەکاتێکدایە شەوی رابردوو موقتەدا سەدر لە تویتێکدا رایگەیاند، "رێگە بە هیچ کەسێک نادەین، ئەگەر هەر کەسێک بێت، هەڕەشە لە هاوبەشەکانمان یان ئاشتی کۆمەڵایەتی بکات.. گەڕانەوە بۆ شەڕ و کوشتاری تائیفی یان تووندوتیژی نییە، بەڵکو یاسا دادوەر دەبێت".  چوارچێوەی هاوئاهەنگی پێیوایە، "ئاڕاستەی دەستکەوت و مافە دەستوورییەکان راست نییە و لەنێوخۆیدا ئاماژەی تەنگەژەیەکی سیاسی و کۆمەڵایەتی هەڵگرتووە، کە رێگری لە هەر سەرکەوتنێکی هەوڵی حکومی و پەرلەمانی بۆ بەدەستهێنانی داواکاری و ویستی گرنگی گەل و کەمکردنەوەی ئازارەکانی و باشترکردنی دۆخی خزمەتگوزاری و ئابووری، دەکات".  لە بەشێکی دیکەی بڵاوکراوەکەدا هاتووە، "هاوتایی پێوەرەکان چ لە جێبەجێکردنی دەستوور یان هەڵوێستی سیاسی، دەستەبەری دامەزراندنی دۆخێکی هاوسەنگ و سەقامگیر دەکات و بنەماکانی متمانە لە نێوان هاوبەشانی سیاسیدا دروستدەکات و هەوڵەکان یەکدەخات بۆ بەدەستهێنانی ئامانجە نیشتمانییە هاوبەشەکان و هەڕەشە و مەترسییەکان لە عێراق دووردەخاتەوە".   چوارچێوەی هاوئاهەنگی هەروەها دەشڵێت: "پێمانوایە گفتوگۆی راشکاوانەی راستەوخۆ و پابەند بە ئامانجە هاوبەشە نیشتمانییەکان، ئاسانترین بژارە و خێراترینە بۆ تێپەڕاندنی تەنگژەکان و گەڵاڵەکردنی چارەسەرە درێژخایەنەکان".  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراقدا، هەڵبژاردنی دەستەی سەرۆکایەتی بەڕێوەچوو. بۆ هەڵبژاردنی سەرۆکی پەرلەمانی عێراق ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا و وەکو سەرۆکی پەرلەمان هەڵبژێردرا؛ بۆ هەڵبژاردنی هەردوو جێگری سەرۆکی پەرلەمانیش ٢٢٧ پەرلەمانتار دەنگیان دا، ١٨٢ پەرلەمانتاریان دەنگیان بە حاکم زاملی دا کە نوێنەری سەدرییەکان بوو، هەروەها ٢٢٦ پەرلەمانتاریش بەشدارییان لە دەنگدان بۆ هەڵبژاردنی شاخەوان عەبدوڵلا کرد و ١٨٠ پەرلەمانتار دەنگیان پێدا و بووە جێگرێکی دیکەی سەرۆکی پەرلەمانی عێراق.  دوای هەڵبژاردنی دەستەی سەرۆکایەتیی پەرلەمان، سەدر لە تویتێکدا رایگەیاند، "یەکەمین موژدەی پێکهێنانی حکومەتی زۆرینەی نیشتمانییە، بەم بۆنەیەوە پیرۆزبایی لە گەلی عێراق دەکەم بۆ ئەم هەنگاوە کە هەنگاوی یەکەمە بەرەو بونیادنانی عێراقێکی ئازاد و سەربەخۆ، بەبێ پاشکۆیەتی و تایفیەت و رەگەزی و گەندەڵی".  هەر دوای کۆبوونەوەکەی پەرلەمان لە راگەیێندراوێکدا چوارچێوەی هاوئاهەنگی رایگەیاند: "لە هەفتەکانی رابردوودا ئاگاداری هەموو هەوڵە دڵسۆزەکان بووین لەپێناو رێگریکردن لە بەریەککەوتنی سیاسی، قووڵکردنەوەی قەیرانی کۆمەڵایەتی و سیاسی کە ئەنجامی یاریکردنە بە ئەنجامەکانی هەڵبژاردن".    چوارچێوەی هاوئاهەنگی ئاماژە بەوە کرد، کە هەوڵی جیددیان داوە بۆ رێگریکردن لە خراپبوونی دۆخەکە و دەشڵێت: "ئەو سەنگەربەندییەی کە ئەمڕۆ بینیمان، هۆشداری دەدات لەبارەی دۆخێکی زۆر مەترسیدار. سەرکۆنەی ئەوە دەکەین کە ئەمڕۆ لە پەرلەمان روویدا لە پەلاماردانی سەرۆکی تەمەنی پەرلەمان و نانەوەی پشێوی لە دانیشتنەکەدا، ئەوەش وایکرد سەرۆکی تەمەن داوای هەڵپەساردنی دانیشتنەکە بکات بۆ وردبینیکردنی یاسایی لەو تانەیەی کە لەبارەی یاسایینەبوونی رێکارەکانی بەربژێرکردن پێشکەشکرا، بەڵام هێرشکردنە سەری وایکرد توانای خۆڕاگریی نەمێنێت و گوێزرایەوە نەخۆشخانە؛ بە داخێکی زۆرەوە هەندێک لە فراکسیۆنەکان بێ هیچ پشتوانییەکی یاسایی بەردەوامبوون لە رێکارەکانی دانیشتنەکە".  چوارچێوەی هاوئاهەنگی گوتیشی: "ئاڵۆزکردنی دۆخەکە دەخەینە ئەستۆی ئەو لایەنە سیاسییانەی کە لە پشت ئەم دۆخەوەن، لەگەڵ هەموو لێکەوتەکانی ئەم تاکڕەوی و بەکارهێنانی تووندتیژی و پشێوییە بۆ سەپاندنی ویست".  لە بەشێکی دیکەی راگەیێندراوەکەدا هاتبوو، بەپێی رێکارە دەستوورییەکان، گەورەترین فراکسیۆنیان لە رووی ژمارەوە تۆمارکردووە و ئاماژە بەوەش دەکات وەڵامی "ئەو تاکڕەویی و نابەرپرسیارییانە لە بڕیاری سیاسی دەدەینەوە و رێگری دەکەین وڵات بەرەو نادیار ببرێت". ئاماژە بەوەش دەکەن، "دان نانێن بە ئەنجامی دانیشتنی هەڵبژاردنی سەرۆکی ئەنجوومەنی نوێنەران و هەردوو جێگرەکەی، بەوپێیەی بەبێ ئامادەبوونی سەرۆکی تەمەن کراوە، کە تائێستا ئامادەیە ئەرکەکانی خۆی رایی بکات".