حەسەن شاکر، بەربژێری هاوپەیمانی فەتح بە (تۆڕی میدیایی رووداو)ی رایگەیان: "بەشێکی زۆر لە چەکدارانی حەشدی شەعبی ناتوانن دەنگبدەن، چونکە لە بەرەکانی شەڕن. هەندێکی دیکەش لە ناوچەی دوورە دەستن لە دەنگدان بێبەش دەبن. لەکاتێکدا دەستووری عێراقی مافی دەنگدانی عێراقییەکانی گەرەنتی کردووە، بەڵام حکومەت دەنگدانی لێسەندنەوە، ئەمەش لە هیچ وڵاتێکی جیهان رووی نەداوە.   حەسەن شاکر، کە هاوکات ئەندامی پەرلەمانی عێراقە گوتیشی ئێمە لە ساڵی ٢٠٢١ ین، ناوی هەموو چەکدارانی حەشدی شەعبی تۆمارکراون، پلەیان هەیە و مانگانە لە رێگەی ماستەر کارد مووچە وەردەگرن، ئەمانە راستەوخۆ لە ئیدارەی دەستەی حەشدی شەعبی فەرمین و ژمارەکەشیان زانراوە. کۆمیسیۆن و حکومەت دەیانتوانی داوا بکەن و لە ماوەی چەند کاژێر ناوەکانیان بۆ رەوانە دەکرا.   بەپێی بڕیاری کۆمیسیۆن و حکومەتی عێراق، چەکدارانی حەشدی شەعبی لە رۆژی دەنگدانی تایبەت لەگەڵ هێزە ئەمنییەکان ناتوانن دەنگبدەن، بەڵام لە رۆژی دەنگدانی گشتی دەتوانن دەنگبدەن.   نبراس ئەبو سۆدە، یاریدەدەری گوتەبێژی کۆمیسیۆنی باڵای سەربەخۆی هەڵبژاردن بە (تۆڕی میدیایی رووداو)ی راگەیاند، پێشتر داوای ناوی چەکدارانی حەشدی شەعبی کردووە، بەڵام دەستەی حەشدی شەعبی لە ناردنی ناوەکان دواکەوت، بۆیە ئەوان ناتوانن لە رۆژی دەنگدانی تایبەت دەنگ بدەن.  حەسەن شاکر پێیوایە، هاوپەیمانی فەتح رۆژ لە دوای رۆژ بەهێز دەبێت، نزیکە لە شەقام و شەقامیش لەو نزیکە، زۆربەی بەربژێرەکانیش لە هەناوی حەشدی شەعبین و دەشڵێت: "فەتح  پلەی یەکەم بەدەستدەهێنێت".  حەشدی شەعبی لە ساڵی ٢٠١٤ بە فتوای عەلی سیستانی مەرجەعی باڵای شیعەکان پێکهێنراوە، لە کۆتایی ساڵی ٢٠١٦ دا لە پەرلەمان یاسای بۆ دەرچووە و نزیکەی ١٥٠ هەزار چەکداری هەیە.