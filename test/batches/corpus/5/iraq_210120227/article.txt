ئەمڕۆ هەینی ٢١ی کانوونی دووەمی ٢٠٢١، محەممەد لەفتە، بەڕێوەبەری پەروەردەی زیقار بە تۆڕی میدیایی رووداوی گوت: "ئەو قوتابخانەیە خێرخوازێک لەساڵی ٢٠١٩ دروستیکردووە لەسەر ئەو بنچینەیەی قوتابخانەیەکی تەواوکراوە  دواتر بکرێتەوە، ئەو قوتابخانە لەناوچەیەکی چۆڵەوانیی قەزای قەلعەت سوکەری سەر بە پارێزگای زیقارە".  محەممەد لەفتە گوتیشی: "ئێمە قوتابخانە ناکەینەوە ئەگەر تەواونەکرابێت ئیدی دەوڵەت دروستیبکات یان خێرخواز، بەڵام ئەو  قوتابخانەیە بەهۆی گوشاری سیاسییەوە کرایەوە".  بەپێی گرتەیەکی ڤیدیۆیی، ئەو قوتابیانە لەسەر ژمارەیەک لە کورسی لە شوێنێکی چۆڵدا  دانیشتوون کە هیچ دیوار و بنمێچێکی، بەتایبەت کە ئێستا پلەکانی گەرما لەهەموو عێراق بۆ ئاستی سفر و خوار سفر دابەزیوون، ئەمەش نیگەرانیی خەڵک بەتایبەت شارەزایانی بواری پەروەردەی بەدوادا هات.  محەمەد لەفتە، بەڕێوەبەری پەروەردەی زیقار  ئەوەشی ئاشکراکرد کە: " قوتابخانەکە بە سێ پۆلەوە کراوەتەوە و ئەمساڵ بەهۆی پێویستیی زۆر بۆ کردنەوەی پۆلی شەشەم ئەوە وایکرد پۆلێکی دیکە لە دەرەوەی قوتابخانەکە بکرێتەوە".  پێشتر بانکی نێودەوڵەتی هۆشداریی دا لە خراپی ئاستی خوێندن لەعێراق و بە خراپترین لەسەر ئاستی رۆژهەڵاتی ناوەڕاست و باکووری ئەفریقیای ناوی هێنابوو.  بەڕێوەبەری پەروەردەی زیقار، کە ماوەی سێ مانگ دەبێت پۆستەکەی وەرگرتووە دەڵێت بەڕێوەبەری قوتابخانەکە بەهیچ شێوەیەک ئاگاداری نەکردوونەتەوە و گوتی: "تەنانەت بەرپرسی پەروەردەی قەلعەت سوکەریش پێیڕانەگەیاندووین کە حاڵەتێکی لەو جۆرە هەیە، کاتێک پرسیاریشم کرد پێیانگوتم کە خێرخوازەکە نەیتوانیوە قوتابخانەکە تەواوبکات و ئێمەش ناتوانین تەواوی بکەین".  باسی لەوەشکرد هەرچەندە کەرەڤانە هەیە، بەڵام وەزارەتی پەروەردە رێگە بە خوێندن لەنێو کەرەڤانە نادات، بەتایبەت دوای رووداوی ئاگرکەوتنەوە لە نەخۆشخانەی چارەسەرکردنی تووشبووانی کۆرۆنا لەزیقار.  محەمەد لەفتە، لەبارەی چارەسەکردنی ئەو کێشەیە، گوتی: "بەبەڕێوەبەرەکەمان گوتووە پۆلەکان بگۆڕێت و ئەمڕۆ وەکو رێوشوێنێکی خێرا کەرەڤانەیەک دەنێرین بۆ قوتابخانەکە تەنانەت ئەگەر وەزارەتی پەروەردە لەسەر ئەوە لێپرسینەوەشمان لەگەڵدا بکات، کۆمپانیای پترۆناس لە ریفاعی کەرەڤانەیان بەدیاری پێبەخشیوین و دوای رەزامەندی وەرگرتنی قایمقام وەکو رێوشوێنێکی خێرا دایدەنێین".  بەپێی زانیارییەکانی بەڕێوەبەری پەروەردەی زیقار ژمارەی قوتابیانی ئەو ناوچەیەی قوتابخانەکەی لێیە ناگاتە ١٠٠ کەس.