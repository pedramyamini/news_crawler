دوای ئەوەی کە دەستەی سەرۆکایەتیی پەرلەمانی عێراق هەڵبژێردرا، ئێستا چاوەکان لەسەر ئەوەن کە پۆستی سەرۆککۆمار و سەرۆکوەزیران یەکلاییبکرێتەوە. رەوتی سەدر وەکو براوەی هەڵبژاردنەکان و خاوەنی ٧٣ کورسیی پەرلەمان بە مافی خۆی دەزانێت کە سەرۆکوەزیران دیاریبکات و حکومەتێکی زۆرینەی نیشتمانی پێکبهێنێت، بەڵام لایەنەکانی چوارچێوەی هاوئاهەنگی داوای ئەوە دەکەن کە حکومەتی سازان پێکبهێنرێت و هەموو لایەنەکان تێیدا بەشدار بن.  ئەمڕۆ ئەبو عەلی عەسکەری، بەرپرسی سەربازیی باڵای یەکینەکانی حیزبوڵڵای عێراق، کە بەشێکە لە حەشدی شەعبی، لە کەناڵی خۆی لە تیلیگرام رایگەیاند، "بەپێی ئاماژەکان لە گۆڕەپان و هەڵسەنگاندنی ئەمنی رۆژانی سەخت چاوەڕوانی عێراق دەکەن، لەو رۆژانەدا هەمووان زیانمەند دەبن".  لەبارەی کاردانەوەی لایەنەکانەوە بۆ پێکهێنانی حکومەتی زۆرینەی نیشتمانی، موقتەدا سەدر لە تویتێکدا رایگەیاند، "رێگە بە هیچ کەسێک نادەین، ئەگەر هەر کەسێک بێت، هەڕەشە لە هاوبەشەکانمان یان ئاشتی کۆمەڵایەتی بکات.. گەڕانەوە بۆ شەڕ و کوشتاری تائیفی یان تووندوتیژی نییە، بەڵکو یاسا دادوەر دەبێت".  موقتەدا سەدر، رێبەری رەوتی سەدر لەبارەی پێکهێنانی حکومەتی عێراقەوە رایگەیاند، "حکومەتی داهاتوو حکومەتی یاسایە و تێیدا دەرفەت بۆ پێشێلکاری نییە، ئەگەر هەر چییەک بێت و لە هەر کەسێکیش بێت".  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراقدا، هەڵبژاردنی دەستەی سەرۆکایەتی بەڕێوەچوو. بۆ هەڵبژاردنی سەرۆکی پەرلەمانی عێراق ٢٢٨ پەرلەمانتار دەنگیان دا، لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا و وەکو سەرۆکی پەرلەمان هەڵبژێردرا؛ بۆ هەڵبژاردنی جێگری یەکەمی سەرۆکی پەرلەمانیش ٢٢٧ پەرلەمانتار دەنگیاندا و ١٨٢ پەرلەمانتاریان دەنگیان بە حاکم زاملی دا و وەکو جێگری یەکەم هەڵیانبژارد، هەروەها ٢٢٦ پەرلەمانتاریش بەشدارییان لە دەنگدان بۆ هەڵبژاردنی جێگری دووەمی سەرۆکی پەرلەمان کرد و ١٨٠ پەرلەمانتار دەنگیان بە شاخەوان عەبدوڵڵا دا و وەکو جێگری دووەمی سەرۆکی پەرلەمانی عێراق دا هەڵبژێردرا.  دوای هەڵبژاردنی دەستەی سەرۆکایەتیی پەرلەمان، سەدر لە تویتێکدا رایگەیاند، "یەکەمین موژدەی پێکهێنانی حکومەتی زۆرینەی نیشتمانییە، بەم بۆنەیەوە پیرۆزبایی لە گەلی عێراق دەکەم بۆ ئەم هەنگاوە کە هەنگاوی یەکەمە بەرەو بونیادنانی عێراقێکی ئازاد و سەربەخۆ، بەبێ پاشکۆیەتی و تایفیەت و رەگەزی و گەندەڵی".