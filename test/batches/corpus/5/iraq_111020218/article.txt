مەناف حەسەن، بەرپرسی نووسینگەی هەڵبژاردنی لقی ١٤ی پارتی دیموکراتی کوردستان لە موسڵ بە تۆڕی میدیایی رووداوی راگەیاند، دوای جیاکردنەوەی ٨٠ % ی دەنگەکانی پارێزگای نەینەوا، پارتی ٩ کورسیی بەدەستهێناوە و لە بەدەستهێنانی کورسیی ١٠ یەمیش نزیکە.  بەرپرسی نووسینگەی هەڵبژاردنی لقی ١٤ی پارتی دیموکراتی کوردستان لە موسڵ گوتیشی، پارتی دوو کورسیی بازنەی یەک، کە مەخموور و گوێڕ و قەراج لەخۆدەگرێت، بەدەستدەهێنێت. پەیامنێری رووداویش دەڵێت، بەربژێرە براوەکان بریتین لە تەعما لهێبی و ئیخلاس دلێمی.  بە گوتەی مەناف حەسەن، پارتی لە بازنەی ٢ی پارێزگای نەینەوا کە باشیک، شێخان و تلکێف و ئەلقووش دەگرێتەوە، سێ بەربژێری سەرکەوتنیان بەدەستهێناوە؛ بەگوێرەی زانیارییەکانی رووداو، بەربژێرە براوەکان بریتین لە شەریف سلێمان، کاڤین مزووری و شێروان دووبەردانی.  بە گوتەی مەناف حەسەن، پارتی لە سنووری شنگال کە بازنەی سێی نەینەوایە سێ کورسیی بردووەتەوە و پەیامنێری رووداویش دەڵێت، مەحما خەلیل، ماجد شنگالی و ڤیان دەخیل ئەو سێ بەربژێرە براوەیەن.  ئەو بەرپرسەی پارتی لە موسڵ ئەوەشی خستەڕوو، بەربژێرێکیشیان لە سنووری زووممار سەرکەوتووە کە دەکەوێتە سنووری بازنەی چوار و پەیامنێری رووداویش گوتی، ئەو بەربژێرە ئیبراهم محەممەدە.  مەناف حەسەن باسی لەوەش کرد، جگە لەو ٩ کورسییە، بەربژێرێكی دیکەیان لەگەڵ بەربژێرێکی دیکە بەناوی رەعد حەدید لە رکابەریدایە و ئەگەری هەیە براوە بێت.