بەرنامەی "گفتوگۆی رۆژنامەنووس"ـی رادیۆی رووداو لەبارەی رۆڵی کورد لە پێکهێنانی حکومەتی عێراق و رێککەوتن لەگەڵ لایەنە شیعەکان بوو. بەرنامەکە بە بەشداریی عارف قوربانی، رۆژنامەڤان، د. فەرهاد عەلائەددین، سەرۆکی ئەنجوومەنی راوێژکارانی عێراق، هیوا مەحموود عوسمان، رۆژنامەڤان و ئاکۆ محەممەد، رۆژنامەڤان بوو.     د. فەرهاد عەلائەددین، سەرۆکی ئەنجوومەنی راوێژکارانی عێراق بە رادیۆی رووداوی راگەیاند: "ئێستا تا رادەیەک گفتوگۆی جیددی بۆ رێککەوتن دەستی پێکردووە. تا رادەیەک رێککەوتن لەناو سوننەکاندا کە عەزم و تەقەدوومن تەواو بووە، بەڵام لەناو کورددا هیچ دیار نییە کە هێشتا پارتی و یەکێتی دانەنیشتوون تاوەکو بگەنە رێککەوتن. بە شێوەیەکی گشتی جووڵە دەستی پێکردووە، بەڵام نەگەیشتوونەتە هیچ ئەنجامێک. "  هیوا مەحموود عوسمان، رۆژنامەڤان گوتی: "کورد تاوەکو ئێستا رێکنەکەوتوون و هیچیان دیار نییە. تا رێکنەکەوتنی کورد زیاتری پێبچێت و تیمی کورد دەستنیشان نەکرێت، لایەنە عێراقییەکان زیاتر دەتوانن لەنێوان هەولێر و سلێمانیدا یاری بکەن. "  بەشێک لە چاودێرانی سیاسی پێیانوایە کە دەبێت کورد چاوەڕێی رێککەوتنی لایەنە شیعەکان نەبێت و ئازایانە بچن لەگەڵ یەکێک لە لایەنە شیعەکاندا رێکبکەون و حکومت پێکبهێنن.  عارف قوربانی، رۆژنامەڤان گوتی: "کورد و سوننە ئەگەر ئازایەتیی ئەوەیان هەبووایە لەگەڵ هەر لایەنێکدا رێک بکەوتنایە، رەنگە بیانتوانیایە بەشێک لە کێشەکانی هەرێمی کوردستان بخەنە ناو کارنامەی حکومەتەوە. ئەم خۆدوورگرتنە رەنگە زیانی هەبێت و یارییەکە بە جۆرێکی دیکە بگۆڕێت کە بۆ سەدریش ئاسانتر بێت لەگەڵ لایەنەکەی دیکەی شیعە رێکبکەوێت و سازشیش بکات. "  د. فەرهاد عەلائەددینیش گوتی: "من لەگەڵ ئەوەدام کە کورد وەکو یاریزانێکی لێهاتوو لە گۆڕەپانەکەدا یاری بکات و لە کوێدا بەرژەوەندیی خۆی بینی لەوێدا خۆی بدۆزێتەوە و هاوئاهەنگی لەگەڵ ئەو لایەنەدا بکات کە داواکارییەکانی جێبەجێ بکات. پێموایە تا حەشدی شەعبی لە دامودەزگا حکومییەکاندا بەهێز بێت بۆ کورد خراپە و لاوازبوونی دەنگی کورد و سوننەیە لە بەغدا. "  هیوا مەحموود عوسمانیش گوتی: "بە بۆچوونی من ئەگەر هەیە کە ئەمجارە کورد سەدرییەکان تاقی بکاتەوە. ئەمجارە سەدرییەکان پێکهاتەیەکی بەهێزن و هەر خۆیانن و لە لایەنەکانی دیکە جیاوازتر دەبن. ئەوانی دیکە ناسراون و تاقی کراونەتەوە. ئەگەر کوردیش ئەم جیاوازییەی نێوان سەدرییەکان و چوارچێوەی هاوئاهەنگی یەکلایی بکاتەوە، ئەگەری هەیە سەدرییەکان بتوانن حکومەت پێکبهێنن. "  لایەنە کوردییەکان هێشتا بۆ چوونە بەغدا رێکنەکەوتوون و هیچ تیمێکی هاوبەشیان نییە. ئەوەیش وایکردووە تاوەکو ئێستا دیار نەبێت کە چ داواکارییەکیان دەبێت و لەو نێوانەدا یاریکەرێکی بەهێز نەبن.  عارف قوربانی گوتی: "زۆر گرنگە پارتی و یەکێتی رێکبکەون و بڕیار بدەن لە بەغدا لەگەڵ کێ رێکبکەون. من وای دەبینم یەکێتی و پارتی رێکدەکەون. بۆیە من دەڵێم کە دەبێت کورد لەگەڵ لایەنەکەی بەرامبەر سەدر پێکبێت، چونکە ئەو کاتە سەدر دەبێتە سەرئێشە بۆ لایەنەکەی دیکەی عێراق. باشترە کورد لەگەڵ ئەو لایەنەدا رێکبکەوێت کە کێشەی لەگەڵیدایە کە ئەویش ئەوانەن کە حەشدی شەعبییان لایە. حکومەت بەبێ فەتح پێکنایەت و ناتوانن حەشدی شەعبی بخەنە دەرەوە و پڕۆژەکەی موقتەدا سەدر سەرناگرێت. "  د. فەرهاد عەلائەددینیش گوتی: "سەیرم لێدێت کە کورد نایەوێت ببێتە یاریکەرێکی کارا بۆ ئەوەی بەرژەوەندیی خۆی بدۆزێتەوە، ئینجا بە پاڵپشتیکردنی لایەنێک بێت یان بە دەنگنەدان بە لایەنێکی دیکە بێت. بە دووری نازانم کە لە دوا ساتدا سەدر و عامری دابنیشن و رێکبکەون و وەزارەتەکان دابەش بکەن هەر وەکو ساڵی ٢٠١٤. بە سەرکردایەتیی کورد گوتراوە کە ئێوە بۆتان نییە بچنە بەغدا یەکڕیزیی ماڵی شیعە تێکبدەن و لەگەڵ لایەنێکیان رێکبکەون. دەبێت شیعە خۆیان رێکبکەون، ئەوجا ئێوە بچنە بەغدا. "  رەوتی سەدر گەورەترین براوەی هەڵبژاردنی پەرلەمانی نوێی عێراقە و خاوەنی ٧٣ کورسیی پەرلەمانە، بۆیە چاوەڕوان دەکرێت رۆڵێکی زۆر کاریگەر لە پێکهێنانی کابینەی نوێی حکومەتی عێراق و لە پرۆسەی سیاسیدا بەگشتی بگێڕێت.  هیوا مەحموود عوسمان گوتی: "بە بۆچوونی من باشتر وایە کورد لەگەڵ سەدردا رێک بکەوێت. ئەوانی دیکە لە چوارچێوەی هاوئاهەنگی تاقیکراونەتەوە و بینیومانن بۆ کورد چۆن بوون. بۆچوونێک هەیە کە دەڵێت سەدر دەیەوێت شوێنی سیستانی بگرێتەوە و ببێتە سەرکردەی باڵای سیاسیی وڵات. ئەگەر سەیر بکەیت ئەوە سەختە هەردوو رۆڵ پێکەوە ببینێت. ئێرانیش رێگە نادات کە موقتەدا ئەو دوو رۆڵە ببینێت. "  عارف قوربانیش گوتی: "ئەگەر سەدر حکومەت پێکبهێنێت، زۆر چاوەڕوانکراوە کە کازمی بکاتەوە بە سەرۆکوەزیران. ئەگەر سەدر هەژموونی بەسەر حوکمڕانیی عێراقدا زاڵ بێت ئەوا گرووپەکانی حەشدی شەعبی بۆ هەرێمی کوردستان دەبنە سەرئێشە و سەدریش توانای ئەوەی نابێت کە رێگرییان لێبکات. "  بەپێی ئەنجامەکانی هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق، رەوتی سەدر بە ٧٣ کورسییەوە بووەتە هێزی یەکەم لەسەر ئاستی عێراق و پارتی دیموکراتی کوردستانیش بە ٣١ کورسییەوە هێزی یەکەمی هەرێمی کوردستانە. هەروەها هاوپەیمانیی تەقەددوم بە سەرۆکایەتیی محەممەد حەلبووسی ٣٧ کورسی، دەوڵەتی یاسا ٣٣ کورسی، هاوپەیمانیی فەتح ١٧ کورسی، یەکێتیی نیشتمانیی کوردستان ١٨ کورسی و هاوپەیمانیی عەزم ١٤ کورسییان بەدەستهێنا.