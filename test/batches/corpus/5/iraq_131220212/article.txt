دادگەی باڵای فیدراڵیی عێراق لە رۆژی ٥ی ئەم مانگەدا دانیشتنی تایبەت بە بڕیاردان لە سکاڵاکەی هادی عامری، سەرۆکی هاوپەیمانیی فەتحی بۆ ئەمڕۆ دووشەممە دواخست. محەممەد سامی، بەڕێوەبەری راگەیاندنی ئەنجوومەنی باڵای دادوەریی عێراق لە لێدوانێکدا بۆ تۆڕی میدیایی رووداوی ئەو دواخستنەوەی پشتڕاستکردەوە.  محەممەد ساعدی، پارێزەری هاوپەیمانیی فەتح - یش لەبارەی دانیشتنەکەی ئەمڕۆی دادگەی فیدراڵی، تایبەت بە سکاڵاکەی هادی عامری، بە رووداوی راگەیاند، "دادگە خۆی سەبارەت بە سکاڵاکە بڕیار دەدات؛ بۆیە ئێمە نازانین بڕیارەکەی چۆن دەبێت؛ نازانین ئایا سکاڵاکە پەسند دەکات یان رەتیدەکاتەوە یان دوایدەخات".  بەپێی ئەنجامی کۆتایی هەڵبژاردنی پەرلەمانی عێراق، کە هێشتا دادگەی فیدراڵی پەسندی نەکردووە و چەند کەسایەتییەک و لایەنێکی دیکە سکاڵایان دژی تۆمار کردووە؛ رەوتی سەدر ٧٣ کورسیی پەرلەمان، هاوپەیمانیی تەقەدووم بە سەرۆکایەتیی محەممەد حەلبووسی ٣٧ کورسی، پارتی دیموکراتی کوردستان ٣١ کورسی، یەکێتیی نیشتمانیی کوردستان ١٨ کورسی و هاوپەیمانیی دەوڵەتی یاسا ٣٣ کورسییان بەدەستهێناوە.  هاوپەیمانیی فەتحیش کە لە خولی پێشووی پەرلەمان ٤٧ کورسیی هەبوو، لەم هەڵبژاردنە تەنیا ١٧ کورسیی بردووەتەوە؛ هاوکات سەربەخۆکان زیاتر لە ٣٥ کورسییان لە ٣٢٩ کورسییەکەی پەرلەمان بردووەتەوە.