جومانە غەلای،  گوتەبێژی کۆمیسیۆنی باڵای سەربەخۆی هەڵبژاردنی عێراق ئەمڕۆ هەینی، ٥ - ١١ - ٢٠٢١ بە تۆڕی میدیایی رووداوی راگەیاند: "پاشکۆی تانەکان پەیوەستە بەو بەڵگانەی لەلایەن بەربژێرانەوە لەبارەی تانەکانییان لەسەر وێستگەکانی دەنگدان پێشکەشکران و مەرج نییە ئەو پاشکۆی تانانە پەیوەست بێت بەو وێستگانەی پێشتر ژماردنی دەستی دەنگەکانییان بۆ کرابێت".  غەلای گوتیشی "پاشکۆی تانەکان لە پارێزگاکانی بابل ٢١٠ تانە بوون، لە نەجەف ١٣٣، ل ەدیالە ١٠٩، کەربەلا ٨ تانە بوون و تەواوبوون،  ئەوانەشی ماون پارێزگای دهۆک کە ٤٤ تانەیە و لەسەر وێستگەکانی ئاوارەکانە، لەگەڵ زیقار و کەرکووکیش کە لەچەند رۆژی داهاتوو یەکلایی دەکرێنەوە".  جومانە غەلای، هەروەها ئاماژەی بۆ ئەوەشکرد لەدوای تەواوبوونی پاشکۆی تانەکان و تەواوکردنی هەموو هەژمارکردنەوەی دەستیی دەنگەکان ئەنجامەکان لەکۆمیسیۆنەوە پەسەنددەکرێن و بۆ دادگەی باڵای فیدڕاڵی رەوانەدەکرێن بۆ پەسەنکردنییان. باسی لەوەشکرد کە پرۆسەی ژماردنەوەی دەنگەکان بەئامادەبوونی نوێنەرانی لایەنە سیاسییەکان و چاودێرانی نێودەوڵەتی و نێوخۆیی دەکرێت.  رۆژی ١ - ١١ - ٢٠٢١، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بەتۆڕی میدیایی رووداوی رایگەیاند ئەنجامی جیاکردنەوە و ژماردنی دەستی و ئەلیکترۆنی دەنگی وێستگەکانی ١٢ پارێزگای عێراق، کە تانەیان لێدرابوو تەواوبوو، تەنیا پارێزگاکانی زیقار و سەڵاحەدین ماون، کە ئەوانیش لە دوو رۆژی داهاتوو تەواو دەبن، گوتیشی: "ئەنجامەکان تاوەکو ئێستا هاوتان".  بەپێی گوتەبێژی باڵای سەربەخۆی هەڵبژاردنەکان دوای یەکلاییکردنەوەیان ژمارەی تانەکان لەسەر ئەنجامی هەڵبژاردکان بریتی بووە لە ئەنجامەکانی ٢ هەزار و ١٩٥ وێستگەی دەنگدان لە ١٤ پارێزگای عێراق، کە بەمشێوەیەیە:  - بەغدا / بەری کەرخ: ٣٥٠ تانە  - بەغدا / بەری رەسافە: ١٢٠ تانە