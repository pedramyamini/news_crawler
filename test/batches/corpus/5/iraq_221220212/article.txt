هادی عامری، سەرۆکی هاوپەیمانی فەتح، ئامادەی دانیشتنەکەی ئەمڕۆ چوارشەممە ٢٢ - ١٢ - ٢٠٢١ی دادگەی فیدراڵیی بوو، دادگە دانیشتنەکەی بۆ یەکشەممەی داهاتوو ٢٦ - ١٢ - ٢٠٢١ دواخست، لە تۆڕە کۆمەڵایەتییەکان و میدیاکانی نزیک لە هاوپەیمانی فەتح، ڤیدیۆییەکی هادی عامری لە کاتی دانیشتنەکەی دادگە بڵاوکرایەوە.  لە ڤیدیۆکەدا هادی عامری کۆمیسیۆنی باڵای سەربەخۆی هەڵبژاردنەکانی عێراق بە "پێشێلکردنی دەستوور" تۆمەتبار دەکات و دەڵێت، "پێنج ملیۆن عێراقییان لە دەنگدان بێبەش کردووە. "  هادی عامری لە کاتی وەرگرتنی گوتەکانی لە دادگە، هەروەها دەڵێت، "کۆمیسیۆن پێنج ملیۆن هاووڵاتی لە بەشداریکردن لە هەڵبژاردن بێبەش کردووە بەهۆی ئەوەی کارتەکانی دەنگدانیان نەگۆڕیوە. "  سەرۆکی هاوپەیمانی فەتح، داواش دەکات هەموو ئەنجامەکانی هەڵبژاردن هەڵبوەشێندرێتەوە کە لە ئەنجامی بەکارهێنانی ئامێری C ١٠٠٠ هاتوون، هەروەها ئەو ئەنجامانە دووبارە بژمێردرێنەوە کە لە رێگەی ئامێری C ٩٠٠ هاتوون، لەلایەن پسپۆڕان و مامۆستایانی زانکۆوە ژماردنی دەستیی ئەو وێستگانەش بکرێت کە بە دەست ژمێردراونەتەوە.   عامری دەشڵێت، "کۆمیسیۆنی باڵا یاساکەی خۆی پێشێلکردووە بە گرێبەستکردن لەگەڵ کۆمپانیایەکی تەکنیکی بۆ چاودێریکردن و هەڵسەنگاندنی کۆمپانیاکە و خێراکردنی ئەنجامەکان. هەروەها قسەمان لەگەڵ سەرۆکی کۆمیسیۆن کرد و پێش هەڵبژاردن بەڵێنی پێداین هەڵبژاردنەکان بێگەرد بێت، بەڵام بەڵێنەکەی نەبردەسەر. "