مەهدی حەمدانی، وەزیری سەرچاوەکانی ئاوی عێراق دوای کۆبوونەوەی لەگەڵ بەرپرسانی دۆسیەی تایبەت بە پرسی ئاو لە تورکیا قسەی بۆ (رووداو) کرد و گوتی: "گفتوگۆکانمان لەگەڵ لایەنی تورکی زۆر بەرهەمدار بوون".  رووداو: دوایین گفتوگۆکان چین لە بارەی ئاو، ئێستا تورکیا و عێراق لەسەر ئەو بابەتە گەیشتوونەتە چ قۆناخێک؟  مەهدی حەمدانی: سەردانمان لەسەر بانگهێشتی بەڕێز فەیسەڵ ئۆغلو، نوێنەری تایبەتی سەرۆککۆماری تورکیا بۆ کاروباری ئاو بوو، کە بۆ خودی وەزیری سەرچاوەکانی ئاو بووە، کە هاوکات  منیش نوێنەری سەرۆکوەزیرانی عێراقم لە دۆسیەی ئاودا. کۆبوونەوەکان لە ئاستی باڵا بوون لەو دۆسیەیەدا، تەوەرە سەرەکییەکانمان بریتی بوون، لە هاوکاری سەرەکی لە پڕۆتۆکۆڵی هاوکاریی لە بارەی رووباری دیجلە، کە بۆ لایەنی تورکیمان ناردبوو.   هەروەها بابەتی دامەزراندنی سەنتەری لێکۆڵینەوەی هاوبەش، کە پشت بەخوا لە بەغدا دەبێت، لەگەڵ یاداشتی لێکتێگەیشتنی ساڵی ٢٠١٤ کە پەرلەمانی تورکیا پەسندی کردووە. لەگەڵ بابەتی بەنداوی جەزرە کە عێراق تێبینی جدی لەسەر دروستی ئەو بەنداوە هەیە. دەکرێت بڵێین گفتوگۆکان زۆر بەرهەمدار بوون، رەزامەندی و کرانەوەی گەورە هەبوو لەلایەن نوێنەری تایبەتی سەرۆککۆماری تورکیا. خواستی جدیان هەبوو بۆ درێژکردنی دەستی هاوکاری بۆ لایەنی عێراقی، لە پەرەپێدانی پرۆژەکانی ئاو.  ئەوەش لە یاد نەکەین لەگەڵ لایەنی تورکی زیانەکانی کەمئاویمان دابەشکردووە، ئاوی پێویستیان پێداوین بەپێی ئەو کەمئاوییەی کە هەیە، پشتیوانیان کردووین، هیوای زیاتری ئەو جۆرە هاوکارییەن. داوامان لە نوێنەری تایبەتی سەرۆککۆماری تورکیا کرد سەردانی عێراق بکات. پشتبەخوا سەردانەکەش لە ناوەڕاستی مانگی داهاتوو دەبێت، ئەویش بەمەبەستی ئاگاداربوون لە پرۆژەکانی ئاودێری و بەنداو  و سەرجەم ئەو پرۆژانەی کە لە عێراق جێبەجێ دەکرێن.  روونکردنەوەمانداوە لەبارەی زۆر لەو گۆڕانکارییە ئەرێنیانەی کە لە بەڕێوەبردنی سەرچاوەکانی ئاو کراون لەماوەی ساڵێک و چوار مانگی تەمەنی ئەو حکومەتەدا. راپۆرتێکمان پێشکێشی نوێنەری تایبەتی سەرۆککۆماری تورکیا کرد، لەبارەی ئەو قسانەی باس لە بەهەداردانی ئاو دەکرێت، وەزارەتی ئاو سوورە لەسەر بەکارهێنانی تەکنیکی نوێ. لە سەردەمی هاتنی داعش، چەند پرۆژەی ئاودێریی لەلایەن داعشەوە وێرانکران، بۆ ئاوەدانکردنەوەیان پێویستمان بە هاوکاریی هەموو دۆستەکانمانە. لایەنی تورکیش رۆڵی دەبێت لە جێبەجێکردنی بەنداوی ستراتیژی مەکحول لە عێراقدا، ئەو پرۆژەیە لەلایەن وەزارەت خراوەتەڕوو.   ئەوان چەندین پرسیاریان هەبوو لەبارەی پرۆتۆکۆڵی دیجلە و سەرجەم پرسیارەکان وەڵامدرانەوە. پشت بەخوا  کۆپی هەموارکراومان بەدەست دەگاتەوە و سەیری هەموار و گۆڕانکارییەکان دەکەین. پشت بەخوا کۆتایی ئەمساڵ واژۆی لەسەر دەکرێت.  لایەنی تورکی پێویستییەکانی دامەرزاندنی سەنتەری لێکۆڵینەوەی هاوبەشیان تەواوکردووە، ئەوەی داواش لە لایەنی عێراقی کراوە سەرجەممان کردوون، پشت بەخوا سەرەتای مانگی ١٠ شارەزایانی تەکنیکی دێنە عێراق و کار لەو سەنتەرەی کاری هاوبەشەدا دەکەن. ئەو سەنتەرە زۆر گرنگە بۆ ئاڵوگۆڕکردنی ئەزموونەکان. سوود لە ئەزموونی لایەنی تورکی وەردەگیرێت، هەروەها ئەوانیش سوود لە ئەزموونی لایەنی عێراقی وەردەگرن، بەشێوەیەکی بێلایانەنە گفتوگۆ دەکەن لەسەر سەرجەم پرۆژەکان و پەرەپێدانی پرۆژەکانی ئاودێریی جا لە عێراق یاخود لە تورکیا.   ئەو سەنتەرە تەنیا تایبەت نابێت بە عێراق و تورکیا، بەڵکو کراوەیە لە بەردەم سووریا و ئێرانی دراوسێ. هەموو رێکخراوە نێودەوڵەتییەکانیش بانگهێشت دەکرێن. ئەمە دەبێتە سەنتەرێکی گرنگی ستراتیژی و لێکۆڵینەوە لە رۆژهەڵاتی ناوەڕاست، کاردەکەین بۆ ئەوەی عێراق بۆ رۆڵی پێشووی خۆی بگەڕێتەوە، دەبێت ببێتە سەنتەری راکێشانی ئەزموونەکان، هەروەک چۆن لە رابردوودا وابووە.  یاداشتی لێکتێگەیشتن، کە لە ساڵی ٢٠١٤ واژۆ کراوە، وەک پێیانڕاگەیاندووین تەنیا چاوەڕێی پەسندکردنی بەڕێز سەرۆکۆما ی تورکیا دەوێت، دوو بۆ سێ هەفتە زیاتر ناخایەنێت.  گفتوگۆمان لەبارەی بەنداوی جەزرە کرد، بە فەرمی تێبینیمان لەسەردا، ئەوانیش پێیانڕاگەیاندین، کە تائێستا  بەنداوی جەزرە بڕیاری لەبارەوە نەدراوە. لێکۆڵینەوەش لەسەر تێبینییەکانی عێراق دەکەن و دواتریش لە هەر پەرەسەندێک ئاگادارمان دەکەنەوە، ئەمەش لەوبارەوە پەرەسەندنێکی ئەرێنییە، کە جێگەی نیگەرانی هەمووان بوو، بەوەی بەنداوی جەزرە بە شێوەیەک کاری لەسەر دەکرێت. بەڵام ئێمە پێشەنگ بووین لەوەی بە فەرمی تێبینیمان لەسەر دا، بە رێگەی دیپلۆماسی، لایەنی تورکیا کاردانەوەی ئەرێنی هەبووە، دەتوانین بڵێین ئەمە زۆربەی ئەو تەوەرانە بوون.  وەزارەت کۆنفرانسێکی نێودەوڵەتی بۆ سەلامەتی بەنداوەکان رێکدەخات، کە بارەگەکەی لە عێراق و لە بەنداوی مووسڵ دەبێت، بۆیە بانگهێشتی فەرمیمان ئاراستەی بەڕێز فەیسەڵ ئۆغۆلو پسپۆران کردووە، بۆ ئامادەبوون لەو کۆنفرانسە، ئەویش بەڵێنیان پێداین بە شاندێکی گەورەی شارەزایان لە بواری سەلامەتی بەنداوەکان بەشداری لەو کۆنفرانسەدا بکەن و ئەزموونی خۆیان پێشکێش بکەن. ئێمە وەک وەزارەتی سەرچاوەکانی ئاو، کۆنفرانسێکی نێودەوڵەتیمان لە بەغدا رێکخست، پشت بەخوا ئامادەکاریی بۆ دووەمین کۆنفرانس دەکەین لە مانگی سێی داهاتوودا لەگەڵ کۆنفراسی سەلامەتیی بەنداوەکان. جارێکی دیکە چاوی جیهانیان راکێشایە سەر عێراق. زۆر رێکخراوی نێودەوڵەتی هەن، خزمەتگوزاریی و راوێژ پێشکێش دەکەن، ئەوەش خواستی ئێمەیە، کە پەیوەندی و هاوکاریمان لە نێوان عێراق و تورکیا لەلایەک و عێراق و  کۆمەڵگەی نێودەوڵەتی لەلایەکی دیکە زیاتر بکەین.    رووداو: حکومەتی تورکیا دەڵێت، ئێمە ئاوی پێویست بۆ عێراق بەردەدەینەوە، بەڵام عێراق بەهۆی کۆنی بەنداوەکانی و کۆنی ژێرخانەکەی، ناتوانێت ئاوی زۆر کۆگا بکات و سوودیان لێوەربگرێت؟   مەهدی حەمدانی: نەخێر، ئەمە یەکێکە لەو بابەتانەی بۆ لایەنی تورکیمان روونکردەوە. قسەکردن لەبارەی بە فیڕۆدانی ئاو و دەگوترێت عێراق ئاو بۆ دەریا بەفیڕۆ دەدات، بە داخەوە هەندێک کات ئەو قسانەمان لە بەرپرسانی عێراقی گوێ لێدەبێت لە ناوخۆی وڵات، رەنگە ئەمانە پسپۆر نەبن، بەڵام  وەک بەرپرس کاتێک باسی ئەو بابەتە دەکەین، بە دڵنیاییەوە لایەنی تورکی  ئەو زانیاریانە لەبەرچاو دەگرن، بەڵام ئێمە لەو ماوەیەدا زۆربەی ئەو بۆچوونانەی لایەنی تورکیمان گۆڕیوە لەبارەی  دۆخی ئاودێری عێراقی و پەرەسەندنی گەورە هەیە. هەرچی بابەتی بەنداوەکانە، ئەوا عێراق ئێستا دەستی بە بەنداوی ستراتیژی کردووە وەک بەنداوی مەکحول. لایەنی تورکی ئامادەیی دەربڕیوە راوێژی تەکنیکی پێشکێش بکات بە مەبەستی پێشکێشکردنی پشتوانی بۆ جێبەجێکردنی ئەو پرۆژەیە، ئەگەر ئەو پرۆژە پشت بەخوا تەواو بێت، ئەوا هاوسەنگی ئاوی تەواو دەبێت، دوای ئەو بەنداوە، پێویستمان بەهیچ بەنداوێکی دیکەی گەورە نابێت لە عێراقدا، بە دڵنیاییەوە ئێمە سوورین لەسەر کۆگاکردنی هەر دڵۆپێک ئاو، کار دەکەین بۆ هاتنی ئاو بۆ نێو عێراق و سوودوەرگرتنیان بە باشترین شێوە.   رووداو: ئێستا چەند ئاو دەگاتە عێراق، چەند پێویستی بە ئاوە، لەنێویاندا هەرێمی کوردستان؟  مەهدی حەمدانی: هیچ بڕێکی تەرخانکراو بۆ هەرێمی کوردستان نییە لە چاو ناوچەکانی دیکەی عێراق، ئەو بڕە ئاوە یەکە، ئەگەر باسی پارێزگاکانی هەرێمی کوردستان بکەین ئەوا هەر پارێزگایەک پشکی خۆی وەردەگرێت، وەک تەواوی پارێزگاکانی دیکە، بەپێی شوێنی کشتوکاڵی و  پێویستییەکان. بۆیە هیچ بڕێکی تایبەت بە هەرێمی کوردستان نییە،  دوور لە ناوچەکانی دیکەی عێراق، ئاو کە دێت سنوور ناناسێت، ئەمە بابەتێکی زۆر گرنگە. سەبارەت بە بڕی ئاوی پێویست، ئێستا کاری لەسەر دەکەین و لە دانوستاندنداین، هەر کاتێک رێککەوتن لە نێوان ئێمە و تورکیا واژۆی لەسەرکرا پشت بەخوا رایدەگەیێنین.