جین ساکی، گوتەبێژی کۆشکی سپی رایگەیاند، "خۆشحاڵین هەڵبژاردنەکانی عێراق بە شێوەیەکی گشتی ئاشتییانە بەڕێوەچوون. ئەو ئەنجامە بەراییانەمان پێگەیشتوون کە کۆمیسیۆنی باڵای هەڵبژاردنەکانی عێراق رایگەیاندوون و چاوەڕێی ئەنجامە کۆتاییەکان دەکەین. لەم هەڵبژاردنانەدا سەدان چاودێری نێودەوڵەتی لە نەتەوە یەکگرتووەکان و یەکێتیی ئەوروپاوە بەشداربوون، ئەوە جگە لە هەزاران چاودێری نێوخۆیی. ئێمە چاومان لەوەیە سەیری راپۆرتەکانیان بکەین".  تیمەکانی سەر بە وەزارەتی دەرەوەش لە نزیکەوە چاودێریی کارەکانی کۆمیسیۆنی باڵای سەربەخۆی هەڵبژاردنەکان بۆ راگەیاندنی ئەنجامی کۆتایی دەکەن. وەزارەتی دەرەوەی ئەمریکا داوا لە پارتە براوەکانی عێراق دەکات حکومەتێک پێکبهێنن رەنگدانەوەی خواست و ویستی گەلی عێراق بێت بە تەواوی پێکهاتەکانیەوە.  نێد پرایس، گوتەبێژی وەزارەتی دەرەوەی ئەمریکا رایگەیاند، "هیواخوازین ئەنجوومەنی نوێنەران حکومەتێک پێکبهێنن کە رەنگدانەوەی خواست و ویستی گەلی عێراق بن، کار بکات بۆ چارەسەرکردنی کێشەکانی حوکمڕانی، ئاسایش، ئابووری و ئاڵنگارییە ئابوورییەکان. سەبارەت مە موقتەدا سەدر، جارێکی دیکە دەیڵێمەوە، چاوەڕوانی ئەنجامی کۆتایی دەکەین، نامانەوێت حوکمی پێشوەختە لەسەر ئەنجامەکان بدەین، بەڵام بەو هیوایەین کار لەگەڵ حکومەتی نوێ بکەین کە پێکهات".  سەدان چاودێری نێوخۆیی و نێودەوڵەتی لەکاتی پرۆسەی هەڵبژاردن لە عێراق بوون، بە شێوەیەکی گشتی لە کەشوهەوای هێمنانەی پرۆسەکە رازین، بەڵام کەمیی رێژەی بەشداریی دەنگدەران "بێهیوای" کردوون، هاوکات چاودێرە بیانییەکانیش هاوشێوەی خەڵک چاوەڕوانن بزانن ئەنجامی کۆتایی هەڵبژاردن چۆن رادەگەیێندرێت.  سەرۆکی تیمی چاودێرانی یەکێتیی ئەوروپا لە عێراق دەڵێت، "چاودێران لە سەرتاسەری وڵات تێبینیی رێژەیەکی کەمی بەشداریی دەنگدەرانیان کرد، کە هاوتایە لەگەڵ ئەو ٤١ % رێژەی بەشدارییەی بڵاوکراوەتەوە، بۆ من نییە قسە لەسەر هۆکاری کەمیی بەشداریی دەنگدەران بکەم، بەڵام نەهاتنی دەنگدەر پەیامێکی روونە بۆ لایەنە سیاسییەکان".  چاوەڕوانیی کۆمەڵگەی نێودەوڵەتی بۆ ئەنجامی کۆتایی هەڵبژاردن لە کاتێکدایە، گۆڕانکاری لە ژمارەی کورسیی هەندێک پارت و لایەنی سیاسی کاردانەوە و ناڕەزایی لێکەوتووەتەوە.  ژمارەی کورسییەکانی رەوتی سەدر لە ئەنجامی بەرایی ٧٣ کورسی بووون، لە دوای ژماردنەوەی دەنگەکان بە دەست، کورسییەکیان لەدەستداوە، هاوکات دەنگەکانی هاوپەیمانیی فەتحیش بە سەرۆکایەتیی هادی عامری لە ١٤ کورسییەوە بوون بە ٢٢ کورسی. دەستەی هاوئاهەنگیی بەرگریی "مقاوەمە" عێراقی کە نزیک لە ئێرانن، دەڵێن بەڵگەی حاشا هەڵنەگریان هەیە کە ساختەکاری لە ئەنجامی هەڵبژاردن روویداوە، موقەتەدا سەدریش هۆشداری دەدات کە گوشارخستنە سەر کۆمیسیۆن کاریگەریی نەرێنیی دەبێت.  کۆمیسیۆنی باڵای سەربەخۆی هەڵبژاردنەکان لە کۆنفرانسێکی رۆژنامەڤانیدا دانی بەوەدا ناوە کە ئەنجامی دەنگەکانی ٣٦٨١ وێستگە راستەوخۆ بە دەستیان نەگەیشتووە و ئەوانەی بە میمۆری کاردیش هاتوون لە کاتی خۆیان نەگەیشتوون.