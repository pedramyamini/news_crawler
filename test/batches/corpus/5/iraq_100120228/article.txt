ئەنجوومەنی نوێنەرانی عێراق لە راگەیێنراوێکدا ئاشکرایکرد بەپێی ماددەکانی ٢ و ٣ لە یاسای ژمارە ٨ی ساڵی ٢٠١٢، یاسای حوکمەکانی خۆبەربژێرکردن بۆ پۆستی سەرۆککۆمار، ئەنجوومەنی نوێنەرانی عێراق رایدەگەیێنێت دەرگای خۆبەربژێرکردن بۆ پۆستی سەرۆککۆماری عێراق دەکاتەوە.  ئەنجوومەنی نوێنەرانی عێراق داوا دەکات ئەو کەسانەی ئارەزووی خۆبەربژێرکردنیان بۆ ئەو پۆستە هەیە و ئەم مەرجانەی خوارەوەیان تێدایە بەنووسراو داواکارییەکانییان پێشکەشی سەرۆکایەتیی ئەنجوومەنی نوێنەران بکەن و هەموو بەڵگەنامە فەرمییەکانییان لەگەڵدابێت، کە بیسەلمێنێت ئەو مەرجانەیان تێدایە لەگەڵ سیڤییەکانییان و رادەستی فەرمانگەی یاسایی لە ئەنجوومەنی نوێنەران - کۆشکی کۆماری لە کاژێر ٩ تاوەکو ٣ی پاش نیوەڕۆ لە رۆژانی سێشەممە و چوارشەممە و پێنجشەممە کە دەکاتە ١١ و ١٢ و ١٣ی کانوونی دووەمی ٢٠٢٢، بەرامبەر بەوە وەسڵێک وەربگرن کە بیسەلمێنێت داواکارییان پێشکەشکردووە.  بەپێی راگەیێنراوەکەی ئەنجوومەنی نوێنەرانی عێراق مەرجەکانی خۆبەربژێرکردن بۆ پۆستی سەرۆککۆمار بە پشتبەستن بە ماددەی ١ی یاساکە ئەمانەن:  یەکەم: عێراقی بێت و لە دایک و باوکێکی عێراقی بێت.  دووەم: هەموو شیاوییەکانی تێدا بێت و ٤٠ ساڵی تەمەنی تەواوکردبێت.  سێیەم: خاوەن ناوبانگێکی باش بێت و ئەزموونێکی سیاسیی شایەتی بۆدراو بێت بە بێگەردی و راستی و دادپەروەریی و دڵسۆزیی بۆ نیشتیمان.  چوارەم: بڕوانامەی لە بەکالۆریۆس کەمتر نەبێت و لەلایەن وەزارەتی خوێندنی باڵا و توێژینەوەی زانستیی عێراق پەسەندکرابێت.  پێنجەم: بە تاوانی پەیوەست بە شەرەف سزا نەدرابێت.  شەشەم: لەو کەسانە نەبێت کە رێوشوێنەکانی یاسای لێپرسینەوە و دادوەری بیگرێتەوە، یان هەر رێوشوێنێک کە جێگەی دەگرێتەوە.   ئەنجوومەنی نوێنەرانی عێراق لە کۆتایی راگەیێنراوەکەیدا دەڵێت: "سەرۆکایەتیی ئەنجوومەنی نوێنەران جەخت لەوە دەکاتەوە هەڵبژاردنی سەرۆککۆمار لە وادەی خۆیدا دەکرێت کە دوایین کات ٨ - ٢ - ٢٠٢٢ ە، بەپێی بڕگەی بێ لە خاڵی دووەمی ماددەی ٧٢ی دوستوور.  رۆژی یەکشەممە ٠٩ - ٠١ - ٢٠٢٢ لە یەکەم دانیشتنی خولی پێنجەمی پەرلەمانی عێراقدا، هەڵبژاردنی دەستەی سەرۆکایەتیی بەڕێوەچوو، ٢٢٨ پەرلەمانتار دەنگیان دا. لەو ژمارەیەش ٢٠٠ پەرلەمانتار دەنگیان بە محەممەد حەلبووسی دا وەک سەرۆکی پەرلەمان، ١٨٢ پەرلەمانتار دەنگیان بە حاکم زاملی دا، وەک جێگری یەکەم و ١٨٠ پەرلەمانتاریش دەنگیان بە شاخەوان عەبدوڵڵا، وەک جێگری دووەمی سەرۆکی پەرلەمانی عێراق دا.