دەستەی سیاسیی رەوتی سەدر لە راگەیێنراوێکدا رەتیکردەوە لەو کۆبوونەوەکەی رۆژی دووشەممە لە بەغدا بەشدارییان کردبێت کە لەماڵی حەیدەر عەبادی، سەرۆکی هاوپەیمانیی نەسر بەڕێوەچووە وەک بەشێک لە میدیاکانی عێراق بڵاویان کردەوە کە تایبەت بووە بەباسکردنی رەوشی عێراق و هەوڵدان بۆ هێورکردنەوەی بارودۆخی دوای هێرشەکەی رۆژی یەکشەممە ٧ - ١١ - ٢٠٢١ی سەر ماڵی مستەفا کازمی، سەرۆکوەزیرانی عێراق لەناوچەی سەوزی بەغدا.  رۆژی دووشەممە، رۆژێک دوای هێرشەکەش ئیسماعیل قائانی، فەرماندەی سوپای قودسی ئێران گەیشتە بەغدا و لەگەڵ بەرهەم ساڵح، سەرۆک کۆماری عێراق و مەستەفا کازمی، سەرۆک وەزیران کۆبووەوە.  هەروەها هەندێک میدیا بڵاویانکردەوە کە موقتەدا سەدر بە سەردانێکی رانەگەیێندراو سەردانی شاری هەولێری کردووە، بەڵام میدیاکانی سەر بە رەوتی سەدر ئەو هەواڵەیان رەتکردەوە.