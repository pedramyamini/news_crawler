بەگوێرەی ئەنجامە بەراییەکان، لیستی سەدرییەکان ٧٦ کورسی لە هەڵبژاردنی خولی پێنجەمی ئەنجوومەنی نوێنەرانی عێراق بەدەستهێناوە. موقتەدا سەدر گوتی: "ئەمڕۆ رۆژی سەرکەوتنی چاکسازییە بەسەر گەندەڵیدا. "  سەدر لە گوتارەکەیدا جەختی لەوە کردەوە کە ئەوان رێگە بە هیچ باڵیۆزخانەیەک نادەن دەستوەردان لە کاروباری عێراق و پێکهێنانی حکومەتە نوێیەکەیدا بکەن و گوتیشی ئەگەر ئەو کارە بکەن، ئەوا ئەوان "وەڵامێکی دیپلۆماسی"یان دەبێت.   رێبەری رەوتی سەدر گوتیشی پێویستە چەک لە دەستی هەموو گرووپەکان چەکدارەکان دەربهێنرێت، بە ئەوانەشەوە کە خۆیان بە بەرەی بەرخۆدان ناودەبەن، کە مەبەست لێی ئەو گرووپە چەکدارانەیە کە لە لایەن ئێرانەوە پشتگیریان دەکرێت.   موقتەدا سەدر دەڵێت ئیدی لەمەودوا دەبێت چەک تەنیا لە دەستی دەوڵەتدا بێت. گوتیشی: "ئێستا کاتی ئەوەیە گەل بە ئاشتی بژیت، بێ داگیرکاری، بێ تیرۆر، بێ ئەو میلشیایانەی کە رفاندن و تۆقاندن ئەنجامدەدەن و زیان بە شکۆی وڵات دەگەیێنن. "  سەدر هەرەوەها بەڵێنیشی دا کە ئەوان کاردەکەن بۆ ئەوەی نەوت و سامانی عێراق تەنیا بۆ عێراقییەکان بێت. گوتیشی کە ئەوان لە داهاتوودا قۆناخ بە قۆناخ کار لەسەر بەرزکردنەوەی بەهای دیناری عێراقی لە بەرامبەر دراوە جیهانییەکاندا دەکەن.