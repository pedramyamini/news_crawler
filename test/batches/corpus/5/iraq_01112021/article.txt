ئەنجوومەنی باڵای دادوەریی عێراق، ئەمڕۆ دووشەممە، لە راگەیێندراوێکدا سەبارەت بە وردەکاریی ئەو بڕیارە رایگەیاند: "دادگای تاوانەکانی بەسرە سزای لە سێدارەدانی بۆ ئەو تاوانبارە دەرکرد، کە ئەحمەد عەبدولسەمەد، پەیامنێری کەناڵی ئاسمانیی دیجلە و سەفا عەبدولحەمید غالی، وێنەگری هەمان کەناڵی کوشتووە، لەو کاتەی رووماڵی خۆپێشاندانەکانیان لە پارێزگای بەسرەدا دەکرد".  ئەنجوومەنی باڵای دادوەری راشیگەیاند: "تۆمەتبارەکە بە کوشتنی ئەو پەیامنێرە و وێنەگرەکە دانی بە هەموو وردەکارییەکانی تاوانەکەی نا، کە ئەنجامی داوە بە مەبەستی تێکدانی ئاسایش و سەقامگیری و تۆقاندنی خەڵکی بۆ ئامانجی تیرۆریستی".  ئەنجوومەنی باڵای دادوەریی عێراق ئاماژە بەوەش دەکات: "دادگای تاوانەکانی بەسرە بەپێی بڕگەی یەکەمی ماددەی چوار و بڕگەی یەکەم و سێیەمی ماددەی دووی یاسای بەرەنگاربوونەوەی تیرۆر ژمارە (١٣)ی ساڵی ٢٠٠٥ ئەو سزایەی بەسەر تاوانبارەکە سەپاند".  مستەفا کازمی، سەرۆکوەزیرانی عێراق لە مانگی شوباتی ٢٠٢١ دەستگیرکردنی بکوژی (ئەحمەد عەبدولسەمەد و سەفا عەبدولحەمید غالی) راگەیاند، دواتر لە مانگی تەممووزی ٢٠٢١ دا لە هەژماری خۆیدا لە تویتەر رایگەیاند: "تیمەکانی کوشتن و بکوژانی ئەحمەد عەبدولسەمەدمان بردنە پێشی دادگا".  ئەحمەد عەبدولسەمەد، پەیامنێری کەناڵی ئاسمانیی دیجلە و سەفا عەبدولحەمید غالی، وێنەگری کەناڵەکە لە ١٠ی کانوونی دووەمی ساڵی ٢٠٢٠ لە کاتی رووماڵکردنی خۆپێشاندانێک لە بەسرە کوژران.  دوای کوژرانی ئەحمەد چالاکڤانان ڤیدیۆیەکی ئەحمەد عەبدولسەمەدیان لە تۆڕە کۆمەڵایەتییەکان بڵاوکردەوە کە تێیدا دەڵێ: "هێزە ئەمنییەکان بەردەوامن لە دەستگیرکردنی هەڕەمەکی، بۆچی کاتێک خۆپێشاندان دژی ئێران کرا کەس دەستگیرنەکرا؟ بۆچی کە خۆپێشاندان دژی باڵیۆزخانەی ئەمریکا کرا کەس لێی نەدرا؟ بۆچی ئێستا دەستگیرکردن هەیە و بۆچی شەهیدمان هەیە؟ من ئازادم ئەگەر دژی ئێران بانگەواز بکەم یان دژی ئەمریکا یاخود دژی کوێت ئێوە چیتان لە من دەوێ؟ "