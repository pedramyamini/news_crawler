ئەبو عەلی عەسکەری، بەرپرسی ئەمنیی حیزبوڵڵای عێراق لەبارەی ئەنجەمەکانی هەڵبژاردنی ئەنجوومەنی نوێنەرانی عێراق تویتێکی لە تویتەری خۆی بڵاوکردەوە و تێیدا سەرزەنشتی پڕۆسەکە دەکات و دەڵێت: "بەهەموو توانایەکمانەوە هەوڵی گێڕانەوەی دۆخەکە بۆ باری راستی خۆی دەدەین و رێگە بەهیچ کەسێک نادەین هەوڵی دەستەمۆکردنی رۆڵەکانی عێراق بدات".  بەرپرسەکەی حیزبوڵڵای عێراق سێ خاڵی وەکو راسپاردە دیاریکردووە و تێیدا دەڵێت: "پێویستە لەسەر بەرگریی عێراق خۆمان بۆ قۆناخێکی هەستیار ئامادەبکەین کە دانایی و چاودێریی وردیان لێ دەخوازێت، برایانمان لە حەشدی شەعبی ئامانجی سەرەکین و باجی سەربڕینی دا بەو کەسانەی کە کورسییان لە ئەنجوومەنی نوێنەران دەوێت و پێوستە کارەکانیان رێکبخەن و خۆیان بۆ بەرگری لە کیانە پیرۆزەکەیان بکەن".  ئەبو عەلی عەسکەری روو دەکاتە هاوپەیمانیی فەتح، قوە ئەلدەولە، هاوپەیمانیی عەقدی نیشتیمانی و جوڵانەوەی حقوق و دەڵێت: "دڵنیابن لەوەی مافێک داواکاریی بەدواوە بێت نافەوتێت"، دەشڵێت" دوودڵ و بێ خەم و سارد مەبنەوە و پشتیوان بەخوا سەرکەوتن هاوەڵتان دەبێت".  ئەو قسانەی ئەو بەرپرسەی حیزبوڵڵای عێراقی لەدوای راگەیاندنی ئەنجامەکانی هەڵبژاردنی ١٠ی ئۆکتۆبەری ٢٠٢١ دێت کە تێیدا هێزەکانی حەشدی شەعبی ژمارەیەکی کەمی کورسییان بەدەستهێنا، لەنێویاندا هاوپەیمانێتی فەتح کە ١٤ کورسیی بەدەستهێنا لەگەڵ قوەی دەولە کە ١٠ کورسیی بەدەستهێناوە، هەروەها بەشێکی لایەنەکانی نێو حەشدی شەعبی شکستیان هێنا لە بەدەستهێنانی کورسی.  بەپێی ئەنجامە بەدەستهاتووەکانی هەڵبژاردن، رەوتی سەدری ٧٦ کورسی و دەوڵەتی یاسا ٣٣ کورسی و هاوپەیمانی فەتح ١٤ کورسییان بەدەستهێناوە.