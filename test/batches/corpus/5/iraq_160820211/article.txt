بەپێی راگەیێندراوێکی وەزارەتی دارایی عێراق، ئەمڕۆ یەکشەممە ١٥ - ٨ - ٢٠٢١، عەلی عەللاوی، وەزیری دارایی عێراق بانگهێشتینامەی مستەفا کازمی، سەرۆکوەزیرانی عێراق رادەستی محەممەد بن زاید، جێنشینی ئەبوزەبی کرد، ئەوەش بەمەبەستی بەشداریکردن لە لووتکەی وڵاتانی دراوسێی عێراق.   قاسم ئەعرەجی، راوێژکاری ئاسایشی نیشتمانیی عێراقیش رۆژی شەممە ١٤ - ٨ - ٢٠٢١ بە سەردانێکی فەرمی گەیشتە دەوحەی پایتەختی قەتەر و بانگهێشتنامەی مستەفا کازمی، سەرۆکوەزیرانی دایە شێخ تەمیم حەمەد ئال سانی، میری قەتەر بۆئەوەی لە لووتکەی چاوەڕوانکراوی وڵاتانی دراوسێی عێراق لە بەغدا بەشداربێت.  بڕیارە لووتکەی وڵاتانی دراوسێی عێراق بە بەشداریی سەرۆکانی وڵاتانی دراوسێ و چەندین وڵاتی دیکە لە کۆتایی مانگی ئابی ساڵی ٢٠٢١ لە بەغدا بەڕێوەبچێت.  چاوەڕوان دەکرێت ئیمارات، ئەمریکا، ئوسترالیا، بەریتانیا، ئەڵمانیا، هۆڵەندا، سوێد و یەکێتیی ئەوروپاش بانگهێشتی لووتکەکە بکرێن، بەڵام دەگوترێ بەهۆی ناڕەزایەتی چەند وڵاتێکەوە سووریا بانگهێشتی لووتکەکە ناکرێت.  ئامانجی لووتکەی وڵاتانی دراوسێی عێراق کەمکردنەوەی گرژییە لە خاکی عێراق و رۆژهەڵاتی نێوەڕاست بە گشتی، بە تایبەت لە سووریا و یەمەن و لوبنان. هەروەها مەبەستێکی سەرەکیی لووتکەکە چڕکردنەوەی هەوڵەکانە بۆ بەرەنگاربوونەوەی گرووپە پەڕگیرەکان و بەهێزکردنی پەیوەندییە ئابوورییەکانی عێراق و وڵاتانی ناوچەکە و هێنانی وەبەرهێنانی وڵاتانی دراوسێ بۆ عێراق.