ئەمڕۆ پێنجشەممە ٠٩ - ١٢ - ٢٠٢١ مستەفا کازمی، سەرۆکوەزیرانی عێراق بە شێوەی ئۆنلاین بەشداریی لە لووتکەکەدا کرد و گوتارێکی پێشکێشکرد، گوتی، "عێراق رووبەڕووی هەوڵی دڕندانەی تیرۆر بووەوە کە نیازی بوو ویستی خۆی بسەپێنێت، بەڵام گەلی عێراق تیرۆری داعش و ئەوانی دیکەی لەڕووی سەربازییەوە تێکشکاند بەبێ ئەوەی دەستبەرداری دیموکراسییەت ببێت".  کازمی داوای لە سەرکردەکانی بەشدار لە لووتکەکەدا کرد تێڕوانینی پاڵپشتیکردن لە دیموکراسییەت فراوانتر بکرێت بە کاری نێودەوڵەتیی هاوبەش و پشتیوانی گەشەپێدانی بەردەوام، بەتایبەت لە وڵاتە تازە پێگەیشتووەکاندا.  نوێنەرانی ١١٠ وڵات بۆ لووتکە ئۆنلاینەکە بانگهێشتکراون؛ لە رۆژهەڵاتی نێوەڕاستیش تەنیا عێراق و ئیسرائیل ئامادەن.  بانگهێشتنەکردنی هەندێک وڵاتیش بۆ ئەو کۆنفرانسە ئۆنلاینە، رەخنەی هەندێک وڵاتی بەدوای خۆیدا هێناوە. چین و رووسیا کە بایدن بە دوو وڵاتی "خۆسەپێن" دەیانبینێت، بانگهێشتنەکراون، هەر دوو وڵاتەکەش دەڵێن ئەمریکا دەیەوێت دیموکراسی بە مەتری خۆی بپێوێت.  سەرۆکی ئەمریکا لە گوتاری دەستپێکی لووتکەی دیموکراسیدا گوتی، دیموکراسی لە زۆربەی وڵاتانی جیهان لە پاشەکشەدایە و رووبەڕووی کێشە و ئاستەنگی بەردەوام دەبێتەوە.