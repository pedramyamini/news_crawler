رووداوەکە لە ساڵی ٢٠١٥ بووە و خەڵکەکە ئێستا زانیویانە. رێکخراوەکە شەش کەس بوونە بۆ ماوەی مانگێک خۆراکیان بە دانیشتووانی ئەو گەڕەکە داوە، دواتر بەناوی بڕینەوەی موچە بۆیان ناسنامە و پسوڵەی خۆراکی ئەو خێزانانەیان وەرگرتووە، بەناوی ئەوانەوە لە بانکێکی کەرکووک پارەیان راکێشاوە.        ئەمجەد محەممەد، دانیشتوویەکی گەڕەکی عروبەیە و بە رووداوی راگەیاند، '' من چوار کەسم هەیە یەکێک لەو کەسانەی کە پسوڵەکانمان پێدان و پەنجە مۆرمان کرد بۆ وەرگرتنی هاوکاری کە ١٠٠ دۆلار بوو. من یەکێکم لەوانەی ٩٠ هەزار دینار و  فەردەیەک ئاردیان پێدام. دوای پێنج ساڵ لە رێگەی بانکەوە ئاگادارکراینەوە کە هەر کەسێکمان ٢٤ ملیۆن دیناری لەسەرە. "            سەرمەد حوسێن، دانیشتوویەکی دیکەی گەڕەکی عروبەیە و گوتی، '' بانکی رافیدەین ئاگاداری کردینەوە کە هەر کەسێکمان بڕی زیاتر لە ٢٤ ملیۆن دینارمان لە ئەستۆیە. خێزانەکەم جەڵتە لێیدا و مرد، لە ئەستۆشی ئەو بڕە پارەیە هەیە. ئێمە شەش کەسین لە خێزانێکدا و نزیکەی ٢٥٠ کەس لەم گەڕەکە فێڵی لێکراوە و بانگەواز بۆ سەرۆکوەزیران و هەموو کەسێک دەکەین، چونکە چوومە لای پارێزگار هیچی بۆ نەکردین. "   رێکخراوەکە لە بانک بەناوی خەڵکەوە پارەیان بە شێوەی قەرز راکێشاوە بەبێ ئەوەی خەڵکەکە ئاگاداربن. ئێستا ئەو خەڵکە قەرزداری بانکەکەن و قەرزەکانیان لە ١٠ ملیۆن دینارەوە دەستپێدەکات و دەگاتە نزیکەی ٢٥ ملیۆن دینار.   پۆلیسی کەرکووک زانیاری ئەوەی پێگەیشتووە، لە چەند گەڕەکێکی دیکەی شارەکە هەمان فێڵ ئەنجام دراوە و دەستییان بە لێکۆڵینەوە کردووە، چەند کەسێکیان لە ئەندامانی ئەو رێکخراوە دەستگیرکردووە و بە دوای ئەندامانی دیکەی رێکخراوەکەوەن.  کاوە غەریب، بەڕێوەبەری پۆلیسی پارێزگای کەرکووک بە تۆڕی میدیایی رووداوی گوت، "هەر تۆمەتبارێک لە دەرەوەی کەرکووک بێت، چ لە کوردستان بێت یان لە شارەکانی باشوور و نێوەڕاستی عێراق، ئێمە دەسەڵات و توانا و پەیوەندییمان هەیە کە هەم رادەستمان بکرێت یان خۆشمان بڕۆین دەستگیریان بکەین. "  بەڕێوەبەری پۆلیسی پارێزگای کەرکووک بە پەیامنێری رووداو دەڵێت، لێکۆڵینەوە لەسەر کەیسی ئەو ٢٥٠ ماڵە کراوە، کەیسی دیکەش هەیە کە "خەڵکی تەڵەکەباز دەیانەوێت سەروماڵی هاونیشتمانییان بەهەدەربەرن، لەڕێگەی پلانی داڕێژراوەوە. "     دانیشتوانی گەڕەکی عروبە زۆرینەیان ئاوارەن و لە نەتەوەی عەرەبن، سکاڵایان لەسەر ئەندامانی ئەو رێکخراوە تۆمارکردووە، بەڵام بانکەکە سوورە لەسەر ئەوەی پارە قەرزکراوەکە لە خەڵکی گەڕەکەکە وەربگرێتەوە.