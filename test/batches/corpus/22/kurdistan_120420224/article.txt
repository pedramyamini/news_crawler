ئەمڕۆ سێشەممە، ١٢ - ٠٤ - ٢٠٢٢، عیزەت سابیر، ئەندامی سەرکردایەتی یەکێتی نیشتمانی کوردستان، لەکاتی بەشداریکردنی لە بوولتەنی هەواڵەکانی کاژێر ٠٨: ٠٠، کە بێستوون عوسمان لە ستۆدیۆکانی سلێمانی تۆڕی میدیایی رووداوەوپێشکەشی دەکات، هەڵوێستی یەکێتی لەسەر داواکارییەکانی بەغدا لەسەر دۆسیەی نەوت و غاز و چەند پرسێکی دیکەی تایبەت بە دۆخی سلێمانی و ئەدای وەزیری دارایی حکومەتی هەرێمی کوردستان خستەڕوو.  سەبارەت بە داواکارییەکانی بەغدا، کە دیارترینیان بریتین لە دروستکردنی کۆمپانیای نەوتی کوردستان، گواستنەوەی گرێبەستەکان بۆ سەر ئەو کۆمپانیایە و کردنەوەی هەژماری بانکی لە یەکێک لە بانکە نێودەوڵەتییەکان. عیزەت سابیر دەڵێت: "هەرشتێک بەرژەوەندی باڵای خەڵکی عێراق و کوردستانی تێدابێت، ئێمەش لەگەڵی دەبین".  بەبڕوای عیزەت سابیر ئەگەر ئەو داواکاریانەی بەغدا وەکو خۆی جێبەجێ بکرێت، "هیچ زیانێکی بۆ خەڵکی کوردستان نابێت، بەو پێیەی حکومەتی عێراق بەرمیلێک نەوت بە ١٠ دۆلار زیاتر لە کوردستان دەفرۆشێت، ١٠ جارانی نیو ملیۆن بەرمیل لە مانگێکدا ١٥٠ ملیۆن دۆلار دەکات، کەواتە ئەو نەوتەی کوردستان مانگانە ١٥٠ ملیۆن دۆلار پارەکەی زیاد دەبێت".  سەبارەت بە پێداچوونەوە بە گرێبەستە نەوتییەکانیش، ئەندامەکەی سەرکردایەتی یەکێتی دەڵێت: "ئەگەر گرێبەستەکانی نەوت شەفافە.. چی تێدایە با بەغدا بیبینێت، ئەگەر ئێمە شارەزاییمان کەمە و ئەوان شارەزاییان زیاترە با گرێبەستەکان چاک بکەن، ئەگەر کۆمپانیای نەوتی کوردستان دروست دەکەن و بارەگاکەی لە هەولێرە بە دڵنیاییەوە فەرمانبەری کورد و کاربەدەستی کوردیشی تێدا دەبێت. ئەگەر ئەو پارەیە دەچێتە ئەژمارێکەوە و ئەژمارەکە دێتە ئەو کۆمپانیایە و بانکێک سەرپەرشتی دەکات و وەزارەتی دارایی حکومەتی هەرێم ئیدارەی ئەو پارەیە دەدات، ئەمەش هیچ زەرەری نییە. بۆیە ئەگەر ئەو سێ خاڵە جێبەجێ بکرێت، وەکو خۆم و حیزبەکەم ١٠٠ % لەگەڵیدام، ئەویش لەبەر ئەوەیە داهاتی نەوتم زیاتر دەبێت وەک لەوەی ئێستا خۆم دەیفرۆشم".  عیزەت سابیر پێیوایە، ئەگەر حکومەتی عێراق پێداچوونەوە بە گرێبەستەکاندا بکات "بە دڵنیاییەوە ئەمەش وادەکات شایستەی ئەو کۆمپانیایانە کەمتر ببێتەوە". کە حکومەتی هەرێمی کوردستان دیداتە کۆمپانیاکان.  بە بڕوای عیزەت سابیر، کۆمپانیای دیلۆیت کە وردبینی لە داهات و خەرجی نەوتدا دەکات، "ئامانجەکەی نەپێکاوە. کۆمپانیای دیلۆیت ئەو داتایانە بڵاو دەکاتەوە کە وەزارەتی سامانە سروشتییەکان پێی دەدات، حکومەتی هەرێم رێگەی پێنادات لە کۆمپانیاکانەوە داتا وەربگرێت".  سەبارەت بە هەڵوێستی یەکێتیش لەسەر دەرهێنان و هەناردەکردنی گازی هەرێمی کوردستان، عیزەت سابیر دەڵێت: "هەرکاتێک پێداویستی خەڵکی کوردستانی لێ پڕ بکەینەوە، کارەبای کوردستانی پێ چاک بکەین، ئەوەی زیادبوو بیفرۆشین ئاساییە، ئەوەی سەرۆکی حکومەت و جێگری سەرۆکی حکومەت گوتوویانە، مانای ئەوە نییە بەیانی دەستپێدەکەین، ئەمە کاتی دەوێت".  عیزەت سابیر پێشیوایە تاوەکو عێراق پێویستی بەو گازە هەبێت، "پێویستە بدرێتە عێراق. چونکە لۆژیکی تێدا نییە لەناو وڵاتێکدابیت لە شوێنێکدا بینێریتە دەرەوە، لە شوێنێکی دیکە بیهێنیتە ناوەوە. بۆچی عێراق لە ئێرانەوە کرێی هێنانی ئەو گازە بدات و بیهێنێت، بۆ لەناو وڵاتەکەی خۆیدا سوودی لێوەرنەگرێت، لە بەرامبەر بەوەش بودجە و مووچە و قووتی خەڵکەکەت بۆ دابین بکات".  سەبارەت بە داهاتی ناوخۆی سلێمانی و ئەدای وەزیری دارایی، ئەندامەکەی سەرکردایەتی یەکێتی پێیوایە، ئەوەی کە ئێستا لە سلێمانی روودەدات، یەک خاڵە "پێشتر داهاتی سنووری پارێزگای سلێمانی بۆ پرۆژەکان و پێداویستییەکانی بەڕێوەبردنی حکومڕانی لە سلێمانی خەرج دەکرا، لە دهۆک و هەولێریش بە هەمانشێوە. ئێستا ئەوەی وەزیری دارایی دەیکات ئەوەیە دەڵێت ١٠٠ ملیۆن دۆلار داهاتت بێت دەبێت هەر ١٠٠ ملیۆن دۆلارەکە بدەیتە مووچە. لە کاتێکدا دەبێت ئەو ٤٠ ملیۆنی بدەیت بە مووچە و ٦٠ ملیۆنی بدەیت بە خەرجی دامودەزگاکانی حکومەت".  هۆکارێکی دیکە، بە گوتەی عیزەت سابیر "سەرۆکی حکومەتە، ئەوکاتە لامەرکەزیەت هەبوو، دەسەڵات درابووە بەڕێوەبەری گشتی بانکی ناوەندی، بە کاک قوباد و وەزیری دارایی، بەڵام ئێستا بڕیارێکی دەرکردووە دەڵێت هەر پارەیەک بگاتە ملیارێک دینار دەبێت خۆم واژۆی بکەم. خراپییەکەی وەزیری داراییش ئەوەیە دەسەڵاتی نییە".  ئەندامەکەی سەرکردایەتی یەکێتی رەتیدەکاتەوە کە ئەوان بەرپرسیاریێتیەکە هەڵنەگرن و دەڵێت: "هەموو بەرپرسیاریێتیەک هەڵدەگرین بە قەد ئەوەی کە خەتای ئێمەی تێدابێت، بە قەدەر ئەوەی بەشدارین لە حکومەت، بەڵام ئەو مەرکەزیەتەی ئێستا پیادە دەکرێت، یەکێکە لە بنچینەی کێشەکان. ئەمە شەڕی سیاسییە بە سلێمانی دەفرۆشرێت، شەڕی سەرۆککۆمارە بە سلێمانی دەفرۆشرێت، شەڕی پارتی و یەکێتییە بە سلێمانێ دەفرۆشرێت. دەبێت شانی بدەینەبەر بۆ ئەوەی تێیپەڕێنین و ئەو قەیرانە نەهێڵین".  سەبارەت بە پرسی هەڵبژاردنی سەرۆککۆماریش، عیزەت سابیر گوتی: "لەو بڕوایەدام تاوەکو دوای جەژن هیچ شتێکی تازە روونادات، بڕوای تەواوی یەکێتی و بەندەش ئەوەیە  دەبێت رێککەوتن بکرێت لەنێوان کورد یان لەنێوان شیعە یان لەنێوان هەردوولا بۆ ئەوەی ئەم دۆخە تێپەڕێنن".