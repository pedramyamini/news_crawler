نەریمان فازیل، گوتەبێژ و بەڕێوەبەری راگەیاندنی بەڕێوەبەرایەتیی گەشتوگوزاری هەولێر بە رادیۆی رووداوی راگەیاند، "بەهۆی نەمانی ئەو رێکارانەی لەسەر گەشتیاران هەبوو بۆ پێشگیری لە ڤایرۆسی کۆرۆنا، هاتنی گەشتیار بۆ شاری هەولێر بە رێژەیەکی بەرچاو زیادی کردووە، لە رۆژانی نەورۆزیش بەهۆی راگەیاندنی دوو رۆژ وەکو پشووی فەرمی لەلایەن حکومەتی عێراق، بەردەوام خەڵکی ناوەڕاست و خوارووی عێراق روو لە پارێزگای هەولێر دەکەن، پلانی ئێمەش ئەوەیە قەرەبووی ساڵانی رابردوو بکەینەوە کە بەهۆی ڤایرۆسی کۆرۆناوە زیانێکی زۆر بەر کەرتی گەشتیاری کەوت، بەتایبەت کە لە ساڵی ٢٠٢٠ بۆ ماوەی شەش مانگ کەرتی گەشتیاری داخرا".  گوتەبێژ و بەڕێوەبەری راگەیاندنی بەڕێوەبەرایەتیی گەشتوگوزاری هەولێر ئاماژەی بەوەش کرد، "لە داهاتوودا کار لەسەر ئەوە دەکەین کە گەشتیاران لە دەرەوەی وڵات بێن روو لە هەرێمی کوردستان بکەن، بۆ ئەم مەبەستەش ٢٤ی ئادار پێشانگەیەکی گەشتیاری لە شاری ئامەدی باکووری کوردستان هەیە وەکو پارێزگای هەولێر و بەڕێوەبەرایەتیی گەشتوگوزاری هەولێر بەشدار دەبین و ستاندی تایبەت بە خۆمان دەبێت بۆ راکێشانی سەرنجی گەشتیاران و بەبازاڕکردن بۆ ناوچە گەشتیارییەکانی پارێزگای هەولێر دەکەین".  نەریمان فازیل باسی لەوەش کرد، "ئەمساڵ هێزە ئەمنییەکان چاوکراوەتر دەبن، لەبارەی ئەو رووداوەی ساڵی پار روویدا بەرامبەر چەند پاسێکی گەشتیاری، هێرشیان کرایە سەر و ئۆتومبێلەکان تووشی زیان بوون و جامەکانیان شکێندرا، لەلایەن دەستەی گەشتوگوزار و پارێزگاری هەولێر قەرەبوو کراونەتەوە و بە باشترین شێوە رێزیان لێگیراوە و رێکاری تووندیش بەرامبەر ئەو کەسانە گیرایەبەر کە ئەو کارەیان ئەنجامدابوو".