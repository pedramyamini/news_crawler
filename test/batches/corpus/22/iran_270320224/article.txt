گەنجەکانی ناوچەی ئالانی سنووری سەردەشت بە رێگەی هەوراز و نشێودا دەڕۆن تاوەکو بگەنە یاریگایەی نێو کوێستانەکان. ساڵح ئەحمەدی، ئەندامی ئەنجوومەنی گوندی بێژوێ دەڵێت، ئەمساڵ یارییەکانی جامی نەورزۆی ئالان بە میوانداری بێژوێ بەڕێوەدەچێت، ١١ تیم بەشدارییان کردووە و لە کۆتاییدا سێ تیمی کۆتایی خەڵات دەکرێن.   ئەم خولە ٣٠ ساڵە بەمشێوەیە لە نەورۆزدا بەڕێوەدەچێت، گەنجانی ٣٠ ساڵ لەمەوپێش، لە نێوان گوندەکانی ناوچەکەدا ئەم خولەیان رێکخستووە و ئێستاش بە بەربڵاوکردنەوەی کێبڕکێیەکە، پاڵپشتی گەنجانی ئێستا دەکەن بۆ بەردەوامبوونیان لە وەرزش.  فایەق خزری، هاونیشتمانییەکی ناوچەی ئالانییە و پێشتر بەشداریی پێشبڕکێکەی کردووە، دەڵێت، لە کاتی پشووی نەورۆزدا کە لە خوێندن دەهاتنەوە بەبێ هیچ بەرنامە دانانێک پێشبڕکێیان دەکرد و وردە وردە لە نێوان گوندەکاندا پێشبڕکێکە پەرەی سەند.   یاریزانانی ئالانی، گلەییان لە کەموکوڕییەکانی ناوچەکەیان هەیە و پێیان وایە ئەگەر بەرپرسانی وەرزشی سەردەشت، ئاوڕیان لێبدەنەوە، دەتوانن ئەم کێبڕکێیە بەشێوەیەکی باشتر بەڕێوەببەن.  ئاکۆ ساڵحی یاریزانی یانەی هەدەفی بێژوێ گوتی، چەند کەموکورتییەک بوونی هەیە و بەرپرسان دەتوانن چارەسەری بکەن، لە ساڵانی داهاتوودا هەوڵ دەدەن بەرنامەی باشتریان دەبێت.   ناوچەی ئالان دەکەوێتە سەر سنووری نێوان رۆژهەڵات و باشووری کوردستان و داخرانی سنوورەکان و پشتگوێخرانی هۆکارێکە بۆ بێهیوابوونی گەنجەکانی لە مانەوە لە زێدی خۆیاندا، ئەوان ئەم کێبڕکێیانەش بە هەلێک دەزانن کە داواکارییەکانیان بگەیەننە گوێی بەرپرسانی حکومەت.  فەردین شکاری چالاکڤانی مەدەنی دەڵێت، ناوچەی ئالان لە ٣٩ گوند پێکهاتووە، کە هەموویان سنوورنشینن و لە دوای داخستنی سنوورەکان هاونیشتمانیان زیاتر روویان لە دەرەوەی وڵات کردووە، داواکاری خەڵک ئەوەی کە سنوورەکان بکرێنەوە.   لە رۆژهەڵاتی کوردستان، وەرزش و چالاکییە کولتوورییەکان لەلایەن حکومەتەوە زۆر گرنگی پێنادرێت و چالاکڤانان خۆیان ناچارن ئەو ئەرکە لە ئەستۆ بگرن.