ئەمڕۆ سێشەممە، ١٢ - ٤ - ٢٠٢٢، محەمەد ئازاد، ژینگەپارێز لە کۆمپانیای خالد شینکی بە رووداوی گوت: "ئێمە گرێبەستمان لەگەڵ کۆمپانیای خالد شینکی هەیە، ماوەی سێ مانگە مووچەکانمان وەرنەگرتووە و ٢٥ - ٣ - ٢٠٢٢، گرێبەستەکانمان لەگەڵ ئەو کۆمپانیا کۆتایی هاتووە، بەڵام کە داوای مووچەکانمان دەکەین خاوەنی کۆمپانیاکە دەڵێت، هیچ بڕە پارەیەکم لە بەردەست نییە و حکومەت پارەمان پێ نادات. "  ئەو ژینگەپارێزە گوتیشی: "لە کاژێر ٨: ٠٠ بەیانییەوە رێگەی سلێمانی - هەولێرمان داخستووە، دەستمان بەسەر ئۆتۆمبێلەکانی کۆمپانیاکەدا گرتووە و مووچەکانمان دەوێت، هیچ پەیوەندی بە ئێمە نییە کۆمپانیای خالد شینکی پارەی هەیە یاخود نا ئێمە گرێبەستەکانمان لەگەڵ ئەوانە. "  بەگوتەی ئەو ژینگەپارێزە لە کاتی گردبوونەوەکانیان، سەرۆکی شارەوانیی دووکان سەردانی کردوون پێڕاگەیاندوون، "قوباد تاڵەبانی، جێگری سەرۆکی حکومەتی هەرێمی کوردستان بەڵێنیداوە مووچەکانمان بۆ خەرجبکات، بەڵام ئێمە لێرە بەردەوام دەبین لە گردبوونەوەکانمان تاوەکو مووچەکانمان وەردەگرین. "  خالد شینکی، خاوەنی کۆمپانیای شینکی کە کاری کۆکردنەوەی زبڵ و خاشاک لە سنووری پارێزگای سلێمانی دەکات و خاوەنی زیاتر لە ٥٠٠ کارمەندە رۆژی یەکشەممە ١٠ - ٤ - ٢٠٢٢ بە رووداوی گوت: "هیچ کارمەندێک ئامادەنییە کار بکات، چونکە مووچەکانیان وەرنەگرتووە و حکومەت وەڵامی ئێمە ناداتەوە، تاوەکو رۆژی پێنجشەممە، ١٤ - ٤ - ٢٠٢٢، چاوەڕوان دەبین بۆ ئەوەی هیچ نەبێت حکومەت بڕی یەک ملیار دینارمان بۆ خەرج بکات، لە ئەگەری خەرجنەکردنی ئەوە دووبارە کارەکانمان رادەگرین. "  هەفتەی رابردوو، وەزارەتی شارەوانی رایگەیاند، سەرۆكی حكومەتی هەرێمی کوردستان نزیکەی ٦ ملیار دینار بۆ چارەسەركردنی خۆڵ و خاشاكی دهۆك خەرج دەكات، بە گوتەی خالد شینکی، ئەوانیش تەنیا یەک چارەسەریان لە بەردەست ماوەتەوە ئەویش هاوکاریکردنیانە لە لایەن مەسرور بارزانی، سەرۆکی حکومەتی هەرێمی کوردستان، لەوبارەوە گوتی: "تەنیا یەک چارەسەر ماوە، ئەویش ئەوەیە، چۆن سەرۆکی حکومەتی هەرێمی کوردستان بڕی شەش ملیاری بۆ دهۆک تەرخانکرد کە نیوەی سلێمانیش نابێت با بڕێک بەشێوەی کاش بۆ سلێمانیش تەرخانبکات. "  لە بارەی گرێبەستەکانیان لەگەڵ حکومەت گوتی: "مەمنون دەبین ئەگەر چارەسەرێکمان بۆ نادۆزنەوە و هیچ بڕە پارەیەکمان بۆ خەرج ناکەن ئەوە گرێبەستەکانمان هەڵبوەشێننەوە. "