سیروان محەممەد، سەرۆکی دەستەی ئاماری هەرێمی کوردستان، رۆژی هەینی ١.٤.٢٠٢٢ بە تۆڕی میدیایی رووداوی راگەیاند: "بەپێی رووپێوێک کە لە ساڵی ٢٠١٧ ئەنجاممان دا، قەبارەی خێزان لە هەموو هەرێمی کوردستان رووی لە بچووکبوونە، چونکە ژمارەی لەدایکبوونی منداڵ لە هەرێمی کوردستان کەمبووە؛ بۆ نموونە، قەبارەی خێزان لە پارێزگای سلێمانی لە ٥.٨ ـەوە دابەزیوە بۆ ٤.٦؛ لە پارێزگای هەولێریش قەبارەی خێزان لە ٦.٤ ـەوە دابەزیوە بۆ ٥.١؛ هەروەها لە پارێزگای دهۆک قەبارەی خێزان لە ٧ ـەوە دابەزیوە بۆ ٦.٢ "  سیروان محەممەد گوتیشی: "لە ساڵی ٢٠١١ ـەوە توانای منداڵخستنەوەی ئافرەتانی تەمەنی نێوان ١٥ بۆ ٤٩ ساڵ لە هەرێمی کوردستان لە رێژەی تێكڕایی ٣.٣ % ـەوە بۆ ٣ % دابەزیووە؛ ئەمەش هۆکارێکی دابەزینی ئاستی گەشەی دانیشتووان و بچووکبوونی قەبارەی خێزانە لە هەرێمی کوردستان، کە زیاترە لە رێژەی دابەزینی ئاستی گەشەی دانیشتووان و بچووکبوونی قەبارەی خێزان لە پارێزگاکانی عێراق".  سەرۆکی دەستەی ئاماری هەرێمی کوردستان دەڵێت: "بەڵام بە گشتی هێشتا کۆمەڵگەی هەرێمی کوردستان و عێراق کۆمەڵگەیەکی گەنجە بەراورد بە وڵاتانی ئەوروپا و بەشێکی ئاسیا، چونکە ٣٤.٥ % ـی دانیشتووانی هەرێمی کوردستان لە تەمەنی خوار ١٥ ساڵن؛ نزیکەی ٢٨.٥ % ـی دانیشتووانی هەرێمی کوردستان لە تەمەنی نێوان ١٥ بۆ ٢٩ ساڵن؛ بەپێی دوا راپۆرتی داینامیکی دانیشتووان کە بە هاوکاری نەتەوە یەکگرتووەکان لە هەرێمی کوردستان ئەنجاممان دا و لە ناوەڕاستی ساڵی ٢٠٢١ رامانگەیاند؛ ئەم باردۆخەی دانیشتووانی هەرێمی کوردستان تاوەکو ساڵی ٢٠٤٠ بەردەوام دەبێت، ئەمەش دەرفەتێکی زێڕینە کە دەبێ لەلایەن حکومەتەوە بقۆسترێتەوە بۆ رێکخستنەوەی کۆمەڵگە و چالاکی ئابووری".  لەبارەی ئەنجامدانی سەرژمێری گشتی لە عێراق و هەرێمی کوردستان کە لە ساڵی ١٩٨٧ ـەوە لە هەرێمی کوردستان ئەنجامنەدراوە، هەروەها لە ساڵی ١٩٩٧ ـەوە لە عێراق ئەنجامنەدراوە، سەرۆکی دەستەی ئاماری هەرێمی کوردستان رایگەیاند: "دەتوانم بڵێم ئەم پرۆژە گەیشتووەتە بنبەست، چونکە لە ساڵی ٢٠٠٤ ـەوە هەنگاو نراوە بۆ ئەنجامدانی سەرژمێری گشتیی دانیشتووان و لە ساڵی ٢٠١٠ گەیشتە قۆناخی جێبەجێکردن، بەڵام بەهۆی هۆکاری سیاسی نەکرا، تەنانەت لە ساڵی ٢٠١٩ بڕیاردرا سەرژمێری لە ساڵی ٢٠٢٠ یان ٢٠٢١ بکرێت، بەڵام دیسان نەکرا؛ ئەنجامدانی سەرژمێری گشتیش وەکو حکومەتی عێراق دەڵێت نزیکەی ١٢٠ ملیار دیناری پێویستە".  سەبارەت بە گەشەی دانیشتووان و قەبارەی خێزان لە عێراق، سەمیر خوزەیر، بەڕێوەبەری جێبەجێکاری سەرژمێری گشتیی لە وەزارەتی پلاندانانی عێراق، رۆژی هەینی بە تۆڕی میدیایی رووداوی راگەیاند: "بەپێی ئامارەکانی دەزگای ناوەندیی ئامار لە وەزارەتی پلاندانان، بە پشتبەستن بە پرۆژەی خەمڵاندنی گەشەی دانیشتووان، قەبارەی خێزان لە عێراق بچووک بووە؛ پێشتر قەبارەی خێزان نزیکەی ٧ ئەندام بوو، بەڵام ئێستا بەهۆی دۆخی ئابووری و ئارەزووی سەربەخۆیی خێزانەکان، قەبارەی خێزان لە عێراق بۆ ٦ ئەندام و تەنانەت کەمتر لە شەش ئەندام دابەزیووە".  عەبدولزەهرە هینداوی، گوتەبێژی وەزارەتی پلاندانانی عێراق رۆژی ٣١.٣.٢٠٢٢، بە تۆڕی میدیایی رووداوی راگەیاند: "بەپێی ئامارە پێشبینیکراوەکانی وەزارەتی پلاندانان، ژمارەی دانیشتووانی عێراق گەیشتووەتە زیاتر لە ٤١ ملیۆن و ١٩٠ هەزار کەس کە نزیکەی ٦ ملیۆن و ٢٥٠ هەزار کەسیان دانیشتووانی هەرێمی کوردستانن، پێشبینیش دەکرێت تاوەکو ساڵی ٢٠٥٠ ژمارەی دانیشتووانی عێراق بە هەرێمی کوردستانەوە بگاتە ٨٠ ملیۆن کەس، چونکە گەشەی دانیشتووانی عێراق زۆرە، تەنانەت تەنیا لە ساڵی ٢٠٢١ دا یەک ملیۆن و ٢٠٠ هەزار منداڵ لە عێراق لەدایکبوون.