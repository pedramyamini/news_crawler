ئەحمەد سەحاف، گوتەبێژی وەزارەتی دەرەوەی عێراق دەڵێت، جگە لە بانگهێشتی باڵیۆزی کۆماری ئیسلامیی ئێران لە بەغدا و پێدانی یاداشتی ناڕەزایەتی، رێکاری دیکەش بەرامبەر ئەو هێرشە دەگیرێتەبەر، تۆمارکردنی سکاڵا لە ئەنجوومەنی ئاسایشی نێودەوڵەتییش یەکێکە لە بژارەکان.  گوتەبێژی وەزارەتی دەرەوەی عێراق بە رووداوی راگەیاند، "داوامان لە ئێران کردووە روونکردنەوە بدات و ئەو بەڵگانە بخاتەڕوو کە گوایە بارەگا هەن و پەیوەندییان بە لایەنی دەرەوەی عێراق هەیە، ئەو کارەی کراوە پێشێلکارییەکی ئاشکرایە بۆسەر سەروەریی عێراق و ئاسایشی گەلەکەی و سەقامگیرییەکەی".  رۆژێک دوای رووداوەکە، واتە ١٤ - ٠٣ - ٢٠٢٢، سەرۆکوەزیرانی عێراق گەیشتە هەولێر و چووە شوێنی رووداوەکە، دواتر لە راگەیێندراوێکدا هێرشەکەی سەرکۆنە کرد و بە بەزاندنی سنوورەکانی یاسا و نەریتە نێودەوڵەتییەکان ناوی برد، بڕیاریش درا لیژنەیەک بۆ لێکۆڵینەوە لە هێرشەکە و هۆکار و بەڵگەکان پێکبهێندرێت.  بەپێی زانیارییەکانی رووداو لیژنەکە لە شوێنی بۆردوومانکراو و بوونی ئیسرائیل دەکۆڵێتەوە، راپۆرتی لێکۆڵینەوەکانیش دەدرێتە لایەنە ئەمنییەکانی عێراق و ئێرانیش.  جگە لەوەش، موقتەدا سەدر و سەرۆک مەسعود بارزانی بڕیاری دروستکردنی لیژنەیەکی لێکۆڵینەوەیان داوە.  شاخەوان عەبدوڵڵا، جێگری سەرۆکی ئەنجوومەنی نوێنەرانی عێراق دەڵێت، "شاندێکی پەرلەمانی عێراق دەچنە هەرێمی کوردستان کە لە هەردوو جێگرانی سەرۆکی پەرلەمان و چەند پەرلەمانتارێک پێکدێت، دەچنە شوێنی رووداوەکە و لێکۆڵینەوە لەو بابەتە دەکەن، دوای گەڕانەوەی ئەو شاندە بۆ بەغدا راپۆرتی خۆیان دەبێت و راپۆرتەکەش لە دانیشتنێکی تایبەتی پەرلەماندا دەخرێتەڕوو".  سوپای پاسداران دوای هێرشەکە رایگەیاند، ئەو مووشەکانەی بەکاریهێناون لە جۆری "فاتیح"ن کە بە وردی ئامانجەکەی دەپێکێت، گوایە سەنتەرێکی ستراتیژیی ئیسرائیلی کردووەتە ئامانج، بەڵام چوار لەو مووشەکانە بەر خانووی سەرمایەدارێکی کورد کەوتوون. حکومەتی هەرێمی کوردستان رایگەیاندووە، پاساوەکەی ئێران بۆ شاردنەوەی کارە قێزەونەکەیەتی.  دڵشاد شەهاب، راوێژکاری سەرۆکی هەرێمی کوردستان بە رووداوی گوت، "لە دوایین دیداری بەڕێز کازمی لەگەڵ جەنابی سەرۆکی هەرێمی کوردستان دووپاتی ئەوە کرایەوە، بەناوی هەرێمی کوردستانەوە، کە ئێمە داوای لێکۆڵینەوەیەکی ورد دەکەین دەربارەی ئەو بیانووانەی کە کراون بە بیانوو بۆ هێرشکردنە سەر هەرێمی کوردستان و پایتەختی هەرێمی کوردستان".  هێرشەکەی ئێران بۆسەر هەولێر، بە پێشێلکردنی سەروەریی خاکی عێراق لێکدرایەوە، ئێستا لایەنەکانی عێراق چاوەڕوانی زوو راگەیاندنی ئەنجامی ئەو راپۆرتانەن کە لیژنەکانی لێکۆڵینەوە دەیخەنەڕوو، هەرێمی کوردستانیش دەرگەی بۆ لێکۆڵینەوە واڵا کردووە.