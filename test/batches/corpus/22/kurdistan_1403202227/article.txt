بەرنامەی بەرپرسیاری ئەمڕۆ دووشەممە کە شەهیان تەحسین پێشکێشی دەکات، تایبەت بوو بە هۆکارەکانی گرانبوونی نان و سەموون و گرفتەکانی بەردەم نانەواخانە و سەموونخانەکان.   ئازاد رەمەزان، نوێنەری نانەوا و سەموونخانەکانی سلێمانی لە کاتی بەشداریکردنی لە بەرنامەی بەرپرسیاردا گوتی: "ئێستا شەش نان بە هەزار دینارە و کێشی هەر گونکەیەک ١٠٠ گرامە، بۆ چارەسەرکردنی گرفتەکانمان چاوەڕێی قایمقام و لایەنی پەیوەندیدارمان کرد، بڕیاربوو غازمان بۆ دابین بکەن و چەند رۆژێک مۆڵەتیشمان دا بە حکومەت، بەڵام دەنگیان نەبوو".  ئازاد رەمەزان دەڵێت: پێشتر نەوتمان پێدەدرا، بەڵام بڕیان، ئێمەش گونکەمان لە ١٣٠ گرامەوە کردە ١٢٠ گرام، تاڕادەیەک ئەمە باشبوو، بەڵام دوای شەڕی رووسیا و ئۆکراینا، گەنم گران بوو، ئیستا فەردەی ئارد بە ٤٧ هەزارە، لەکاتێکدا پێشتر بە ٣٤ هەزار بوو "ناکرێ هەرجارێک نرخ گرانبوو، ئێمە کێشی گونکە دابەزێنین، ئەگەر ئەوەندە بچووکبێ نانەکە لەناو تەنوور دەسووتێ، شەش مانگە ئێمە لەناو قەیراندا دەژین و لەبەر تکای قایمقمام و بەرپرسان نانمان گران نەکرد، بەڕاستی ئێمە بێئومێدبووین لە حکومەت".  نوێنەری نانەوا و سەموونخانەکانی سلێمانی ئاماژە بەوە دەکات، زۆربەی نانەواخانەکانی سلێمانی قەرزارن و ئێستا بە زەرەر نان دەفرۆشن و دەشڵێت "یەک فەردە ئاردمان لەبەردەم چاودێری بازرگانی کردە نان، کەچی ٦ - ٧ هەزار کەمتر لە مایەکەی خۆی گرتەوە، ئێستا فەردەی ئارد بە ٤٧ هەزارە، ئەگەر لە ٥٠ هەزار تێپەڕێت، ناچارین چوار نان بدەین بە هەزار دینار".  دلاوەر موحسین، نوێنەری نانەوا و سەموونخانەکانی هەولێریش میوانی شەهیان تەحسین بوو لە بەرنامەی بەرپرسیاری تۆڕی میدیایی رووداو و گوتی: "هەموو کەرەستە و پێداویستییەک گران بووە، ئاردی باش ئێستا بە ٤٧ - ٤٨ هەزار دینارە، حکومەت دەتوانێت کارئاسانیمان بۆ بکات و لە هەندێ باج، یان لە نرخ داشکاندنمان بۆ بکات، بۆ نموونە کرێی کرێچییەکانی شارەوانی کەمبکاتەوە، یان نەوت و غازمان پێبدات".  دلاوەر موحسین گوتی: "تاوەکو ئێستا لە هەولێر ١٠ سەموون بە هەزاردینارە، ئەمە تەنیا لە ترسی چاودێریی داراییە ئەگینا بۆ ئێمە دەری ناهێنێت".  لە دوو مانگی رابردوودا، لە سنووری پارێزگای هەولێر ٢٠٠ - ٣٠٠ نانەواخانە و سەموونخانە داخراون، نوێنەری نانەوا و سەموونخانەکانی هەولێر دەڵێت: " ئەگەر نەوت و غازمان بۆ دابینبکرێ نرخ گران ناکەین، ئەگەریش وەکو ئێستا بێت، ناچارین فڕنەکانمان دابخەین".  هاوکات ئەحمەد مزووری، نوێنەری نانەوا و سەموونخانەکانی دهۆک گوتی: لە دهۆک سەموون هەشتی بە هەزار دینارە، کەمێکیش کێشمان کەمکردووەتەوە "قازانج ناکەین، تەنیا دەمانەوێ لەسەر پێیەکانی خۆمان راوەستین و زەرەر نەکەین".   لەبارەی نرخی ئاردەوە گوتی: "ئاردی تورکی لە ساڵی ٢٠٢٠ دا بە ٢٥ - ٢٧ هەزار دینار بوو، لە ٢٠٢١ بەرزبووەوە و گەیشتە ٣٠ - ٣٢ هەزار، دوای وشکەساڵی گەیشتە ٣٧ هەزار دینار، ئێستا بۆ ٤٠ - ٤٧ هەزار دینار بەرزبووەتەوە".  ئەحمەد مزووری ئاماژەی بەوەکرد، لە سنووری پارێزگای دهۆک ١٣٩٢ نانەواخانە و سەموونخانە هەن، ئێستا ٦٠ - ٧٠ نانەواخانە و سەموونخانە دایانخستووە. شەهیان تەحسین پرسیاری لێکرد و گوتی: دەگوترێ قازانجتان کەمە؟  ئەحمەد مزووری لە وەڵامدا گوتی: "بە تەحەداوە دەڵێم، ئەو قسەیە راست نییە، هەر نانەواخانە و سەموونخانەیەک ئێستا دوو ملیۆن تاوەکو ٢٠ ملیۆن دینار قەرزارە و سبەی سێشەممەش لەگەڵ قایمقام کۆدەبینەوە بۆ چارەسەرکردنی ئەم گرفتانە".  موزەفەر سابیر، بەڕێوەبەری چاودێریی بازرگانیی هەولێریش میوانی بەرنامەی بەرپرسیار بوو، ئەو گوتی: "هەمیشە چاودێریی بازاڕ دەکەین و لە گرفتی نانەواخانە و سەموونخانەکان تێدەگەین، بەڵام ناکرێ دوو ملیۆن هاونیشتمانی بە قوربانی ژمارەیەک خاوەن نانەواخانە بکەین، ئێمە بەردەوام لەسەر هێڵ دەبین لەگەڵیان".  موزەفەر سابیر گوتیشی: "لە مانگی ئابی رابردوو، ٢٠ % ی نرخی کارەبایان بۆ کەمکرایەوە و غازیش ٣٠ % کەمکرایەوە، لەگەڵ کۆمپانیاش قسە کراوە کە ٢٠ % ئاردیان بۆ هەرزان بکرێت، لە وەزارەتی سامانە سرووشتییەکانەوە فەرمان دەرچووە کە غازیان ٣٠ % بۆ هەرزان بکەن، سەرەڕای ئەوەی تائێستا زیاتر لە ٢٠٠ نووسراومان داوەتە کۆمپانیای جێبەجێکار، بەڵام جێبەجێ نەکراوە، لەکاتێکدا ٥ مانگە بڕیارەکە دەرچووە".