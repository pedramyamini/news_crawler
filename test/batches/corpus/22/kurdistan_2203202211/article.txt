گەنجەکە ناوی ئیدریس حاجی حەسەنە و لەبارەی ئەو کارەی ئەنجامیداوە بە رووداوی گوت، "ماوەیەکە بیر لە شێتی دەکەمەوە و خۆیشم ئاواتێکی شێتیم تێدایە، خۆشە مرۆڤ بۆ کەسوکاری خۆی نەبێت بە مایەی ناڕەحەتی و لەم قەرەباڵخییەی دنیا شێتی زۆر لە ژیان خۆشترە".   دوای ئەوەی لە یەکەم رۆژی نەورۆز ژنانی ماڵباتەکەیان دەچنە سەیران و سەردانی شارەزوور دەکەن، ئیدریس حاجی حەسەن بە تەنیا لەگەڵ کوڕێکیدا کە خوێندکاری پۆلی ١٢ی ئامادەییە لە ماڵەوە ماوەتەوە. ئیدریس ئەو کات بڕیاردەدات لە ماڵەوە دەربچێت و خۆی وەک "شێتێک" نیشان بدات.   کاژێر ١٥: ٣٥ خولەکی دوانیوەڕۆ، دوای نوێژی عەسر بڕیار دەدات لە ماڵی خۆیەوە کە لە گەڕەکی لیواکەیە لە کەلار بەرەو ئاوایی سەیدخەلیل بۆ فەقێ مستەفا بڕوات، پێشوەختە سەردانی دووکانێکی نزیکی ماڵی خۆیان دەکات و کوڕەکەی لەنێو دووکانەکە دەیبینێت، لەو بارەوە گوتی، "کۆڕەکەی خۆم کە بۆ سەیران نەڕۆیشتبوو، لەو دووکانە سەرقاڵی شت کڕین بوو کە رۆیشتمە ناو دووکانەکە شت بکڕم بەشێوەیەک خۆم داپۆشیبوو ئەویش منی نەناسییەوە".   لەبارەی هەستی لەو کاتەدا کە بەنێو شەقام و کۆڵانەکاندا دەڕۆیشت ئەو هاونیشتمانییە گوتی، "هەمووان خۆیان لادەدا، ژنانم دەبینی لە قەبرستانێکی نزیکی ماڵی خۆمان، کە منیان دەبینی راست دەڕۆشتنە ماڵەوە، بیرم لەوە دەکردەوە بۆچی منداڵەکانمان بەوشێوەیە پەروەردە نەکەین کە شێت دەبینن رانەکەنە ماڵەوە، زۆر سەیر بوو من هیچ شتێکی سەیرم نەدەکرد، تەنیا دارێکم گرتبووە دەستم و بە شێتانە بە رێگەدا دەڕۆشتم کەچی هەمووان رایاندەکرد".   ئیدریس حاجی حەسەن کە لە گەرمیان بە حاجی ئیدریس ناوبانگی هەیە، بەگوتەی خۆی، دوای ئەوەی یەکجار عومرەی ئەنجامداوە بەو ناوە بانگدەکرێت، لەدایکبووی ١٩٧٨ ە، هاوسەرگیریی کردووە و خاوەنی سێ کوڕ و دوو کچە دانیشتووی شاری کەلارە لە گەڕەکی لیواکە.   بەشێک لە هاونیشتمانییان لە فەیسبووک بۆیان نووسیوە، کەسایەتییەکی دیار و دەوڵەمەندە، لەو بارەوە بە رووداوی گوت، "من کەسێکی نیازمەند نیم، ناڕەحەتی و نەهامەتی زۆرم بینیوە بەڵام هیچکات نە ماڵەوە نە هاوڕێیانم لێ ئاگادار نەکردووەتەوە، چونکە دڵنیام جگە لە خەمخواردن ناتوانن هیچ شتێکی دیکە ئەنجام بدەن، بەڵام هەندێک کات کە سەیری ژیان و نادادپەروەرییەکانی دەکەیت مرۆڤ ناڕەحەت دەبێت، ئەو کات بیر لەوە دەکەیتەوە کە ئەوانە ژیان خۆشتر بەسەر دەبەن کە ئاگاداری هیچ شتێک نین بۆیە بڕیارمدا لەو ژیانە بژیم".  حاجی ئیدریس لە گفتوگۆکەیدا لەگەڵ رووداو لەبارەی ئەو کارەی کە بۆ ماوەی دوو کاژێر ئەنجامیداوە و ناوی لێناوە "شێتی"، بە گریانەوە یادی دایکی کرد کە لە ساڵی ١٩٩٩ کۆچی دواییکردووە و گوتی: "لەگەڵ دایکم ناڕەحەتیی زۆرمان بینی چەندینجار کە زیانم دەکرد بە قەرز مەڕوماڵاتم دەهێنا و بەدرۆ بە دایکمم دەگوت قازانجم کردووە بۆ ئەوەی دڵی دایکم نەڕەنجێ، بە هەفتە لەبەر نەبوونی خورما و ماستم خواردووە".