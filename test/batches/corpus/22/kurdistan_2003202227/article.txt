تەمەللی هۆکاری ئەم قەیرانانەی ئێستای تورکیا بۆ پێداگریکردنی دەوڵەت لەسەر چارەسەرنەکردنی پرسی کورد دەگەڕێنێتەوە و پێیوایە هەم دەوڵەت و دەسەڵات هەمیش ئۆپۆزسیۆن لەسەریانە بەگوێرەی چاوەڕوانییەکانی ئەم خەڵکە، سیاسەت بەرهەم بهێنن.     لەبارەی هاوپەیمانیی سێیەمین کە هەدەپە بە رێگەی سێیەم ناویدەبات، سەزایی تەمەللی گوتی، "وەکو رێگەی سێیەمین، ستراتیژییەکی زۆر روونمان هەیە، بەڵام تەواوی ئەو لایەنانەی دەرەوەی رێگەی سێیەمیش بانگهێشتی هاوپەیمانیی دیموکراسی دەکەین. "  هاوکات تەمەللی لەبارەی پرسی کورد ئاشکرایکرد کە ئەوان گومانیان لە دەستپێکردنی پرۆسەیەکی چارەسەری و ئاشتی نییە.  ئەمڕۆ یەکشەممە ٢٠ - ٣ - ٢٠٢٢ لە ٣٨ گۆڕەپانی باکووری کوردستان و تورکیا ئاهەنگی نەورۆز بەڕێوەچوو. گرنگترین ئاهەنگەکان لە ئیستەنبووڵ، وان و ئەنقەرە بوون.  دەقی پرسیار و وەڵامی رووداو لەگەڵ سەزایی تەمەللی  رووداو: ئەم وێنەیە چۆن دەبینیت؟ پێویستە چۆن خوێندنەوەی بۆ بکرێت؟ ئێوە چۆن دەیبینن؟  سەزایی تەمەللی: وێنەیەکی زۆر کاریگەرە. ئەمساڵ نەورۆز لە تەواوی شارەکانماندا بەشێوەیەکی کاریگەر بەڕێوەدەچێت. لە وانیش ئەو هێزە هەیە. بەڕاستی سەرەڕای ئەم کەشوهەوایە، خەڵکەکەمان بە پێداگرییەوە گۆڕەپانەکانی نەورۆزی پڕکردەوە. تەنیا بە پڕکردنەوەی گۆڕەپانەکانیش ناوەستێت. بە گوڕوتینەوە ویست، بەڵێن و پێداگریی خۆی نیشاندەدات.   رووداو: دەزانین هەموو ساڵێک تابلۆی نەورۆز لەلایەن حکومەت و دەوڵەت خوێندنەوە و ئاماژەی جیاوازی بۆ دەکرێت. پێتانوایە ئەو پەیامانەی ئێوە لەلایەن ئەوانەوە وەربگیرێت؟  سەزایی تەمەللی: من وەهای بۆ دەچم. لەڕاستیدا ئەمڕۆ گرنگترین هۆکاری ئەم پاڵەپەستۆ و قەیرانەی لە وڵاتەکەدا هەیە پێداگریکردنە لەسەر چارەسەرنەکردنی پرسی کورد. هەتا ئەو کاتەی لە بابەتی پرسی کورد لە چوارچێوەیەکی دیموکراسییدا نەگەینە چارەسەرێک، ئەم قەیران و ناسەقامگیرییە درێژە دەکێشێت. هەر بۆیە تەواوی کورد، کوردانی هەر چوار پارچە زۆر بە روونی لەگەڵ چارەسەری دیموکراسیانەن و بەم نەورۆزە پەیامی زۆر گرنگ بە هەموو جیهان دەنێرن. لەبەر ئەوە هەم دەوڵەت و دەسەڵات هەمیش ئۆپۆزیسیۆن بەرپرسیارن لەوەی لەسەر بنچینەی چاوەڕوانییەکانی ئەم خەڵکە، سیاسەت بکەن.   رووداو: لەگەڵ ئەم پەیامەی لێرە پێتان دەگات، ئێوە وەکو پارت لە قۆناخی داهاتوودا بیر لە چۆن سیاسەتێک دەکەنەوە؟ دەزانن کە هەڵبژاردن هەیە  سەزایی تەمەللی: بەڵێ، ئێمە وەکو پارتی دیموکراتی گەلان، بە راوێژکردن و گەڕانەوە بۆ خەڵک سیاسەتی قۆناخی داهاتوومان دەستنیشانکرد. هاوپەیمانییەکی دیموکراسیمان بنیاتنا. تەواوی چینەکانی دیموکراسی و ستەمدیدەکانی وڵات بانگهێشتی ئەو هاوپەیمانییە دەکەین. بەیەکەوە دەتوانین دۆخەکە بیگۆڕین. هاوپەیمانیی دیموکراسی گرنگترین هێزە بۆ کردنەوەی کەناڵی سیاسیی گیراو لە تورکیادا.   رووداو: ئایا رێککەوتن لەگەڵ هاوپەیمانی میللەت بەتەواوی نەماوە؟ ئێوە بە دڵنیاییەوە لە رێگەی سێیەمین بەردەوام دەبن؟  سەزایی تەمەللی: هاوپەیمانیی ئێمە هاوپەیمانیی دیموکراسییە. وەک رێگەی سێیەمین، ستراتیجییەکی زۆر روونمان هەیە، بەڵام تەواوی ئەو لایەنانەی دەرەوەی رێگەی سێیەمیش بانگهێشتی هاوپەیمانیی دیموکراسی دەکەین. هاوپەیمانیی میللەت لە رێگەی خۆیدایە، پرۆژەی دیموکراسیی ئەوانیش گرنگە، بەڵام بەس نییە. چونکە هەم هاوپەیمانیی جهموور هەمیش هاوپەیمانیی میللەت بێگانەن بە چارەسەرکردنی پرسی کورد. هەربۆیە هاوپەیمانیی دیموکراسی رێگە بە هاوپەیمانییەکانی دیکەش نیشاندەدات.   رووداو: ئایا لە بابەتی چارەسەرکردنی کێشەی کورددا چاوەڕێی گۆڕانێک دەکەن؟ پرسێکی چارەسەر یان هەوڵێکی نوێ بۆ چارەسەرکردن بە چاوەڕوانکراو دەزانن؟  سەزایی تەمەللی: ئەمڕۆ تاکە هێز کە بتوانێت لەمەدا سەرکەوتوو بێت، ئەم خەڵکەیە کە ئێستا لەم گۆڕەپانەدا کۆبوونەتەوە؛ هەروەها پارتی دیموکراتی گەلانە کە هاوشانی ئەم خەڵکە سیاسەت دەکات. ئێمە ئەم رێگەیە دەکەینەوە. بێگومان پرۆسەی دانوستاندن دەستپێدەکات. بێگومان پرۆسەیەکی چارەسەری و ئاشتی دەستپێدەکات. بەڵام بۆ ئەم مەبەستە تێکۆشانی سیاسی و پێداگرانە مەرجە.   رووداو: پارتە کوردستانییەکانیش هەن، ئەگەرچی لە نێو خۆیاندا و لەگەڵ هەدەپەش چەند خاڵێکی ناکۆکیان هەیە، بەڵام هاوکات هەوڵەکانیان بۆ پێکەوە هەنگاونان بەردەوامە. ئایا بە بۆچوونی ئێوە، ئەو ناکۆکییانە کاری هەدەپە قورس دەکەن؟  سەزایی تەمەللی: پێویستە ئەمە بەڕوونی بڵێم؛ لە هەر کوێیەکی جیهان بێت، هەر تاکێکی کورد کە هەناسە دەدات، پێویستە هەوڵ لەپێناو یەکێتیی نەتەوەیی بکات، چونکە کاتێک یەکێتیی نەتەوەیی کەموکورتی تێدا بێت، بابەتی چارەسەریی دیموکراسی بەداخەوە ناگاتە خاڵی ئامانج. تاوەکو کوردەکان یەکنەگرن بابەتەکانی ستاتۆ، دیموکراسی و ئاشتی لە رووی چارەسەرەوە بە ناتەواوی دەمێننەوە. لەم بابەتەدا ئێمە هەڵوێستێکی زۆر پێداگرانەمان هەیە. ئەم یەکێتییە بۆ ئێمە یەکێکە لە نیشانە هەرە گرنگەکانی سیاسەت.   رووداو: دوایین پرسیار، هەم هەڵبژاردنمان لەپێشە و هەمیش لە بابەتی یەکێتیی نەتەوەیی کورد؛ ئایا هەدەپە لەگەڵ حکومەتی هەرێمی کوردستاندا دەیەوێ پەیوەندییەکانی زیاتر بەرەو پێش ببات؟ چاوەڕوانییەکانتان لەوێوە چین؟  سەزایی تەمەللی: هەدەپە لەم بابەتەدا هەڵوێستی زۆر روونە. لەو باوەڕەدام جگە لە هەدەپە پارتەکانی دیکە پێویستیان بەوەیە لە شوێنێکی دروستەوە خوێندنەوە بۆ ئەم بابەتە بکەن، چونکە ئەمڕۆ هەم لە باشوور هەم لە رۆژئاڤا و هەمیش لە باکوور پێویستە زۆر بە باشی سەیری راستیی رووداوەکان بکەین. ئەگەر بەیەکەوە هەنگاو بنێین، دەتوانین ئەم دۆخە سەختانە تێپەڕێنین. بەدەر لەمە، هەموو هەنگاویک دەبێتە هۆی چەورکردنی نانی ئەوانەی مشەخۆری سەر ئەم کێشانەن.