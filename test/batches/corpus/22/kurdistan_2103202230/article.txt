ئیدریس سلێمان، قەسابێکە و دەڵێت، "بۆ نەورۆز ٢ هەزار کاور و ٣٥٠ جوانەگامان هێناوە تاوەکو سەریان ببڕین، تاوەکو ئێستا هەندێکمان سەربڕیون و ئەوانی دیکەش رۆژانی دیکە سەر دەبڕین".  بەپێی ئامارەکانی سەربڕخانەی هەولێر تەنیا لەم مانگەدا ١٣ هەزار و ٦٢٩ ئاژەڵی گەورە و بچووک سەر بڕدراون، بەهۆی هاتنی نەورۆز لە سەربڕخانەکە کاژێرەکانی کارکردنی ٧١٦ کەس لە ٨ کاژێرەوە بۆ ١٢ کاژێر زیاد کراوە.  هەڵمەت هەمزە، بەڕێوەبەری سەربڕخانەی هاوچەرخی هەولێر دەڵێت، "هەموو ئامادەکارییەکمان کردووە بۆ ئەوەی بتوانین پێویستی بازاڕ پڕبکەینەوە، کاتەکانی کارکردنمان زیادکردووە بۆ ئەوەی بتوانین کۆنترۆڵی نرخ بکەین، گۆشت لە بازاڕ کەم نەبێت".  هاتنی نەورۆز و گرانبوونی نرخی ئالیک، بوونەتە هۆی بەرزبوونەوەی نرخی گۆشت، بەجۆرێک هەر کیلۆیەک ٣ بۆ ٤ هەزار دینار گران بووە.  محەممەد عەزیز، گۆشتفرۆشە و دەڵێت، "نرخی گۆشت بەرزبووەتەوە، لە مەیدان ئاژەڵی باش کیلۆی بە ٧ هەزار و ٥٠٠ دینار بە زیندەقەپان لە بازاڕیش کیلۆی لە ١٤ هەزارەوە بۆ ١٦ هەزار دینارە".  بە گوێرەی ستانداردی وەزارەتی كشتوكاڵ، ساڵانە هەر تاكێك لە هەرێمی كوردستان پێویستی بە ٤١.٢ كیلۆگرام گۆشتە، بەپێی ئامارەکانیش لە سێ مانگی سەرەتای ئەمساڵ نزیکەی ٤٢ هەزار ئاژەڵی گەورە و بچووک لە هەولێر سەربڕداون.