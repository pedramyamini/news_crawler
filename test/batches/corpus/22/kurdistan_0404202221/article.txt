ئەمڕۆ دووشەممە ٠٤ - ٠٤ - ٢٠٢٢، نایف رەمەزان، پەیامنێری رووداو سەردانی ئەو شوێنەی کرد، کە یەکێک لە مووشەکەکانی بەرکەوتبوو. یەکێک لە مووشەکەکان بەنێو زەوییەکی چاندنی پەتاتە کەوتووە لە گوندی گرکال، کە دەکەوێتە باشووری رۆژهەڵاتی ناحیەی زێلکان بە دووری ١٥ تاوەکو ٢٠ کیلۆمەتر لە سەربازگەکەوە دوورە.  موختاری گوندی گرکال، کە ناوی سەعیدە لەبارەی هێرشە مووشەکیەکەوە قسەی بۆ پەیامنێری روودا کرد و گوتی: "ئێمە گوێمان لە دەنگی مووشەکێکی زۆر بەهێز بوو، ئێمە رامانکردە سەربان بۆ ئەوەی بزانین مووشەکەکە بەر کوێ کەوتووە، چونکە نزیکەی ٦ بۆ ٧ کرێکاری ئێمە کە خەڵکی گوندەکەی خۆمانن لەسەر بیستانەکە کاریان دەکرد، تەلەفۆنمان بۆیان کرد گوتیان مووشەکەکە لە نزیک ئێمە بەر زەویی کەوتووە، بەڵام بە دیاریکراوی نازانین شوێنەکەی کوێیە، کە بەیانی هاتن بینیمان مووشەکەکە بەر ئەو شوێنە کەوتووە، سوپاس بۆ خودا هیچ زیانێکی گیانی نەبووە تەنیا زیانەکە ماددییە ئەویش چەند بۆرییەکی گەورە کە بۆ ئاودێری لە زەوییەکە دانراوە شکاون".  جەمال ئەحمەدیش، یەکێک لەو کرێکارانە بووە کە لەگەڵ دوو برای دیکەی لەسەر زەوییەکە خەریکی ئاودان بوونە لەوکاتەی مووشەکەکە بەر زەوییەکە کەوتووە، گوتی: "کاژێر ٢ی بەرەبەیان بوو ئاودانمان دەکرد، هەر سێ برا لێرە بووین، لەناکاو زانیمان مووشەکێک کەوتە خوارەوە و شوێنەکە یەکپارچە بووە ئاگر و ئێمە خۆمان بەسەر زەوییەکە دادا، بەڵام سوپاس بۆ خودا خۆمان سەلامەت بووین".  بەهۆی ئەوەی زەوییەکە بەردەوام ئاو دەدرێت و نەرمە، مووشەکەکە چووەتە قوڵایی زەوییەکە و پارچەکانی زۆر بڵاو نەبوونەتەوە، ئەوانەی کە بڵاویش بوونەتەوە زیانی گیانی لێ نەکەوتووەتەوە.  پەیامنێری رووداو ئاماژە بەوەش دەدات، ئەو شوێنەی کە مووشەکەکەی بەرکەوتووە، ٣ کیلۆمەتر لە گوندی گرکالەوە دوورە، گوندی گرکال دەکەوێتە بناری چیای مەقلوب، لە سنووری ناحیەی زێلکان، هاوسنوورە لەگەڵ ناحیەی کەلەکچی لە سنووری قەزای بەردەڕەش.  لە دەوروبەری کاژێر ٨ دوو مووشەکیش لە نزیک گوندی گلەشین و یەکێکیشیان لە گوندەکە لە نزیک ماڵی هاووڵاتییەک کەوتووە، بەهۆی بەهێزی دەنگەکەیەوە پەنجەرەی ماڵەکانیان شکاوە. هەموو ئەو شوێنانەشی کە کراونەتە ئامانج زۆر دوورن لە سەربازگەکەی تورکیاوە.   بەپێی ئەو زانیاریانەی دەست پەیامنێری رووداو کەوتووە، مووشەکەکان ئاڕاستەی گەڕەکی کەرامەی مووسڵەوە ئاراستەی ناوچەکە کراون.  لەماوەی سێ ساڵی رابردوودا ئەوە جاری ھەشتەمە ئەو سەربازگەیە دەکرێتە ئامانج و مووشەکەکان لە لای باشوورەوە ئاڕاستە دەکرێن.  سەربازگەی گوداد ھەندێکجار پێیدەگوترێ سەربازگەی باشیک، لە ساڵی ٢٠١٥ دروستکراوە و ھێزەکانی تورکیای لێ نیشتەجێن، ئەو کاتە بۆ ئەوە دروستکرابوو مەشق و راھێنان بە حەشدی وەتەنی بکەن، کە ھێزێکی سوننەی عێراقی بوون.