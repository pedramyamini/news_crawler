پسپۆڕانی مافەکانی مرۆڤی رێکخراوی نەتەوەیەکگرتووەکان لە راگەیێندراوێکدا کە رۆژی هەینی ١ ـی نیسانی ٢٠٢٢ بڵاویانکردوەتەوە، ئاماژە بەوە دەکەن کە پێویستە بەرپرسانی بەڕێوەبەرایەتیی خۆسەر رێگە بە رێکخراوە مرۆییەکان بدەن بچنە زیندانەکان و چاویان بە منداڵەکان بکەوێ و ئاگاداری دۆخیان بن.   پسپۆڕەکان دەڵێن: "زۆر نیگەرانین کە لە هێرشەکەی کانوونی دووەمی سەر گرتووخانەی غوێرانەوە چارەنووس و شوێنی مانەوەی لانیکەم ١٠٠ کوڕ دیار نییە. دەکرێت ژمارەیەک لەو حاڵەتانە بچنە خانەی بێسەروشوێنکردنی بەزۆرەوە".   لە بەشێکی دیکەی راگەیێندراوەکەدا رەخنە لە دۆخی نێو زیندانەکانی ژێر دەسەڵاتی بەڕێوەبەرایەتیی خۆسەر گیراوە و هاتووە، لەگەڵ یاسا نێودەوڵەتییەکانی تایبەت بە هێشتنەوەی شوێنی زیندانییان یەکناگرێتەوە؛ بۆ نموونە، لە بواری نەبوونی مەرجی پێویستی بواری تەندروستی و ئاوی خاوێن و پێداویستییەکانی دیکەوە.   راگەیێندراوەکە ئاماژە بەوە دەکات کە منداڵانی خێزانە داعشەکان بە چەندین شێوە بوونەتە قوربانی؛ بۆ نموونە، زۆربەیان لە لایەن ئەندامانی دیکەی خێزانەکانیانەوە برانە سووریا و ژمارەیەکی دیکەشیان لەوێ لەدایکبوون؛ ئەوان ئازاردران و هەندێکیشیان برینداربوون بێ ئەوەی هیچ هەڵەیەکیان کردبێت؛ دواتر، ئەو منداڵانە لە دۆخێکی زۆر خراپدا جێهێڵدراون و هەربۆیە دەبێت کێشەکانیان چارەسەر بکرێت.