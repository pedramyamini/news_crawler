بەپێی شەریعەتی ئیسلام، دروسته موسوڵمانان له رۆژانی مانگی ره‌مه‌زاندا سه‌رفیتره بدەن، بەڵام نابێت بخرێته دوایی نوێژی جه‌ژنەوە. چونكه له شه‌وی جه‌ژن واجب ده‌بێت.  رۆژی چوارشەممە ٦ - ٤ - ٢٠٢٢، د. عەبدوڵڵا وەیسی سەرۆکی یەکێتیی زانایانی ئیسلامیی کوردستان بە تۆڕی میدیایی رووداوی گوت، "رێژه‌ی سه‌رفیتره بۆ هه‌ر كه‌سێک له ئه‌مساڵدا به‌لایه‌نی كه‌م سێ هه‌زار دینار ده‌بێت، ئه‌ندازه‌ی فیدییه‌ی به‌ڕۆژوو نه‌بوون بۆ هه‌ر رۆژێک دەبێت لە سێ هەزار دینار كه‌متر نه‌بێت. "  فیدیە ئەو بڕە پارەیەیە لەبری بەرۆژوو نەبوونی ئەوە کەسەی رۆژووی لەسەرە دەدرێت، ئه‌وەش فیدیه‌ی دەكه‌وێتە سه‌ر ئەو کەسانەن به هۆكاری پیری، نه‌خۆشی، سكپری و شیردان یان هه‌ر "عوزرێكی دیکەی شه‌رعی" ناتوانن بەڕۆژوو بن.  سەبارەت بە زەکات، سەرۆکی یەکێتیی زانایانی ئیسلامیی کوردستان گوتی، "رێژەی ئه‌و پاره‌ی زه‌كاتی تێدا واجبه بریتییه له حەوت ملیۆن و ٨٠٠ هه‌زار دینار. هه‌ركه‌سێک ئەو بڕەی هەبێت و ساڵی به‌سه‌ردا سوڕابێته‌وه، واجبه بۆ هه‌ر ملیۆنێک، ٢٥ هه‌زار دیناری عێراقی به‌زه‌كات بدات به هه‌ژار و كه‌م ده‌رامه‌تان. "