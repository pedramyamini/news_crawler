بەهرۆز فەرەیدوون، پەیامنێری رووداو لە کۆیە رایگەیاند: ئێستا لە کۆیە بە کارەبای نیشتمانی لە هەولێرەوە ئەو بۆشاییە پڕکراوەتەوە کە بەهۆی مانگرتنی موەلیدە ئەهلییەکانی ئەو قەزایە دروست ببوو.  بەڕێوەبەری کارەبای کۆیە، کە قسەی بۆ بەهرۆز فەرەیدوون کرد، پێی گوتووە کە بەردەوام لەگەڵ لایەنە پەیوەندیدارەکان لەسەر هێڵن بۆ ئەوەی ئەو کێشەیە هەم درێژە نەکێشێت، هەمیش بە کارەبای نیشتمانی جێگەی کارەبای موەلیدە پڕ بکرێتەوە.  هەروەها ئومێد خۆشناو، پارێزگاری هەولێر بە پەیامنێری رووداوی راگەیاندووە، کە لایەنە پەیوەندیدارەکانی راسپاردووە بە بەردەوام لەسەر هێڵ بن و کارەبای تەواو بۆ شاری کۆیە دابین بکەن تاوەکو ئەو کێشەیە چارەسەر دەبێت.  لەبارەی ئەو کەسانەشی کە دەستگیرکراون، پارێزگاری هەولێر ئاماژەی بەوەداوە کە ئەو دۆسیەیە بە کراوەیی ماوەتەوە، لە چەند رۆژی داهاتوودا یەکلایی دەکەنەوە، خەڵکێکی زۆریش داواکارییان پێشکێش کردووە بۆ ئەوەی شوێنی ئەو خاوەن مۆلیدانە بگرنەوە.  هەروەها ئومێد خۆشناو باسی لەوە کردووە کە ٥٩ جێگەی موەلیدە لە کۆیە هەن، کە ئێستا هیچ یەکێک لەو موەلیدانە کارناکەن.  تاوەکو ئێستا ٢٩ خاوەن موەلیدە لەسەر سکاڵای قایمقامی قەزای کۆیە دەستگیرکراون. بڕیاری دەستگیرکردن بۆ دوو بۆ سێ کەسی دیکەش دەرچووە، بەڵام تاوەکو ئێستا دەستگیر نەکراون.  هاونیشتمانییەکی دانیشتووی کۆیەش قسەی بۆ پەیامنێری رووداو کرد و گوتی، "لەوەتەی موەلیدە کوژاوەتەوە کارەبای نیشتمانی باشە، کارەباکە لە کاژێر ٣ی بەرەبەیان دەدرێت، تاوەکو ئێستا کە کاژێر ٨ی ئێوارەیە تەنیا دوو کاژێر کوژاوەتەوە".