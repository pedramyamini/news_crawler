سەردار یەحیا، قایمقامی قەزای شێخان بە رووداوی راگەیاند، ئێوارەی ئەمڕۆ ٢٣ی نیسانی ٢٠٢٢ کاژێر ٠٦: ١٥، ئەو پۆلیسەی کە بەهۆی شەڕی نێوان ئەو دوو بنەماڵەوە بریندار بوو، گیانی لەدەستدا.  شەڕی نێوان ئەو دوو بنەماڵە لە ١٩ی نیسانی ٢٠٢٢ روویداوە، لە کاتێکدا خاوەن قەرزێک چووەتە سەر ماڵی قەرزدار و داوای پارەکەی کردووەتەوە، شەڕەکە دروستبووە و تەقە کراوە، لە ئەنجامدا پۆلیسێکی مەدەنی بریندار بووە کە گوللە بەر زەوی کەوتووە و بەرزبووەتەوە و بەر سینگی کەوتووە.  هێمن سلێمانی، گوتەبێژی پۆلیسی پارێزگای دهۆک بە رووداوی راگەیاند، دوای دروستبوونی شەڕەکە، پۆلیس و ئاسایش گەیشتوونەتە شوێنی رووداوەکە و دۆخەکە زوو کۆنترۆڵ کراوە.  قایمقامی قەزای شێخان ئاماژەی بەوە کرد، ئەو پۆلیسەی لە شەڕی نێوان دوو بنەماڵەکەدا کوژراوە، ناوی دیاری جانگیرە و تەمەنی ٣٧ ساڵە.  بە گوتەی سەردار یەحیا، تۆمەتباری سەرەکیی کوشتنەکە دەستگیرکراوە و ناوی (ع. ح)ە و تەمەنی ٢٢ ساڵە.