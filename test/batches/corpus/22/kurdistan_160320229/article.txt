رۆژی چوارشەممە ١٦ - ٣ - ٢٠٢٢، سالار مەحموود، لێپرسراوی هۆبەی بەرهەمە نەوتییەکان لە بەڕێوەبەرایەتیی نەوت و کانزاکانی گەرمیان بە تۆڕی میدیایی رووداوی راگەیاند، هەندێک بڕیاریان دەرکردووە و ئامانجیانە زۆرترین کەس لە بەنزینی ٦٩٠ دیناری سوودمەند بێت.  بەگوێرەی بڕیارەکان، لە سنووری قەزای کەلار و دەوروبەری، رۆژێک تایبەت دەکرێت بە پاس و تەکسی هێڵەکان، هەروەها رۆژێک تایبەت بە ژمارەی تاک و رۆژێک بۆ ژمارەی جووت.  لە سنووری قەزای کفری ئۆتۆمبێلەکانی پاس، تایبەت و بارهەڵگر جیادەکرێنەوە، بۆ ئۆتۆمبێلی تایبەت و بارهەڵگر ٤٥ لیتر و پاس و تەکسی ٦٠ لیتر دابەشدەکرێت.  سالار مەحموود گوتیشی، "ئێستا هیچ بەنزینێکی ٦٩٠ دیناری کە لە عێراقەوە دێت لە گەرمیان نییە و ئەگەر هەیە سبەی بەنزین بگات و ئیتر بەو خشتەیە دابەشی بکەین".  رۆژانە بۆ هەموو ئیدارەی گەرمیان یەک تەنکەر بەنزین کە ٣٦ هەزار لیتری تێدایە دەبرێت، سامان مەحموود لەو بارەوە دەڵێت، "ئێمە ئەو تەنیا تەنکەرە دەبێت دابەشی بکەین بەسەر کەلار و کفری و دەوروبەریان، بۆ نموونە هەفتەیەک شەش تەنکەرمان بۆ بێت یەکێکیان دەدەینە کفری".  رۆژەکان دابەشکراون بەگوێرەی خشتەکە، ئەگەر رۆژێک پاس و تەکسی بەنزین وەربگرن، دەبێت دوو رۆژ چاوەڕێ بکەن کە ژمارە تاک و جووتی ئۆتۆمبێلی تایبەت بەنزین وەربگرن پاشان ئەوان بۆیان هەیە بەنزین وەربگرنەوە، چونکە وەکو سالار مەحموود گوتی، بەنزینەکە تەنیا لە یەک بەنزینخانە دەبێت.  لە سنووری گەرمیان ٢٠ بەنزینخانەی فەرمیی هەن و مۆڵەتیان هەیە، هەروەها زیاتر لە ٥٠ بەنزینخانەی لاوەکیش هەن.  لە هەرێمی کوردستان بەهۆی بەرزبوونەوەی نرخی بەنزینەوە، خواستێکی زۆر لەسەر بەنزینی عێراقی هەیە کە بەگوێرەی رێککەوتنێک رۆژانە چەند تەنکەرێک دەنێرێت بۆ هەرێمی کوردستان، بەهۆی بڕی کەمیی ناردنی بەنزینەکەوە، بۆ وەرگرتنی بەنزینی ٦٩٠ دینار لە هەرێمی کوردستان دەبێت شۆفێران بۆ چەند کاژێرێک نۆرەبگرن تاوەکو بتوانن لە بەنزینەکەی عێراق سوودمەندبن.