ئەمڕۆ دووشەممە، ١١ - ٠٤ - ٢٠٢٢، موشیر بەشیر، قایمقامی زاخۆ بە تۆڕی میدیایی رووداوی راگەیاند، "زیاتر لە ساڵێکە کەسێک ٣٠٠ ئەمپێر کارەبای نیشتمانی لە نزیک موەلیدەکەی خۆی دزیوە و داویەتی بە ٩٠ ماڵ".  لە بارەی چۆنیەتی دۆزینەوەی ئەو سەرپێچییە، قایمقامی زاخۆ گوتی، "ماوەی ساڵێکە لیژنەیەکمان دروستکردووە رۆژانە پێداچوونەوە بە کەرتی کارەبادا دەکەن و هەموو سەرپێچییەکان دەدۆزنەوە و رایدەگرن، هەندێک کاتیش کە خاوەن مۆلیدەیەک پابەند دەبێت بە پێدانی کارەبا بە هاونیشتمانیان، گومان دروست دەبێت، بۆیە پێداچوونەوە بە کارەکانیدا دەکەین. "   بە گوتەی قایمقامی زاخۆ، دوای ئەوەی گومان لە خاوەنی موەلیدەکە دەکەن، چاودێری دەکەن و دەبینن لە لایەن دانیشتووانی ئەو گەڕەکەوە هیچ گلەییەکی لەسەر نییە و دەڵێن، راستەوخۆ دوای پچڕانی کارەبای نیشتمانی کارەبای موەلیدەیان پێدەدات.   موشیر بەشیر دەڵێت: "ئەو کارە بۆ ئێمە جێگەی گومان بوو، دوای بەدواداچوون دەرکەوت ئەو کەسە کار بە موەلیدەکەی ناکات، کە کارەبای گەڕەکەکەیان دەبڕا، بە کێبڵ لە گەڕەکێکی دیکە کارەبای نیشتمانی راکێشاوە و بە خەڵکەکەی داوە، ئەوانیش وایانزانیوە کارەبای موەلیدەیە، بەڵام راستییەکەی کارەبای نیشتمانی بووە. "  دوای ئاشکراکردنی سەرپێچییەکان، بە گوتەی قائیمقامی زاخۆ، " راستەوخۆ سەرپێچییەکانمان لابردووە و ئەو کەسە رادەستی دادگە کراوە و ئێستا لە زیندانە و دەبێت کەسێکی دیکە ئەرکی سەرپەرشتیکردنی ئەو موەلیدەیە بگرێتە ئەستۆ".  قایمقامی زاخۆ نووسراوێکی لە بارەی ئەو کەسە رادەستی دادگە کردووە لەو بارەوە گوتی، "لە نووسراوەکە داوام کردووە ئەو پارەیەی کە ئەو ماوە زۆرە لە کارەبای نیشتیمانی بردوویەتی بۆ گەنجینەی حکومەتی بگەڕێنێتەوە و پارەی هاونیشتمانییانیش بگەڕێنێتەوە. "