عەلی عەبدوڵڵا، دانیشتووی گوندی شەعلی سەر بە سەرگەڕان دەڵێت: "نزیکەی ١٠ رۆژە گوندە کوردنشینەکانی سنووری سەرگەڕان کارەبای حکومیمان نییە. لە کاتێکدا کارەبا لەناو ناحیەی سەرگەڕان کێشەی نییە. هەروەها گوندە عەرەبەکانی ناوچەکەیش کارەبایان هەیە و کێشەی نییە. "  گوندەکانی شەعل، پەلکانە، گڕاو و غەرامە لەو گوندە کوردنشینانەی سنووری ناحیەی سەرگەڕانی سەر بە کەرکووکن، کە کارەبایان نییە.   دانیشتووانی ئەو گوندانە بە کشتوکاڵ و ئاژەڵدارییەوە خەریکن. ئەوان بۆ ئاودانی کشتوکاڵ و ئاژەڵەکانیان ئاوی بیر بەکاردەهێنن کە بۆ ئەو مەبەستەیش پێویستیان بە  کارەبایە بۆ ئەوەی دینەمۆی بیرەکانیان بخەنە کار.  دانیال هەمەوەندی، گوتەبێژی بەڕێوەبەرایەتیی کارەبای کەرکووک بە رادیۆی رووداوی راگەیاند: "ئێمە وەکو بەڕێوەبەرایەتییەکی خزمەتگوزاری جیاوازی لەنێوان کورد و عەرەبدا ناکەین. ئەو کێشەیەی لە گوندەکانی ناحیەی سەرگەڕان هەیە لە هەموو گوندەکانی کەرکووک هەیە. "  گوتەبێژی بەڕێوەبەرایەتیی کارەبای کەرکووک ئاماژەی بەوە دا، کێشەیان هەیە و چەند رۆژێکە کارەبابڕان لە شارەکەدا زۆر زیادی کردووە، لەبەر ئەوەی ئەو رێژە کارەبایەی بۆیان دابین کراوە زۆر کەمی کردووە.   دانیال هەمەوەندی گوتی: "ئێستا ٤٧٥ مێگاوات کارەبامان بۆ دێت لە کاتێکدا ئێستا پێویستمان بە ١٤٠٠ مێگاواتە. بەو هۆیەوە شوێن هەیە زیاتر لە ١٨ کاژێر کارەبای نییە، چونکە لەم کاتەدا پلەی گەرما دابەزیوە و گوشاری سەر کارەبا زیاد بووە. "  هەمەوەندی ئەوەشی خستەڕوو کە ئەمساڵ کۆمەڵێک پرۆژەیان بۆ ناحیەی سەرگەڕان کردووە، بەڵام لەبەر ئەوەی قەزا و ناحیەکانی دەوروبەری کەرکووک فراوان و ئاوەدان بوون بە تایبەتی لە رووی کشتوکاڵییەوە، بۆیە پێویستییان بە کارەبا زیادی کردووە.