ئەمڕۆ شەممە ٠٢ - ٠٤ - ٢٠٢٢ یەکەم رۆژی مانگی رەمەزانە، وەزارەتی خوێندنی باڵا لەبارەی کەمکردنەوەی کاتی دەوامکردن راگەیێندراوێکی بڵاوکردەوە و ئاماژەی بەوە دا، لە مانگی رەمەزاندا نیو کاژێر کاتی ئەو وانە پراکتیکییانەی دوو یان سێ کاژێرن کەمدەکرێنەوە.  هەروەها لە راگەیێندراوەکەدا ئاماژە بەوەش دراوە، دەسەڵات بە سەرۆکی زانکۆ دەدرێت بۆ رەچاوکردنی کاتی ئەو وانانەی لە کاتی ئێواراندان و دەکەوێتە کاتی بەربانگ بە شێوەیەک لە هەموو بارێکدا وانەکان (تیۆری و پراکتیکی)، نیو کاژێر پێش بەربانگی ئێواران کۆتاییان پێ بێت.  پێشتریش هەریەک لە وەزارەتەکانی تەندروستی و پەروەردە بڕیاری کەمکردنەوەی کاتی دەوامیان دابوو.   وەزارەتی پەروەردە رایگەیاند، بەبۆنەی مانگی رەمەزان لە قوتابخانەکان دەوامی بەیانیان و ئێواران بۆ هەر وانەیەک پێنج خولەک کەمدەکرێتەوە.  هەروەها وەزارەتی تەندروستییش رایگەیاند، بەبۆنەی مانگی رەمەزانەوە یەک کاژێر لە کاتەکانی دەوام کەمدەکرێتەوە.  لە بەشێکی دیکەی راگەیێندراوەکەی وەزارەتی خوێندنی باڵا هاتووە، بڕیارەکە بەفەرمانی د. ئارام محەممەد، وەزیری خوێندنی باڵا و توێژینەوەی زانستی دراوە، ئەوەش لەپێناو بەرژەوەندیی گشتی و بەمەبەستی رەچاوکردنی بارودۆخی مامۆستایان، فەرمانبەران، خوێندکاران و قوتابییان لە مانگی رەمەزاندا.