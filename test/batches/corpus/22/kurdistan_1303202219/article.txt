به‌پێی راگەیێندراوێکی گه‌وره شاره‌وانی وان، رێگاوبانی ٣٠٨ ناوچه‌ی نیشته‌جێبوون به‌هۆی بەفربارینەوە داخراون. تیمه‌كانی راماڵینی به‌فر، بەردەوامن لە کارەکانیان بۆ راماڵینی بەفری سەر شەقام و کۆڵانەکان و كردنه‌وه‌ی رێگا داخراوه‌كان.  لە پارێزگای بەدلیس، رێگای ٢٦٠ گوند داخراون. ئومیت کورتکان، بەڕێوەبەری خزمەتگوزاریی رێگا و گواستنەوەی سەر بە فەرمانگەی تایبەتی پارێزگای بەدلیس، رایگەیاند تیمەکانیان بەردەوام کار دەکەن بۆ ئەوەی بە زووترین کات رێگاکان بکەنەوە.  لە پارێزگای مووش بارینی بەفر، کە کاتەکانی ئێوارە دەستیپێکرد، کاریگەری نەرێنی لەسەر هاتووچۆ دروستکرد. شێخموس یەنتور، سکرتێری گشتیی فەرمانگەی تایبەت لە پارێزگای مووش، رایگەیاند کە تیمەکان لە هەوڵدان بۆ کردنەوەی رێگای ٣١٦ گوند کە بەهۆی بەفرەوە داخراون.  لە پارێزگای جۆلەمێرگیش، رێگای ١٦٠ گوند بەهۆی بەفرەوە داخراون. تیمەکانی سەر بە بەڕێوەبەرایەتیی خزمەتگوزاریی رێگا و گواستنەوەی سەربە فەرمانگەی تایبەتی پارێزگاکە، سەرقاڵی راماڵینی بەفری سەر رێگاکانن.  بەڕێوەبەرایەتیی گشتیی کەشناسیی ناوچەی ١٤ لە باکووری کوردستان، هۆشداری دەدات لە بەردەوامبوونی بەفربارین و دابەزینی پلەکانی گەرما بۆ دوو رۆژی داهاتوو.