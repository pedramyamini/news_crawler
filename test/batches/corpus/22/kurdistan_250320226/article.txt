فەرهاد ئیسماعیل، مەڕدارە لە گوندی پەلکانە و بە تۆڕی میدیایی رووداوی گوت، "لە بەهاران مەڕ بەیانی دەردەچێت شەو دێتەوە، ئێستا نوێژی نیوەڕۆیە ناتوانین مەڕەکان بەرینە دەرەوە، هەرچی زورگ و نشێوی ئێمە هەیە، ئەو بەدووانە هەزاران مەڕیان هێناوە بۆی. "  شێخێکی هاوردەکان زۆرینەی دەشت و نشێو و زورگەکانی داوەتە کرێ بەو شوانکارە عەرەبابە، نوێنەرانی ناوچەکە ئەو هەنگاوە بە پرسێکی مەترسیدار دەزانن لە چوارچێوەی تەعریب و دەستڕۆیی هاوردەکان لە سنوورەکەیان.  محەممەد ئەمین، سەرۆکی ئەنجوومەنی نوێنەرانی جووتیارانی سەرگەڕان گوتی، "ئەوان لە ٢٠١٧ ـەوە ٩ خانوویان داگیرکرد بە رەزامەندی پۆلیسی فیدراڵی، بەڵام ئێستا هەر ئەو ٩ خانووە زیاتر لە ٢٠ ماڵی تێدایە، هەر خانوویەک دوو سێ ماڵی تێچووە و لە ناو پەڵکانە نیشتەجێن، واتا مەترسییەکە هێدی هێدی زیاتر دەبێت. "  هێزە ئەمنییەکان ناتوانن رێگە لە هاتنی شوانکارەکان بگرن، چونکە مۆڵەتیان هەیە، نوێنەرانی کورد لە پەرلەمانی عێراق دەیانەوێ دوای پێکهێنانی لیژنە هەمیشەییەکان لە پەرلەمان، لیژنە پێکهێنراوەکەی خولی رابردوو کارا بکەنەوە تاوەکو رێگە لەو هەنگاوانە بگرن کە بە ئاڕاستەی تەعریبی سنوورەکان دەنرێت.  دیلان غەفور، ئەندامی پەرلەمانی عێراق باسی لەوە کرد، "لەدوای پێکهێنانی لیژنە پەرلەمانییە هەمیشەییەکان، دەمانەوێ ئەم لیژنەیەش وەکو لیژنەی لاوەکی کارەکانی تەواو بکات، چونکە هەنگاوی زۆر باشی بڕیوە، ئەمە چارەسەری بنەڕەتییە، بۆ چارەسەرە کاتییەکانیش ئێمە بەردەوام لەسەر هێڵین. "  بەپێی ئامارێکی نافەرمی کە دەست تۆڕی میدیایی رووداو کەوتووە، تاوەکو ئێستا زیاتر لە ٣٠ شوانکار هێنراونەتە سنووری سەرگەڕان و دووبز، زۆرترینیان لە گوندەکانی پەلکانە و سەربەشاخن.