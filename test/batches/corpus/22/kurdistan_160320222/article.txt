رووناک محەممەد، بەرکەوتەیەکی چەکی کیمیاییە، ئەو سەبەتەک دەرمان بووەتە هاوڕێی و بەردەوام چارەسەر وەردەگرێت، شەش مانگ جارێک بۆ وەرگرتنی چارەسەر دەچێتە ئێران و بە چاوی گریانەوە قسە بۆ رووداو دەکات و دەڵێت، "یاخوا منداڵەکانم تەندروست بن، دەمبەن بۆ ئێران و لەوێ چارەسەرم بۆ وەردەگرن، یەک هەوای سارد بچێتە دەمم ناتوانم هەناسە بدەم، هەرچی جەستەم هەیە لەدەستم داوە. "  رووناک تەمەنی ٦٥ ساڵە، لە کیمیابارانەکەی هەڵەبجەدا تەنیا خۆی و براکەی، لەنێو ٣٣ ئەندامی خێزانەکەیان لە مردن گەڕاونەتەوە.  رووناک محەممەد باسی لەوەش کرد، "تەندروستیم باش نییە، هەردوو چاوم عەدەسەیە، نەخۆشی شەکرە و زەختم هەیە، نەشتەرگەریم بۆ سێ فەقەراتم کردووە، هەرچی جەستەم هەیە لەدەستم داوە، ئەم مانگە بەتایبەت بۆ من زۆر ناڕەحەتە. "  قوربانییانی چەکی کیمیایی لەگەڵ ئازارە دەروونییەکانیان، گرفتی کۆئەندامی هەناسە و گلێنەی چاو و پێستیشیان بۆ دروستبووە، بەگوتەی کۆمەڵەی قوربانییانی کیمیابارانی هەڵەبجەش، نزیکەی ٢٥٠ کەسیان لە هەرێمی کوردستان چارەسەریان نییە، لەو نەخۆشخانەیەش بێئومێدبوون کە بۆیان دروستکراوە.  لوقمان عەبدولقادر، سەرۆکی کۆمەڵەی قوربانییانی کیمیابارانی هەڵەبجە بە رووداوی گوت، "ئەو نەخۆشخانەیەی کە دروستکرا جێی ئومێدی ئێمە بوو، بەڵام بەداخەوە ئەوەی کە ئێمە چاوەڕێمان دەکرد بەدی نەهاتووە، ئەو نەخۆشخانەیە لەوانەیە بۆ هەندێک کەس باش بێت، بەڵام بۆ ئەوانەی کە کاریگەرییەکەیان زۆرە ئەو نەخۆشخانەیە هیچ سوودی نییە. "  تەندروستی هەڵەبجە پێیوایە، نەبوونی بودجەی پێویست، کێشەی بۆ تاکە نەخۆشخانەی چارەسەری بەرکەوتووانی چەکی کیمیایی دروستکردووە، ئەگەر نا وەکو خۆیان دەڵێن، پێویست ناکات هەموو بەرکەوتووێک بنێردرێتە دەرەوەی هەرێمی کوردستان.  ئازاد مستەفا، بەڕێوەبەری تەندروستی هەڵەبجە ئاماژەی بەوە کرد، "با بوودجەمان بخەنە بەردەست، ئەگەر هێشتم یەک بەرکەوتووی کیمایی بنێردرێتە دەرەوە، ئەوە من بەرپرسیار دەبم، ئامێرە پزیشکییەکانی نەخۆشخانەکە بردراونەتە دەرەوە، ئامێرەکانی سەرجەمیان پێویستە بکڕدرێتەوە. "  بەپێی ئاماری کۆمەڵەی قوربانییانی کیمیابارانی هەڵەبجە، ٤٦٣ بەرکەوتەی چەکی کیمیایی لە هەڵەبجە هەن، کە ١١٤ کەسیان کۆچی دواییان کردووە، بەشێکیش لە ئەوانەی زیندوون، پێویستی بەردەوامیان بە چارەسەر هەیە.