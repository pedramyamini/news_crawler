گەزیزە محیەدین، جێگری بەڕێوەبەری بانكی هەرێم لە سلێمانی بە تۆڕی  میدیایی رووداوی راگەیاند، بەهۆی نەگەیشتنی پارە لە هەولێرەوە بۆ  سلێمانی، دابەشكردنی مووچە دواكەوتووە و گوتی، " كاژێر ٥: ٠٠ی ئەم ئێوارە پارەکە گەیشتووەتە سلێمانی و دەستبەجێ بەسەر بانکەکاندا دابەشکراوە و لە سبەیەوە هاونیشتمانییان دەتوانن مووچەکەیان وەربگرن".  بڕیاربوو ئەمڕۆ شەممە، ١٩ وەزارەتی حكومەتی هەرێمی کوردستان مووچە وەربگرن، لە سنووری پارێزگاکانی هەولێر و دهۆک دابەشکرا، بەڵام  بەهۆی دواكەوتنی پارە لە سلێمانی دابەشكردنی مووچە دواكەوت.   رۆژی ١٧ - ٠٣ - ٢٠٢٢ وەزارەتی دارایی هەرێمی کوردستان رایگەیاند، پێش جەژنی نەورۆز مووچەی سەرجەم فەرمانبەران دابەشدەکرێت کە لە رۆژی هەینی ١٨ - ٠٣ - ٢٠٢٢ تاوەکو رۆژی یەکشەممە ٢٠ - ٠٣ - ٢٠٢٢ دەبێت و سەرجەم فەرمانبەران مووچە وەردەگرن.  بەپێی خشتەکەی وەزارەتی دارایی، رۆژی هەینی ١٨ی ئادار هەریەکە لە وەزارەتی پەروەردە، ئەنجوومەنی ئاسایش و دەزگای ئاسایش، وەزارەتی کار و کاروباری کۆمەڵایەتی و خاوەن پێداویستیی تایبەت، وەزارەتی داد، ئەنجوومەنی دادوەری و هەشت دەستە و دەزگاکان و وەزارەتی ئەوقاف مووچە وەردەگرن.  رۆژی شەممە ١٩ی ئادار هەریەکە لە وەزارەتی سامانە سرووشتییەکان، وەزارەتی پلاندانان، وەزارەتی بازرگانی و پیشەسازی، وەزارەتی کشتوکاڵ و سەرچاوەکانی ئاو، وەزارەتی خوێندنی باڵا، وەزارەتی شارەوانی و گەشتوگوزار، وەزارەتی ئاوەدانکردنەوە و نیشتەجێکردن، وەزارەتی رۆشنبیری و لاوان، وەزارەتی گواستنەوە و گەیاندن و وەزارەتی کارەبا مووچە وەردەگرن.