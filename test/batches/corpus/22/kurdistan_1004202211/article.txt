ئەمڕۆ یەکشەممە، ١٠ی نیسانی ٢٠٢٢، فەهیم عەبدوڵڵا، سەرۆکی ئەنجوومەنی پارێزگای دهۆک بە (تۆڕی میدیایی رووداو)ی راگەیاند: "دوای ئەوەی لێژنەیەک لە وەزارەتی بازرگانی عێراق سەردانی دهۆکیان کرد و هەندێک قسە هەن سەبارەت بە دواکەوتنی بەشە خۆراکی مانگانەی هاوڵاتیان دەکرێن، لەگەڵ پرسی کەمبوونەوەی غازی ماڵان کە لەدهۆک ماوەی چەند جارێکە سەرهەڵدەداتەوە، بڕیاری دووشەممە ١١ی نیسانی ٢٠٢٢، ئەنجوومەنی پارێزگای دهۆک کۆبوونەوەیەک بە ئامادەبوونی ژمارەیەک لە بەرپرسانی حکومەیی پارێزگای دهۆک بۆ لێکۆڵینەوە لەو پرسانە بکات".  سەبارەت بەو بەرپرسانەی بانگهێشت دەکرێن، فەهیم عەبدوڵڵا گوتی: "بەڕێوەبەری نەوت و کانزاکانی پارێزگای دهۆک و بەڕێوبەری دابەشکردنی خۆراک و ئەگەری هەیە ژمارەیەک بەرپرسی دیکەش لەو کۆبوونەوە بانگبکرێن بۆ ئەوەی بزانین چی هەیە و ئەو کێشانە بۆ روودەدەن".  ئەنجوومەنی پارێزگای دهۆک لە ٢٨ ئەندام و حەوت فراکسیۆنی جیاواز پێکدێت بەمشێوەیە: فراکسیۆنی پارتی ١٩ ئەندام، یەکگرتووی ئیسلامی ٣ ئەندام، یەکێتی نیشتمانی کوردستان ٢ ئەندام، بزووتنەوەی گۆڕان ١ ئەندام، کلدۆ ئاشوور یەک ئەندام، رافیدەین یەک ئەندام و ئەرمەن یەک ئەندام.