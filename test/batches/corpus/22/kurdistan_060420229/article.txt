حەمیدڕەزا کەرەموەند، بەڕێوەبەری ئاو و ئاوەڕۆی پارێزگای لوڕستان دەڵێت: "جیا لەوەی رەوشی ئاوی ژێرزەوی، بارینی بەفر و باران و ئاوی رووبارەکان باش نییە، کێشەیەکمان بە ناوی کەمیی کارەباش هەیە کە کاریگەریی زۆری لەسەر دابینکردنی ئاوی خواردنەوە هەیە. "  حەمیدڕەزا کەرەموەند شکاندنی بۆڕییەکانی گواستنەوەی ئاوی خواردنەوە بۆ گوندەکانی وەک کێشەیەکی بەڕێوەبەرایەتیی ئاو لە قەڵەم داوە کە جووتیاران لە کاتی وشکبوونی سەرچاوەکانی ئاودا بۆ کشتوکاڵی بەکاردێنن.  بەگوتەی مەهدی پازوکی، بەڕێوەبەری کۆنتڕۆڵی قەیرانی پارێزگای لوڕستان، ئاوی رووبارەکانی پارێزگای لوڕستان ٧٠ % کەمبووەتەوە و رێژەی بارینی بەفر و بارانیش ٣٢ % کەمبووەتەوە.  مەهدی پازوکی داوا دەکات چاندنی ئەو بەروبوومانەی پێویستییان بە ئاوی زۆر هەیە سنووردار بکرێت.  عیماد شاهروخی، سەرۆکی رێکخراوی کشتوکاڵی پارێزگای لوڕستان جەخت لە پێویستیی کۆنتڕۆڵکردنی ئاو و سەرچاوەکانی ئاو دەکاتەوە و دەڵێت: "دەبێت بیر ئاوە نایاساییەکان پڕبکرێنەوە، پێوەری زیرەکی ئاو دابنرێت و رێگریی لە گواستنەوەی ئاو بۆ زەوییە دێمەکارەکان بکرێت. "  داریوش شاهوەند، داواکاری گشتیی لوڕستان ئاماژە بەوە دەکات، لەم پارێزگایەدا تاوەکو ئێستا ٥٠٠ بیری ئاوی نایاساییان دۆزیوەتەوە و لە یەکەم هەنگاودا دەبێت پڕ بکرێنەوە.  فەرەیدوون خودنیا، بەڕێوەبەری دابەشکردنی کارەبای لوڕستان رایگەیاند، تاوەکو ئێستا کارەبای ٢٦٠ بیری ئاوی نایاسایی بڕاوە.  عەلی ئەکبەر مێحرابیان، وەزیری وزەی ئێران بۆ رەوشی بارینەکان ئەمساڵی بە ساڵێکی دژوار لە قەڵەم داوە و دەڵێت، لە هەندێ پارێزگاکاندا نیشانەکانی وشکەساڵی دەرکەوتوون.  وەزیری وزەی ئێران داوای لە خەڵک کردووە لە بەشی خواردنەوە و کشتوکاڵدا دەست بە بەکارهێنانی ئاوەوە بگرن.