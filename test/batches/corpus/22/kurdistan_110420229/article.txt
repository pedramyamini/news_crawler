نەسیر مەحموودی، بەرپرسی بەشی خزمەتگوزارییەکان لە شارەوانیی مهاباد دەڵێ، ئەمە یەکەمجار نییە کە سەگەکانی شێڵتەری پاراستنی ئاژەڵان بەرەڵا دەکرێن، بەڵکو پێشتریش کۆمەڵێک کەس کە تەندروستیی دەروونیان ناجێگیرە هەوڵیانداوە سەگەکان ئازاد بکەن.   بەگوتەی نەسیر مەحموودی، لە هەوڵەکانی پێشوودا پۆلیس لە رووداوەکە ئاگادار کرابووەوە و پەڕاوی لێکۆڵینەوەی کردبووەوە و ئاماژە بەوەش دەکات کە پێیوایە ئەمجارەش هەمان ئەو کەسانە سەگەکانیان ئازاد کردوون کە پێشتر هەوڵی چۆڵکردنی شێڵتەرەکانیان لە سەگەکان دابوو.   شەوی هەینی لەسەر شەممەی رابردوو ٠٨/٠٤/٢٠٢٢ کۆمەڵێک کەسی نەناسراو سوود لە نەبوونی پاسەوان لە شێڵتەری پاراستنی ئاژەڵان لە نزیک مهاباد وەردەگرن و دوای شکاندنی دەرگا و زیانگەیاندن بە تەلبەندی شێڵتەرەکە سەگەکان بەرەڵا دەکەن، بەڵام نازانرێت سەگەکان لەنێو براون یان بۆ شوێنێکی دیکە گوێزراونەتەوە.     بەرپرسی خزمەتگوزارییەکان لە شارەوانیی مهاباد دەڵێت، ئەو شەوەی سەگەکان دیار نەماون پاسەوانیی شێڵتەری پاراستنی ئاژەڵان بە بیانووی هەبوونی کێشەی کەسی شوێنەکەی جێهێشتووە، بەڵام بەدڵنیاییەوە لێپرسینەوەی لەگەڵ دەکەن. ئەو بەرپرسەی شارەوانیی رەتیدەکاتەوە، کامێرای چاودێری لە نێو شێڵتەرەکە بووبێت.   نەسیر مەحموودی هەروەها رەتیدەکاتەوە ژمارەی سەگە ونەکان ٤٠٠ سەگ بێت و دەڵێ، نزیکەی ١٥٠ بۆ ١٧٠ سەگ لەنێو شێڵتەرەکە دیار نەماون و پێیانوایە ئێستا بەشێکیان گەڕانەوتەوە بۆ نێو شار و بەشێکی دیکەش لە دەوروبەری شێڵتەرەکە بڵاوبوونەتەوە.   شارەوانیی مهاباد بڕیاریداوە سەگەکان لە شەقام و کۆڵانەکان لاببات و سەگە بێخاوەنەکان بباتە نێو شێڵتەری پاراستنی ئاژەڵان. بۆ ئەم مەبەستەش بڕیارە بودجەیەکی تایبەت تەرخانبکات.    چالاکڤانانی پاراستنی مافی ئاژەڵان نیگەرانن لە چارەنووسی سەگە ونبووەکانی شارەوانیی مهاباد.   سەرۆکی ئەنجوومەنی پاڵپشتی لە ئاژەڵانی "ژینی موکریان" دەڵێ: "چۆن دەکرێت لە ٣ کاژێردا ٤٠٠ سەگ دیار نەمێنن و بەرپرسان ئاگادار نەبن؟ ئەگەر ئەو ژمارە سەگەش بەرەڵا کراون، چۆن ئێستا لە نێو شاردا بە کۆمەڵ نابینرێن".   ژمارەی سەگە بێخاوەنەکان لە دوای سەرهەڵدانی کۆرۆنا لە کۆتایی ٢٠١٩ لە مهاباد زیادیکرد. لەوکاتەوە تاوەکو سەرەتای ٢٠٢٢ بەهۆی هێرشی سەگە بێخاوەنەکان ٤٣٣ کەس برینداربوون.   بەشێک لەوانەی کە لەلایەن سەگەکان پەلاماردراون لە دادگەی سکاڵایان لەدژی شارەوانیی مهاباد تۆمار کرد و توانیان نزیکەی ٧٠٠ ملیۆن تمەن وەک قەرەبوو لە شارەوانی وەربگرن.