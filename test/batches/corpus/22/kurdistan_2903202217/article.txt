رۆژی ٠٦ - ٠١ - ٢٠٢٢ دوای دروستبوونی شەڕی نێوان ژمارەیەک سزادراو لە زیندانی چاکسازیی گەورانی سلێمانی، هەرێم محەممەد گیانی لەدەستدا. کەسوکارەکەی گردبوونەوەیان ئەنجامدا و دەڵێن، باوەڕیان بەو قسەیەی بەرپرسانی زیندانەکە نییە کە لەدۆسیەی کوڕەکەیاندا نووسیویانە گوایە "خۆی خنکاندووە".  زولیخا سدیق، دایکی هەرێم محەممەد بە رووداوی گوت: "هەموو گیانی کوڕەکەم خوێن بوو، ناو چاو و گوێی هەمووی تۆپەڵە خوێن بوو، من خۆم بە جوانی تەماشای لاشەییم کرد لە پەیمانگەی پزیشکی دادی سلێمانی، هیچ شوێنەوارێکی پەت بە ملییەوە نەبوو تاوەکو دەربکەوێت کە خۆی خنکاندووە، من دڵنیام کوڕەکەم خۆی نەخنکاندووە، کوێستان محەممەد، وەزیری کاروباری کۆمەڵایەتی خۆی بە منی گوت: کوڕەکەت خۆی خنکاندووە".  عومەر مستەفا، مامی هەرێم محەممەد باسی لەوە کرد: "ئێمە کوڕەکەمان کە گیراوە بۆ ئەوە براوەتە چاکسازی تاوەکو چاکی بکەن، نەک ئەشکەنجەی بدەن و بیکوژن، ئێمە بەڵگەمان هەیە کە کوژراوە، ئەگەر ئەوان بەڵگەیان هەیە کە دژی قسەکانی ئێمە بێت و قسەکانمان رەتبکەنەوە بە بەڵگە، با بەڵگەکانیان بخەنە بەردەم دادوەر و ئێمەش سکاڵاکەمان دەکشێنینەوە".  خانەوادەکەی هەرێم گوتەی سزادراوێکی دیکەیان بەناوی هێمن شەوقی کردووە بە بەڵگە کە هەمان رۆژی ئەو رووداوە لەگەڵ هەرێم ئەشکەنجە دراون، وێنەی ئەشکەنجەدانەکانیشیان وەکو بەڵگە بەکاردەهێنن بۆ رەتکردنەوەی دۆسیەی خۆخنکاندنی هەرێم.  بیلال شەوقی، برای هێمن شەوقی، ئەو سزادراوەی دیکە کە هاوڕێی هەرێم بووە بە رووداوی گوت: "ئەو شەوە کە براکەی من و هەرێم ئەشکەنجەدراون، پێشتر شەڕیان بووە لەگەڵ سزادراوێکی دیکە، بەڵام ئاشتببوونەوە و کێشەیان نەمابوو، شەو نەقیب یادگار بانگی کردبوون و لێیدابوون، دواتریش زیندانی دیکەی هێناوە تاوەکو لێیان بدەن، هەروەها لەسەر زەویی رایانکێشاون و لەسەر قادرمەوە هەڵیانداونەتە خوارەوە و کارەبای لێ داون و بیبەریان بەدەمووچاویان کردووە. هەموو ئەم قسانە هێمنی برام پێی گوتم، دوای دوو رۆژ لە مردنی هەرێم، من چووم بۆ لای لە زیندان، بەڵام نەبرابووە نەخۆشخانە، بە تەکلیفی ئێمە برایە نەخۆشخانە".  لەسەر سکاڵای ئەو دوو بنەماڵەیە، نەقیب یادگار ئیبراهیم، بەرپرسی هێزی جێبەجێکردنی چاکسازیی گەورانی سلێمانی کە تۆمەتبارکراوە بە کەمتەرخەمی لە ئەرکەکەی، لە ١٥ ـی ئادارەوە دەستبەسەرە و بڕیاربوو رۆژی ٢٨ ـی ئادار ئازاد بکرێت، بەڵام دواخرا.  وەزارەتی کاروباری کۆمەڵایەتی، تۆمەتی ئەو دوو بنەماڵەیە رەتدەکاتەوە و دەڵێت، با یاسا سەروەر بێت.   ئامانج ئەحمەد، گوتەبێژی وەزارەتی کاروباری کۆمەڵایەتیی بە رووداوی راگەیاند: "وەزارەتی کاروباری کۆمەڵایەتی، تەواوی دۆسییەکەی داوەتە دەست دادگە و بەهیچ شێوەیەکیش کوێستان خان وەزیری کاروباری کۆمەڵایەتی دەستێوەردانی نەکردووە و پشتگیری هیچکام لەو دوو لایەنەی دۆسییەکەی نەکردووە، ئەگەریش ئەو کەسەی کە تۆمەتبارکراوە لەلایەن دادوەرەوە تۆمەتەکەی بەسەردا ساخببێتەوە، ئەوە سزا دەدرێت، ئەگەریش دەربکەوێت کە بێتاوانە، ئەوا ئازاد دەبێت".  لەسەر دۆسیەی هەرێم محەممەد، پەرلەمانی کوردستان لیژنەیەکی پێکهێنابوو. شادی نەوزاد، ئەندامی ئەو لیژنەیە بە تۆڕی میدیایی رووداوی راگەیاند، لە دەرئەنجامی لێکۆڵینەوەکانیان گەیشتوونەتە ئەوەی کە هەرێم خۆی خنکاندووە.  هەرێم محەممەد کەریم، تەمەن ٢٧ ساڵ بەپێی ماددەی ٤٠٦ لە یاسای سزادان بە تاوانی کوشتنی باوکی، دادگە ١٥ ساڵ زیندانی بەسەردا سەپاند، بەڵام دوو ساڵ و سێ مانگی مابوو بۆ ئازادکردن و ئەو رووداوەی بەسەردا هات.