مەهروبە تۆفیق، کەسوکاری ئەنفالکراو بە تۆڕی میدیایی رووداوی گوت، "رۆڵە ئەوەندەمان ئەنفالە لە ئەژمار نایەت، زیاتر لە ٤٠ کەسمان ئەنفالە، هێشتا ئەوانەی گوندەکەیشمان ئەژمار نەکردووە. "  رێوڕەسمی یادکردنەوەی ئەنفال لە چەمچەماڵ زۆری نەخایاند، لە دوای گوتنی چەند وشەیەکی وەزیری کاروباری شەهیدان و ئەنفالکراون، کەسوکاری ئەنفالکراون رێگەیان نەدا مەراسیمەکە بەردەوامبێت، وەزیر و هەرچی نوێنەری حیزبی هەیە دەریانکرد و تاجە گوڵینەکانیشیان فڕێدا، دەیانگوت، "پێش یادکردنەوە کێشەکانمان بۆ چارەسەر بکەن. "  فەهیمە محەممەد، کەسوکاری ئەنفال بە رووداوی گوت، "هیچیان بۆ نەکردووین، مووچەمان کەمە، ئاومان نییە، ژیان نییە. "  کەسوکارێکی دیکەی ئەنفال باسی لەوە کرد، "ئەمشارە ئاوی نییە، خزمەتگوزاری نییە، زبڵ خواردمانی، نازانم بەرپرسانی ئەم شارە بۆ بە ئەنقسەت ئێمە سزا دەدەن. "  کەسوکاری ئەنفال، چیرۆکی مەینەتییەکانی زیندان و دوای پرۆسەی ئەنفال بۆ یەکدی باس دەکەن، کاڵێ، ئەوکاتەی سەربازەکانی بەعس دەیبەنە نووگرە سەلمان تەمەنی ١٤ ساڵ دەبێت، ئەو ئاماژە بەوە دەکات، مەرگیان بە چاوی خۆیان بینی، دەشڵێت، شایەدی سەتان چیرۆکی گیانلەدەستدانی ژن و منداڵەکانی نێو زیندانەکان بوون.  کاڵی حەمە سلێمان دەڵێت، "عەرەب بردمی بە هەڵهەڵەلێدان، کە هاتمەوە تفیان لێکردین، دەیانگوت بیبەن بۆ مەلهە، دایکم شەوان باوەش دەدا لە جێگەکان و دەڵێت، کوڕەکانم دێنەوە، دوێنێ چووم بۆ لای دەگریا و دەیگوت: بۆ کوڕەکان دەگریم. پێم گوت بەس نییە ئەوان شەهیدن. "  لەپێش دەرگەی سەرەکیی مۆنیۆمێنتی چەمچەماڵ بەشێک لە کەسوکاری ئەنفالکراون لەگەڵ گەنج و کرێکارانی ژینگەپارێز رێگەی چوونە ژوورەوەیان لە بەرپرسان گرت. بڕیاردرابوو بۆ ئەمساڵ پێنج رۆژ یادی ئەنفال بکرێتەوە، بەڵام گرژییەکانی ئەمڕۆ رێکخەرانی دوو دڵ کردووە. کەسوکاری قوربانییەکان تەنانەت ئەوەندە نیگەران بوون، نەچوونە سەر گۆڕی ئەنفالکراوەکانیش.