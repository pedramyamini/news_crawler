ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە رادیۆی رووداوی گوت، "دوای ئەوەی گۆڕانکاری لە رێنوێنییەکاندا کراوە، لەڕێگەی دەسەڵاتی فڕۆکەوانیی عێراق و لیژنەی باڵای رووبەڕووبوونەوەی کۆرۆنا لە هەرێمی کوردستان بڕیاری نوێمان بۆ هاتووە سەبارەت بە جێبەجێکردنی رێنوێنییە خۆپارێزییەکانی کۆرۆنا کە لە وڵاتێکەوە بۆ وڵاتێکی دیکە جیاوازی هەیە. "  بەڕێوەبەری فڕۆکەخانەی نێودەوڵەتیی هەولێر ئاماژە بەوەش دەکات، بۆ ئەو کەسانەی لە دەرەوەی وڵاتەوە لەڕێگەی فڕۆکەخانەی هەولێرەوە دەگەڕێنەوە هەرێمی کوردستان، مەرجەکان بەمشێوەیەن، "دەبێت کارتی ڤاکسینیان پێ بێت، بەڵام ئەگەر کەسێک بەهۆی نەخۆشییەکەوە کە دەبێت بیسەلمێنێت نەیتوانیوە ڤاکسین وەربگرێت، مەرجە پشکنینی (PCR)ـی پێبێت و ٧٢ کاژێری بەسەردا تێنەپەڕیبێت. "  ئەو بەڕێوەبەرەی فڕۆکەخانەی هەولێر گوتیشی، "ئەو کەسانەی لەڕێگەی فڕۆکەخانەی هەولێرەوە دەچنە دەرەوەی وڵات، دەبێت کارتی ڤاکسین یان پشکنینی کۆرۆنایان پێبێت، بەڵام دەبێت رێنوێنی لەبارەی ئەو وڵاتەی بۆی دەچن وەربگرن بۆ ئەوەی بزانن لەوێ داوای چییان لێدەکرێت، بەپێچەوانەوە ئێمە رێگەیان نادەین. رێنوێنییەکان لە وڵاتێک بۆ وڵاتێکی دیکە جیاوازە. "  بەگوتەی ئەحمەد هۆشیار، "جێبەجێکردنی رێنوێنییە خۆپارێزییەکان رۆژانە لە وڵاتان گۆڕانکارییان بەسەردا دێت، لەڕێگەی سیستمێکی نێودەوڵەتییەوە رۆژانە ئاگاداری دوایین رێنوێنی گشت وڵاتانین، بۆیە دەبێت هاونیشتمانیان ئاگاداری رێنوێنییەکان بن بۆ ئەوەی کارە پێویستەکانیان بۆ ئەنجام بدرێت. "   دەسەڵاتی فڕۆکەوانیی عێراق رایگەیاندووە، لە ١ - ٤ - ٢٠٢٢ ـەوە ئەگەر گەشتیارانی عێراقی و بیانی کە تەمەنیان لە سەروو (١٢ ساڵە) هەردوو قورچکی ڤاکسینی کۆرۆنایان وەرگرتبێت، لەکاتی ھاتن و رۆیشتن پێویست ناکات پشکنینی PCR)) بکەن. هەروەها ئەگەر یەک قورچکی ڤاکسینی Johnson & Johnsonیان وەرگرتبێت، پێویست بە پشکنینی PCR)) ناکات.   ئەحمەد هۆشیار، بەڕێوەبەری فڕۆکەخانەی هەولێر باس لەوەش دەکات، مانگی شوباتی ٢٠٢٢، رۆژانە ٥٠ بۆ ٥٥ گەشت لە فڕۆکەخانەی نێودەوڵەتیی هەولێر ئەنجامدراوە. بەپلەی یەکەم بۆ تورکیا، بەپلەی دووەم بۆ ئیمارات و بە پلەی سێیەم بۆ وڵاتی ئەڵمانیا بووە. لە رۆژی هەینی، ١ ـی نیسانەوە، بۆ ماوەی شەش مانگ وەرزی نوێی گەشتکردن دەستپێدەکات، ٣٨.٦ % ـی رێژەی گەشتەکان زیاد دەکات.   لەبارەی گەشتی راستەوخۆی نێوان هەولێر - سلێمانی، بەڕێوەبەری فڕۆکەخانەی نێودەوڵەتیی هەولێر گوتی، "ئەنجامدانی گەشتی ئاسمانیی نێوان فڕۆكەخانەی سلێمانی - ھەولێر پێویستی بە رەزامەندی ھێڵی ئاسمانی عێراقی هەیە، لە ئێستادا چاوەڕێین کە رەزامەندی ئەوان وەربگرین. "  رۆژی یەکشەممە ٢٧ ـی ئاداری ٢٠٢٢، تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، "بە بڕیارێکی دەسەڵاتی فڕۆکەوانیی عێراق هەر کەسێک تەمەنی لە ١٢ ساڵ زیاتربێت بۆ گەشتکردن دەبێت دوو قورچک ڤاکسینی کۆرۆنای وەرگرتبێت، ئەم بڕیارە لە ١ ـی نیسانی ٢٠٢٢ ـەوە جێبەجێدەکرێت. "  تاهیر عەبدوڵڵا گوتیشی، "ئەوانەی ڤاکسینیان وەرنەگرتووە، دەبێت بەڵگەنامەیەکی باوەڕپێکراویان پێبێت کە ناتوانن ڤاکسین وەربگرن، هەروەها دەبێت لە کاتی چوون و هاتن پشکنینی PCR بکەن، ئەگەر نا رێگە نادرێت گەشت بکەن. "