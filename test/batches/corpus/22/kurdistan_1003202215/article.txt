ئەحمەد عەباس، بەڕێوەبەری ئاوی بنەسڵاوە بە رادیۆی رووداوی راگەیاند، "پێوەری ئاو کێشەیەکی گەورەیە. راستە ئەو پێوەرە لەڕووی کەم و زۆر بەکارهێنانی ئاوەوە تاوەکو رادەیەک دادپەروەریی بەدیهێناوە، بەڵام خەڵکێکی زۆریش زیادەڕۆییان کردووەتە سەر پێوەرەکە، چونکە خەڵکەکە لەوە دەترسن پێوەرەکە بڕێکی زۆریان بۆ بخوێنێتەوە".  بەڕێوەبەری ئاوی بنەسڵاوە ئاماژەی بەوەش کرد، "ئێستا کێشەی ئەوەمان هەیە کە ماڵ هەیە زیاتر لە بۆرییەکی ئاوی راکێشاوە کە یەکێکیان پێوەری لەسەرە و ئەوانی دیکەی زیادەڕۆیین. ئەوەیش لە گەڕەکی قەڵاتی نوێ و گوڵان زۆر دەبیندرێت. ئەمڕۆ لیژنەیەکم بۆ گەڕەکی گوڵان ناردووە، ماڵ هەبووە حەوت ئاوی راکێشاوە. ئێمەیش لەوبارەیەوە هیچ کارێکمان پێ ناکرێت، چونکە زۆربەیان پلەداری ئەمنی و سەربازین".  لە بنەسڵاوە خەڵکێکی زۆر کە قەرزی ئاویان لایە و سەرە دەگرن بۆئەوەی قەرزەکەیان بدەنەوە و هەندێکیان درەنگانێکی شەو ناو دەنووسن.  ئەحمەد عەباس گوتیشی، "ئێستا خەڵک بۆئەوەی پێوەری ئاو ببەستن، لە کاخەزێکدا سەرە دەنووسن. کەسی وا هەیە کاژێر ١٢: ٠٠ی شەو و ٠٣: ٠٠ی بەرەبەیان دەچێت ناوی خۆی دەنووسێت کە جاری وا هەیە ٨٠ - ٩٠ کەس ناویان نووسیوە. ئەگەر بەیانییەکەی ٣٠ کەس بەڕێبکرێت، ئەوا نایەن وا بکەن سبەینێ ٥٠ کەسەکەی دیکە وەربگرن، بەڵکو دیسانەوە کاخەزێکی دیکەی سەرەنووسین دادەنرێتەوە".  ئەو بەڕێوەبەرە ئاماژەی بەوە دا، "کێشەی قەرزی ئاویش کە خەڵکێکی زۆر قەرزار بوون، بۆ کۆمپانیا دەگەڕێتەوە، چونکە لە مانگی شوباتی ٢٠٢١ ـەوە سزای بۆ خەڵک دانا بەبێ ئەوەی هیچ راگەیێندراوێک بڵاوبکاتەوە و بڵێت هەر کەس پێوەر نەبەستێت مانگانە ٨٠ هەزار دینار سزای بۆ دێتەوە. ئێستا خەڵکێکی زۆر هەن کە بە ملیۆن و ملیۆنێک و ٣٠٠ هەزار دینار کەوتوونەتە ژێر سزا".  ئەحمەد عەباس باسی لەوە کرد، لە سنووری ئەوان تەنیا دوو کەس مامەڵەی ئەو هەموو خەڵکە رادەپەڕێنن و پێویستە ئەو کۆمپانیایە کارەمەندەکانی زیاد بکات بۆ ئەوەی خەڵکی زیاتر بەڕێبکات.