عوبێد محەممەد عەلی، بەڕێوەبەری شوێنەواری کفری بە تۆڕی میدیایی رووداوی راگەیاند، "دوای سەردانێکی قوباد تاڵەبانی، جێگری سەرۆکوەزیرانی هەرێمی کوردستان، بڕیاری نۆژەنکردنەوە بۆ سەرای کفری دەرچوو. ئێرە تاکە شوێنی کەلەپوورییە کە وەکو خۆی ماوەتەوە، بەشی زۆری شوێنەکانی دیکەی کفری رووخاون و پشتگوێخراون".  بەڕێوەبەری شوێنەواری کفری ئاماژەی بەوەش کرد، دوای نۆژەنکردنەوەی شوێنەکە، وەکو باڵەخانەی شوێنەواری کفری بەکاریدەهێنن و بەشێکیشی دەکەنە ناوەندی رۆشنبیری و مۆزەخانە و بۆ مەبەستی گەشتیارییش بەکاریدەهێنن.  سەرای کفری رووبەرەکەی ٤٥٦ مەتر دووجایە، پێکهاتووە لە دوو نهۆم، شێوەیەکی لاکێشەیی هەیە و دوو دەروازەی سەرەکیی هەیە، یەکێکیان لە باکووری قەزاکەیە و ئەوی دیکەشیان لە باشوورە، ئەو کەرەستانەی تێیدا بەکارهاتوون هەمووی هی ناوچەی قەوای کفرییە، باڵەخانەکە لە گەچ و بەرد و قسڵ دروستکراوە.  ئەم سەرایە لە ساڵی ١٩١٩ لەلایەن ئینگلیزەکانەوە دروستکراوە و تاوەکو کۆتایی ساڵانی ١٩٧٠ وەکو فەرمانگەی میری بەکارهاتووە.  قەزای کفری شارۆچکەیەکی دێرینی باشووری کوردستانە، چەندین شوێنی کەلەپووری و شوێنەواری تێدایە، بەشی زۆری دانیشتووانی کوردن، تورکمان و عەرەبیش تێیدا دەژین. قەزاکە دەکەوێتە دووریی ١٢٢ کیلۆمەتر لە باشووری رۆژهەڵاتی کەرکووکەوە.