گولیزار سندی، ئەندامی پەرلەمانی کوردستان کە رۆژی سێشەممە ٠٥ - ٠٤ - ٢٠٢٢، بۆ بەدواداچوون لەسەر هەبوونی بەشەخۆراکی مانگانە لە کۆگەکان سەردانی هەندێک لە کۆگەکانی دهۆکی کردووە، لە رێگەی پەیوەندی تەلەفۆنییەوە میوانی بووڵتەنی هەواڵەکانی کاژێر ١٣: ٠٠ ـی تۆڕی میدیایی رووداو بوو کە شەهیدان تەحسین پێشکەشی دەکات، رایگەیاند، "کۆگەکانی بەشەخۆراکی مانگانە لە دهۆک پڕن. "  بە گوتەی گولیزار سندی کە بەشێوەیەکی مەیدانی سەردانی ئەو کۆگەیانەی کردووە و بۆی دەرکەوتووە کە ئەو کۆگەیانە "پڕن لە بەشەخۆراکی وەکو برنج، زەیت، دۆشاوی تەماتە و شەکر".  ماوەی چەند رۆژێکە گفتوگۆیەک لەنێوان وەزارەتی بازرگانیی عێراق و هەرێمی کوردستان لەسەر هەبوونی خۆراکی مانگانە لە کۆگەکانی بەشەخۆراک دروستبووە. لەو بارەوە گولیزار سندی دەڵێت: "پەیوەندیم بە بەڕێز ستار جابری، بریکاری وەزارەتی بازرگانی عێراقەوە کرد، ئەویش لە ٢٧ ـی ٣ سەردانی ئەو کۆگەیانەی کردووە، گوتی پێش مانگی چوار ئەو کۆگەیانە پڕ بوونە لە خۆراک، خۆشم بەشێوەیەکی مەیدانی سەردانی ئەو کۆگەیانەم کرد، بینیم بەشەخۆراکیان تێدایە. "  ئەو پەرلەمانتارە باس لەوەش دەکات، "لەگەڵ کاک نیهاد بەڕێوەبەری کۆگەکانیش قسەم کرد، گوتی پێش سێ رۆژ ئەو بەشە خۆراکانەمان بۆ هاتووە، واتە وەزارەتی بازرگانی قسەیەک دەکات و بەڕێوەبەری کۆگەکانیش قسەیەکی دیکە دەکات، بەڵام دوای ئەو بەدواداچوونە بۆم دەرکەوت، ئەو بەشە خۆراکەی لە بەغدا دابەش دەکرێت ماوەی ٢٠ رۆژی پێدەچێت تاوەکو پشکی هەرێمی کوردستان دەنێرن، هەروەها ئەو خۆراکانە لە بەغدا پشکنینیان بۆ دەکرێت، لە هەرێمی کوردستانیش دووبارە پشکنینیان بۆ دەکرێتەوە، بە گوتەی وەزیری بازرگانی عێراق ١٠ بۆ ١٥ رۆژی پێدەچێت، ئەمەش وادەکات دابەشکردنەکە دوابکەوێت".  گرفتێکی دیکەی دواکەوتنی دابەشکردنی ئەو بەشە خۆراکە بە گوتەی ئەو پەرلەمانتارەی کوردستان "گواستنەوەیە"، لەو بارەوە دەشڵێت: "کێشە لە گواستنەوە هەیە، ئەو کەسەی تەندەری گواستنەوەی وەرگرتووە لەناو هەرێمی کوردستان ماوەی ٤ رۆژە دەستی بەکار نەکردووە، واتە گرفت لە گواستنەوەش هەیە، پێویستە لە زووترین کاتدا ئەو کۆگەیانە بەتاڵ بکرێن و بەشە خۆراک بەسەر هاووڵاتیان دابەش بکرێت".  گولیزار سندی ئاماژە بەوە دەدات "بەغدا پشکی دووەمی بەشە خۆراکی مانگانە بۆ هەرێمی کوردستان نانێرێت تاوەکو ئەو کۆگەیانە بەتاڵ نەبن، بۆیە دەبێت بە زووترین کات ئەو کۆگەیانە بەتاڵ بکرێن و دابەشبکرێن".  ئەو پەرلەمانتارەی کوردستان باس لەوەش دەکات، بریکاری وەزارەتی بازرگانی عێراق ئەوەی پێ راگەیاندووە کە "ئەو کێشەیە تەنیا لە دهۆک نییە، بەڵکو لە سلێمانی و هەولێریش هەیە. بۆیە پێویستە وەزارەتی بازرگانی هەرێمی کوردستان خۆی لێ بکاتە خاوەن. بەڕێوەبەری کۆگەکانی دهۆکیش بەڵێنی داوە تاوەکو رۆژی یەکشەممە ئەو بەشە خۆراکە دابەش بکەن".