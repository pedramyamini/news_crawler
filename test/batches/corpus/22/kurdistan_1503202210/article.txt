ئاسۆ کەمال، بەڕێوەبەری کەشناسی و بوومەلەرزەزانیی سلێمانی بە تۆڕی میدیایی رووداوی راگەیاند: "رۆژانی چوارشەممە و پێنجشەممەی پلەکانی گەرما بەشێوەیەکی بەرچاو دادەبەزن، بەڵام لە رۆژی هەینییەوە پلەکانی گەرما رۆژانە وردەوردە بەرەو بەرزبوونەوە دەچن".  سەبارەت بە بارانبارینیش، ئاسۆ کەمال گوتی: "ئەمڕۆ ئەگەری بارانبارینێکی کەم لە چەند ناوچەیەک هەیە".   بەگوێرەی پێشبینییەکانی بەڕێوەبەرایەتی گشتیی کەشناسی و بوومەلەرزەزانیی هەرێمی کوردستان، ئەمڕۆ لە هەولێر ئاسمان ساماڵ و پەڵەهەور دەبێت و لە کاتی شەودا ئەگەری بەفر لە بەشێک لە ناوچە شاخاوییەکاندا هەیە.   ئەمڕۆ سێشەممە، ١٥ی ئاداری ٢٠٢٢ بەرزترین پلەى گەرماى پێشبینیکراو لە هەولێر ١٤ پلەى سیلیزییە، سلێمانی ١٢ پلە، دهۆک نۆ پلە و  هەڵەبجە ١٥ پلەیە.   پێشبینی دەکرێت سبەینێ چوارشەممە، پلەکانی گەرما بە چەند پلەیەک نزم ببێتەوە و لە هەندێک ناوچە بە تایبەت ناوچە شاخاوییەکان ئەگەری بەفربارین هەیە.   بەگوێرەی پێشبینییەکانی کەشناسی و بوومەلەرزەزانی هەرێمی کوردستان، سبەینێ بەرزترین پلەی گەرمای پێشبینیکراو لە هەولێر ١٢، سلێمانی ١٠، دهۆک هەشت و هەڵەبجە ١٢ پلەی سیلیزی دەبێت.