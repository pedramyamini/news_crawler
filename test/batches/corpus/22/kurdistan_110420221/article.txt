رۆژی دووشەممە ١١ - ٤ - ٢٠٢٢، شادیە حوسێن، بەڕێوەبەری کشتوکاڵی گەرمیان بە تۆڕی میدیایی رووداوی راگەیاند، لە کەلار، کفری و خانەقین بارانی کەم باریوە کە بەرزترینیان ١١٠ میلیمەتر و نزمترینیشیان شارۆچکەی خانەقین بووە کە ٨٩ میلیمەتری لێ باریووە.  شادیە حوسێن گوتی: "خراپترین شوێنمان خانەقینە؛ بەگشتی دۆخەکە زۆر خراپە و لەم رۆژنەدا بە فەرمی وشکەساڵی رادەگەیێنین".  وەرزێکی ئاسایی بۆ پێشگەیشتنی دانەوێڵە لە سنووری گەرمیان پێویستی بە بارینی ٢٥٠ میلیمەتر بارانە، بەڵام لە سنووری گەرمیان ئەم وەرزەی بارین هیچ شوێنێک هێندە بارانی لێنەباریوە.  رۆژی دووشەممە ٢٨ - ٣ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کورستان بە تۆڕی میدیایی رووداوی راگەیاند، ئەو شوێنانەی بارانیان کەم تێدا باریوە و مەترسییان لەسەر ماوە بریتین لە کەلار، خانەقین، کفری و سنووری مەخموور، بەڵام ناوچەکانی دیکە، وەکو حوسێن حەمەکەریم گوتی: "بارانی باشیان تێدا باریووە".  ساڵی ٢٠٢١، نزیکەی ٢٠٠ هەزار تۆن گەنم رادەستی سایلۆکانی وەرگرتنی گەنم لە هەرێمی کوردستان کرا، کە پەیوەستن بە وەزارەتی بازرگانی حکومەتی عێراقەوە.  بۆ ئەم وەرزەی چاندن، پێشنیاز هەبووە کە رووبەری ٣ ملیۆن و نیو دۆنم زەوی تەرخان بکرێت بۆ گەنم، بەڵام وەزارەتی کشتوکاڵ نازانێت لەو ژمارەیە چەندی چێندراوە.