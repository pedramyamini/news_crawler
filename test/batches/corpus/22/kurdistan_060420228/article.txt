رۆژی چوارشەممە ٦ - ٤ - ٢٠٢٢، ئاریان ئەحمەد، گوتەبێژی وەزارەتی کار و کاروباری کۆمەڵایەتی هەرێمی کوردستان بە تۆڕی میدیایی رووداوی راگەیاند، بەمنزیکانە ئەو کچە ئازاد دەکرێت، کە لە زینداندا بڕوانامەی بەدەستهێنا.  (د. ف. ج) لە دایکبووی ساڵی ١٩٩٧ ـە، ساڵی ٢٠١٤ بەپێی ماددەکانی ٤٢١ و ٤٢٢ لە یاسای سزاکانی عێراق، لەگەڵ دایک و باوکیدا دەستگیرکراوە، بە دوو تاوان سزادراوە، یەکێکیان بە حەوت ساڵ و ئەوی دیکەیان بە پێنج ساڵ.  ئەو کچە سەرەڕای ئەوەی سزادراوە، بەڵام دەستبەرداری خوێندنەکەی نەبوو و توانی لەنێو گرتووخانەی چاکسازیی ژنان و منداڵانی هەولێر بڕوانامەی دیبلۆم لە زمانی ئینگلیزیدا بە پلەی باڵا بەدەستبهێنێت.  (د. ف. ج)، بە تۆڕی میدیایی رووداوی گوت: "من کە گیرام تەمەنم ١٧ ساڵ بوو و بەدەست خۆم نەبوو، قەدەر وابوو، بەڵام من لێرە کۆڵم نەدا و هەوڵمدا، چونکە ئامانجم زۆربوو، ئینشائەڵڵا، کە چوومە دەرەوە بەمزیکانە هەوڵدەدەم زانکۆکەکەم تەواو بکەم و دواتریش ماستەر تەواو بکەم، هەروەها زۆر کاری دیکەشم لە مێشکدایە کە بیکەم، بەڵام ئەوەی کە زۆر گرنگە ئەوەیە کە زانکۆ و ماستەرەکەم تەواو بکەم. "  لە هەولێر، سلێمانی و دهوک سێ قوتابخانە لەنێو چاکسازییەکاندا هەن، لە قوتابخانەی چاکسازیی هەولێر ٢٣ کچ و کوڕی بەندکراو لەڕێی سیستمی خێرا درێژە بە خوێندن دەدەن.