گرووپێکی گەشتیاری کە لە ٣٠ کەس پێکهاتوون و لە ئەڵمانیا، فەرەنسا و نەمساوە چوونەتە ئاکرێ، لەگەڵ گرووپێکی خۆبەخشی ئاکرێ بەشداریی ئاهەنگ و خۆشیی نەورۆزیان کرد.  لیۆنۆر، گەشتیاری نەمسا بە رووداوی گوت، "هاوڕێکانمان ئێمەیان بانگهێشتی کوردستان کردووە، ئێمەش بڕیارماندا بۆ نەورۆز بێینە ئاکرێ، لەبەرئەوەی مێژوویەکی باشی لەگەڵ نەورۆز هەیە".  ستێڤان، گەشتیاری ئەڵمانی دەڵێت، "ئەمە یەکەمجارە دێینە ئێرە و خۆشی لەم دیمەنانە [ی ئاکرێ] دەبینین، بەڕاستی زۆر خۆشە".  مازن محەممەد، قایمقامی ئاکرێ بە رووداوی راگەیاند، "نزیکەی ١٥٠ هەزار کەس بۆ بەشداری لە رێوڕەسمی نەورۆز هاتوونەتە ئاکرێ"، ئەوەش لە کاتێکدایە پێشتر بەڕێوەبەرایەتیی گەشتوگوزاری ئاکرێ پێشبینیی کردبوو ٧٠ هەزار کەس بەشداریی کەرنەڤاڵی نەورۆزی ئاکرێ ببن،   رۆناڵد مارکێلباگ، گەشتیاری هۆڵەندی ئاماژە بەوە دەکات، "لە ئینتەرنێت زۆر گەڕاین، بینیمان ئاکرێ باشترین شوێنی بەڕێوەچوونی رێوڕەسمی نەورۆزە، هەربۆیە پلانی گەشتەکەمان دانا و بڕیارماندا لە ئاکرێ نەورۆز بەسەرببەین".  لە کەرنەڤاڵی نەورۆزی ئاکرێ کۆنسوڵ و نوێنەری ٤٠ وڵاتی بیانی لە ئاکرێ ئامادە بوون بۆ بینینی دیمەنی سەرنجڕاکێشی ئاگر و یاریی ئاگرین.  پراشانت پیسێ، باڵیۆزی هیندستان لە عێراق رایگەیاند، "کوردستان زۆر تایبەتە بۆ هیندستان، خەڵکی کوردستان هەمیشە هاوکار و یارمەتیدەرمانن، لەلای ئێمە ئەمڕۆ رۆژێکی زۆر تایبەتە، نەورۆز لە هەموو هاوڕێیانی کورد پیرۆزبێت، بەناوی خۆم و خەڵکی هیندستانەوە پیرۆزبایی نەورۆز دەکەم".  ئۆلێگ لێڤین، کۆنسوڵی رووسیا لە هەرێمی کوردستان دەڵێت، "ئەمە جەژنێکی نەتەوەیی و مێژووییە، هیوادارم هەموو کورد لە کوردستان بە سەلامەتی بژین".  دووەم ساڵە لەگەڵ ئاهەنگی جەماوەری، یاریی ئاگرینیش لە رێوڕەسمی نەورۆزی ئاکرێ بەکاردەهێندرێت، ئەمساڵ بۆ ماوەی ١٥ خولەک ئاسمانی قەزای ئاکرێ بە یاریی ئاگرین رووناکرایەوە.