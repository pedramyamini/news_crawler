ماراسۆنەکە بەبۆنەی تێپەڕبوونی ٣١ ساڵ بوو بەسەر راپەڕین لە زاخۆ، لەلایەن یانەی زاخۆ و بە هاوکاریی زانکۆی زاخۆ رێکخرابوو.  د. شێرزاد زەکەریا، راگری کۆلێژی پەروەردە لە زانکۆی زاخۆ دەڵێت، هاندانی گەنجانە بۆ وەرزش، چونکە وەرزش ژیانەوەیە، راپەڕینیش ژیانەوە بوو، دووبارە گەڕاندنەوەی ژیان بوو بۆ گەلی کورد، لەبەرئەوە ئەو چالاکییەیان بەو بۆنەیەوە ئەنجامدا.  بنکەی وەرزش و لاوان لە زاخۆ دوایین خاڵی گەیشتنی ماراسۆنەکە بوو بۆ هەردوو رەگەزی بەشداربووی ماراسۆنەکە.  فەتاح تەیموور، بەشداربووی ماراسۆنەکە کە پلەی یەکەمی بەدەستهێنا گوتی، لەناو ژمارەیەکی زۆر لە وەرزشڤانان توانیویەتی پلەی یەکەم بەدەستبهێنێت.  هەڵات ئەحمەد، بەشداربووی ماراسۆنەکە کە پلەی یەکەمی بەدەستهێناوە ئاماژەی بەوە کرد، زۆر دڵخۆشە کە دووەمجارە بەشداریی ماراسۆنەکە دەکات، هەردووجارەکەش پلەی یەکەمی بەدەستهێناوە.  ماراسۆنەکە کراوە بوو، هەموو کەس دەیتوانی بەشداریی تێدابکات، گەنج لە هەولێر و دهۆکیشەوە بۆ بەشداریکردن تێیدا چوونەتە زاخۆ.