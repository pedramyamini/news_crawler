کەریم شوکر، ئەندامی ئەنجوومەنی نوێنەرانی عێراق لە فراکسیۆنی یەکێتی، ئەمڕۆ سێشەممە، ١٢ی نیسانی ٢٠٢٢، لەبارەی سەردانی شاندی باڵای ھاوپەیمانیی عەزم بە سەرۆکایەتی موسەنا سامەڕائی و ژمارەیەک سەرکردەی ھاوپەیمانی عەزم و ئەندامی ئەنجوومەنی نوێنەرانی عێراق بۆ لای یەکێتی نیشتمانی کوردستان بە تۆڕی میدیایی رووداوی راگەیاند: "هاتنی ئەو شاندە بۆ سلێمانی بۆ چەند خاڵێک بوو لەوانە تاوتوێکردنی دوایین پێشهاتەکانی عێراق لەرووی سیاسی و هەوڵەکان بۆ پێکهێنانی حکومەتی داهاتوو و دەربازبوون لەو چەقبەستووییەی عێراق تێیکەوتووە، هەردوولا سووربوون لەسەر دۆزینەوەی رێگەچارەی گونجاو بۆ تێپەڕاندنی ئەم قۆناخە بە دیالۆگ. "  پەرلەمانتارەکەی یەکێتی گوتیشی: "جگە لەوە ئەو شاندە بۆ تاوتوێکردنی پەیوەندییەکانییان لەگەڵ یەکێتی نیشتمانی کوردستان هاتبوون، سەرباری ئەوەش ئەوان گوتیان ناوچەکانییان نزیکن لە هەرێمی کوردستانەوە و ئەوان تێکەڵاوی کۆمەڵایەتییان لەگەڵ خەڵکی کوردستان هەیە، بۆیە دەیانەوێت پەیوەندییەکانیان وەکو سوننەکان لەگەڵ هەموو لایەنەکان باش بێت بەتایبەت لایەنەکانی هەرێمی کوردستان و حکومەتی هەرێمی کوردستانیش. "  سەبارەت بەوەی ئەو شاندەی باڵای ھاوپەیمانیی عەزم سەردانی پارتی دیموکراتی کوردستان دەکەن یان نا، کەریم شوکر، گوتی: "نازانم، هیچیان پێنەگوتین. "  دوای سەردانەکەی شاندەکەی هاوپەیمانیی عەزم، بافڵ تاڵەبانی، هاوسەرۆکی یەکێتی لە راگەیێندراوێکدا رایگەیاند: "دوایین پێشهات و هەوڵە سیاسییەکان بۆ دەربازبوون لەو دۆخە سیاسییە چەقبەستووەی عێراقی تێکەوتووە تاوتوێکران و هەردوولا هاوڕابوون لەسەر ئەوەی کە دەبێت کێشەکان بە زمانی گفتوگۆ چارەسەر بکرێن و پاراستنی ئیستیحقاقی هەڵبژاردن لەسەر بنەمای هاوبەشیی نیشتمانی و بەشداریپێکردنی هێز و لایەنەکان لە ناوەندەکانی بڕیاردا. "  هەروەها  دەڵێت: "لە درێژەی دیدارەکەدا جەخت لە پێکهێنانی حکومەتی نوێی عێراق کرایەوە لەسەر بنەمای دەستوور و شەراکەتی راستەقینە، بەشێوەیەک کە نوێنەرایەتیی ھەموو پێکھاتەکان بکات و ببێتە ھۆی سەقامگیری و خۆشگوزەرانی زیاتر لەوڵاتدا. "  لەبارەی سەردانی شاندی چوارچێوەی هاوئاهەنگیش، کە بڕیارە لەبارەی دەستپێشخەرییەکەیانەوە سەردانی هەرێمی کوردستان بکەن و دۆخی سیاسیی چەقبەستوو لەگەڵ لایەنەکان باس بکەن، پەرلەمانتارەکەی یەکێتی نیشتمانی کوردستان راگەیاند هێشتا وادەیەک بۆ هاتنی ئەو شاندە دیار نییە و نازانرێت کەی دێن.  کەریم شوکر،، لەبارەی پەیوەندییەکانی نێوان یەکێتی نیشتمانی کوردستان و پارتی دیموکراتی کوردستان بە رووداوی گوت: "هیچ نزیکبوونەوەیەک لەنێوان هەردوولا چ بۆ پۆستی سەرۆککۆمار یان پرسی دیکە بێت نییە، هیچ کۆبوونەوەیەک بەمنزیکانە لەنێوان هەردوولا نییە. "  لە ١ ى نیسانى ٢٠٢٢، چوارچێوەى هاوئاهەنگى کە بەشی زۆری لایەنە شیعەکان لەخۆدەگرێت، دەستپێشخەرییەکى راگەیاند بۆ کۆتاییهێنان بە قەیرانى سیاسیی ئێستاى عێراق کە دیارترین خاڵەکانى پێکهێنانى گەورەترین فراکسیۆن بوو لە نێو پەرلەمانی عێراق لەگەڵ فراکسیۆنی سەدر و دەستنیشانکردنى بەربژێرى سەرۆکوەزیران بوو.  راگەیاندنى ئەو دەستپێخشەرییەکەى چوارچێوەى هاوئاهەنگى لەدوای رۆژێک بوو لە تویتێکى موقتەدا سەدر لە ٣١ ى ئادارى ٢٠٢٢، کە تێیدا ماوەى ٤٠ رۆژى دایە چوارچێوەى هاوئاهەنگى بۆ پێکھێنانى حکومەتى نێوى عێراق بێ بەشدارى رەوتى سەدر.