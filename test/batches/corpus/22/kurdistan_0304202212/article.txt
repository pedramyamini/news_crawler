ئەمڕۆ یەکشەممە ٣ - ٤ - ٢٠٢٢ رێبوار بابکەیی، ئەندامی فراکسیۆنی پارتی لە پەرلەمانی کوردستان، کە میوانی بێستوون عوسمان بوو، لە بووڵتەنی هەواڵەکانی کاژێر هەشتی رووداودا، راگەیاند: "ئێمە پێمانوایە کات لەبەردەست نییە قسە لەسەر هەموارکردنەوەی یاسای هەڵبژاردن بکەین. دەکرێت هەڵبژاردنی خولی شەشەم هەر بەو یاسایە بکرێت و بۆ خولی دیکە ئامادەکاری بۆ هەموارکردنەوەی یاساکە بکرێت".  ئەو ئەندامەی فراکسیۆنی پارتی دەڵێت: "یەکێتی بەهۆی هەلومەرجی سیاسیی نێوخۆیی و لەسەر بنەمای ئەو ئەنجامەی لە هەڵبژاردنی پەرلەمانی عێراق بەدەستی هێناوە، بەهیچ شێوەیەک ئامادەنییە بێتە ناو پرۆسەی هەڵبژاردنەوە، بۆیە نایەوێت هەڵبژاردن لە وادەی خۆیدا بکرێت".  یەکێتی سوورە لەسەر داواکارییەکانی بۆ بەڕێوەچوونی هەڵبژاردن لە وادەی خۆیدا. لوقمان وەردی، ئەندامی پەرلەمانی کوردستان لە فراکسیۆنی یەکێتی بە رووداوی راگەیاند، ئەوان داوای هەموارکردنەوەی یاسای هەڵبژاردنیان کردووە و بۆ ئەوەش پێشنیازەیاسایان داوەتە سەرۆکایەتی پەرلەمانی کوردستان. "بۆیە تاوەکو یاسای هەڵبژاردن هەموار نەکرێتەوە گفتوگۆ لەسەر کارەکانی دیکە ناکرێت".  لوقمان وەردی رەتیکردەوە حیزبەکەی بۆ هەڵبژاردنی پەرلەمانی کوردستان ئامادە نەبێت و گوتی: "ئێمە ئامادەین، بەڵام با بفەرموون یاساکە هەمواربکەنەوە، بیکەنە چوار بازنە و پێکهاتەکان دابەشی سەر بازنەکان بکرێن".  پەرلەمانتارەکەی پارتی پێیوایە: "ئەوەی کێشەی یاسایی لەسەرە و ماوەی بەسەرچووە، یاسای کۆمسیۆنی سەربەخۆی هەڵبژاردنە، نەک یاسای هەڵبژاردنی پەرلەمانی کوردستان، یاسای هەڵبژاردن بێخەوشە، ئێمە سەرەتا پێشنیازمان کرد پڕۆژەیاسایەک هەبێت بۆ هەمواری کۆمسیۆن، بەڵام یەکێتی لەگەڵ هێزەکانی دیکە پێداگربوون لەسەر ئەوەی، کۆمسیۆن هیچ کێشەیەکی نییە".  سەبارەت بە چارەسەر بۆ ئەو پرسە، بابکەیی گوتی: "ئێمە بۆ هەلومەرجی ئێستای کوردستان بە گونجاوی دەزانین یان ماوەی کۆمسیۆن بۆ ساڵێک درێژ بکرێتەوە، یان یاسای کۆمسیۆن هەموار بکرێتەوە، ئەوەی کە قسەی نابێ لەسەر بکرێت بە لایەنیکەمەوە بۆ ئەو خولە، یاسای هەڵبژاردنی پەرلەمانە".  پێنج فراکسیۆنی پەرلەمانی کوردستان (یەکێتی، گۆڕان، کۆمەڵ، یەکگرتوو و نەوەی نوێ) داوای هەموارکردنەوەی یاسای هەڵبژاردن، دابەشکردنی هەرێمی کوردستان بەسەر چوار بازنەی هەڵبژاردن و دەستکاریکردنی کورسیی کۆتاکان دەکەن.  رێبوار بابکەیی ئاماژە بەوە دەکات پارتی بە سیستمی چوار بازنەیی کورسییەکانی کەم ناکات و گوتی: "ئەگەر بە چوار بازنەش بچینە هەڵبژاردنەوە، کورسییەکانی خۆمان هەر دەهێنینەوە، لەبەر ئەوەی چوارچێوەی جەماوەری پارتی چوارچێوەیەکی جێگیرە"  رێبوار بابکەیی هۆکاری رازینەبوونی پارتی بە سیستمی چوار بازنەیی هەڵبژاردنەکان دەخاتەڕوو و دەڵێت: "ئێمە دەمانەوێت قەوارەی هەرێمی کوردستان وەکو یەکپارچەیی خاکی کوردستان، لەڕووی جوگرافیا و سیاسیی و دەستووری بمێنێتەوە، واباشە هەرێمی کوردستان چۆن لە ماوەی رابردوودا بە یەک بازنە و قەوارە و جوگرافیا لە چوارچێوەی سیستمی فیدڕاڵی عێراق پێناسە کراوە، بە هەمانشێوە لە هەموو یاساکان، بەتایبەت یاسای هەڵبژاردنی پەرلەمانی کوردستان، هیچ بیانوویەک لە داهاتوودا نەداتە دەست هێز و لایەنە سیاسییەکان بۆ ئەوەی قسە لەسەر ئەوە بکەن سلێمانی و هەڵەبجە بکەنە ئیدارەیەکی سەربەخۆ یان هەرێمێک لە چوارچێوەی هەرێمی کوردستان".  هەرچەندە پێشتر نێچیرڤان بارزانی، سەرۆکی هەرێمی کوردستان بە مەرسومێکی هەرێمی، رۆژی ١ - ١٠ - ٢٠٢٢ی وەکو رۆژی هەڵبژاردنی خولی شەشەمی پەرلەمانی کوردستان دیاریکردووە، بەڵام ناکۆکیی لایەنە سیاسییەکان لەسەر یاسای هەڵبژاردن و کۆمیسیۆن، رەنگە ببێتە هۆکارێک بۆ ئەوەی هەڵبژاردن لە وادەی خۆیدا نەکرێت.