بەپێی راگەیێندراوی فەرمانگەی میدیا و زانیاری، رۆژی چوارشەممە، ٦ ـی نیسانی ٢٠٢٢، ئەنجوومەنی وەزیرانی هەرێمی کوردستان کۆبوونەوەی هەفتانەی خۆی بە سەرۆکایەتیی مەسرور بارزانی، سەرۆکی ئەنجومەنی وەزیران ھەرێمی کوردستان دەکات. کۆبوونەوەی ئەم ھەفتەیە تایبەت دەبێت بە چەند پرسێک کە گرنگترینییان خستنەڕووی پوختەی ئەنجامی بەشداریی شاندی حکومەتی هەرێمی کوردستانە لە هەردوو کۆڕبەندی جیهانی بۆ وزە و ئەو کۆبوونەوانەی لە پەراوێزی کۆڕبەندەکاندا لە میرنشینی عەرەبی یەکگرتوو کراون.  لە راگەیێندراوەکەدا ئەوەش هاتووە، بەشێکی دیکەی کۆبوونەوەکە تایبەت دەبێت بە خستنەڕووی کۆنووسی کۆبوونەوەی وەزارەت و لایەنە پەیوەندیدارەکانی تایبەت بە ئامادەسازی بۆ رووبەڕووبوونەوەی لێکەوتە ئابوورییە چاوەڕوانکراوەکانی جەنگی رووسیا - ئۆکراینا.   ھەر لە کۆبوونەوەکەدا گفتوگۆ  لەبارەی رەشنووسی پڕۆژەیاسای پشتیوانی خێرای ئاسایشی خۆراک و گەشەپێدان، کە لەلایەن ئەنجوومەنی وەزیرانی عێراقی فیدڕاڵەوە ئاڕاستەی پەرلەمانی عێراق کراوە. لە ھەمانکاتیشدا گفتوگۆ دەکرێت لەسەر بابەتی رەشنووسی پڕۆژەیاسای بودجەی عێراقی فیدراڵ بۆ ساڵی دارایی ٢٠٢٢.   ئاماژە بەوەش کراوە، بەشی کۆتایی کۆبوونەوەکە تایبەت دەبێت بە خستنەڕووی ئەنجامی بڕیاری ئەنجومەنی وەزیران ژمارە ٧٦ ـی ٧ - ١٠ - ٢٠٢٠ کە تایبەتە بە میکانیزمی جێبەجێکردنی هەردوو ماددەی ٩ و ١٠ لە یاسای ژمارە ٢ ـی ساڵی ٢٠٢٠ تایبەت بە چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان - عێراق.