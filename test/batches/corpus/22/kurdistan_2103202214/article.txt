ئەحمەد عەبدولجەبار، بەڕێوەبەرى پشکنەرانى شوێنەواری دیالە بە تۆڕى میدیایی رووداوى راگەیاند، سەرجەم ئامادەکارییەکان بۆ پێشکەشکردنى مامەڵەى شوێنەوارى زندان بۆ رێکخراوى یونسکۆ کۆتایی هاتووە، کە ئامادەکردنى پێگەکە و دۆسیە پەیوەندارەکانێتى و بەمنزیکانە پێشکەشی دەکەن.  ئەو شوێنەوارە دەکەوێتە رۆژهەڵاتى قەزاى شارەبان، کە ناوچەیەکى ناکۆکی لەسەرە لە سنوورى پارێزگاى دیالە.  ئەو شوێنە لە خشتی قوڕ دروستکراوە، درێژییەکەى ٥٠٢ مەتر و پانییەکەى ١٧ مەتر و بەرزییەکەى ١٥ مەترە.  ئەمڕۆ دووشەممە ٢١ ى ئادارى ٢٠٢٢ بەسەرپەرشتی بەڕێوەبەرانى شوێنەوارى دیالە و چەند ناوەندێکى دیکە، ئاهەنگێک بۆ ناساندنى ئەو شوێنەوارە لەو شوێنە کرا.  خۆرهەڵاتى ئەو شوێنەوارە ١٦ قەڵاى بچووکى چاودێری و ١٤ گۆمەزى تێدایە، لە بەشى رۆژئاواشی گومەزێکى ستوونی و چوار دیوەخانى تێدایە.  بەڕێوەبەرى پشکنەرانى شوێنەرانى دیالە دەڵێت: "مێژووى ئەو شوێنەراوە بۆ ١٥٠٠ ساڵ بەر لە ئێستا و بۆ سەردەمى ساسانیيەکان دەگەڕێتەوە".  ئیمپراتۆریەتى ساسانى لە ٢٢٦ بۆ ٦٥١ ى زاینى دەسەڵاتى لە ئێران و عێراق و بەشێک لە ئەرمینیا , ئەفغانستان , تورکیا و پاکستان هەبووە.