بەپێی راپۆرتی رۆژنامەی هەمشەهری لەبارەی رەوشی ئابووریی یەک دەیەی رابردووی ئێران، پارێزگاکانی رۆژهەڵاتی کوردستان خراپترین دۆخی ئابوورییان هەبووە.  پارێزگای ورمێ بەرزترین رێژەی بێدەرەتانیی لەنێو هەموو پارێزگاکانی ئێراندا هەبووە، ٦٢.٢ % ە، دوای ئەویش پارێزگای سنە بە ٥٧.٨ % و دوای ئەویش پارێزگاکانی لوڕستان و کرماشان دێن.  بەپێی راپۆرتە فەرمییەکان لەم دواییانەدا رێژەی بێکاری کەمتر بووەتەوە، بۆیە لە پێوەری بێدەرەتانی ئێران و رۆژهەڵاتی کوردستان زیاتر هەڵاوسان رۆڵ دەبینێت. بۆ نموونە رێژەی بێکاری لە ئاستی ئێراندا کەمتر لە ١٠ %، بەڵام هەڵاوسان نزیکەی ٤٠ % بوو، بەڵام بێدەرەتانی لە پارێزگا پیشەسازی و پێشکەوتووترەکانی ئێراندا زۆر نزمتر لە پارێزگاکانی رۆژهەڵاتی کوردستانە، هۆکاری ئەمەش بۆ پیشەسازی و پێشکەوتنی ئەو پارێزگایانە دەگەڕێتەوە.  لەم ساڵانەدا رێژەی بێکاری زۆر بە کەمی دابەزیوە. توانای ئابووریی ئێران بە هەندێک هۆکار، توانای رەخساندنی ژمارەیەکی زۆری هەلی کاری نییە. هەڵاوسانیش گەرچی لە سەردەمی ئیبراهیم رەئیسیدا چەند پلەیەکی کەم دابەزیوە، بەڵام هێشتا زۆر بەرزە و هۆکارە سەرەکییەکانی هەڵاوسان وەکو خۆی ماونەتەوە، لەوانە کورتهێنانی بودجە، خستنەبازاڕی بڕێکی زۆری دراو و دابەزینی بەهای تمەن. بەو پێیە بێدەرەتانی لە رۆژهەڵاتی کوردستان جارێ دەست لە گەرووی خەڵک هەڵناگرێت.