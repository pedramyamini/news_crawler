رۆژی یەکشەممە، ١٣ی ئاداری ٢٠٢٢، سەرۆکی فراکسیۆنەکانی پەرلەمانی کوردستان لە بارەی پرسی هەڵبژاردن کۆبوونەتەوە، پێشەوا هەورامانی، گوتەبێژی فراکسیۆنی پارتی لە پەرلەمانی کوردستان، ئەمڕۆ سێشەممە، ١٥ی ئاداری ٢٠٢٢، بە رووداوی گوت: "نەگەیشتوونەتە هیچ رێککەوتنێک و هەندێک پرسی وەک کەمکردنەوەی کورسی کۆتا و بازنەی هەڵبژاردن و کۆمەڵێک پرس بوون کە رای جیاوازیان لەسەر هەبوو".  یەکێتی، گۆڕان، یەکگرتوو، کۆمەڵ، نەوەی نوێ دەیانەوێت کورسی کۆتا بەگوێرەی شایستەی راستەقینەی پێکهاتەکان بێت، گوتەبێژی فراکسیۆنی پارتی دەڵێت: "ئەوە بابەتێکی نەگۆڕە بۆ پارتی دیموکراتی کوردستان و روونادات"، لە بارەی دابەشکردنی کوردستان بەسەر چوار بازنەی هەڵبژارندا ئاماژەی بەوەکرد، ئەوە نابێت رووبدات "چونکە حیزبە بچووکەکان ناهێڵێت و ناوچەگەریی تۆخ دەکاتەوە".  بزووتنەوەی گۆڕان بە گوتەی خۆیان مەبەستیانە هەڵبژاردن لە کاتی خۆیدا بکرێت، ئەوان هەر لە ساڵی رابردووەوە، وەک یەکەم فراکسیۆن پێشنیازێکی یاساییان پێشکەش بە پەرلەمان کرد بۆ هەمواری یاسای هەڵبژاردن، بە گوتەی گۆڵستان سەعید، گوتەبێژی فراکسیۆنی بزوتنەوەی گۆران لە پەرلەمانی کوردستان، کە ئەمڕۆ بە رووداوی راگەیاند: "ئەو داواکاریەی ساڵی رابردوو پێشکەشی پەرلەمانمان کرد باشترین بەڵگەیە و دەرخەری ئەوەیە کە دەمانەوێت یاساکە بخرێتە بواری جێبەجێکردن و مەبەستمانە هەڵبژاردن لە کاتی خۆیدا بکرێت".   پێشەوا هەورامی بە پێچەوانەوە دەڵێت: "گومان لە داوای ئەوانە دەکەین کە دەیانەوێت یاسای هەڵبژاردن هەموار بکرێت، چونکە نایانەوێت هەڵبژاردن لە کاتی خۆیدا بکرێت، ئەگەریش لە بارەی ئەو پرسانە نەگەیشتینە رێککەوتن ئێمە کۆمسیۆن کارا دەکەینەوە".   وەک گوڵستان سەعید دەڵێت، هەمواری یاساکە یەکێکە لە هەنگاوەکانی زەمینەسازی بۆ هەڵبژاردن، بابەتەکە تەنیا ئەوە نییە کۆمسیۆن کارابکرێتەوە، "یاسای هەڵبژاردن کەموکورتی هەیە و هەموو هێزە سیاسییەکانیش ئەوە دەزانن تەنانەت ئەوە هێزانەش، کە لەگەڵ هەموارکردنەوەی یاساکەدا نین".    بازنەی هەڵبژاردن، کورسی کۆتا و هەموارکردنەوەی یاسای هەڵبژاردن، ئەو پرسانەن کە بە گوتەی گوتەبێژی فراکسیۆنی گۆڕان، "تەنیا پارتی و هاوپەیمانەکانیان لەگەڵیدا نین".  لە بارەی ئەنجامدانی هەڵبژاردن لە کاتی خۆیدا لە ئەگەری هەموارکردنەوەی یاسای هەڵبژاردن، گوڵستان سەعید، گوتی: "ئەگەر یاسا هەڵبژاردن هەموار بکرێتەوە فریا ناکەوین هەڵبژاردن لە کاتی خۆیدا بکەین، تەنیا  چارەسەر ئەوەیە بە زووترین کات هێزە سیاسییەکان ئەوانەی پێشنیازیان هەیە، پێکەوە دانیشین و رێککەوتن لەسەر خاڵەکان بکەین، چونکە ئەمە پرسێکی نیشتیمانییە، ناکرێت ئیرادەی لایەنێکی سیاسی بەسەردا زاڵ بێت".   گوتیشی: "تاوانی کەس نییە کە هەڵبژاردن لە کاتی خۆیدا نەکرێت، ئەوە پەیوەندی بە هێزێکی سیاسی دیاریکراو نییە، ناکرێت تەنیا لەبەر ئەوەی دەزانین فریا ناکەوین کار بە یاسایەکی رابردوو بکەین. "   شێرکۆ جەودەت، گوتەبێژی فراکسیۆنی یەکگرتووی ئیسلامی کوردستان لە پەرلەمانی کوردستان، لە بارەی کۆبوونەوەی سەرۆکی فراکسیۆنەکان بە رووداوی گوت: "نەگەیشتووینەتە هیچ رێککەوتنێک، چونکە یەکگرتوو، کۆمەڵ، نەوەی نوێ، گۆڕان، یەکێتی، دەیانەوێت یاسای هەڵبژاردن هەموار بکرێتەوە، بازنەی هەڵبژاردن بکرێتە چوار بازنە و ژمارەی کورسیی کۆتاکان بەگوێرەی شایستەیی راستەقینەی خۆیان بێت، بەڵام پارتی ئەوەی نەدەویست".   لە بارەی ئەنجامدانی هەڵبژاردن لە کاتی خۆیدا. شێرکۆ گوتی: "دەتوانرێت هەموو ئەو گۆرانکارییانە بکرێت و هەڵبژاردنیش لە کاتی خۆیدا بکرێت، ئێمە سوورین لەسەر ئەوەی هەڵبژاردن لە کاتی خۆیدا بکرێت، بەڵام ئەوە مانای ئەوە نییە یاساکە هەموار نەکرێتەوە. "  ئەم خولەی پەرلەمانی کوردستان لە ١١ - ٠٦ - ٢٠٢٢ ماوەی یاسایی کۆتایی پێدێت،  ٢٤ - ٢ - ٢٠٢٢ نێچیرڤان بارزانی، سەرۆکی هەرێمی کوردستان فەرمانێکی هەرێمی بۆ کاتی هەڵبژاردنی پەرلەمانی کوردستان دەرکرد  و ١ - ١٠ - ٢٠٢٢ی وەک رۆژی ئەنجامدانی هەڵبژاردن دیاریکرد.