رۆژی شەممە ٠٩ - ٠٤ - ٢٠٢٢، بەهمەن شێخ قادر، گوتەبێژی بەنزینخانەکانی سلێمانی بە تۆڕی میدیایی رووداوی گوت، "حکومەتی عێراق بڕی ٥٠٠ هەزار لیتر بەنزینی ٦٩٠ دیناریی بۆ هەردوو پارێزگای سلێمانی و هەڵەبجە دابینکردووە، هەبوونی ئەو بەنزینە کارێکی باشە، بەڵام ئەو بڕە بۆ سلێمانی کەمە. "  لەو بارەوە ئازاد حەمە ئەمین، سەرۆکی ئەنجوومەنی پارێزگای سلێمانی بە رووداوی گوت، "رۆژی پێنجشەممەی رابردوو ٠٧ - ٠٤ - ٢٠٢٢ نووسراوێکمان بۆ نووسینگەی پەرلەمانی عێراق لە سلێمانی نارد و لەڕێگەیەوە داوامان لە وەزیری نەوتی عێراق کرد، بڕی ئەو بەنزینەی بۆ سلێمانی تەرخانیان کردووە، زیاتری بکەن. "  لە نووسراوەکەی سەرۆکی ئەنجوومەنی پارێزگای سلێمانیدا نووسراوە، "ئەو بەنزینەی لە عێراقەوە دێت بۆ سلێمانی بەش ناكات و نرخی لیترێك بەنزینی نۆرماڵ بۆ هەزار دینار بەرزبووەتەوە و ئەوەش گرفتی بۆ کاسبکاران و هۆکارەکانی گواستنەوەی گشتی، تایبەت و شۆفێران دروستکردووە، ژمارەی دانیشتووانی سلێمانی دوو ملیۆن و ٣٣٦ هەزار کەسە و ٥٦٤ هەزار و ٤٦٢ ئۆتۆمبێلی تێدایە. "  لەبارەی وەڵامی نووسراوەکەیان، سەرۆکی ئەنجوومەنی پارێزگای سلێمانی گوتی، "پێشبینی دەکەم چی بە ئەرێنی بێت یاخود نەرێنی، ئەم هەفتەیە وەڵامێک لە عێراقەوە وەربگرین. "  نزیکەی هەفتەیەک دەبێت دابەشکردنی بەنزینی ٦٩٠ دیناریی عێراق لە سنووری پارێزگای سلێمانی راگیراوە، گوتەبێژی بەنزینخانەکانی سلێمانی لەوبارەیەوە گوتی، "بەگوێرەی زانیارییەکانمان بەنزینی نێوخۆیی لە عێراق کەمبووەتەوە، بۆیە بڕی پێویست نانێرێت و بەم بەشەی کە بۆ هەرێمی کوردستان تەرخانکراوە پڕیدەکاتەوە. "  هەروەها گوتیشی، کێشەکە گەورە نییە و بەمنزیکانە چارەسەر دەبێت و دووبارە دەست بە دابەشکردنی بەنزینی ٦٩٠ دیناری دەکرێتەوە، لەبارەی نرخی بەنزینیش، ئاماژەی بەوە کرد، "نرخی بەنزین بەرەو دابەزین دەڕوات".  بە گوتەی گوتەبێژی بەنزینخانەکانی سلێمانی، "نرخی بەنزینی نۆرماڵ هەزار دینارە و ئێستا لە سلێمانی دوو بەنزینخانە بۆ تەکسی، دوو بۆ پاس، دوو بۆ سێ بەنزینخانە بۆ ئۆتۆمبێلی تایبەت تەرخانکراون. "