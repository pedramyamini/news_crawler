ئەمڕۆ چوارشەممە ٦ی نیسانی ٢٠٢٢، هێڤیدار ئەحمەد، پەرلەمانتاری پارتی لە پەرلەمانی کوردستان بە رووداوی گوت: "یاداشتمان ئاراستەی سەرۆکایەتی پەرلەمان کردووە بۆ ئەوەی کەمال محەمەد، وەزیری کارەبا بێتە پەرلەمانی کوردستان و روونکردنەوە لەسەر کۆی دۆخی کارەبای هەرێمی کوردستان بدات. "   هیڤیدار ئەحمەد گوتیشی: "روونکردنەوەمان دەوێت بۆ ئەوەی بزانین بارودۆخی کارەبا بۆچی بەو جۆرەیە، بۆچی ئەمپێری کارەبا بەسەر هاونیشتیمانیانی هەرێمی کوردستان هێندە گرانە، پرسیاری پەرلەمانتاران ئامادەیە و راپۆرتێک لەو بارەوە بۆ پەرلەمانی کوردستان ئامادە دەکەین. "   لە بارەی گرانبوونی نرخی  موەلیدە ئەهلییەکان هێڤیدار ئەحمەد گوتی: " ئێستا نرخی موەلیدە لەسەر هاونیشتیمانیان زۆر گرانە ئەگەر هەر ماڵێک پێنج ئەمپێری هەبێت و پارەی کارەبای موەلیدە، نیشتمانی، کرێ ئەنتەرنێت و کرێ هاتووچۆی منداڵ بدات ئەوە زۆر دەکات ئەو هەموو پارەیە لە ناو خەڵکی ئێمە زۆرە چونکە زۆربەی هاونیشتیمانیان مووچەخۆرن، کە ئەوپەڕی ٧٥٠ هەزار دینار وەردەگرن. "  بە گوتەی ئەو ئەندام پەرلەمانە، "واژووی پێویست بۆ بانگهێشتکردنی وەزیر ئامادەکراوە و دەبێت بکرێتە بەرنامەی کاری پەرلەمان و رەوانەی ئەنجوومەنی وەزیران بکرێت و وەزیری کارەبا ئاگادار بکرێتەوە بۆ ئەوەی ئامادە بێت. "    بە گوتەی قارەمان مەولوود، سەرۆکی لیژنەی موەلیدە ئەهلییەکانی هەولێر، نرخی ئەمپێرێک کارەبای مۆلیدەکان بۆ مانگی ئادار، لە گەڕەکێک بۆ گەڕەکێکی دیکە جیاواز بووە  و نرخی یەک ئەمپێر کارەبا لە ٨,٠٠٠ هەزار دینارەوە دەستیپێکردووە تاوەکو ١٦ هەزار و ٥٠٠ دینار، ئەو شوێنانەشی کارەبای ٢٤ کاژێرییان هەیە، یەک ئەمپێر ١٩ هەزار و ٥٠٠ دینارە".  هەروەها سیروان محەممەد بەڕێوەبەری راگەیاندنی کارەبای سلێمانیش رۆژی یەکشەممە ٣ - ٤ - ٢٠٢٢، بە (رووداو)ی گوتبوو لیژنەکانی سه‌رپه‌رشتیارى مۆلیده ئەھلییەکانی سلێمانی، بۆ دیاریکردنی نرخی كاره‌بای موەلیدە كۆبوونه‌وه و به‌گوێره‌ى نرخى گازوایل و كاژێره‌كانى كاركردن، نرخى ئه‌مپێرێك كاره‌باى مۆلیده‌ى ئه‌هلى بۆ مانگی رابردوو له نێوان ١٤ بۆ ١٤ هەزار و ٥٠٠ دینار دیاریکراوە.   مانگی ئادار لە پارێزگای دهۆک بە هەر ٧ قەزاکەوە، ٤١٠ بۆ ٤٩٥ کاژێر کارەبای مۆلیدە ئەهلییەکان هەبووە. نرخی هەر ئەمپێرێکیش لەنێوان ٢٢ بۆ ٢٣ هەزار و ٧٥٠ دینار بووە.