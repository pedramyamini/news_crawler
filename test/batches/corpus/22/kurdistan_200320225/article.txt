بەپێی زانیارییەکان ئیدارەی ئیتلاعاتی شاری مەریوان لە پارێزگای سنە نزیکەی ٩٠ کەس لە پیاو و ژنی خەڵکی گوندی "نێ"ی بانگ کردووە، بەڵێننامەی پێ پڕکردونەتەوە و پێیانگوتراوە نابێت لە بۆنەی نەورۆزی ئەمساڵی ئەو گوندەدا بەشداریی بکەن.  بەپێی ئەو زانیارییانە، حکومەت دوانیوەڕۆی ئەمڕۆ یەکشەممە لە گۆڕەپانی تۆپیپێی ئەم گوندەدا رێوڕەسمێک بەڕێوەدەبات، بەڵام خەڵک گوتوویانە بەشداریی لەو رێوڕەسمەدا ناکەن و خۆیان رۆژی یەکی خاکەلێوە، واتە رۆژی دووشەممە، رێوڕەسمێک بەڕێوەدەبەن.  لە گوندی نێ لە ساڵانی رابردوودا ئاهەنگی تایبەت بە نەورۆز دەکرا، ئاڵای کوردستان بەرزدەکرایەوە، کە حکومەتی ئێران قەدەخەی کردووە، یان سروودی نیشتمانی دەگوترایەوە، کە ئەوانیش لە ئێراندا قەدەخەن.  رێوڕەسمی نەورۆزی گوندی نێ بە سروودی ئەی رەقیب دەکرایەوە، کە مارشی نەتەوەیی کوردە و لە ئێران قەدەخەیە.  حکومەتی ئێران ئەمساڵ بۆ بەڕێوەچوونی رێوڕەسمی نەورۆز لە هەندێک لە گوندەکان مەرجی داناوە، وەک رێگەنەدان بە هەڵکردنی ئاڵای کوردستان و گوتنەوەی سرودی نیشتمانی و خوێندنەوەی گوتار و شیعر لەلایەن کەسانێکە، کە رێگەپێدراو نین. هەروەها بەڕێوەبەرانی رێوڕەسمەکان ناچار دەکرێن ئاڵای ئێران دابنێن.  چالاکڤانانی مەدەنی شاری سەردەشت لە پارێزگای ورمێ داواکارییان پێشکەشی قایمقامیەتی ئەو شارە کردبوو کە رێوڕەسمی نەورۆز لە گوندی سیسێر بەڕێوەببەن، بەڵام مۆڵەتیان پێنەدرا و رۆژی شەممە سوپای پاسداران رێگری لە بەڕێوەچوونی رێوڕەسمەکە کرد.  بەپێی زانیارییەکان، ژمارەیەک چالاکڤانی شاری ئیلام چەند رۆژ بوو داواکارییان پێشکەشکردبوو بۆ بەڕێوەبردنی رێوڕەسمی نەورۆز لەو شارەدا، بەڵام رۆژی پێنجشەممە لە کۆبوونەوەی لێژنەی باڵای ئەمنیی پارێزگای ئیلام داواکارییەکە رەتکراوەتەوە.  رێوڕەسمەکانی نەورۆز لە رۆژهەڵاتی کوردستان ساڵانێکە بەشێوەیەکی خۆڕسکانە و بەبێ دەستێوەردانی حکومەت بەڕێوەدەچن، کە لەلایەن خەڵکەوە پێشوازی گەرمیان لێکردووە.