ئەمڕۆ دووشەممە، ٢٨ی ئاداری ٢٠٢٢، عه‌میدی هاتووچۆ، ئه‌سعه‌د مه‌لا كه‌ریم، به‌ڕێوه‌به‌ری به‌شی پلاندانان و ئامار و گوتەبێژی به‌ڕێوه‌به‌رایه‌تیی گشتیی هاتووچۆی هه‌رێمی کوردستان لە هەڤپەیڤینێکدا لەگەڵ ماڵپەڕی حکومەتی هەرێمی کوردستان رایگەیاند: "ساڵی رابردوو چوار هەزار و ١٢٠ رووداوى هاتووچۆ لە هەرێمى کوردستان روویانداوە و بە هۆیانەوە ٦٢٣ هاووڵاتی گیانیان لە دەستداوە و زیاتر لە حەوت هەزار و ١٣٧ هاووڵاتیش بریندار بوون".  لەبارەی زۆربوونی ژمارەی ئۆتۆمبێلیشەوە ئاماژە بۆ ئەوە دەکات کە مانگانە ١٠ هەزار ئۆتۆمبێل تۆماردەکرێن و ژمارەی ئۆتۆمبێل لە هەرێمی کوردستان یەکجار زۆر بووە و گەیشتووەتە ملیۆنێک و ٩٨٥ هەزار و ٧٢٧ ئۆتۆمبێل کە تۆمارکراون، واتە هەر سێ کەس ئۆتۆمبێلێکیان بەردەکەوێت.  گوتەبێژی هاتووچۆی هه‌رێمی کوردستان، یەکێک لە هۆکارەکانی زۆریی ئۆتۆمبێل لە هەرێمی کوردستان بۆ نەبوونی گواستنەوەی گشتی دەگەڕێنێتەوە و دەڵێت" پێمانباشە حكومەتی هەرێمی کوردستان و وەزارەتە پەیوەندیدارەکان گرنگییەكی تەواو بە گواستنەوەى گشتى بدەن و سوود له‌و پێشكەوتنە جیهانییە وه‌ربگرن و لەبرى زیادبوونى ئۆتۆمبێل، کار لەسەر دانانى میترۆ و شەمەندەفەر و پاسى پێشکەوتوو بکەن، کە بەداخەوە ئێستا ساڵانە ژمارەیەكی یەكجار زۆر ئۆتۆمبێل لە كوردستان تۆمار دەكرێت، بە شێوەیەك تەنیا لە ساڵی ٢٠٢١ دا زیاتر لە ١٢٨ هەزار ئۆتۆمبێل لە كوردستان تۆماركراون. "  سەبارەت بە رووداوەکانی هاتووچۆ، ئه‌سعه‌د مه‌لا كه‌ریم گوتی: "هۆكاری سەرەكی و لاوەكیمان هەیە، ئەوەی سەرەكیترینیانە خێراییە، چونكە بەپێی ئامارەكانی هاتووچۆی شارەكان، خێرایی هۆكاری سەرەكییە بۆ بوونی ئەو هەموو رووداوانە، جگە لەوەش هەڵەی شۆفێران زۆرە كە پابەندنین بە رێنماییەكانی هاتووچۆ و مۆبایل بەكاردەهێنن و سه‌رنجی هێماكانی رێگاوبانەكان نادەن، ئەمە جگە لەوەی بەداخەوە لە هەرێمی كوردستان پێدانی مۆڵەتی شۆفێری یەكنەخراوە و هەر شارە و بە جۆرێكە و ئەمە دەكرا لە ئێستا زۆر باشتر بێت، بۆیە لە هەوڵداین و چەند لیژنەیەكمان دروستكردووە کە ئەگەرى هەیە لە ئایندەیەكی نزیكدا ئەو هەوڵانە ئەنجامی ببێت و سیستەمێكی یەكگرتووی پێشكەوتووی جیهانی لە هەرێمی كوردستان بۆ پێدانی مۆڵەتی شۆفێری بۆ هاووڵاتیان جێبەجێ بكرێت. "  سەبارەت بە خراپی رێگەکانیش، گوتەبێژی بەرێوەبەرایەتیی گشتیی هاتووچۆی هه‌رێمی کوردستان بە یەکێک لە هۆکارەکانی زۆربوونی رووداوەکانی هاتووچۆی دەزانێت و دەڵێت: "بەتایبەت رێگاوبانەکانى دەرەوەی شارەكان، كە تاكسایدن و نەكراونەتە جووتساید، ئێمە لەچەندین بۆنە داوامان لە حكومەتی هەرێمی كوردستان بەتایبەتی لە رێگەی وەزارەتی ناوخۆوە داوامان كردووە، ئەو رێگا تاكسایدانە بكرێنە جووتساید، ئێمە لە ساڵی ٢٠٢٢ داین و ناكرێت رێگای نێوان شارەكان تاكساید بن. "  هەروەها ئەو رێژەیەی لەداهاتەکانی هاتووچۆ پێشتر بۆ پەرەپێدانی هاتووچۆ دابینکرابوو بە گرنگ دەزانێت و ئاماژە بۆ ئەوە دەکات ئەوە ئێستا نەماوە، ئەو دەڵێت: "لە هەرێمی كوردستان پێش ساڵی ٢٠١٤، ٢٠ % دیاریكرابوو بۆ پەرەپێدانی هاتووچۆ، دواتر ئەو ڕێژەیە كرا بە ١٧ % بەهۆی ئەوەی نەتوانرا بودجە و مووچەی هەرێمی كوردستان دابین بكرێت، بەڵام تا ئەوكات پێشكەوتنی بەرچاو هەبوو، ئێستا بەداخەوە ئەو ١٧ % یەش نەماوە. "