سەرچاوەیەکی بەرپرس لە ئەوقافی کۆیە، ئەمڕۆ یەکشەممە، ٢٠ی ئاداری ٢٠٢٢، بەتۆڕی میدیایی رووداوی راگەیاند: "لەسەر گوتارێکی کە تێیدا هێرشی کردبووە سەر نەورۆز، داواکاری گشتی لەهەرێمی کوردستان سکاڵایەکی لە دژی مامۆستا رزگار کەریم، گوتاربێژی مزگەوتی شەهیدانی کۆیە جوڵاند و فەرمانی دەستگیرکردنی بۆ دەرچووە، بەڕێوەبەرایەتی ئەوقافی کۆیەش کەسێکی دیکەی لە شوێنی مامۆستا رزگار راسپاردووە بۆ ئەوەی گوتاری هەینی بخوێنتەوە".  رێوشوێنەکەی دژ بە مامۆستا رزگار کەریم، گوتاربێژی مزگەوتی شەهیدانی کۆیە، دوای ئەوە دێت ئەو مامۆستایە لە گوتاری رۆژی هەینیدا لە ١٨ی ئاداری ٢٠٢٢ دەڵێت "لەساڵێکدا یەک جار نەورۆز دێت، یادەکەش یادی کافران و موشریکانە، یادی ئاگرپەرستانە، هیچ شک و گومانی تێدا نییە لەوەی، هەرکەسێک شک و گومانی هەیە نەچێت بەقسەی چەواشەکاران بڕوا بکات، بڕۆ مێژووی کورد بخوێنەوە.. "  حکومەتی هەرێمی کوردستان بەبۆنەی جەژنی نەورۆزەوە رۆژانی ٢٠ تاوەکو ٢٤ ـی ئەم مانگەی لە سەرجەم دام و دەزگاکان کردووەتە پشووی فەرمی.  هەموو ساڵێک لەهەرێمی کوردستان رۆژی ٢٠ی ئادار، خەڵک و لایەنە فەرمییەکان ئاگری نەورۆز دەکەنەوە و پێشوازی لە ساڵی نوێی کوردی دەکەن، رۆژی ٢١ی ئاداریش زۆربەی خەڵک دەچنە سەیرانگەکان و دڵخۆشی خۆیان بە جەژنی نەورۆز دەردەبڕن و بە جەژنێکی نەتەوەیی ناوی دەهێنن.  تەیب زرار، بەڕێوەبەری گشتیی ئەوقافی پارێزگای هەولێر بە تۆڕی میدیایی رووداوی راگەیاند، قسەکانی ئەو مامۆستا ئاینییە لەسەر نەورۆز نوێیە و هەینی رابردوو تۆمارکراوە و بەهۆی ئەوەوە لە گوتارخوێندنیش دوورخراوەتەوە.  تەیب زرار گوتی: "لە دادگەی کۆیە فەرمانی دەستگیرکردن بۆ مامۆستاکە دەرچووە. بەگوێرەی زانیارییەکانی من شەوی رابردوو پۆلیس چووتە سەر ماڵی مامۆستاکە بۆ ئەوەی دەستگیری بکەن، بەڵام کەس لە ماڵەکەدا نەبووە".  هەروەها لە راگەیێندراوێکدا کە رۆژی ١٩ - ٠٣ - ٢٠٢٢ بڵاوکراوەتەوە، بەڕێوەبەرایەتیی ئەوقافی کۆیە رایگەیاند: "گرتەیەکی ڤیدیۆیی مامۆستایەکی ئایینی بەناوی (رزگار کەریم وەھاب) لە تۆڕە کۆمەڵایەتییەکان بڵاوبووەتەوە، کە تێیدا ناوبراو بۆنەی نەتەوەیی نەورۆز بە جەژنی کافر و ئاگرپەرستەکان ناودەبات و ئەوانەی ئەو یادەش بکەنەوە بە موشریک ئەژماریان دەکات، هەر ئەمڕۆ داواکاری گشتی بەگوێرەی رێکاری یاسایی داوای لە دادگەی لێکۆڵینەوەی کۆیە کردووە داوای یاسایی لەسەر بجوڵێنن و لە ئەنجامدا فەرمانی دەستگیرکردنی بۆ دەرچووە".