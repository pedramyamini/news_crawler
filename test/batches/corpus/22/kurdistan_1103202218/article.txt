لەو قوتابخانەیەدا مامۆستاکان شێوازی جیاوازی فێرکردن بەکاردەهێنن بۆ ئەو وانانەی لە پەرتووکی خوێندن بۆ فێرخوازەکانیان دیاریکراوە. لەوانەی کوردی مامۆستای بابەتەکە قوتابیان فێری پەیوەندی نێوان هەنگ و گوڵ دەکات. ستایش نەوشیروان، قوتابییە لە پۆلی چواری بنەڕەتی و دەڵێت، "کە بە کرداری وانەکانمان دەخوێنین خۆشە، چونکە زیاتر لە وانەکەمان تێدەگەین و ئاستی خوێندنیشمان بەرزتر دەبێت. "  هەناسە محەممەد، قوتابییەکی دیکەیە و باس لەوە دەکات، "وانەی هەنگ و گوڵە ئێمە لەم بابەتە هاوڕێیەتی پەیدا دەکەین،   بەم نمایشەی عەبدوڵا و هاوڕێکەی، ئەمڕۆ قوتابییەکانی ئەم پۆلە وانەی بیرکاری دەستپێدەکەن، باسی وانەکە، شێوازی خوێندنەوەی کاژێر و گرنگیی کاتە. "  عەبدوڵا یەحیا، قوتابییەکی دیکەیە ئاماژە بەوە دەکات، "وانە کردارییەکانمان باشترە، چونکە ئێمە بە تێگەیشتنەوە دەبێ فێربین نەک بەوەی ئەمە تەختە سپییەکەبێ و مامۆستا شت بنووسێ، ئاوا هیچ ناچێتە مێشکتەوە. "  لە قوتابخانەی تەقتەقی هاوڕێی بنەڕەتی، مامۆستا و ستافی قوتابخانە سیستەمێکی سەردەمیانە بۆ فێربوونی زۆرینەی هەرە زۆری وانەکان بەکار دەهێنن.   شاگوڵ نەسرەدین، مامۆستای بیرکارییە لە قوتابخانەکە و باس لەوە دەکات، "کاتێک شتێک فێر دەبیت، هیچ دڵنیانیم لەوەی فێربوونە یان نا، تاوەکو خۆیان بەدەستی خۆیان نەیکەن، تاوەکو ئەنجامی نەدەن چۆن بزانم تێگەشتوون. "  لە پۆلی ٩، یەکێک لە قوتابییەکان بە جلێکی فۆلکلۆرەوە نمایشی ژیان و باس لە گەورەیی خانزادی میری سۆران بۆ هاوپۆلەکانی دەکات، ئەوەش لە وانەی کۆمەڵایەتیی و بۆ تێگەیشتنی هاوڕێکانی.  سەرگوڵ حەمەد، مامۆستای بابەتی کۆمەڵایەتییە و بە رووداوی گوت، "هەوڵدەدەین ئەو بابەتەی کە باسی دەکەین بیبەستینەوە بە ژینگەی قوتابی و ژینگەی قوتابخانەکەی، ئەو کەرەستە و شتانەی لەبەردەستماندایە بەرجەستەبێ. "   عومەر عەبدوڵا، بەڕێوەبەری قوتابخانەکە و باسی لەوە کرد، "دەمانەوێت ژینگەی قوتابخانەکەمان لە پۆل و باڵەخانە لە باخچە ئەمانە هەموو جیاواز بکەین، بەشێوەیەک ئەمە نیشان بدەین کە ببێتە ناوەندێکی فێرکاریی و پەروەردەی تەندروست، تاوەکو منداڵەکان حەز لەم قوتابخانەیە بکەن. "  قوتابخانەی تەقتەقی هاوڕێ، لە ٢٠ پۆل پێکدێت و لە پۆلی ١ تاوەکو ٩، ٥٨٨ قوتابی کچ و کوڕ تێیدا دەخوێنن. ٣٢ مامۆستا وانەی تێدا دەڵێنەوە.