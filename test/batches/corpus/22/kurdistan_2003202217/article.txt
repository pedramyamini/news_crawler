ئەمڕۆ یەکشەممە، ٢٠ی ئاداری ٢٠٢٢، شاخەوان رەئووف، ئەندامی لیژنه‌ى كاروبارى شه‌هیدان و جینۆساید و زیندانیانی سیاسیی پەرلەمانی کوردستان بە تۆڕی میدیایی رووداوی گوت: "ئەمڕۆ شاندێکی ٧ کەسیی لێژنەکەمان بەڕێ دەکەوین بۆ ئەوەی بچینە ئەوروپا و سەردانی پەرلەمانی ئەوروپا دەکەین بۆ ئەوەی کیمیاباران و هەڵەبجە بە جینۆساید بناسێنێت، بۆ ئەم مەبەستەش ژمارەیەکی زۆر بەڵگەنامە لەگەڵ خۆمان دەبەین. "  شاخەوان رەئووف ئاماژەی بەوەدا شەش مانگ دەبێت لە هاوئاهەنگیدان لەگەڵ پەرلەمانی ئەوروپا و نوێنەرایەتی حکومەتی هەرێمی کوردستان و فەرمانگەی پەیوەندییەکانی دەرەوە بۆ ئەوەی بتوانن لەگەڵ لیژنە و فراکسیۆنەکانی پەرلەمانی ئەوروپا کۆببنەوە و پرسی جینۆسایدی کورد بکەنە بابەتی کۆبوونەوەکان و دانی پێدا بنێن.  شاخەوان رەئووف گوتیشی: "ئێمە دەمانەوێت پەرلەمانی ئەوروپا دان بەو ئازارانەی کورد و گەلی کوردستان بنێت کە رووبەڕوومان بوونەتەوە، لە تاوانەکانی ئەنفال، کیمیاباران و جینۆسایدی کوردی ئێزدی و چەندین تاوانی دیکەی دژ بە کورد".  پەرلەمانی ئەوروپا یەکێکە لە دێرینترین دامەزراوەکانی یەکێتی ئەوروپا و لەساڵی ١٩٥٢ دامەزراوە؛ پەرلەمانی ئەوروپا لە ٧٥١ ئەندامی ٢٧ وڵات پێکدێت و ئەڵمانیا ٩٦ ئەندامی هەیە کە زۆرترینە.  کورد و گەلی کوردستان بەدەست ژمارەیەک کۆمەڵکوژی و تاوانەوە ناڵاندوویانە بەتایبەت لەسەردەمی دەسەڵاتی بەعس، لەوانە کیمیابارانی هەڵەبجە و بالیسان و سێوسێنان، شاڵاوەکانی ئەنفالی گەرمیان، ئەنفالی بارزانییەکان، سووتاندنی زیاتر لە ٤٠٠٠ گوند و راگواستنی دانیشتووانەکانیان بۆ کۆمەڵگە زۆرەملێکان.