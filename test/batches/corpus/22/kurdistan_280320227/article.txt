موحسین رەزەوی، ئەندامی بەرەی یەکگرتووی کورد لە هەڤپەیڤینێکدا لەگەڵ میدیا نێوخۆییەکانی ئێران باس لە دەستبەسەرکردنی گەنجانی رۆژهەڵاتی کوردستان لە لایەن هێزە ئەمنییەکانەوە بەهۆی بەشداریکردن لە رێوڕەسمەکانی نەورۆزدا دەکات و دەڵێت، بەپێی ئەو ئامارەی بەرەی یەکگرتووی کورد کۆی کردووەتەوە ٣٠ کەس لە رێوڕەسمەکانی نەورۆزدا دەستبەسەرکراون و سەرەڕای بەداواداچوونی بەرەی یەکگرتووی کورد و ژمارەیەک لە چالاکڤانانی کولتووری، سیاسی و کۆمەڵایەتیی رۆژهەڵاتی کوردستان، تاوەکو ئێستا ١٩ کەس لە دەستبەسەرکراوان لە گرتووخانەکاندا ماون و ئازادنەکراون.  بە گوتەی موحسین رەزەوی، ئەمساڵ زۆربەی دەستبەسەرکراوان لە شارەکانی سنە، پیرانشار، شنۆ، خۆی و سەڵماس بوون و لەنێویاندا کچێکی تەمەن ١٤ ساڵ و ژنێکی تەمەن ٧٥ ساڵ هەبوون کە بە وەرگرتنی بەڵێننامە ئازادکران.  بەگوتەی رەزەوی، ژمارەیەک لە چالاکڤانانی رۆژهەڵاتی کوردستان، دوای کۆتاییهاتنی رێوڕەسمەکان لە لایەن هێزە ئەمنییەکانەوە بانگکراون و لێپرسینەوەیان لەگەڵ کراوە.  ئەمساڵ حکومەت لە رۆژهەڵاتی کوردستان رێوڕەسمەکانی نەورۆزی مەرجدار کرد بە پێدانی مۆڵەتی حکومی و لە چەند رۆژ پێش نەورۆزەوە بەڵێننامەی لە چالاکڤانانی کولتووری و سیاسی وەرگرت کە بەشداری لە رێوڕەسمی مۆڵەت پێنەدراودا نەکەن. لە هەندێک لە شار و گوندەکانیش رێوڕەسمی ئەمنیی گرتەبەر.