ئەو گوتانەى بافڵ تاڵەبانى لەکاتی دیدارى شاندێکی یەکێتیی ئەوروپا بوو کە ئەمڕۆ پێنجشەممە ١٧ ـى ئادار لە دەباشان لەشارى سلێمانی بەڕێوەچوو.   بەگوێرەى راگەیێندراوێکی نووسینگەى رۆژنامەڤانى بافڵ تاڵەبانى، لە دیدارەکەدا هاوسەرۆکی یەکێتیی نیشتمانیی کوردستان، ئاماژەى بەوەداوە کە دۆخی عێراق پێویستی بە سازان و لێکتێگەیشتنی هاوبەشە لەپێناو پێکهێنانی حکومەتێکی بەهێز و کاریگەر کە ئارامی و سەقامگیری بۆ خەڵکەکەی دەستەبەر بکات.  وەک لە راگەیێندراوەکەدا هاتووە، بافڵ تاڵەبانی گوتوویەتی، وەک کورد هەوڵی زۆریان داوە کە یەکدەنگی و یەکڕیزی کورد بپارێزین و وەک یەک تیمی بەهێز لە بەغدا کار بکەن، بەڵام بە گوتەى ئەو، لە دەرەوەی ویستێکی کوردستانی ئەو ویستە لەباربرا.  بافڵ تاڵەبانى هەروەها دەشڵێت: "باوەڕمان وایە هێشتا درەنگ نییە و دەتوانین هەموومان بە رۆحێکی نیشتمانپەروەرانەوە لەپێناو بەهێزترکردنی قەوارەی هەرێمی کوردستان و پاراستنی بەرژەوەندییە باڵاکان، ناکۆکییە سیاسی و کەسییەکانمان وەلابنێین و پێکەوە بڕیار بدەین و یەک بەربژێر بۆ سەرۆککۆمار پێشکەش بکەین".  ئەو گوتانەی بافڵ تاڵەبانی لە کاتێکدان، بڕیارە رۆژی ٢٦ ـی مانگ کۆبوونەوەی پەرلەمانی عێراق بۆ هەڵبژاردنی سەرۆککۆمار بەڕێوەبچێت و بەربژێری پارتی بریتییە لە رێبەر ئەحمەد و بەربژێری یەکێتیش بریتییە لە بەرهەم ساڵح.