رۆژی یەکشەممە ٢١ی ئاداری ٢٠٢٢، هاونیشتمانیان لەسەر رێگەی سەرەکیی شارۆچکەی خەنەک و شاری ئەردەخانی ناوەندیی پارێزگاى ئەردەخانی باکووری کوردستان، بەهۆی رەنووی بەفرەوە ٣٣ ئۆتۆمبێل گیریانخواردبوو کە ٤٥ هاونیشتمانییان تێدا بوو. دوای پەیوەندیکردن بە شارەوانیی خەنەک و دەزگای ئافاد، تیمەکان دوای نزیکەی سێ کاژێر هاونیشتمانییەکانیان رزگارکرد.  وەکو لە راگەیێندراوی سەرۆکایەتیی شارەوانیی شارۆچکەی خەنەکدا هاتووە، کاری لەپێشینەی تیمەکان رزگارکردنی هاونیشتمانییان بووە بەر لە رۆژئاوابوون، بەهۆی ئەوەی دوای رۆژئاوابوون پلەی گەرما دادەبەزێت و هەڵکردنی با بەهێزتر دەبێت و بەهۆی تاریکبوونیش پرۆسەی رزگارکردنیان سەختتر دەبێت.  سەرۆکایەتیی شارەوانییەکە دەڵێت، بەهۆی رەنووی بەفرەوە رێگەی ١٥٧ گوندیش داخرابوو، تیمەکانیان توانییان تاوەکو درەنگانی شەو رێگەی ٥٦ گوند و ناوچەی نیشتەجێبوون بکەنەوە.  رۆژی یەکشەممە ٢٠ی ئاداری ٢٠٢٢، بەڕێوەبەرایەتیی کەشناسیی تورکیا بڵاویکردەوە، لە باکووری کوردستان لە مانگی نیسانیش بەفر دەبارێت.