نەبەز عەبدولحەمید، قایمقامی هەولێر بە رادیۆی رووداوی راگەیاند، "دابەشکردنی بەنزینی حکومی بە نرخی ٦٩٠ دینار بەردەوامە و رۆژانە لە رێگەی ١٤ بەنزینخانەوە بە سیستمی تاک و جووت بەسەر شۆفێراندا دابەش دەکرێت، ئەو قەرەباڵخییەشی پێشتر لە نۆرەکاندا هەبوو، لەم چەند رۆژەی رابردوودا کەمتر بووەتەوە. "  قایمقامی هەولێر ئاماژەی بەوە دا، داواکارییان بەرزکردووەتەوە بۆئەوەی بەشە بەنزینی حکومییان بۆ زیادبکرێت، "کە ئێستا رۆژانە ٦٠٠ هەزار لیترە، لە کاتێکدا هەولێر رۆژانە پێویستی بە سێ ملیۆن و ٥٠٠ هەزار لیتر بەنزینە. "  لە هەولێر بەنزینی ٦٩٠ دیناری بە سیستمی تاک و جووتە و لە کاژێر ٠٧: ٠٠ی بەیانییەوە تاوەکو ٠١: ٠٠ی نیوەڕۆ دابەشدەکرێت؛ زۆرێک لە شۆفێران گلەییان لێی هەیە، بەتایبەت چینی فەرمانبەران کە وەکو خۆیان دەڵێن، لەبەر کاتی دەوام فریای وەرگرتنی ناکەون.  نەبەز عەبدولحەمید ئاماژەی بەوە کرد، "ئەو سیستمەی دامانناوە بۆ مانگێکە. لەم چەند رۆژەی رابردوودا زیاتر لە نیوەی رۆیشتووە و دوای تەواوبوونیشی بە رەچاوکردنی ئەو پێشنیازانەی بۆمان هاتوون بە رێکارێکی نوێ دابەشی دەکەین، کە باشتر بێت لە ئێستا و رێگەیش بە هیچ شۆفێرێک نادەین کە بەرد و کەلوپەلی دیکە لە شوێنی ئۆتۆمبێلەکەی لە نۆرەکاندا دابنێت. "  لەبارەی گلەیی شۆفێران لە کوالێتیی جۆرەکانی بەنزین، قایمقامی هەولێر دڵنیایی دا و ئەوەی خستەڕوو کە لیژنەکانیان بە بەردەوامی سەردانی بەنزینخانەکان دەکەن و تێستی کوالێتیی بەنزینەکانیان دەکەن، هەر بەنزینخانەیەک پابەندی رێنوێنییەکان نەبێت و بەنزینی بێکوالێتی بفرۆشێت، رووبەوڕووی سزای تووندی دەکەنەوە.