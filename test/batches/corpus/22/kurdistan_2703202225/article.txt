چوومە بەردەرکی سەرای سلێمانی، ئەو سەکۆیەى لە ١٧ ـی شووباتى ٢٠١١ دا ئۆپۆزیسیۆنى پێشوو، ناویان لێنابوو سەراى ئازادى، ئێستا ئەو سەرای ئازادییە رۆژ هەڵدێت تا ئاوابوون، پڕیەتى لەو خانەنشینانەى هەر یەکە و بەجۆرێک دەردەدڵى خۆى بۆ ئەوى دیکە دەگێڕێتەوە.  عەباس حەمەموراد، خانەنشینێکە و بە تۆڕی میدیایی رووداوی گوت، "شێوازی دابەشکردنی مووچە زۆر نالەبار و زەحمەتە ئەم هەموو پیر و پەککەوتە و نەخۆشە کۆدەبنەوە لەبەردەم دەرگەی بانکێکدا، کاتی وا هەیە خەڵک دەبێت بە ژێرەوە و دەمرێت.. بۆ مووچەی مانگی شووبات چوار کاژێر نۆرەم گرتووە تاوەکو مووچەم وەرگرت... هەر مردنە. "  عومەر هەورامى، خانەنشینێکی دیکەیە و دەڵێت، "لە سلێمانى ٢٠ بانک هەیە، هەر بانکێک دوو سندووق زیاد بکات، کێشەکە چارەسەر دەبێت، بەڵام حکومەت خۆى نایەوێت چارەسەرى بکات، نازانم حکومەت و پەرلەمان لە کوێن و خەریکى چین... هەموو ئەوروپا هێندەی کوردستان سیاسی تێدانییە. "  لە ساڵى ٢٠١٩ وە فراکسیۆنى گۆڕان لە ئەنجوومەنى پارێزگاى سلێمانى، پڕۆژەیەکیان داوەتە سەرۆکایەتییەکەیان بۆ پەسندکردن و چارەسەرکردنى کێشەى خانەنشینان، سێ ساڵە ئەو پڕۆژەیە وەک یەکەم رۆژ لە شوێنى خۆیەتى. لە سەرۆکى فراکسیۆنى گۆڕانم پرسی، "سێ ساڵە چاوەڕوانى چین، بۆ پڕۆژەکەتان نەبوو بەکردار و هەر ئەمڕۆ و سبەى پێدەکرێت؟ "   رێبوار ئەحمەد، سەرۆکى فراکسیۆنى گۆڕان لە ئەنجوومەنى پارێزگاى سلێمانى وەڵامی دامەوە و گوتی، " [پڕۆژەکە] لە کەمتەرخەمیدا [جێبەجێ ناکرێت]... من دوو جار پڕۆژەکەم پێشکێشی ئەنجوومەن کردووە و جارێکی دیکەش لەگەڵ ئەندامانی ئەنجوومەندا باسمکردووە و پێشکێشم کردووەتەوە تاوەکو بکرێتە بڕیار... لە هەموو دونیادا بە کلیکێک چارەسەری ئەم کێشەیە دەکرێت. "  قەرەباڵخیی بەردەم بانکەکان لەو کاتەوە فراوانتر بووە کە کێشەى نەمان و کەمبوونەوەى پارە لە سلێمانى سەریهەڵداوە، کێشەیەک لە نێوان هەولێر و سلێمانیدا کەوتووەتە بەر نەشتەرى رەخنە و هەر رۆژە و لایەک ئەوی دیکە بە هۆکارەکەی تۆمەتبار دەکات.   هەر ئەمڕۆ یەکشەممە، ٢٧ - ٣ - ٢٠٢٢ لە بەردەم بانکی خانەنشینی پێشمەرگە لە سلێمانی خانەنشینان ریزیان بۆ وەرگرتنی مووچە بەست، پێشمەرگەی دێرین، زیندانی سیاسی و پەککەوتەی سەنگەر ئەو کەسانە بوون کە ریزیان بەستبوو بۆ وەرگرتنی مووچەکانیان. سەرەڕای ئەوەی چەند کاژێرێک نۆرەیان گرت بۆ وەرگرتنی مووچەکانیان، پێیان دەڵێن: "پارە لە بانکدا نییە. "   خانەنشینێک لە نۆرەی مووچەدا گوتی: "پارەکەمان بۆ بهێنن ئەم خەڵکە هەمووی لەسەر ئەم شەقامە وەستاوە... عەیبە بۆچی وا لەم خەڵکە دەکەن. "   لە بەردەم بانکی تانجەرۆش لە سلێمانی نۆرەی خانەنشینان بۆ وەرگرتنی مووچەکانیان کە لە پێش ١٩ ـی ئادار مووچەکانیان وەرنەگرتبوو، هەبوو. لەم رۆژانەدا، ئەو دیمەنانە تەنیا لە سنووری پارێزگای سلێمانیدا دەبیندرێن، چونکە پێشتر لە سنووری هەولێر و دهۆک مووچە دابەشکراوە.  تاوەکو ئێستا، بەڕێوەبەرایەتییەکانی کاروباری کۆمەڵایەتی، گواستنەوە و گەیاندن، خانەنشینان، نیوەی وەزارەتەکانی رۆشنبیری و کارەبا و کشتوکاڵ لە سنووری سلێمانی مووچەیان وەرنەگرتووە.  بڕیاربوو رۆژی یەکشەممە ٢٧ی ئادار، خانەنشینانی پێشمەرگە و مەدەنی لە گەرمیان مووچە وەربگرن، بەڵام تەنیا بەشێکیان مووچەکانیان وەرگرت، لە کاتێکدا بەگوێرەی ئەو خشتەی کە وەزارەتی دارایی و ئابووریی هەرێمی کوردستان بڵاویکردووەتەوە، دابەشکردنی مووچەی مانگی شوبات لە ٢٠ی ئادار کۆتاییهات.  محەممەد رەشید، کارمەندێکی خانەنشینکراوی شارەوانییە و بە رووداوی گوت، "لە بەیانییەوە هاتووم بۆ وەرگرتنی مووچە، بەڵام مووچەکەم وەرنەگرتووە. "   بەپێی زانیارییەکانی تۆڕی میدیایی رووداو، رۆژی یەکشەممە ٢٧ ـی ئادار لە داهاتی دەروازەی سنووریی پەروێزخان بڕی ٥٠٠ ملیۆن دینار نێردراوە بۆ بانکەکان بۆ دابەشکردنی مووچەی خانەنشینی سەربازی و مەدەنی و شەهیدان و ئەنفالکراوان، بەڵام بانکەکانی کفری و شێروانە یەکی ٨٠ ملیۆن دیناریان پێدراوە و ئەوانی دیکە لە بانکی کەلارە، لەکاتێکدا زیاتر لە دوو ملیار دینار پێویستە بۆ دابەشکردنی مووچەی ئەو وەزارەتانەی لە ئیدارەی گەرمیان مووچەیان وەرنەگرتووە.  هەر ئەمڕۆ یەکشەممەش ٢٠٠ ملیار دینار لە بەغداوە نێردرا بۆ هەولێر بۆ تەواوکردنی مووچەی مانگی شوبات و بەردەوامبوونی دابەشکردنی مووچە.