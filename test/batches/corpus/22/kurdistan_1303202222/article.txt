ئەمڕۆ یەکشەممە ١٣ - ٠٣ - ٢٠٢٢، وەزارەتی دەرەوەی تورکیا راگەیێندراوێکی لەبارەی هێرشە مووشەکییەکەی سەر شاری هەولێر بڵاوکردەوە، کە تێیدا هاتووە: "سەرکۆنەی ئەو هێرشە دەکەین، کە ئەم بەیانییە ١٣ی ئادار بە مووشەکی بالیستی کرایە سەر شاری هەولێر. هەرگیز ئەو جۆرە کردەوانە جێگەی قبوڵکردن نین، کە مەبەست لێی تێکدانی ئاشتیی و سەقامگیریی لە عێراقدا ''.  هەروەها لە راگەیێندراوەکەدا جەختلەوە کراوەتەوە، کە "تورکیا بەردەوام لە پاڵ عێراقدا دەبێت لە بەرەنگاربوونەوەی تیرۆردا".  وەزارەتی ناوخۆی حکومەتی هەرێمی کوردستان رایگەیاند، شەوی ١٢/١٣ - ٠٣ - ٢٠٢٢ پاش کاژێر ٠١: ٠٠ی بەرەبەیان، ١٢ مووشەکی دوورمەودای بالیستی لە سنوورەکانی دەرەوەی عێراق، لە رۆژهەڵاتەوە ئاراستەی باڵەخانەی نوێی کۆنسوڵخانەی ئەمریکی لە هەولێر کران و ناوچە سڤیلنشینەکان بەر هێرشەکە کەوتن.  ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند: "بەهۆی هێرشەکەوە دوو هاونیشتمانی برینداربوون".