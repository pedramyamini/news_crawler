لە سەیرانگەی گەلی کورتکێ لە سنووری پارێزگای دهۆک کە خەڵکێکی زۆر لە رۆژانی نەورۆز روویان تێکرد، ژینگەپارێزان سێ رۆژ لەدوای یەک خەریکی خاوێنکردنەوەی پاشماوەی گەشتیاران بوون. عەلی وەعدوڵڵا، ژینگەپارێزە لە کۆمپانیای ئەرتووش کار دەکات و دەڵێت، "خەڵک دێنە سەیران و کەیف و خۆشی دەکەن، بەڵام هیوادارین شوێنەکانیشیان پاکبکەنەوە و بیخەنە ناو عەلاگەیەک بۆ ئەوەی بارقورسیی بۆ ئێمەش نەبێت. "  بەگوێرەی ئامارێک کە رووداو لە کۆمپانیاکانی خاوێنکردنەوەی دهۆک وەریگرتووە، لە سێ رۆژی نەورۆزدا ٣٦٦.٦ تۆن زبڵ لە سەیرانگەکانی سنوورەکە کۆکراوەتەوە. ٥٠ تۆن لە سەیرانگەکانی دهۆک، ٦٨ تۆن لە ئامێدی، ٣٣ تۆن لە زاخۆ و ٢١٥ تۆن لە ئاکرێ، بەردەڕەش و شێخان.   بەدرخان عەبدولعەزیز، بەڕێوەبەری کۆمپانیای ئەرتووش بە رووداوی گوت، "هەندێک شوێنمان دابینکردووە بۆ ئەوەی خەڵک پاشماوەکانیان بخەنە ئەوێ، نزیکەی پێنج هەزار زەرفی گلێشمان دابەشکردووە بەسەر خەڵک. "  لە سنووری پارێزگای دهۆک، سێ کۆمپانیا کاری هەڵگرتنەوەی زبڵ و خاشاک دەکەن، لە رۆژانی نەورۆزدا ١٠٠ هەزار زەرفی گلێشیان بەسەر سەیرانچییەکاندا دابەشکردووە، بەڵام بەشی زۆری شوێنە گەشتیارییەکان بە پیسی بەجێهێڵدراون و بەشێک لە گەشتیاران شوێنەکانیان خاوێن نەکردووەتەوە.