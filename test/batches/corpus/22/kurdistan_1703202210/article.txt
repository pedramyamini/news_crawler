مەسعود ئەیوب، باوکی منداڵە نەخۆشەکە بە گریانەوە دەڵێت، شەو و رۆژ بیر لە منداڵەکەی دەکاتەوە و توانای داراییشیان نییە کە چارەسەری بکەن، دەشڵێت، "هیوادارم خەڵکی خێرخواز یارمەتیمان بدەن بۆ ئەوەی ژیانی منداڵەکەم رزگار بکرێت. "  بەهیا ئیسماعیل، دایکی ئەزین گوتی، "کچەکەم نەخۆشە و چارەسەریشی لێرە نییە، دەبێت ببرێتە دەرەوەی وڵات، نە ئەو خەوی هەیە نە ئێمەش دەتوانین بخەوین. داواکارین رێکخراوە خێرخوازییەکان هاوکاریمان بکەن، چونکە ئێمە توانای داراییمان خراپە و هیچمان لەدەست نایەت. "  پزیشکانی پسپۆڕ باس لەوە دەکەن، رۆژ دوای رۆژ ئەو منداڵە تەندروستیی خراپتر دەبێت و دەبێت بەزوویی چارەسەر بکرێت، بەپێچەوانەوە مەترسی لەسەر ژیانی هەیە.  د. عەبدوڵڵا بەشیر، تایبەمەندی نەخۆشییەکانی دڵ و هەناو باسی لەوە کرد، "سێ کون لە دڵی هەیە، خوێن تێکەڵ دەبێت، لە دهۆک کونێکیان لە دڵی بۆ گرتووە، بەڵام ئەوانەی دیکەی دەبێ لە دەرەوە و لە وڵاتانی پێشکەوتوو بۆی بکرێت، چونکە ئەوە نەشتەرگەرییەکی گەورەی پێویستە و لێرە ئەنجام نادرێت. "  ئەو خێزانە خەڵکی رۆژئاوای کوردستانن و لە کەمپی دۆمیز لە سنووری پارێزگای دهۆک نیشتەجێن.