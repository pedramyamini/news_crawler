نەبیل حەمدى، بەڕێوەبەرى تەندروستیی کەرکووک رۆژی ٧ - ٤ - ٢٠٢٢ بە تۆڕى میدیایی رووداوى راگەیاند، ٩٠ هاووڵاتى کەرکووک بەهۆى خۆڵبارینەوە تووشی تەنگەنەفەسی بوون و گەیێندراونەتە نەخۆشخانە.  بەڕێوەبەرى تەندروستیى کەرکووک گوتیشى: "ئەو هاووڵاتیانە لە نەخۆشخانە جیاوازەکان چارەسەریی تەندروستیان بۆ کراوە".  رۆژی ٧ ى نیسان شەپۆلێکى خۆڵبارین باشووری کوردستان و چەند پارێزگایەکى عێراقى گرتەوە.  لە پارێزگاى کەرکووک بەهۆى ئەو دیاردە سرووشتییەوە پۆلیسی هاتووچۆى شارەکە چەند رێنماییەکى بۆ شۆفێران دەرکرد.  عەمید محەممەد ئیسماعیل عەلی، بەڕێوەبەرى پۆلیسی هاتووچۆى کەرکووک راگەیاند: "رێنماییان داوەتە شۆفێران کە جامى ئۆتۆمبێلەکانیان دابخەن و لایتى پێشەوەى ئۆتۆمبێلەکانیان دابگیرسێنن و بە خێراییەکى زۆر نەڕۆن بۆ ئەوەى دوور بن لە رووداوى هاتووچۆ بەهۆى کەمبوونەوەى ئاستى بینین" و گوتیشی: " پێویستە هاووڵاتیان بۆ حاڵەتى زۆر پێویست نەبێت، ئۆتۆمبێلەکانیان لێنەخوڕن و نەچنە دەرەوە".  بەگوێرەى پێشبینى کەشناسیی عێراق، ئەگەر هەیە ئەو شەپۆلە خۆڵبارینە تاوەکو شەممە ٩ ى نیسان بەردەوام بێت.