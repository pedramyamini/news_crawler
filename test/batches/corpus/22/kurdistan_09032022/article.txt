وریا عادل، شەش مانگە چووەتە ئۆکراینا و لە بەشی دەرمانسازی دەیخوێند، بەڵام جەنگ هۆکار بوو بۆ دواخستنی بەدەستهێنانی بڕوانامەکەی. ئەو چیرۆکی ئەو چوار رۆژە بۆ رووداو دەگێڕێتەوە کە لە نێو شەڕدا ماوەتەوە و دەڵێت، رووسیا بۆردوومانی ئەو جێگەیەی کردووە کە لێی نیشتەجێ بووە لە شاری کیێڤ.  وریا عادل بە تۆڕی میدیایی رووداوی گوت، "ئەو چوار رۆژەی لەوێ بووین، ئەو شارە جوانە هەمووی وێرانبوو، شوێنە گەشتیاریی و جوانەکانی وێرانبوون و خاپوور بوون. رووسیا سەرەتا شوێنە سەربازییەکانی بۆردوومان دەکرد، بەڵام دواتر ئەو جێگانەی خەڵک بەرگریی دەکرد و بەندەرەکانیشی بۆردوومانیان کرد، سەنتەری شاری کیێڤی بۆردوومان کرد کە باشترین و جوانترین شوێن بوو. "  وریا عادل تەمەنی ٣٥ ساڵە و دەیویست لەگەڵ هاوژین و دوو منداڵەکەی لە ئۆکراینا درێژە بە خوێندن بدەن، بەڵام جەنگ رێگەی نەدا. پێنج رۆژ پێش دەستپێکردنی شەڕ هاوژینەکەی دەگەڕێتەوە هەرێمی کوردستان و خۆیشی دوای دەستپێکردنی شەڕ تاکە کوردە گەڕابێتەوە.  وریا عادل باسی لەوە کرد، "کورت و پوخت من بۆ ئەوە هاتمەوە بۆ خۆشەویستی خاک و نیشتمان، ئەو ئیش و ماڵەی کە لێرە هەمە، دەمەوێت ئەوەی دەیزانم و هەمە پێشکێش بە خەڵک و وڵاتەکەم بکەم، چونکە من وڵاتەکەمم خۆشدەوێت. "  وریا هاوشێوەی خەڵکی ئۆکراینا دوای هەشت کاژێر بەپێ رۆیشتن و بڕینی ٣٧ کیلۆمەتر رێگە دەگاتە سنوورەکانی پۆڵەندا، لەوێشەوە دەگەڕیتەوە باشووری کوردستان.  وریا عادل ئاماژە بەوەش دەکات، "هاوڕێكانم و کوردەکان ٩٠ % یان خۆیان تەسلیم کردووە و لە کەمپەکان دەژین بۆ ئەوەی ئیقامەی ئەو وڵاتانە وەربگرن کە خۆیان رادەستکردووە. خوێندنی من و هاوڕێکانم پەیوەستە بە چارەنووسی ئۆکراینا و کۆتایی هاتنی شەڕ. "  بەپێی ئامارەکانی وەزارەتی دەرەوەی عێراق، ژمارەی هاووڵاتییانی عێراق بە هاونیشتمانییانی هەرێمی کوردستانیشەوە کە لە ئۆکراینا بوون، زیاترە لە پێنج هەزار و ٥٣٧ کەس کە ٤٥٠ یان بۆ خوێندن لەوێ دەژین، زۆرینەیان بۆ پۆڵەندا گواستراونەتەوە.