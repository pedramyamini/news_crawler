ماوەی چەند ساڵیکە لە مانگی سێ و لە دەستپێکی وەرزی بەهاردا ئەو فیستیڤاڵە لە هەولێریش بەڕێوەدەچێت، ئەو فیستیڤاڵە کولتورێکی وڵاتی هیندستانە، بۆیە ئەمساڵ کۆنسوڵخانەی هیندستان لە هەرێمی کوردستان رێکی خستبوو. جگە لە بەشداریکردنی هیندستانییەکان، ژمارەیەک کچ و کوڕی دیکەش بە هەڵدانی رەنگەکان بۆ دەموچاوی یەکدی بەشدارییان تێدا کرد.  سوبهاش جی کاین، کۆنسوڵی هیندستان لە هەولێر یەکێک بوو لە بەشداربوونی فیستیڤاڵەکە و بە تۆڕی میدیایی رووداوی گوت، "ئەمڕۆ لێرە کۆبووینەتەوە کە ئەم فیستیڤاڵە کولتورێکی تایبەت بە هیندستانە، بەڵام خۆشحاڵین کە خەڵکی دیکەش لەگەڵمان بەشدارن. ئەم فیستیڤاڵەمان نزیکە لە نەورۆز، بۆیە بەپێویستی دەزانم پیرۆزبایی لە گەلی کورد بکەم. "  هەپی سین، هاووڵاتییەکی هیندییە و لە فیستیڤاڵەکەدا بەشداربوو، ئەو باسی لەوە کرد، "جیاوازی ئەم فیستیڤاڵە لێرە ئەوەیە کە تەنیا هاوڕیکانمان لەگەڵمانن، بەڵام لە هیندستان لەگەڵ خێزان و کەسوکارمان ئەو یادەمان زیندوو دەکردەوە. "   لەگەڵ گۆرانی هیندی، هەڵپەڕکێ و گۆرانی کوردیش لە فیستیڤاڵەکەدا جێگەی گرت و بەشداربووان بە هەڵپەڕکێ خۆشحاڵیی خۆیان دەربڕی.  دیپتی نیلم، هاووڵاتییەکی هیندستانە و لەنێو فیستیڤاڵەکەدا بە رووداوی گوت، "ژن و پیاو هەموو لە فیستیڤاڵەکەدا بەشدارن، شیرینی دروستدەکەن، وەکو چۆن کورد کولتووری خۆی هەیە، ئەمەش کولتووری ئێمەیە و لێرەدا پێشوازی لە ساڵی نوێی هیندی دەکەین. "  دیڤاکر سین، هاووڵاتیی خەڵکی هیندستانە و ئاماژە بەوە دەکات، "ئێمە وەکو خەڵکی هیندستان لێرە کار دەکەین و دوورین لە وڵاتەکەمان، بۆیە زۆر خۆشحاڵین کە ئەم فیستیڤاڵە لێرە بەڕێوەدەچێت و بەشداری تێدا دەکەین. "  فیستیڤاڵی رەنگەکان لەلایەن هیندییەکانەوە وەکو سەری ساڵی تازە دادەنرێت و لەکۆتایی مانگی ئاداردا بەڕێوەدەچێت. ئەو فیستیڤاڵە لە هەندێک ناوچەی هیندستان تاوەکو دوو هەفتە چاڵاکییەکانی بەردەوام دەبێت.