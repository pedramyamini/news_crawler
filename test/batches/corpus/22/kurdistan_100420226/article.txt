ئەمڕۆ یەکشەممە ١٠ ـی نیسانی ٢٠٢٢، سەبارەت بە گرتنی رێگەی هاتووچۆی ئۆتۆمبێل لە رێگەی سەرەکیی سلێمانی - دووکان، سیروان سەرحەد، قایمقامی قەزای دووکانی سەر بە پارێزگای سلێمانی بە تۆڕی میدیایی رووداوی گوت: "ماوەی چەند کاژێرێکە کرێکارانی ژینگەپارێزی دووکان و چەند شوێنێکی دیکە دەستیان بە گرتنی رێگەی دووکان - سلێمانی لە نزیک گوندی قەمچۆخە لە دەروازەی دووکان کردووە و رێگە بە هاتووچۆکردنی ئۆتۆمبێلەکان نادەن؛ ئەوان داوای مووچەکانیان دەکەن کە مافی خۆیانە؛ لەگەڵ ئەوەشدا ئێمە لەگەڵیان لەسەر هێڵین بۆ ئەوەی رێگەکە بکەینەوە".  شکار شۆڕش، جێگری بەڕێوەبەری کۆمپانیای شکار بە رووداوی گوت، ئەوان لە سنووری دووکان، خەلەکان، بازیان و تاسڵوجە ٣٥٠ کرێکاریان هەیە و مووچەیان لە مانگی یەکی ئەمساڵەوە وەرنەگرتووە، هەروەها گوتیشی: "ئێمە بەهۆی ئەوەی قەرزێکی زۆرمان لای حکومەتە، مووچەی سێ مانگی کۆتایی ساڵی ٢٠٢١ یشمان لە گیرفانی خۆمان پێداون و هێشتا حکومەت بۆی خەرجنەکردووین، هەربۆیە ئەمساڵ تەنیا مووچەی مانگی یەکمان پێداون".   ماوەیەکە لە چەندین شار و شارۆچکەی پارێزگای سلێمانی بەهۆی پێنەدانی مووچەکانییانەوە کرێکارانی پاککەرەوە مان دەگرن و ئەوەش وایکردووە زبڵ و خاشاک لە چەندین شوێن بۆ چەند رۆژێک کۆ ببێتەوە.  حکومەتی هەرێمی کوردستان رۆژی ٩ ـی نیسانی ٢٠٢٢ رایگەیاند، لە سەرەتای ساڵی ٢٠٢٢ وە ١٤ ملیار و نۆسەد و حەفتا و پێنج ملیۆن دینار بۆ كۆكردنەوە و چارەسەركردنی خۆڵ و خاشاكی سلێمانی تەرخان كراوە، هەروەها حەوت ملیۆن و ٥٠٠ هەزار دۆلار بۆ ریسایكلین و خاشاكی رەق لە سلێمانی تەرخان و خەرجكراوە.  حکومەتی هەرێمی کوردستان لە راگەیێندراوێکدا رایگەیاند: "تەرخانكردنی ئەو ٢٦ ملیار دینارە بەڵگەیە لەسەر ئەوەی هەندێك دەزگەی میدیایی بەهەڵەداچوون لەوەی دەیانەوێت راستییەكان بشێوێنن كە گوایە پارە بۆ چارەسەركردنی خۆڵ و خاشاكی سلێمانی خەرج ناكرێت؛ لەكاتێكدا ئەو گوژمەیە بەراورد بە شوێنەكانی دیکەی كوردستان زۆر زیاتریشە. "