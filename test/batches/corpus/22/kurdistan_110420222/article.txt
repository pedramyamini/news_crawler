لە بەرنامەی ئەمجارەی "لەگەڵ رەنج"ـی تۆڕی میدیایی رووداودا ئەو پرسە بە ئامادەبوونی د. دارا محەممەد، پسپۆڕی شیکاری و کوالیتیی کۆنتڕۆڵی خۆراک، د. ئیبراهیم مستەفا، بەرپرسی هۆبەی بازاڕی نێوخۆیی لە وەزارەتی  تەندروستی، مەجید ساڵح، بەڕێوەبەری بەها و پێناسەی گومرگی لە بەڕێوەبەرایەتیی  گشتیی گومرگ و گەیلان حاجی سەعید، سەرۆکی لقی هەولێری  یەکێتیی هاوردە و   ناردنکارانی هەرێمی کوردستان تاوتوێکرا.  پێش تاوتوێکردنی ئەو پرسە، لەنێو بەرنامەکەدا هەریەکە لە دکتۆر نیگا شەفیق، پزیشکی پسپۆڕی خۆراکی  منداڵان و  لەشکر حەمید، ئەندازیاری خۆراک سەرنجەکانیان لەسەر شیر و ماددە وزەبەخشەکان و چەند ماددەیەکی دیکەی خۆراکی خستەڕوو.  بە گوتەی دکتۆر نیگا شەفیق، کاتێک دایک و باوکێک سەردانیان دەکەن و لێیان دەپرسن چ جۆرە شیرێک باشە بیدەنە منداڵەکەیان، ئەوان دەڵێن: "نازانین چۆن وەڵامیان بدەینەوە، چونکە بازاڕ چەندین جۆری جیا جیای تێدایە؛ ئەوەندە ناوی شیرەکان زۆر بوون، ئێمە ناتوانین ناوەکانیان لەبەر بکەین؛ ئەمە جیا لەوەی نازانین پێکهاتەکەیان چۆنە".  ئەو پزیشکەی پسپۆری خۆراک گوتی: "هەندێک ماددە هەیە کە پێویستە لەنێو شیردا نەبن وەک دایۆکسین؛ هەموو جۆرە شیرێک دەبێت پشکنینی بۆ بکرێت و خاڵی بێت لەو ماددەیە؛ ئەگەر جۆرە شیرێک خاڵی نەبێت لە دایۆکسین، ئەو ماددەیە لە چەورییە خانەکاندا ٧ بۆ ١١ ساڵ دەمێنێتەوە و بەکارهێنەرەکەی تووشی شێرپەنجە دەکات؛ هەروەها ئەو ماددەیە کێشە بۆ کۆئەندامی زاوزێ و کۆئەندامی بەرگریی لەش دروستدەکات".  لەشکر حەمید، ئەندازیاری خۆراکیش دەڵێت، کێشەکە لەوەدایە "پشکنینی ورد لە تاقیگەکانی هەرێمی کوردستاندا بۆ شیر ناکرێت و ئەو توانایە لەبەردەست نییە ئەو کارە بکرێت، بە تایبەت بۆ ئەوەی لە راستی و دروستی پێکهاتەکانی نێو شیرەکە دڵنیا ببیتەوە کە لەسەر لەیبڵەکەی نووسراوە".  بە گوتەی لەشکر حەمید، بەپێی یاسای رێکخراوی تەندروستیی جیهانی، رێکلامکردن بۆ شیری دەستکرد بە هیچ شێوەیەک رێگەپێدراو نییە، "بەڵام لە هەرێمی کوردستان دیاردەیەکی زۆر نایاسایی و ناباو و ناتەندروست هەیە، ئەویش ریکلامکردنە بۆ شیری دەستکرد؛ دکتۆرمان هەیە ساڵانە دوو گەشتی لەلایەن کۆمپانیاکانی شیرەوە بۆ رێکدەخرێت بۆ ئەوەی شیرێکی تایبەت بۆ منداڵان بنووسن".  سەبارەت بە ماددە وزەبەخشەکانیش، لەشکر حەمید ئاماژە بەوە دەدات کە ئەو ماددە وزەبەخشانەی لە بازاڕەکانی هەرێمی کوردستان هەن "بەشی زۆریان ساختەن و بەپێی ستاندارد دروستناکرێن".  ئەو ئەندازیارەی خۆراک دەڵێت: "ئەو خۆراکانەی لە بازاڕەکانی هەرێمی کوردستاندا هەن، دەتوانم بڵێم ٤٠ % ی کوالێتییەکەیان بەو جۆرە نییە خەڵک بتوانن بە شێوازێکی سەلامەت بەکاریان بهێنن و مەترسیان نەبێت".  سەبارەت بە خواردنەوە کهولییەکانیش، لەشکر حەمید دەڵێت: "دۆخی خواردنەوە کهولییەکان زۆر لە دۆخی ماددە خۆراکییەکان خراپترە؛ خواردنەوە کهولییەکان ئەگەر بە بڕێکی زۆر بخورێنەوە، کاریگەریی خراپیان لەسەر تەندروستی دەبێت، بەڵام ئەو خواردنەوە کهولییانەی لە هەرێمی کوردستان هەن، زۆر لەوە خراپترن، چونکە زۆربەیان مارکە نین".   د. دارا محەممەد، پسپۆڕی شیکاری و کوالیتیی کۆنتڕۆڵی خۆراک، کە میوانێکی بەرنامەکە بوو، رایگەیاند: "شیر واتە خۆراکێکی تەواو؛ لەو رووەوە پێیدەگوترێت خۆراکێکی تەواو کە تێکڕای پێداویستییە گەورە و بچووکەکانی رۆژانەی ژیانی مرۆڤی تێدایە بۆ منداڵ. باشترین شیریش شیری دایکە بۆ منداڵ؛ هیچ شیرێک هێندەی شیری دایک کاریگەر و دروست و باڵانس نییە بۆ منداڵ".  د. ئیبراهیم مستەفا، بەرپرسی هۆبەی بازاڕی نێوخۆیی لە وەزارەتی  تەندروستیی هەرێمی کوردستان رایگەیاند، ئەوان لە دیوانی وەزارەتی تەندروستی، "بەرپرسن لە ٥ ماددە، شیر، رۆن و زەیت، خواردنەوەی وزەبەخش، خواردنەوە کحولییەکان و ماددە سەرەتاییەکان کە لە کارگەکان بۆ دروستکردنی خۆراک بەکاردێن".  بەرپرسی هۆبەی بازاڕی ناوخۆیی لە وەزارەتی  تەندروستی ئاماژە بەوە دەدات لە بەدوادچوونەکانیان کە بۆ بازاڕ کردوویانە، بۆیان روون بووەتەوە کە " ٣٨ جۆر شیر لە بازاڕدا هەیە؛ ١٢ جۆرمان تێبینی کردووە کە تۆمار نین و رێگەپێدانی وەزارەتی تەندروستییان نییە؛ لە ٤٧ جۆری خواردنەوە وزەبەخشەکانیش ٤١ یان تۆمار نین و رێگەپێدانی وەزارەتی تەندروستییان نییە؛ لەو ٤١ جۆرە ١٠ جۆریان بەرهەمی نێوخۆن".  مەجید ساڵح، بەڕێوەبەری بەها و پێناسی گومرگی لە بەڕێوەبەرایەتیی  گشتیی گومرگیش ئاماژە بەوە دەدات کە ئەوان تەنیا بەرپرسیارن لە رێکارە کارگێڕییەکانی گومرگ، نەوەک کوالیتی و دەڵێت: "لە سەرجەم دەروازەکاندا سیستەممان هەیە کە هەڵە قبووڵ ناکات؛ هەر کاڵایەک لە دەروازەکانەوە بێت بە تایبەت خۆراک، سەرەتا لەسەر قەپان وەزن دەکرێت، دواتر دەچێتە بەشی کوالێتی، ئینجا کشتوکاڵی بێت یان تەندروستی بێت یان خۆراک؛ نموونەیەک لە کاڵاکە دەبرێتە تاقیگە و دوای پشکنین و رێکارەکان، مۆڵەتیان پێدەدەن و بۆ ئێمەی رەوان دەکەن؛ ئێمە رێکارە کارگێڕییەکان و گومرگییەکانیان لەگەڵ دەگرینەبەر، واتە کوالێتی ئەو کاڵایانە پەیوەندی بە ئێمەوە نییە، بەڵکو بە بەشی کوالیتیی جۆری کاڵاکانەوە هەیە".  گەیلان حاجی سەعید، سەرۆکی لقی هەولێری  یەکێتی هاوردە و   ناردنکارانی هەرێمی کوردستانیش دەڵێت: "ئەوەی ئێمە سەرنجمان لەسەری هەیە ئەوەیە کە جۆری خواردن و کوالیتییەکەی، دەبێت لە رێگەی کوالیتیی کۆنترۆڵەوە پشکنینی تەواوی بۆ بکرێت ئینجا رێگەپێدانی پێبدرێت و بهێندرێتە ناو هەرێمی کوردستان".   سەرۆکی لقی هەولێری  یەکێتیی هاوردە و   ناردنکارانی هەرێمی کوردستانی ئاماژە بەوەش دەدات، هەموو خۆراکێک دەبێت لە رێگەی کوالیتیی کۆنترۆڵەوە کۆنترۆڵ بکرێت و دەڵێت: "مەرج نییە مۆڵەتەکەی لە وەزارەتی تەندروستی بێت.. با مۆڵەتەکەی لە وەزارەتی بازرگانی بێت، بەڵام دەبێت بەشێوەیەک کۆنترۆڵ بکرێت، کوالێتی کۆنترۆل، کۆنترۆڵی هەبێت بەسەر ئەو کاڵایانە".  سەبارەت بەو ماددانەی لەبازاڕ هەن، د. کاوە خەلیل، دەڵێت: "کێشە لەوە نییە باشن یان خراپ، کێشەکە لەوەدایە رێگەپێدانێکیان نییە؛ چۆن ئەو ماددانە دەگەنە نێو جەرگەی شار؟ دەبێت ئەو پرسیارە لایەنی دیکە وەڵام بداتەوە".