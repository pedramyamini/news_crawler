ئەمڕۆ پێنجشەممە، ١٠ی ئاداری ٢٠٢٢، ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی گوت، "لەگەڵ دەزگا پەیوەندیدارەکانی یۆنان سەرقاڵی کۆکردنەوەی زانیارین لەبارەی ناسنامەی ئەو حەوت تەرمەی سەرەتای ئەم مانگە لە دوورگەی میتیلینیی یۆنان دۆزرانەوە؛ هێشتا نەگەیشتووینەتە هیچ سەرەداوێک و پۆلیس و لایەنە پەیوەندیدارەکان خەریکی گەڕانن بۆ وەرگرتنی زانیاریی زیاتر لەبارەی ئەو کۆچبەرانەوە. "  ئەو قسەیەی سەرۆکی دەزگای لووتکە دوای ئەوە دێت، رۆژی سێشەممە ١ ـی ئاداری ٢٠٢٢، حوسێن حەمەساڵح، نوێنەری دەزگای لووتکە لە یۆنان بۆ کاروباری ئاوارە و پەنابەران بە تۆڕی میدیایی رووداوی گوت، "بەیانیی ئەمڕۆ پۆلیسی کەناراوەکانی یۆنان لە دوورگەی میتیلینی لە یۆنان تەرمی حەوت کۆچبەریان دۆزییەوە، بەڵام هێشتا گەڕان بەدوای تەرمی دیکە و ئەو بەلەمەی ئەو کۆچبەرانەی تێدابوون بەردەوامە، لەنێو ئەو تەرمانەی دۆزراونەتەوە منداڵیش هەیە. "  سەبارەت بە قوربانییانی ژنان کە بەهۆی کۆچەوە گیانیان لەدەستداوە یان بێسەروشوێنن، سەرۆکی دەزگای لووتکە گوتی: "لەماوەی نێوان ساڵانی ٢٠١٥ و ٢٠٢١ زیاتر لە ٣٠ ژن بێسەروشوێنبوون و زیاتر لە ٢٠ ژن گیانیان لەدەستداوە. "  دەزگای لووتکە بۆ کاروباری ئاوارە و پەنابەران لە کۆتایی ساڵی ٢٠٢١ رایگەیاند، لە شەش ساڵی رابردوودا ٤٧٧ هاونیشتمانی لە رێگەی کۆچەوە گیانیان لەدەستداوە و ١٩٠ کۆچبەریش بێسەروشوێنن؛ هەروەها رایگەیاند، لە ساڵی ٢٠٢١ دا ٥٣ هاونیشتمانی گیانیان لەدەستداوە و ١٩ کۆچبەری دیکەش بێسەروشوێنن.