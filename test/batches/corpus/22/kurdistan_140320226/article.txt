هۆرڤان رەفعەت، پەیامنێری رووداو لە سلێمانی ئەمڕۆ دووشەممە ١٤ - ٣ - ٢٠٢٢ رایگەیاند: "ماوەی دوو رۆژ بوو کارکردن لە پڕۆژەی شەقامی ١٠٠ مەتریی سلێمانی راگیرابوو؛ بڕیاری راگرتنی کارەکانیش لەلایەن کۆمپانیای جێبەجێکارەوە بە ئاگاداری شارەوانی و حکومەت نەبوو، بەڵکو بە بڕیارێکی کارگێڕیی کۆمپانیای جێبەجێکار بوو. شارەوانی داوای لە کۆمپانیای جێبەجێکار کردووە دەست بە کارەکانیان بکەنەوە".  پەیامنێری رووداو دەڵێت، ئەمڕۆ کارکردن لە پرۆژەکە دەستیپێکردەوە، بەڵام بە سستی بەڕێوەدەچێت و ئاماژەی بەوەشکرد کە لە سەرەتای دەستبەکاربوونی پرۆژەکەوە حکومەت ٣٠ ملیار دیناری بۆ خەرجکردووە، لە کاتێکدا دەبوو زیاتر لە ١٠٠ ملیاری بۆ خەرجکردبایە.  دلێر کەمال، بەڕێوەبەری راگەیاندنی کۆمپانیای قەیوان لەو بارەوە بە رووداوی راگەیاند، سەرۆکی شارەوانیی سلێمانی بەڵێنیداوە کێشەکانیان چارەسەر بکات؛ لەسەر ئەو بەڵێنەش کارەکانیان تاوەکو ١ی نیسان دەستپێدەکەنەوە.  رۆژی ١١ - ٠٧ - ٢٠٢٠، مەسرور بارزانی، سەرۆکی حکومەتی هەرێمی کوردستان، بە ئامادەبوونی قوباد تاڵەبانی، جێگری سەرۆکی حکومەت و ژمارەیەک وەزیر و پارێزگاری سلێمانی، بەردی بناخەی شەقامی ١٠٠ مەتریی سلێمانی دانا. گوژمەی پڕۆژەکە ٤٠٠ ملیار دینارە و بڕیارە لە ماوەی ١١٠٠ رۆژ تەواو بکرێت کە ٣٠ - ٨ - ٢٠٢٣ دەکات.  ئۆتۆبانی بابان، یان شەقامی ١٠٠ مەتریی سلێمانی بریتییە لە دروستکردنی رێگەیەکی خێرای ١٠٠ مەتری؛ درێژیی شەقامی ١٠٠ مەتریی سلێمانی لەگەڵ تۆڕی شەقامە لاوەکییەکانی ١٤٦ کیلۆمەترە کە لە تاسڵوجەوە دەستپێدەکات تاوەکو دەگاتە دەمرکان نزیک شارۆچکەی عەربەت.  پڕۆژەکە چوارسایدی ھاتن و رۆشتن لە خۆدەگرێت کە پانیی سایدی سەرەکی ٢١ مەترە و سایدی خزمەتگوزاری ٩ مەترە؛ دوو سایدیان بۆ رۆیشتن و دووانیان بۆ ھاتن بەکاردەھێندرێت.