عەمید دیار ئیبراهیم، بەڕێوەبەری بەرگری شارستانی سلێمانی بە تۆڕی میدیایی رووداوی راگەیاند، "لەلایەن تیمی مەلەوانییەوە تەرمی دووەم کەس لە سێ گەنجە خنکاوەکە دۆزرایەوە کە لە چەمی قەشان لە ماوەت خنکابوون و ئێستا سەرقاڵی دەرهێنانین. "  بەڕێوەبەری بەرگری شارستانی سلێمانی ئاماژە بەوەش دەکات، "تەرمی ئەو گەنجە لەسەر چیاکەوە بە دووربین بینراوە، کە سەر ئاو کەوتووە و پاشان تیمی مەلەوانی چوون و ئێستا خەریکی دەرهێنانی تەرمەکەن و فەرمانمان بە تیمی فڕۆکەوانی کردووە و ئەوانیش دەچن تاوەکو تەرمەکە دەربهێنن. "   لە ئێوارەی یەکەم رۆژی بەهار، سێ گەنج کە بەمەبەستی وێنەگرتن چووبوونە سەر چەمی قەشان - ماوەت بێسەروشوێنبوون، لەو ماوەیەوە تاوەکو ئێستا تیمە خۆبەخشەکان، خەڵکی ناوچەکە، تیمی فڕۆکەوانی و تیمی مەلەوانی بەدوای ئەو گەنجانەدا دەگەڕان.  رۆژی شەممە ٢ - ٤ - ٢٠٢٢ کامەران حەسەن، قایمقامی ماوەت بە تۆڕی میدیایی رووداوی راگەیاند، تەرمی هەڵکەوت نووری لە گۆمی بەردەباز لە چەمی قەشان - ماوەت دۆزرایەوە.   زانا ئەبوبەکر، ئەو مەلەوانەی کە تەرمەکەی دۆزییوەتەوە بە رووداوی گوت، "نزیکەی کاژێر ٠٥: ٠٠ بە دووربین لەسەر چیاکەوە تەرمەکەمان بینیوە کە چووینەتە ناو ئاوەکە بۆمان دەرکەوتووە تەرمی دەروون رەئووی تەمەن ٢٧ ساڵە. "   زانا ئەبوبەکر باس لەوەش دەکات، "تەرمەکە لەهەمان ئەو شوێنە دۆزراوەتەوە کە بەیانی ئەمڕۆ تەرمەکەی، هەڵکەوت نووری لێ دۆزرابووەوە. "   سێ گەنجەکە دوایین وێنە و گرتەی ڤیدۆییان کە لە تۆڕی کۆمەڵایەتیی سناپچات بڵاوکراوەتەوە لەسەر ئەو چەمە بووە. کۆسار و دەروون خەڵکی گوندی بەرسماقی ماوەتن، هەڵکەوت و نووریش دانیشتووی هەولێرە و بۆ سەردان چووبووە ماڵی باوکی هاوژینەکەی.