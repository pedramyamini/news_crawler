رۆژی یەکشەممە ١٠ - ٤ - ٢٠٢٢، وەزارەتی شارەوانی و گەشتوگوزاری هەرێمی کوردستان لە راگەیێندراوێکدا گوتی: "رەزامەندی درا لەسەر خەرجكردنی ٢٩٩ ملیۆن و ٩٧٧ هەزار و ٥٠٠ دینار لەسەر پلانی ساڵی ٢٠٢٢، بە مەبەستی نۆژەنكردنەوەی شەقامە ناوخۆییەكانی چەند گەڕەكێكی نێو شاری سلێمانی".  رۆژی یەکشەممە ١٠ - ٤ - ٢٠٢٢ ئاکۆ عەلی، جێگری سەرۆکی شارەوانیی سلێمانی بە تۆڕی میدیایی رووداوی راگەیاند، داهاتی شارەوانییەکان ١٥ % ـی بۆ خزمەتگوزارییەکان خەرج دەکرێتەوە و ئەو بودجەیەش لەو پارەیە خەرجدەکرێت.  جێگری سەرۆکی شارەوانیی سلێمانی گوتیشی: "لە وەزارەتی شارەوانییەوە یەک دینار بۆ ئێمە نایەت، ئەوەی هەیە ئەوەیە لەو ١٥ % ـی هەمانە نووسراو دەکەین و داوای رەزامەندی خەرجکردنی بڕێک بۆ پڕۆژەیەک دەکەین، ئەوانیش واژۆی دەکەن".  سەرۆکایەتیی شارەوانیی سلێمانی حەوت بەڕێوەبەرایەتی هەیە: بەڕێوەبەرایەتیی شارەوانی رۆژهەڵات، بەڕێوەبەرایەتیی شارەوانیی رۆژئاوا، بەڕێوەبەرایەتیی شارەوانیی تاسڵوجە، بەڕێوەبەرایەتیی شارەوانی راپەڕین، بەڕێوەبەرایەتیی شارەوانی بەکرەجۆ، بەڕێوەبەرایەتیی باخچەکان و بەڕێوەبەرایەتیی پارکی هەواری شار.