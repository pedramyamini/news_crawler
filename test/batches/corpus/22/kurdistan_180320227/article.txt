ئەمڕۆ هەینی، ١٨ی ئاداری ٢٠٢٢، حەیدەر محەممەد، بەڕێوەبەری لقی هەولێری کۆمیسیۆنی باڵای سەربەخۆی هەڵبژاردنەکانی عێراق بە رووداوی راگەیاند: "دوای ئەوەی وەزارەتی دارایی حکومەتی عێراق پارەی بۆ ناردووین و لەگەنجینەکاندا دانراوە بەمەبەستی دابەشکردنی بەسەر چاودێرانی رۆژی هەڵبژاردنی ١٠ی ئۆکتۆبەر، ئێستا چەند کارێکی هونەریی کەم ماوە و دەتوانین ناوەڕاستی هەفتەی داهاتوو پارەکە دابەشبکەین، بەڵام بەهۆی ئەوەی لەهەرێمی کوردستان مووچەی مانگی شوبات دابەشدەکرێت و هەروەها پشووش راگەیێنراوە، بۆیە دابەشکردنی پارەکە دەکەوێتە هەفتەی دواتر. "  حەیدەر محەممەد گوتی: "لە رۆژانی سێشەممە ٢٩ی ئادار تاوەکو ٣١ی ئادار پارەی چاودێرانی سندوقەکانی دەنگدان دابەشدەکەین و لە پارێزگاکانی دیکەی هەرێمی کوردستانیش پارەکە لە هەفتەی داهاتوو بەسەر چاودێراندا دابەشدەکرێت".  عێراق لە یاسای بودجەی گشتیی ساڵی ٢٠٢١ دا بڕی ٣٢٧ ملیار و ٥٠٠ ملیۆن دینار "نزیکەی ٢٢٤ ملیۆن دۆلار و ٣٠٠ هەزار دۆلار"ـی بۆ کۆمیسیۆنی باڵای سەربەخۆی هەڵبژاردنەکان تەرخانکرد بۆ سەرپەرشتیکردنی هەڵبژاردنی ١٠ ـی ئۆکتۆبەری ٢٠٢١.  کۆمیسیۆنی هەڵبژاردنەکانی عێراق پێشتر رایگەیاند بڕی ١٥٠ هەزار دینار و نووسراوێکی رێز و سوپاس کە لەلایەن سەرۆکایەتی ئەنجوومەنی وەزیرانەوە پێشکەشدەکرێت دەدرێتە چاودێرانەی فەرمانبەری دەوڵەتن، هەروەها بڕی ٢٥٠ هەزار دینار دەدرێتە ئەو چاودێرانەی دەرچووی زانکۆن.