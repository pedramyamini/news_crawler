ماوەی دوو رۆژە کێشەی کەمیی غازی شلی ماڵان لە سنووری پارێزگای دهۆک دروستبووە، بەشێک لە هاونیشتمانییانی پارێزگاکە گلەیی ئەوە دەکەن کە غازی بازرگانی لە بازاڕ دەستدەکەوێت کە نرخەکەی دوو هێندەی غازی میرییە، بەڵام غازی میری زۆر بە ئەستەم دەستدەکەوێت.  ئەمڕۆ یەکشەممە، ٠٣ - ٠٤ - ٢٠٢٢، ئەندازیار موحسین تەها، بەڕێوەبەری سووتەمەنی و کانزاکانی دهۆک لەبارەی کێشەی کەمیی غازی شلی ماڵان لە پارێزگاکە قسەی بۆ حەیدەر دۆسکی، پەیامنێری رووداو لە دهۆک کرد و رایگەیاند: "قەیرانێکی وا دروستنەبووە، بەڵام ماوەی دوو رۆژ دەبێت پشکی پارێزگای دهۆک لە غازی شلی ماڵان وەکو پێویست ناگاتە پارێزگاکە، بۆیە ئێستا غازێکی کەم لەبەردەستە".  بە گوتەی موحسین تەها، ئەوان وەکو بەڕێوەبەرایەتیی سووتەمەنی و کانزاکان "لە دوێنێوە لەگەڵ وەزارەتی سامانە سرووشتییەکان و ئەو کۆمپانیایەی غاز دابین دەکات لە پەیوەندیدان و ئەو کێشەیە ئەمڕۆ چارەسەر دەبێت".  بەڕێوەبەری سووتەمەنی و کانزاکانی دهۆک ئاماژە بەوە دەدات، بڕی پێویستی پارێزگای دهۆک لە غازی شل لە وەرزێکەوە بۆ وەرزێکی دیکە گۆڕانی بەسەردا دێت و دەڵێت: "بۆ نموونە بۆ وەرزی زستان پێویستمان بە ١٠٠ تۆنە، واتە ١٠ تانکەر، لە وەرزی هاوینیش دەتوانین بە ٧ بۆ ٨ تانکەر پێویستییەکانی خۆمان پڕ بکەینەوە".  موحسین تەها ئاماژە بەوەش دەکات، کە ئێستا پارێزگای دهۆک پێویستی "بە ١٤٠ تۆن غازی شلە، بەڵام ماوەی دوو رۆژە ئەو بڕە وەکو پێویست ناگات، ئەگەر کێشەیەک لە سەرچاوەی دابینکردنی غازەوە هەبێت، ئەوا ئێمە ئاگادار نین، بەڵام پەیوەندیمان لەگەڵ لایەنە پەیوەندیدارەکان هەیە، بەڵێنیان پێداوین لە ماوەیەکی نزیکدا ئەو کێشەیە چارەسەر بکەن".