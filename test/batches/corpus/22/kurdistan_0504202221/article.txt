داریوش حەسەن نەژاد، بەڕێوەبەری رێکخراوی ئاوی پارێزگای لوڕستان دەڵێت، ئەمساڵ لەگەڵ ململانێ و کێشەی قوڵتری وشکەساڵیدا بەرەوڕوو دەبن. هۆکاری ئەمەش روونە. بەپێی راپۆرتی کەشناسیی پارێزگای لوڕستان رێژەی بارین لە وەرزەکانی پاییز و زستان لە چاو کاتی هاوشێوەی ساڵی رابردوو ٨ % کەمتر و لە چاو درێژماوەش نزیکەی ١٢ % کەم بووەتەوە.  ئەمساڵ هەرچەندە لە رۆژهەڵاتی کوردستان بەفری زۆر باری، بەڵام ئەوە قەرەبووی وشکەساڵییەکانی نەکردووەتەوە. بۆیە سەرچاوە ئاوە ژێرزەمینییەکان تێر ئاو نەبوون. بەپێی راپۆرتی رێکخراوی ئاوی پارێزگای لوڕستان، تاوەکو کۆتایی زستان ئاستی ئاوە ژێرزەمینییەکانی ئەم پارێزگایە نزیکەی ٤ مەتر دابەزیوە.  کەمبوونی بەفر و باران مەترسیی لەسەر رووبارەکانی پارێزگای لوڕستان دروستکردووە، بەڕێوەبەری رێکخراوی ئاوی پارێزگای لوڕستان دەڵێت، گومان لەوەدا نییە، کەمبوونەوەی ئاوی کانی و سەراوەکان، رووبارەکانی کەشکان، مادیان و تیرە وشک دەبن. ئەمانە سێ رووباری گەورەی پارێزگای لوڕستانن کە ژیانی دەیان هەزار کەسیان پێوە بەستراوە.  داریوش حەسەن نەژاد، بەڕێوەبەری رێکخراوی ئاوی لوڕستان باسی لەوە کرد، "یەکێک لەو رووبارانەی زورترین ئاوی کەمکردووە،  رووباری کەشکانە کە بەداخەوە ٨٨ % ـی ئاوەکەی کەمیکردووە. ئەمساڵیش دەبێت جوتیاران بەگوێرەی پێویست هاوکاری بکرێن و هەروەها زەوییەکانیان بە جووتیاری خەڵکی شوێنی دیکە بەکرێ نەدەن، چونکە ئاوی زۆر زۆر بەکاردێنن"  عیماد شاهروخی، سەرۆکی رێکخراوی کشتوکاڵی پارێزگای لوڕستان ئاماژە بەوە دەکات، رەوشی ئاو لەم پارێزگایەدا باش نییە، بۆیە چاندنی برنج قەدەخە کراوە، چاندنی پەتاتە و چەوەندریش سنووردار دەکرێت.  لە پارێزگای ئیلامیش زەنگی مەترسی ئاو لێدراوە. عەلی پوورئەحمەد، بەڕێوەبەری ئاوی ئیلام دەڵێت، ئەمساڵ وشکترین ساڵی ئیلامە لە ٥٠ ساڵی رابردوودا، بەجۆرێک کە لە چاو ساڵی رابردوو ٤٢ % بارینەکان کەم و لە چاو درێژماوەش ٤٦ % کەمبووەتەوە.  ئەمە کاریگەریی لەسەر دۆخی سەرجەم ئاوەکانی پارێزگای ئیلام داناوە، بۆ نموونە نیوەی بەنداوەکان پڕ بوونەتەوە.  ئیبراهیم رەئیسی، سەرۆککۆماری ئێران گوتی، "لە پەیوەندیی لەگەڵ ئاو، قسە ئەوەیە یان کەمبوونی ئاوە یان بەڕێوەبردنی ئاوە، من پێموایە بابەتەکە بەڕێوەبردنی ئاوە. دەبێت ئاو کۆنترۆڵ بکرێ، بۆ ئەوەی بەشی پیشەسازی، کشتوکاڵ و خواردنەوەش بکات. "  ئەم بارودۆخە پێویستیی بە گۆڕینی شێوازەکانی کشتوکاڵ و دانانی پلانی گونجاتر بۆ کۆنترۆڵی بەکارهێنانی ئاو هەیە.