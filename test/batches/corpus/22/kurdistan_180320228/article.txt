ئەمڕۆ هەینی، فەرمانگەی میدیا و زانیاریی سەر بە ئەنجوومەنی وەزیرانی هەرێمی کوردستان لە کورتە ڤیدیۆیەکدا هەندێک زانیاریی لەسەر باج لە هەرێمی کوردستان خستووەتەڕوو، و ئاشکرایکردووە: "لەهەرێمی کوردستان ٦٩٤ گەورە باجدەر هەن، رێژەی ٢٣ % ـی داهاتی گشتیی باج ئەوان دەیدەن. "  بەپێی داتاکانی حکومەت، ساڵی رابردوو داهاتی گشتیی باج ٧٩٦ ملیار دینار بووە، زیاتر لە ١٨٢ ملیار دیناریش لەو داهاتە باجی گەورە باجدەران بووە.  رۆژی دووشەممە ٢٨ - ٠٢ - ٢٠٢٢، ئەنجوومەنی پارێزگای هەولێر کۆبوونەوەی ئاسایی ژمارەی (٩٧)ـی خۆی بە سەرۆکایەتیی دکتۆر عەلی رەشید، سەرۆکی ئەنجوومەنی پارێزگا کرد کە میوانداری دکتۆر کەمال وەرتی، بەڕێوەبەری گشتی باج و خانووبەرەی میری لە هەرێمی کوردستان کرد.  کەمال وەرتی، باسی باجی کۆمپانیاکانی کرد و گوتی: "ئێمە لە هەرێمی کوردستان و وەزارەتی دارایی زۆر باج لەسەر کۆمپانیاکان دەسەپێنین، باجی کۆمپانیا ١٥ % ـە لە قازانج وەردەگیرێت، کە ئەوەش کەمترین رێژەیە لە عێراق بەراورد بە هەموو دونیا".  کەمال وەرتی گوتیشی: "بە دەیان هەزار پیشەوەر لە هەرێمی کوردستان هەن کە یەک هەزار دیناریش باج بە حکومەت نادەن. سەرتاشخانەمان هەیە ساڵانە ٨ هەزار دینار باجی بە حکومەت داوە، هەشە ٢ ملیۆن دینار باجی داوە".  سەبارەت بە داهاتی باج و جیاوازی ئەو داهاتەی لە باجدەران و باجی کۆمپانیاکان هەیە، بەڕێوەبەری گشتی باج و خانووبەرەی میری لە هەرێمی کوردستان دەڵێت: "داهاتی ٥٠٠ هەزار باجدەر لە سەرتاسەری کوردستان نەگەیشتووەتە ٨٠ ملیار دینار، بەڵام داهاتی کۆمپانیاکان زیاتر لە ٥٠٠ ملیار دینار بووە. واتە ٨٠ % ـی داهات ئەوەی لە باج کۆکراوەتەوە هی کۆمپانیاکانە".  چەند جارێک بەشێک لە پەرلەمانتارانی لیژنەی دارایی پەرلەمانی کوردستان باسیان لەوە کردووە کە حکومەت باجەکانی زیاتر کردووە و بەچەندین شێواز باج وەردەگرێت، بەڵام حکومەتی هەرێمی کوردستان دەڵێت ئەوە رێکخستنەوەی باجە.  رۆژی ١٦ ـی ئاداری ٢٠٢٢ ش، هاوڕێ بەختیار، بەڕێوەبەری پشکنینی باج رایگەیاند هەنگاوەکان بۆ رێکخستنەوەی باج بەردەوامن و لە کابینەی نۆیەمی حکومەتی هەرێمی کوردستانیش داهاتی باج گەیشتووەتە بەرزترین ئاست.  روونیشیکردەوە لە ساڵی ٢٠٢١ داهاتی باج ٧٩٦ ملیار دینار بووە، لە ساڵی ٢٠٢٠ داهاتی باج ٥٧٨ ملیار دینار بووە و هەرەوەها لە ساڵی ٢٠١٩ داهاتی باج ٦٢٧ ملیار دینار بووە، لە کاتێکدا لە ساڵی ٢٠١٢ تاوەکو ساڵی ٢٠١٨، داهاتی باج ٣٠٨ ملیار دیناری تێنەپەڕاندووە.  رێکخستنەوەی باج و سزادانی ئەو باجدەرانەی کە خۆیان دزیوەتەوە لە دانی باج، بەشێک لە هەنگاوەکانی کابینەی نۆیەم بووە، لەوبارەیەوە هاوڕێ بەختیار، بەڕێوەبەری پشکنینی باج ئاشکراشی کرد کە تاوەکو ئێستا بەهۆی نەدانی باج ١٧٩٤ کۆمپانیا بەبڕیاری دادگە سزای دارایی دراون، هەروەها ٢٤٩٨ کۆمپانیا و شوێنیش ئاگادارکردنەوەیان ئاڕاستەکراوە و ٣٧ شوێنیش بەهۆی خۆدزینەوە لە باجدان داخراون، وەکو (یانەی شەوانە، نەخۆشخانە، ئارایشتگە، بەنزینخانە، کۆمپانیا و کارگە).  بەڕێوەبەری پشکنینی باج هەروەها ئاشکرای کرد لە هەرێمی کوردستان ٦٩٤ گەورە باجدەر هەن و ٢٣ % ـی داهاتی گشتیی باج ئەوان دەیدەن، گوتیشی لە ساڵی ٢٠٢١ داهاتی گشتیی باج ٧٩٦ ملیار دینار بووە و لەو ژمارەیەش زیاتر لە ١٨٢ ملیار دیناری باجی گەورە باجدەران بووە.