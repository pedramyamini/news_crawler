کچان سەرچۆپیگری رێوڕەسمی نەورۆزی گوندی کانی دینارن لەنزیک مەریوان. گەشتیاریش لە زۆر شوێنەوە بۆ ئەو رێوڕەسمە چووبوون، لە ناوچە جیاوازەکانی رۆژهەڵاتی کوردستان و تەنانەت ئێرانیشەوە.  گەشتیارێک دەڵێت، " ٢٠ رۆژ لەمەوبەر بڕیارماندا سەردانی کوردستان بکەین، مەریوانمان هەڵبژارد، بەڕاستی نایابە. یەکەمجارە ئەم رێوڕەسمە دەبینم، زۆر زۆر نایابە، ئەگەر ساڵێکی دیکە و نەورۆزێکی دیکە هەبێت، بێگومان دێمەوە مەریوان".  لە گوندی حەسەناوای سنە کە تێیدا رێوڕەسمی نەورۆز بێ کێشە بەڕێوەچوو، بووە ناوەندی کۆبوونەوەی خەڵکی گوندەکانی دەوروبەریش.  بۆنەکانی نەورۆز لە گوند و شار و شارۆچکەکانی دیکەی رۆژهەڵاتی کوردستان بەڕێوەچوو؛ لە شەقامەکانی ئیلام خەڵک کۆبوونەوە و پێشوازییان لە نەورۆز کرد.  لە شاری جوانڕۆ لە پارێزگای کرماشان، بە زەحمەتی زۆر مۆڵەتی بۆ وەرگیرا، تاوەکو خەڵک بە کەیفخۆشی بەرەو پیری ساڵی نوێوە بچن.