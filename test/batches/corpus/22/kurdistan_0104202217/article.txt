ئەحمەد چادر، وەستای کەبابە لە خواردنگەکە و دەڵێت، "بە هاتنی رەمەزان جۆش و خرۆش دایگرتووین، ئامادەکاریمان کردووە. لە دیلۆک بەهار وەرزی گەشتیارییە، بەهاتنی رەمەزان لەم مانگەی بەهاردا کە وەرزی گەشتیارییە، پێشبینی دەکەین کڕیارمان زیاد بکات، بۆیە ئامادەکاری مانگی رەمەزانمان بە تەواوەتی کردووە".   گۆشتی سوور و قیمە لە ئامادەکردنی بەشێکی زۆری خواردنەکاندا بەکاردەهێندرێن. لە کۆتاییەکانی ئاداری ئەمساڵ نرخی گۆشتی سوور لە تورکیا بەڕێژەی ٤٨ % زیادکرا. یەک کیلۆ قیمە لە ٥٦ لیرە بۆ ٨٣ لیرە و یەک کیلۆ گۆشتی تکەش لە ٦٢.٥٠ لیرە بۆ ٩٢ لێرە بەرزبووەوە. دوای ئەو زیادکردنە، نرخی گۆشتی سوور لە بازاڕی ئازاددا زیاتر بەرزبووەوە. یەک کیلۆ گۆشتی بەرخ بۆ تکە گەیشتە ١٣٠ لیرە و یەک کیلۆ قیمەش بۆ ١٢٠ - ١٣٠ لیرە بەرزبووەوە.  خواردنگەکان لە پاڵ ژەمەکانی خواردن جۆرەکانی شیرنەمەنیش پێشکەش بە کڕیاران دەکەن. خەلیل ئیبراهیم شەکەر، وەستای شیرینی دەڵێت، "لە مانگی رەمەزاندا شیرینی کاتمەر، دوای کردنەوەی بەربانگ تاوەکو پێنج خولەک بەر لە پاشیڤ دەتوانرێ بخورێت. ئەو گەشتیارانەی دێن بۆ دیلۆک دوای کردنەوەی بەربانگ یەکەم بژاردەیان خواردنی شیرینی کاتمەرە. ئێمە ئەمە دەزانین، بۆ ئەوەی لە رەمەزاندا رووبەڕووی گرفت نەبینەوە، سەرجەم ئامادەکارییەکانمان تەواو کردووە".   بەر لە هاتنی مانگی رەمەزان بە چەند رۆژێک، سەرۆککۆماری تورکیا بەڵێنی دا، لە رەمەزاندا لەو فرۆشگەیانەی سەربە دامەزراوەی گۆشت و شیری تورکیان، گۆشت و قیمە بە نرخێکی هەرزانتر بدەن بە خەڵک، بەڵام چاوەڕواندەکرێ گرانبوونی نرخی گۆشت، نرخی ژەمی ریستوڕانتەکانیش گران ببێت و بەمەش میوانیان کەم ببێتەوە.