رۆژی هەینی ١ - ٤ - ٢٠٢٢ عەمید دلێر نەجاڕ، بەڕێوەبەری پۆلیسی هەولێر بە تۆڕی میدیایی رووداوی راگەیاند، "دوای ئەوەی لە پرسەیەک لە مزگەوتی رەشاد موفتی تەقە لەنێوان چەند کەسێک روودەدات پێنج کەس بریندار دەبن و دواتر هێزەکانمان چوونەتە شوێنی رووداوەکە و دوای لێکۆڵینەوە سێ کەس کە تەقەیان کردووە دەستگیرکراون. "  بەڕێوەبەری پۆلیسی هەولێر ئاماژە بەوە دەدات کە پەڕاوی لێکۆڵینەوەیان بۆ رووداوەکە کراوەتەوە و لێکۆڵینەوەش بەردەوامە.   رۆژی هەینی لە پرسەی پێشمەرگەیەکی دێرین لە هەولێر شەڕ و تەقەکردن لەنێوان چەند کەسێک دروستدەبێت و بەپێی دوایین زانیارییەکان پێنج کەس برینداربوون. دوو لەوانەی برینداربوون برای یەکدین.   مەسعود مەلا هەمزە، سکرتێری رۆژنامەڤانیی کۆسرەت رەسوول بە تۆڕی میدیایی رووداوی راگەیاند بوو کە "لە هەندێک میدیا بڵاوکراوەتەوە کە ئەوانەی تەقەیان لەیەکدی کردووە و برینداربوون پێشمەرگەی لیوا تایبەتەکەی کۆسرەت رەسوول بن، بەڵام ئەوانەی تەقەیان کردووە و برینداربوون پەیوەندییان بە لیوا تایبەتەکەی کاک کۆسرەتەوە نەبووە. "  حەمید حاجی قادر، باوکی دوو لە بریندارەکان بە تۆڕی میدیایی رووداوی راگەیاند بوو "ئەو دوو کوڕەی من کە برینداربوون ناویان بارزان و زریانە، رووداوەکەش لەسەر کێشەیەکی کۆنە و هی ساڵ و نیوێک بەر لە ئێستایە. ئەوەی کوڕەکانی ئێمەیشی بریندارکردوون پێشتر تەقەی لە ماڵی کوڕێکم کردبوو و بووک و منداڵەکانیشی بریندارکردبوو. کێشەکەش لەسەر پارەبووە. "