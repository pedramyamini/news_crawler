قوباد تاڵەبانی، جێگرى سەرۆکی حکومەتی هەرێمی کوردستان لەبارەی "پرۆژەی خزمەت"ەوە ئاماژەی بەوەش کرد، "ژێرخانێکە بۆ دروستکردنی حکومەتی ئەلکترۆنی و پێشکێشکردنی خزمەتگوزاریى ئەلکترۆنی".  لە راگەیێندراوێکی حکومەتی هەرێمی کوردستاندا هاتووە، لە چوارچێوەی "پرۆژەی خزمەت"، كە ئامانج لێی نەھێشتنی گەندەڵی و كەمكردنەوەی رۆتین و باشتر پێشكێشكردنی خزمەتەكانی حكومەتە بە ھاووڵاتییان، قوباد تاڵەبانی بڕوانامەى رێزلێنانی بەخشییە چەند بەڕێوەبەر و بەڕێوەبەرێكی گشتی "كە لە چوارچێوەی پرۆژەی خزمەت توانیویانە كاروباری فەرمانگەكانیان بە سیستەماتیك بكەن و خزمەتی باشتری ھاووڵاتییان بكەن".  جێگری سەرۆكی حکومەتی هەرێمی کوردستان لە گوتارێكدا كە لەو رێوڕەسمەدا پێشكێشی كرد ئاماژەی بە گرنگیی "پرۆژەی خزمەت" کرد و سەبارەت بە گرنگیی پرۆژەكە گوتی، "لەڕێگەی ئەم پرۆژەیەوە دەتوانین كەمتەرخەمی و گەندەڵی نەھێڵین و لەڕێگەی پۆرتاڵی خزمەتەوە خزمەتخواز دەتوانێت ھەموو زانیاری و پێویستییەكانی ھەر مامەڵەیەك بزانێت لە ھەموو دامودەزگاكانی حكومەت".  قوباد تاڵەبانی گوتیشی، "جگە لەوەی لەڕێگەی ئەم پرۆژەیەوە دەتوانین حكومەت بە دیجیتاڵی و سیستەماتیك بكەین، رۆتینیش كەم دەكرێتەوە و لە قۆناخەكانی داھاتوودا كار بۆ بەگەڕخستنی سیستەمی یەك پەنجەرەیی دەكەین بۆ راییكردنی مامەڵەی ھاووڵاتییان لەڕێگەی ئەم پرۆژەیەوە".  جێگری سەرۆکی حکومەتی هەرێمی کوردستان دووپاتیکردەوە، "كەمكردنەوەی رۆتین یەكێك لە ئامانجە سەرەكییەكانی ئەم پرۆژەیەیە لەپێناوی باشتر پێشكێشكردنی خزمەتەكانی حكومەت بە ھاووڵاتییان".  دواتر پۆرتاڵی نوێی "پرۆژەی خزمەت" لەو رێوڕەسمەدا خرایەڕوو و بە ئامادەبووان ئاشنا كرا و داواكرا ھەموو ھاووڵاتییەك پێش سەردانی ھەر فەرمانگەیەك سەردانی پۆرتاڵی خزمەت بكات بۆ وەرگرتنی زانیاری.