خەلیل عوسمان بە تۆڕی میدیایی رووداوی گوت، "هیوادارین کار بکرێت بۆ دۆزینەوەی تەرمەکان و بگەڕێندرێنەوە بۆ باوەشی کوردستان، کەیسی ئەنفال لەسەر ئاستی نێودەوڵەتیی وەکو جینۆساید بناسێندرێت و حکومەتی عێراق بە ئەرکی خۆی هەڵبستێت بۆ قەرەبووکردنەوەی کەسوکاری ئەنفالکراوان، چونکە تاوەکو ئێستا کەسوکاری ئەنفالکراوانی کوردستان قەرەبوو نەکراونەوتەوە. "  بە بەشداریی ٤٠ ئەکادیمی کوردستانی و بیانی لە کۆنفرانسێکدا لەژێر ناوی "ئەنفال لەبیرەوەری گەلان"دا مژاری بە جینۆساید ناساندنی ئەنفال لە زانکۆی دهۆک تاوتوێکرا. میوانەکانی کۆنفرانسەکە لە پێنج کیشوەرەوە هاتوون و لەو رووداوانەی کە دژ بە خەڵکی هەرێمی کوردستان کراون وەکو؛ کیمیابارانی هەڵەبجە، ئەنفال، جینۆسایدکردنی بارزانییەکان و کەیسەکانی شنگال و کوردانی فەیلی، دەکۆڵنەوە.  شتیڤن کاتسهەمەر، سەرۆکی پەیمانگەی لێکۆڵینەوە لە زانکۆی پۆستدام لە ئەڵمانیا بە رووداوی راگەیاند، "بۆ جینۆساید ناساندنە و بە تایبەتی ئەوانەی پێش ١٠٠ ساڵە روویانداوە، پێویستە ئەم بۆشاییە پڕ بکرێتەوە، دەبێت رووداوەکانی هەڵەبجە باشتر دیکیۆمێنت بکرێت، ئێمە لە زانکۆی پۆستدام بە هاوکاریی لەگەڵ زانکۆی دهۆک بەیەکەوە کار دەکەین بۆ دیکیۆمێنتێکی ٦٠٠ لاپەڕەیی لەژێر ناوی فەرمانی ٧٤. "  لە سەدەی بیستەمدا چەند رووداوێکی جینۆساید دژی خەڵکی هەرێمی کوردستان ئەنجامدران، لەگەڵ ئەوەی هەزاران کەس لەو رووداوانەدا بوونە قوربانی و زیانی زۆر بەر سەتان گوند کەوت، کاریگەرییەکی خراپیشی لەسەر ژینگەی هەرێمی کوردستان دروستکرد.