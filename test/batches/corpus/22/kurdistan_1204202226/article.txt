رۆژی سێشەممە ١٢ - ٤ - ٢٠٢٢، سولەیمان تەها، بەڕێوەبەری ئۆپەریشن لە فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، کاژێر ١٦: ٠٠ پێنج تەرمەکە لە رێگەی فڕۆکەخانەکەیانەوە گەیشتنەوە هەرێمی کوردستان.   ئەو هاونیشتمانییانەی تەرمەکانیان گەڕێندراونەتەوە ناسنامەکەیان بەمشێوەیەیە:   ١ - جێگر ئەبوبکر برایم، تەمەن ٢٢ ساڵ  ٢ - پارێز ناسح محەممەد، تەمەن ٢٢ ساڵ  ٣ - ژاکاو محەممەد ئەمین، تەمەن ٢٣ ساڵ  ٤ - سێڤدا فریاد عەلی، تەمەن ٦ ساڵ  ٥ - محەممەد رێبوار عەبدوڵڵا، تەمەن ٢ ساڵ  سەبارەت بە گەڕاندنەوەی تەرمەکان، رۆژی دووشەممە ١٢ - ٤ - ٢٠٢٢ فەرمانگەی پەیوەندییەکانی دەرەوەی حکومەتی هەرێمی کوردستان لە راگەیێندراوێکدا رایگەیاند، هێنانەوەی تەرمەکان لەسەر ئەرک و راسپاردەی مەسرور بارزانی، سەرۆکوەزیرانی هەرێمی کوردستانە.  لە ٢١ ـی کانوونی یەکەمی ٢٠٢١، ٢٣ کۆچبەر کە هاونیشتمانی هەرێمی کوردستان بوون بەهۆی ژێرئاوکەوتنی بەلەمەکەیان بێسەروشوێن بوون و حەوت کۆچبەریش رزگارکران. دۆزینەوەی تەرمی ئەو پێنج کۆچبەرە لە کات و شوێنی جیاوازدا بوو.  تەنیا لە ساڵی ٢٠٢١، بەپێی ئامارەکانی دەزگای لووتکە، ٥٣ هەزار کەس لە عێراق کۆچیان بۆ وڵاتانی ئەوروپا کردووە، لەو ژمارەیەش ٤٥ یان گیانیان لەدەستداوە و ٤٣ یان بێسەروشوێنن.