بەگوێرەی راگەیێندراوێک كه له‌لایه‌ن پارێزگای جۆلەمێرگ بڵاوكراوه‌ته‌وه، لە بەرەبەیانی رۆژی یەکشەممە ٢٠ ـی ئاداری ٢٠٢٢ ـەوە تاوەکو ٣ ـی نیسانی داهاتوو، بۆ ماوەی ١٥ رۆژ هەموو جۆرە گردبوونه‌وه، خۆپێشاندان، رێپێوان و مانگرتن، هه‌ڵدانی چادر و چالاكییەکی دیکە قه‌ده‌خەیە.  لە راگەیێندراوەکەدا هاتووە، "بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادیى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادیی خەڵك، رێگرتن لە هەر رووداوێكى نەخوازراو، لە هەمانکاتدا بۆ رێگریکردن لە زیاتر بڵاوبوونەوەی پەتای کۆرۆنا" بڕیاری قەدەخەی خۆپێشاندان و گردبوونەوە دراوە.  بەگوێرەی راگەیێندراوەکە، بڕیاری قەدەخەکردنەکە ئەو چالاکییە فەرمییانە ناگرێتەوە کە لەلایەن پارێزگار و قایمقامەکانەوە مۆڵەتیان پێدەدەرێت.  لە سنووری پارێزگاکانی جۆلەمێرگ و وانی باکووری کوردستان، دوای هەوڵی کودەتا شکستخواردووەکەی ١٥ ـی تەمموزی تورکیا، لە تشرینی دووەمی ٢٠١٦ ـەوە و بەپشتبەستن بە بڕگەکانی ئەلیف و جیم، لە ماددە ١١ ـی یاسای ژمارە ٥٤٤٢ ـی بەڕێوەبردنی شارەکان و ماددە ١٧ ـی یاسای ژمارە ٢٩١١ ـی چالاکییەکان، لە ناوەندی شار و شارۆچکە و ناوچەکانی سەر بەو پارێزگایانە، هەموو جۆرە خۆپێشاندان و گردبوونه‌وه و چالاکییەکی هاوشێوە قەدەخە کراوە.   بەو بڕیارەی پارێزگا، قەدەخەی خۆپێشاندان و گردبوونەوە ١٥ رۆژی دیکە لە پارێزگای جۆلەمێرگ درێژکراوەتەوە.