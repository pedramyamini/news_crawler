نوام چۆمسکی رۆژی ٩ی ئاداری ٢٠٢٢ پەیامێکی بڵاوکردووەتەوە و تێیدا ئاماژەی بەوە داوە، سەرلەنوێ کردنەوەی دۆسیەی نودەم دوراک کچە هونەرمەندی باکووری کوردستان، کە حەوت ساڵە خراوەتە زیندانەوە، "هەواڵێکی دڵخۆشکەرە".   چۆمسکی لە پەیامەکەیدا دەڵێ، "ئەو سزایەی دراوە بە نودەم دوراک سزایەکی قورسی نادادپەروەرانەیە. ئەو لە رێگەی کارە هونەرییەکانییەوە، دوور لە تووندوتیژی هەوڵی پاڵپشتیکردن لە تێکۆشانی درێژخایەنی گەلی کوردی دەدا بۆ گەیشتن بە ماف و داواکارییە دادپەروەرانەکانی. نودەم نابێت بەهۆی کارە بوێرەکانیەوە سزا بدرێ، بەپێچەوانەوە دەبێ پاداشت بکرێ. هیوادارم و لەو بڕوایەدام ئازاد دەکرێ، رێگە بە درێژەدان بە ژیان و ئەنجامدانی کارەکانی دەدرێ و تەنانەت پاڵپشتی دەکرێ".    نودەم دوراک بەهۆی گوتەی گۆرانییە کوردییەکانیەوە تۆمەتی "ئەندامێتیی پەکەکە"ی دراوتەوە پاڵ و لە دوو دۆسیەی جیاوازدا سزای ١٩ ساڵ زیندانیکردنی بەسەردا سەپێنراوە و لە ساڵی ٢٠١٥ ـەوە لە زیندانی بایبورتی تورکیا بەندکراوە.    نودەم دوراک ساڵی ١٩٨٨ لە شارۆچکەی دێرگولێی شرناخی باکووری کوردستان لە خێزانێکی دەنگبێژدا لە دایکبووە. لە تەمەنی ١٢ ساڵییەوە دەستی بە گۆرانی گوتن کردووە. ساڵی ٢٠٠٩ لە شرناخ لە ناوەندی کولتووری مەم و زین دەستی بە کاری هونەری کردووە.  دواتر وەک گۆرانیبێر لە گرووپی میوزیکی سۆرخوین گۆرانی گوتووە.