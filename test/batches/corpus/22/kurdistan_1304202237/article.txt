هەرێم کەمال ئاغا، ئەندامى لیژنەى لێکۆڵینەوەى راستییەکانى پەرلەمانى عێراق لەبارەى هێرشی مووشەکییەکەی سەر شاری هەولێر، بە تۆڕى میدیایی رووداوى رایگەیاند؛ لیژنەکەیان گوتەى زۆربەى ناوەندە ئەمنییەکانى وەرگرتووە لەبارەى ئەو هێرشە مووشەکییەى، کە کرایە سەر هەولێر، بەتایبەت ناوەندە ئەمنى و هەواڵگرییەکان و تەنیا دوو ناوەندى ئەمنى ماون، کە سەردانیان بکەن و گوتەیان لێ وەربگیرێت.  ١٣ ى ئادارى ٢٠٢٢ بە ١٢ مووشەکی بالیستی هێرشکرایە سەر شاری هەولێر، هێرشەکە ماڵی سەرمایەداری کورد شێخ باز بەزرنجى، کردە ئامانج، سوپاى پاسدارانى کۆمارى ئیسلامى ئێران هەمان رۆژ  بەرپرسیارێتى خۆى لەو هێرشە راگەیاند، بەپاساوى ئەوەى شوێنە بۆردوومانکراوەکە بارەگایەکى دەزگاى هەواڵگریی ئیسرائیل بووە، بەڵام ئەنجوومەنی وەزیرانی هەرێمی کوردستان هەر زوو ئەمەی رەتکردەوە و پاساوەکەی بە بێ بنەما دانا.  لە ١٥ ئادارى ٢٠٢٢، لیژنەی لێکۆڵینەوەى راستییەکانى پەرلەمانى عێراق سەردانى شوێنى بۆردوومانکراویان کرد، لە ١٧ ى ئادار لیژنەکە لە بەغدا یەکەم کۆبوونەوەى خۆی بە ئامادەبوونی رێبەر ئەحمەد، وەزیرى ناوخۆى هەرێمى کوردستان کرد.  هەرێم کەمال ئاغا گوتى: "پێشبینی دەکرێت بەر لەکۆتایی ئەم مانگە راپۆرتى لیژنەکەمان ئامادەبێت و رادەستى سەرۆکایەتى پەرلەمانى بکەین، بۆ ئەوەى لەوێوە بدرێتە ئەنجوومەنى وەزیران بەمەبەستى بڕیاردان لەبارەیەوە".