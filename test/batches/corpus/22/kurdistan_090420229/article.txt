رەجەب حاجی عەزیز، سەرۆکی ئەنجوومەنی عەلوەی هەولێر بە رادیۆی رووداوی راگەیاند، "هۆکاری گرانبوونی میوە و سەوزە ئەوەیە کە ئەو بەرهەمانە لە شوێنی خۆیان کە هاوردە دەکرێن نرخیان زیاد بووە، هاوکات بەهۆی گۆڕانی کەشوهەوایشەوە، بە تایبەتی سەرما و بەفر، بەرهەمی خۆمان لە کاتی خۆی دواکەوتووە و پێنەگەیشتووە. "  سەرۆکی ئەنجوومەنی عەلوەی هەولێر ئاماژە بەوەش دەکات، دەبوو ئێستا وەکو ساڵان تەماتە، خەیار، پیاز و سەوزەواتی خۆماڵی هەبووایە، بەڵام ئێستا زۆر بە کەمی بەرهەمی ناوخۆ هەیە.   باس لەوەش دەکات، "زۆربەی میوە و سەوزە لە ئێرانەوە دەهێندرێت. ئێستا نرخی تەماتە لەچاو پێش رەمەزاندا ٥٠ % زیاد بووە. چاوەڕێ دەکەین تاوەکو ناوەڕاستی مانگی ئایار بەرهەمە خۆماڵییەکان پێبگەن. "   لە مانگی رەمەزاندا خواست لەسەر خورما زیاد دەکات و زۆربەی موسڵمانان رۆژووەکەیان بە خورما دەشکێنن. ئەویش لە بازاڕدا نرخی زیاد بووە.   رەجەب حاجی عەزیز  گوتی، "حکومەتی عێراق قەدەخەی کردووە کە خورما بۆ هەرێمی کوردستان بێت. حکومەتی هەرێمی کوردستانیش ناهێڵێت لە دەرەوە خورما هاوردە بکرێت. ئەوەی هەبوو بە رێگەی نایاساییدا دەهات، بەڵام ئەمساڵ داوامان لە پارێزگاری هەولێر کرد، بە خۆشحاڵییەوە بەدەم داواکەمانەوە هات و بۆ ١٠ رۆژ هاوردە کرا. ئەوە باش بوو تاوەکو رادەیەک بەشی پێویستیی ناوخۆمان هێنا. "  سەرۆکی ئەنجوومەنی عەلوەی هەولێر ئەوەشی خستەڕوو، لە دوێنێوە ١٠ رۆژەکە تەواو بووە و هاوردەکردنی خورما راگیراوە، پێیوایە دەبوو تاوەکو ١٠ رۆژی دیکەیش بەردەوام بووایە.   وەزارەتى کشتوکاڵى عێراق رۆژی ٦ ى نیسانى ٢٠٢٢ بە نووسراوێکى فەرمى لیستى ٥٢ خۆراکى داوەتە ناوەندى ئۆپەراسیۆنە نیشتمانییەکانی سەر بە نووسینگەى سەرۆکوەزیرانی عێراق بۆ ئەوەى رێگەنەدات لە سنوورى هەرێمى کوردستانەوە ئەو ماددانە بچنە نێو شارەکانی ژێر دەسەڵاتی حکومەتی عێراق.  بڕیارەکە ئەو ماددە خۆراکییانەیش دەگرێتەوە کە بەڵگەنامەى پێویستیان هەیە و لە هەرێمى کوردستان بەرهەم هێنراون.  گرنگترین ئەو ماددانەى کە لە نووسراوەکەدا هاتوون بریتین لە هێلکەى هەڵهێنان، سەرووپێ، مریشکى سەربڕدراو، جگەرى مریشک، ماسی، پاقلەی سەوز، هەنگوین و پیاز.   سەرۆکی ئەنجوومەنی عەلوەی هەولێر دەشڵێت، "بڕیاری حکومەتی عێراق بۆ رێگریکردن لە چوونی بەرهەمی هەرێمی کوردستان بۆ نێوەڕاست و باشووری عێراق بڕیارێکی خراپە، چونکە مانگێکی دیکە کە بەرهەمی هەرێمی کوردستان پێدەگات ئەگەر ئەو بڕیارە هەر بەردەوام بێت ئەو کاتە جووتیارەکانمان زیانمەند دەبن. "   رەجەب حاجی عەزیز ئاشکرایکرد، لە رۆژی ٢٠٢٢/٠٤/١ ەوە هاوردەکردنی هەنار قەدەخە کراوە لە کاتێکدا ئێستا هەناری خۆماڵی نییە، تاوەکو مانگی ئابیش نابێت.   لە عەلوەی پارێزگای دهۆکیش بەرهەمەکان گران بوون. بەپێی قسەی فرۆشیارەکانی نێو عەلوەکە نرخی هەندێک بەرهەمی کشتوکاڵی ١٠٠ % بەرز بووەتەوە.  زێرەڤان ئەحمەد، فرۆشیارە لەنێو عەلوەی دهۆکدا و بە رووداوی گوت، "هۆکاری بەرزبوونەوەی نرخەکان لە دەروازەکانەوەیە کە دەهێندرێن بەرز دەکرێنەوە. نرخی هەندێک بەرهەم ١٠٠ % زیاد بووە، وەک تەماتە، خەیار و خورما. "  ئەو فرۆشیارە گوتیشی، "هەندێک بەرهەم بۆ نموونە خورما، لەلایەن یەک، دوو کەسەوە هاوردە دەکرێت، ئەوانیش بە ئارەزووی خۆیان یاری بە نرخەکانەوە دەکەن. ئەگەر رێگەبدرێت هەر شتێک لە لایەن هەموو کەسێکەوە هاوردە بکرێت نرخەکان بەوجۆرە زیاد نابن. "