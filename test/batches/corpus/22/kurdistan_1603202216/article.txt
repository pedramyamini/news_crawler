ئەمڕۆ چوارشەممە ١٦ی ئاداری ٢٠٢٢، لیزا فەلەکەدین سابیر، پەرلەمانتاری فراکسیۆنی پارتی لە پەرلەمانی کوردستان بە تۆڕی میدیایی رووداوی راگەیاند، داوای لە پارێزگاری هەولێر کردووە دوو بەنزینخانە بۆ تەکسییەکانی شاری هەولێر و یەکێک بۆ پاسەکان تەرخان بکەن، بۆ ئەوەی بۆ ماوەیەکی زۆر لە نۆرەی وەرگرتنی بەنزین نەمێننەوە.   لە بارەی پێشنیازەکەی، لیزا فەلەکەدین گوتی: "تەکسی و پاسەکان لەبەر ئەوەی ماوەیەکی زۆر لە نۆرە دەمێننەوە، نرخی هاتووچۆیان لەسەر هاونیشتیمانیان زیاتر کردووە، ئەوەش بووەتە هۆی بارگرانی بەسەریانەوە. "  بە گوتەی لیزا فەلەکەدین، ٤٠ هەزار تەکسی لە نێو شاری هەولێر هەیە و ١٥ بەنزینخانە کە بۆ فرۆشتنی بەنزینی نۆرماڵی عێراقی بە نرخی ٦٩٠ دینار تەرخانکراوە، بۆ ئەوەی رێگە لە بەرزبوونەوەی نرخی گواستنەوە بکرێت، پێویستە بەنزینخانەکان جیابکرێنەوە.   سەبارەت بە وەڵامی پارێزگاری هەولێر بۆ پێشنیازەکەی، لیزا فەلەکەدین گوتی: "گفتوگۆم لەگەڵ ئۆمێد خۆشناو کردووە و بڕیادراوە کە لە کۆبوونەوەیەکی نزیکی ژووری ئۆپەراسیۆنە هاوبەشەکان بڕیاری گرنگ لەو بارەوە بدرێت، لەگەڵ چەند بڕیارێکی دیکە، کە لە بەرژەوەندیی هاونیشتیمانیانە. "   ئومێد خۆشناو، پارێزگاری هەولێر لەو بارەوە بە رووداوی راگەیاند، کاژێر ٠٦: ٠٠ ئێوارەی ئەمڕۆ کۆنگرەیەکی رۆژنامەڤانیی دەبێت و رێکارەکانی پارێزگا ئاشکرادەکات.