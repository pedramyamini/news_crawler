ئەمڕۆ دووشەممە، ٢١ی ئاداری ٢٠٢٢، نەریمان فازڵ، بەڕێوەبەری راگەیاندنی گەشتوگوزاری هەولێر، لەبارەی ژمارەی ئەو گەشتیارانەی کە سەردانی شاری هەولێر دەکەن دەڵێت: "پێشبینی دەکەین رۆژانی داهاتوو، ژمارەیەکی زیاتری گەشتیار سەردانی شارەکە بکەن، ئێستا ئامارێکی فەرمی نییە، بەڵام بەگوێرەی پێشبینییەکان رۆژانی پشووی نەورۆز تەنیا لە بازگەکان زیاتر لە ١٠ هەزار گەشتیار سەردانی هەولێریان کردووە".   بەڕێوەبەرایەتیی گشتیی گەشتوگوزاری هەولێر لە بازگەکان، نێو شار و شوێنە گەشتیارییەکان ئامادەکاریی پێویستیان کردووە بۆ پێشوازیی لە گەشتیاران. نەریمان فازڵ لەو بارەوە بە رووداوی گوت، لە بازگەی شێراوە ئامادەکاریی کراوە و لیژنە پێکهێنراوە. لەنێو شاری هەولێریش سێ لیژنە بۆ بە دواداچوون بەسەر چێشتخانەکان و هەر رووداوێکی نەخوازراو پێکهێنراوە، "لە رێگەی کۆمەڵەی میوانخانە و چێشتخانەکانیش لیست وەردەگیرێت بۆ ئەو چێشتخانانەی کە دەبێت ئێشکگر بن لە رۆژانی جەژنی نەورۆزدا، بۆ ئەوەی بەردەوام چێشتخانە بەڕووی گەشتیاراندا کراوەبن".  لە سەیرانگەکانیش بەڕێوەبەرایەتیی گشتیی گەشتوگوزار، سێ لیژنەیان پێکهێناوە، نەریمان فازڵ لەوبارەوە گوتی: "بە هەماهەنگیی پارێزگاری هەولێر، سێ لیژنەمان لە سەیرانگەکانیش پێکهێناوە، بۆ خاوێنکردنەوەی شوێنە گەشتیارەکان. "  رۆژی پێنجشەممە، ١٧ی ئاداری ٢٠٢٢، ئیسماعیل مینەخان، بەڕێوەبەری گشتیی گەشتوگوزاری هەولێر بە تۆڕی میدیایی رووداوی راگەیاندبوو؛ لە سەرەتای ئەمساڵەوە تاوەکو ئەم مانگە، ٤٦٧ هەزار و ٦٣٦ گەشتیاری بیانی سەردانی پارێزگای هەولێریان کردووە.  بە گوتەی ئیسماعیل مینەخان، لە ١ی ئادارەوە تاوەکو ١٥ی ئاداری ٢٠٢٢، زیاتر لە ١٠٢ هەزار گەشتیار بە مەبەستی جەژنی نەورۆز سەردانی هەولێریان کردووە، پێشبینیش دەکات زیاتر لە ١٠٠ بۆ ١٥٠ هەزار گەشتیار لە رۆژانی نەورۆزدا سەردانی هەولێر بکەن.  سەبارەت بە سەردانیکردنی گەشتیار بۆ نێو شاری سلێمانیش، ئارام شوانی، گوتەبێژی بەڕێوەبەرایەتیی گەشتوگوزاری سلێمانی گوتی، بەراورد بە رۆژانی رابردوو هاتنی گەشتیار بۆ سلێمانی زیاتر بووە. لە ١٥ی ئادار بۆ ١٩ی ئادار زیاتر لە ٥٠ هەزار گەشتیار سەردانی شاری سلێمانییان کردووە.    ئەو گەشتیارانەی سەردانی سلێمانییان کردووە بە گوتەی ئارام شوانی، بە پلەی یەکەم گەشتیاری خواروو و ناوەڕاستی عێراقن و بە پلەی دووەم گەشتیاری ئێران و رۆژهەڵاتی کوردستانن.   هەروەها پەیامنێری رووداو رایگەیاند، بە گوێرەی ئاماری بەڕێوەبەرایەتیی گەشتوگوزاری دووکان، ساڵی رابردوو تەنیا لە رۆژی نەورۆز زیاتر لە ٢٧ هەزار ئۆتۆمبێل سەردانی دووکانیان کردووە کە زیاتر بووە لە ١٠٠ هەزار کەس.  ئەمە لەکاتێکدایە هەر ئەمڕۆ ژووری بازرگانی و پیشەسازیی سلێمانی لەبارەی ژمارەی ئەو گەشتیارانەی سەردانی سلێمانییان کردووە رایانگەیاندووە، لە دوێنێوە نزیکە ١٠٠ هەزار گەشتیار سەردانی پارێزگای سلێمانییان کردووە.  بۆ ئەوەی رێگریی لە مەلەکردنی هانیشتیمانیان بکرێت لە نێو ئاوەکانی دووکان و هیچ رووداوێک روونەدات، هۆرڤان رەفعەت پەیامنێری رووداو لە دووکان لەو بارەیەوە گوتی، "ئەمساڵ ژمارەیەکی زۆر لە هێزە ئەمنییەکان، هێزەکانی پۆلیسی فریاکەوتن، پۆلیسی هاتوچۆ و ئاسایش، پێکەوە بە بازگەی هاوبەش لە زۆر شوێن  و لە ریزی هەر ١٠ بۆ ١٥ی کەپرێک بڵاوبووەنەتەوە و رێنمایی بڵاودەکەنەوە کە هیچ هاونیشتمانییەک مەلە نەکات و بە سیم دەوروبەری ئاوەکان داخراون".    گەشتیارێکی زۆریش چوونەتە دهۆک، د. خەیری عەلی، بەڕێوەبەری گشتیی گەشتوگوزاری دهۆک بە تۆڕی میدیایی رووداوی راگەیاند، گەشتیارێکی زۆر سەردانی دهۆکیان کردووە و هوتێلەکان پربوون لە گەشتیار و بەشێکی زۆریان ئەمڕۆ سەردانی شوێنە گەشتیارییەکانیان کردووە. هەروەها دەڵێت، "بەپێی خەمڵاندنەکانمان رۆژانە زیاتر لە سێ هەزار گەشتیار هاتوونەتە دهۆک".