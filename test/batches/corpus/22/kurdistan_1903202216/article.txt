رۆژی شەممە ١٩ - ٠٣ - ٢٠٢٢ پۆلیسی سلێمانی لە پەیجی تایبەتی خۆی لە فەیسبووک راگەیێندراوێکی لە بارەی پلانەکانیان بۆ رۆژانی نەورۆز بڵاوکردەوە و تێیدا هاتووە، "سەرجەم هێزەكانی سنووری پارێزگای سلێمانی بە قەزا و ناحیەكانیشەوە بە سەرپەرشتی راستەوخۆی بەڕێوەبەری پۆلیسی پارێزگای سلێمانی، لە حاڵەتی ئامادەباشیدان بۆ پاراستنی گیانی هاووڵاتییان و گەشتیاران. "  پۆلیسی سلێمانی پیرۆزبایی ئەو یادەی لە کارمەندان و هێزە ئەمنییەکان کردووە و دەڵێت، "داوا لە هاووڵاتییان دەكەین خۆیان بەدوور بگرن لە كاری نایاسایی و هەڵگرتنی چەكی بێمۆڵەت و تەقەی خۆشی، چونكە هێزەكانمان لە سەرجەم شوێنەكان بڵاوەیان پێكراوە و هەركەسێك سەرپێچی یاسا بكات، دەستگیردەكرێت و لێپێچینەوەی یاسایی لەگەڵ دەكرێت. "  پۆلیسی سلێمانی داوا لە هاووڵاتییان دەکات هاوکاریی هێزەکانیان بکەن و لەهەر رووداو و سەرپێچییەک ئاگەداریان بکەنەوە، بۆ ئەوەش ئەم ژمارە تەلەفۆنانەی بڵاوکردووەتەوە؛  - ١٠٤ بەشی پۆلیسی فریاكەوتنی سلێمانی   - ١٠٥ بەشی پۆلیسی نەهێشتنی تاوانی سلێمانی