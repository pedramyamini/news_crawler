پارێزگای دهۆک زیاد لە سێ مانگە کێشەی دابینکردنی بەنزین، کارەبا، غازی ماڵان و تەنانەت کارەباشی هەیە، بڕیارە سبەی ئەنجوومەنی پارێزگای دهۆک لەبارەی تاوتوێکردنی ئەو پرسانە کە پەیوەستن بە ژیانی رۆژانەی خەڵکەوە، کۆببێتەوە.  عەبدولسەمەد تێلی، سەرۆکی لیژنەی سووتەمەنی لە ئەنجوومەنی پارێزگای دهۆک لە کاتی بەشداریکردنی لە بووڵتەنی کاژێر ١٣: ٠٠ رووداو کە شەهیان تەحسین پێشکێشی دەکات، رایگەیاند: بەنزینی ٦٩٠ دیناری کە بۆ دهۆک رەوانە دەکرێن دوو جۆرن، جۆرێکیان لە بەغداوە دەچێت کە رۆژانە شەش تانکەرە و جۆرەکەی دیکەی لەلایەن حکومەتی هەرێمی کوردستانەوە بۆ دهۆک رەوانە دەکرێت.  عەبدولسەمەد تێلی دەڵێت: ئەو بەشەی لە بەغداوە دێت لە سەرەتاوە رۆژانە بە رێکوپێکی نەهاتووە و هەندێک جار بە هەفتە رەوانە ناکرێت و ئەوەش بۆ ئەو هۆکارە دەگەڕێتەوە کە عێراق خۆی پێویستی پێی دەبێت و لەو کاتانەش ناچار نین بۆ هەرێمی کوردستانی بنێرن. "ئێستا هەفتەیەکە بەغدا ئەو بڕە بەنزینەی بۆ پارێزگای دهۆک نەناردووە".  سەرۆکی لیژنەی سووتەمەنی لە ئەنجوومەنی پارێزگای دهۆک ئاماژە بەوە دەکات، ئەوەی حکومەتی هەرێمی کوردستان دەینێرێ، بڕێکی زۆر کەمە و وەک ئاماژەی پێ دەدات: "لە ساڵی ٢٠١٥ ەوە حکومەتی هەرێمی کوردستان حیسابی ٢٣ % ی هەرێمی کوردستان بۆ پارێزگای دهۆک دەکات، لەکاتێکدا هەر بەپێی دەستەی ئامار، دهۆک ٢٦.٧ % ی دانیشتووانی هەرێمی کوردستان پێکدەهێنێت".  عەبدولسەمەد تێلی روونی دەکاتەوە: "نزیکەی ٧٥ هەزار خێزانی ئاوارە لە پارێزگای دهۆک هەن کە بە فەرمی تۆمارکراون و جیا لەو هەموو خێزانەش کە فۆڕمی خۆراکیان سەر بە پارێزگەکانی دیکەیە. ئەگەر ئەوانەشی بخەیە سەر، رێژەی دهۆک دەکاتە ٣٣ % ی دانیشتووانی هەرێمی کوردستان".  بە گوێرەی لێدوانی سەرۆکی لیژنەی سووتەمەنی لە ئەنجوومەنی پارێزگای دهۆک، رۆژانە حکومەتی هەرێمی کوردستان لە رێگەی کۆمپانیای کارەوە شەش بۆ هەشت تانکەر بەنزینیان بۆ رەوانە دەکات و دەشڵێت: "نزیکەی ٢٠ تانکەر بۆ پارێزگای هەولێر دابین دەکرێت، ئەگەر بەو پێیە بێت، هەولێر کە ٣٤ % ی دانیشتووانی هەرێمی کوردستان پێکدەهێنێت و دهۆکیش بە ئاوارەکانەوە ٣٣ %، شەش بۆ هەشت تانکەر بۆ ئێمە دەنێرن و ئەوی دیکەی هەموو لە هەولێر دابەش دەکرێت کە ئەوەش دادپەروەرانە نییە و ئێمە وەک ئەنجوومەنی پارێزگای دهۆک دەسەڵاتمان بەسەر وەزارەتی سامانە سرووشتییەکاندا نییە و ئەوە دەسەڵاتی ئەنجوومەنی وەزیران و پەرلەمانی کوردستانە دەبێ لێپێچینەوە لەو بابەتە بکەن، ئەو کێشەیە هەر ئەمڕۆ نییە، بەڵکو چەندین ساڵە ئەو نادادپەروەرییە هەیە".  کێشەی غازی ماڵان چارەسەر نەکراوە و تاوەکو ئێستا بەردەوامە  بەشە غازی دهۆک رۆژانە هەشت تانکەری ٢٠ تۆنییە کە سێ لەو تانکەرانە دەدرێنە ئاوارەکان و پێنجیان بۆ ناوچەکانی دیکە دەمێنێتەوە، سەرۆکی لیژنەی سووتەمەنی لە ئەنجوومەنی پارێزگای دهۆک دەڵێت: "غازی ئێمە لە چەمچەماڵەوە دابین دەکرێت کە ئەوە رێیەکی زۆر دوورە".  لەبارەی کێشەکانی نەگەیشتنی بەشە غازی دهۆک، عەبدولسەمەد تێلی رایگەیاند: "ئەم هەفتەیە پارێزگای هەولێر بڕیارێکی دەرکرد کە ئەو رێگە سەرەکییانەی دێنە ناو هەولێرەوە، نابێ بارهەڵگریان پێدا تێپەڕێ و دەبێ بە رێی هیران و نازەنیندا بڕۆن، کاتێک تانکەری دهۆک دێنە ناو هەولێرەوە، بازگەکان رێگە نادەن بەر لە کاژێر ١٢ی شەو بێنە ناوەوە، ئەوانە لە کێشە سەرەکییەکانی ئێمەن، بە هەموویەوە رۆژانە هەشت ئۆتۆمبێل هاتووچۆ دەکەن، لەگەڵ ئەوەی مانگی حەوتی ٢٠٢١ نووسراوی فەرمیمان داوەتە بازگەکان کە رێگە بدەن ئەو هەشت بارهەڵگرە کە بەشە غازی پارێزگەیەک دەگوازنەوە، بەڵام گوێمان لێ نەگیراوە".  بۆ چارەسەری ئەو گرفتانە، سەرۆکی لیژنەی سووتەمەنی لە ئەنجوومەنی پارێزگای دهۆک دەڵێت: "دەبێ حکومەت سێ کار بکات، یەکەم؛ وەزارەتی سامانە سرووشتییەکان رۆژانە لەسەر هێڵ بێت بۆ ئەوەی بەشی دهۆک رۆژانە بە دروستی رەوانە بکرێت و ئەو ئاوارانەش هەژمار بکرێن کە ئێستا لە دهۆک نیشتەجێن. دووەم؛ ئەو بریکارەی غاز بۆ دهۆک دەهێنێت خەڵکی سلێمانییە، پێویستە ئەو بریکارە خەڵکی دهۆک بێت و لە کێشە و گرفتەکانی خەڵکی ئەو پارێزگایە تێبگات. سێیەم؛ مادام ئۆتۆمبێلەکانمان مەنەفێستیان پێیە و دیارە کە بەشە غازی دهۆک دەگوازنەوە، با حکومەت کارێک بکات لە بازگەکان رانەگیرێن و بۆ ئەو بڕیارەی پارێزگای هەولێر، دەبێ لەلایەن وەزارەتی سامانە سرووشتییەکانەوە ئاگاداربکرێنەوە کە بڕیارەکە ئەو تانکەرانەی دهۆک نەگرێتەوە".  سەرۆکی لیژنەی سووتەمەنی لە ئەنجوومەنی پارێزگای دهۆک نایشارێتەوە: "لە ماوەی هەفتەیەکدا ٢٠ تانکەری غاز نەهاتووە بۆ دهۆک کە بەشی ئەو پارێزگایەیە و هەر تانکەری ٢٠ تۆن غازی تێدایە کە دەکاتە ٤٠٠ تۆن غاز و لە بازاڕی ئازاد ١٥٠ ملیۆن دینار لە نرخی حکومەت گرانترە، ئەو قازانجە چووەتە گیرفانی کۆمپانیاکە، وەزارەتی سامانە سرووشتییەکان دەبێ لێپێچینەوە لەو کۆمپانیایە بکات و لێی بپرسێت کوا بەشە غازەکەی دهۆک".  لە هەندێک لە میدیاکان بڵاوکرایەوە کە کێشەی غازی ماڵان لە دهۆک چارەسەر بووە، بەڵام عەبدولسەمەد تێلی ئەوە رەتدەکاتەوە و رایدەگەیێنێت: "تاوەکو ئێستا کێشەی غاز لە دهۆک چارەسەر نەبووە، ئەوەی کە گوتراوە کێشە نەماوە، کێشەی یەک رۆژ چارەسەر بووە و بەشی ئەم رۆژە بە تەواوەتی گەیشتووەتە دهۆک، بەڵام بۆ سبەی دیسان کێشەکە سەریهەڵداوەتەوە".  لەبارەی دروستبوونی گرفت لەبەردەم ناردنی غاز بۆ دهۆک، ئومێد خۆشناو، پارێزگاری هەولێر پێشتر بە رووداوی راگەیاندبوو، ئێمە لە رابردوو و ئێستاشدا، لە هەوڵداین بۆ ئەوەی بڕی پێویست غاز بگاتە دهۆک، ئێستا خۆپێشاندەران رێگەی سەرەکی کۆیە - هەولێریان داخستووە، ئێمە بە ناچاری رێگەی هیران - هەولێر - دهۆکمان بۆ بارهەڵگرەکان کردەوە، دوایی ئەوێشیان داخست، ئێستا سەرقاڵی ئەوەین رێگەی سماقووڵی بکەینەوە بۆ ئەوەی غازی پێویست بگاتە دهۆک.