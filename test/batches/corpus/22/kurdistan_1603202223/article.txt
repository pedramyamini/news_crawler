ئەمڕۆ چوارشەممە، ١٦ی ئاداری ٢٠٢٢، سەرۆکایەتیی شارەوانیی سلێمانی روونکردنەوەیەکی  لەبارەی ئەو مزگەوتەی گوندی ئەڵمانییەوە بڵاوکردەوە کە ئەمڕۆ  رووخاندی، لە روونکردنەوەکەدا هاتووە: "ئەو پارچە زەوییەی مزگەوتەکەی لەسەر دروستکراوە ناوچەی قەدەخەکراوە (محرمة)یە، لەبەرئەوەی لەسەر بۆریی ئاو و پڕۆژەیەکی ئاو دروستکراوە، کە بۆ گوندی ئەڵمانی دەڕوات، ھەمان ئەو بڕگەش رێگری لە دروستکردنی بینا دەکات لەسەر ئاوەڕۆ ھەمان بڕگەش رێگری لە دروستکردنی بینا دەکات لەسەر پڕۆژەی ئاو. "  سەرۆکایەتیی شارەوانیی سلێمانی لە روونکردنەوەکەیدا ئاماژەی بەوەداوە کە ئەوان وەک سەرۆکایەتیی شارەوانیی سلێمانی نیازی تێکدان و رووخاندنی ھیچ بیناو موڵکێکیان نییە چ جا ئەوەی بێتە سەر شوێنێکی پیرۆزی وەک مزگەوت.  سەرۆکایەتی شارەوانیی سلێمانی دەشڵێت لایەنی جێبەجێکار رەزامەندی دروستکردنی مزگەوتەکەی وەرنەگرتووە، لەوبارەیەوە روونیدەکاتەوە: "لایەنی جێبەجێکار رەزامەندیی بەڕێوەبەرایەتی ئەوقاف و کاروباری ئیسلامی نەبووە. ئاشکرایە، دروستکردنی مزگەوت کۆمەڵە رێکارێکی یاسایی بەڕێوەبەرایەتی ئەوقافی پێویستە لایەنی جێبەجێکار نەخشەی پەسەندی نەبووە، بۆیە دڵنیاتان دەکەینەوە ئەو لایەنە ھیچ جۆرە مامەڵەیەکی یاسایی بۆ دروستکردنی مزگەوتەکە وەرنەگرتووە. "  لەوبارەیەوە هاوژین رەئوف حەسەن، بەڕێوەبەری گشتیی ئەوقاف و کاروباری ئاینی سلێمانی، ئەمڕۆ چوارشەممە بەتۆڕی میدیایی رووداوی گوت: "ئەو مزگەوتە پێشتر لەلایەن شارەوانییەوە تێکدرابوو. پێیانگوتبوون بۆ دروستکردنی پێویستە رەزامەندی بۆ وەربگرن، بەڵام دیارە سەردانی لایەنە پەیوەندیدارەکانیان نەکردووە و جارێکی دیکە دەستیان بەدروستکردنەوەی کردووەتەوە، بۆیە شارەوانی تێکیداوەتەوە".  بەڕێوەبەری گشتیی ئەوقاف و کاروباری ئاینی سلێمانی گوتیشی: "دروستکردنی مزگەوت پێویستی بەوەرگرتنی رەزامەندی هەندێک شوێنە لەوانە شارەوانی و ئەوقاف و پارێزگا، بەڵام ئەو مزگەوتەی گوندی ئەڵمانی هیچ رەزامەندییەکی بۆ وەرنەگیراوە و نەهاتوون بۆ لای ئێمە بۆ وەگرتنی رەزامەندی دروستکردنی".  لەکۆتایی روونکردنەوەکەیدا شارەوانیی سلێمانی دەڵێت: "ئەو کارەی کردوومانە بە رەزامەندی داواکاریی گشتی و دادوەری لێکۆڵینەوەی زیادەڕۆیی بووە و پێشتریش سکاڵای وەبەرھێنانی لەسەربووە، لە ھەمانکاتدا، فەرمانی کارگێڕی قایمقامیەتی قەزای ناوەندی سلێمانی بۆ دەرچووە. پێشتریش بەڕێوەبەرایەتی ئەوقاف و کاروباری ئیسلامی بە نوسراوێک لە ساڵی (٢٠٢١) دا داوای لە سەرۆکایەتی شارەوانیی سلێمانی کردووە بە گرتنەبەری رێکاری یاسایی بەرامبەر ئەو پڕۆژەیە. چەند جارێکیش لە لایەن بەشی زیادەڕۆیی سەرۆکایەتییەوە ئاگادارکراوەتەوە. "