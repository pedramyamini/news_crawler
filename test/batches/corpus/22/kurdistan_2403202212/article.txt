خەیرى عەلی، سەرۆکى رێکخراوى ئێزدى بۆ دۆکیومێنتکردنى تاوانەکانى داعش بە تۆڕى میدیایی رووداوى راگەیاند، ئەمڕۆ ٢٤ ـى ئادارى ٢٠٢٢ گۆڕێکى بەکۆمەڵ لە گوندى هەمەدان لە سنوورى قەزاى شنگال دۆزرایەوە کە تەرمی ژمارەیەک هاونیشتمانیی کوردی ئێزدى تێدایە و لەلایەن چەکدارانى داعشەوە کوژراون.  سەرۆکى رێکخراوى ئێزدى بۆ دۆکیومێنتکردنى تاوانەکانى داعش گوتیشی، گۆڕەکە چوار بۆ پێنج تەرمی تێدایە و لەلایەن ژمارەیەک هاونیشتمانییەوە دۆزراوەتەوە کاتێک لەو سنوورەدا گیای بەهارەیان کۆکردووەتەوە.  خەیرى عەلی باسی لەوەش کردووە، "چووینە شوێنى گۆڕە بەکۆمەڵەکە و زانیاریى تەواومان لەبارەی دایە بەڕێوەبەرایەتیى کاروبارى پاراستنى گۆڕە بەکۆمەڵەکانى سەر بە دامەزراوەى شەهیدانى عێراق، بەمەبەستى کارکردن لەسەری و پاراستنی".  تاوەکو ئێستا لە کۆی ٧٣ گۆڕی بەکۆمەڵ، ٣٤٨ رووفات له ١٧ گۆڕ دەرهێندراون، لە یەکەم قۆناخدا ٢٣٥ رووفات و لە قۆناخی دووەمیش ١١٣ رووفات دەرهێندران و رەوانەی پزیشکی دادی بەغدا کران.   رۆژی ١٥ - ٣ - ٢٠٢٢ جەهوەر عەلی بەگ، بریکاری میری ئێزدییان میوانی نیوڕۆژی تۆڕی میدیایی رووداو بوو کە شەهیان تەحسین پێشکێشی دەکات، رایگەیاند، "ژمارەی دایک و خوشکانی ئێمە کە لەدەستی داعشدابوون شەش هەزار و ٤١٧ کەس بوو؛ ٣ هەزار و ٥٥٢ کەس رزگارکراون؛ زیاتر لە دوو هەزار و ٥٠٠ کەسیان لە لایەن نووسینگەی نێچیرڤان بارزانی، سەرۆکی هەرێمی کوردستانەوە رزگارکراون کە نووسینگەیەکی تایبەت بە رزگارکردنی کوردانی ئێزدی دەستی داعشە. "