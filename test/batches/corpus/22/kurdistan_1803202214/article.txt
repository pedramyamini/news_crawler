گەڕەکی ئیسلامئاوا کە دەکەوێتە قەراخ شاری ورمێ، رۆژ بە رۆژ گەورەتر دەبێت. بەهۆی هەرزانبوونی نرخی خانوو و زەوی لەو گەڕەکە خەڵکێکی زیاتر رووی تێدەکەن، بەتایبەت کرێچییەکان.  خالید ماوانە، کرێچییە لە شاری ورمێ و گوتی، "ئەگەر نەتوانی کرێی خانوو بدەین، بێگومان ناچارین بچینە شوێنێکی هەرزانتر، ئەو شوێنانەش وەکو پێویست نین و دووری بازاڕن. "  بە قسەی هاونیشتمانییان، کرێی خانوو لە نێوشاری ورمێ زۆر بەرزبووەتەوە. خاوەن ماڵەکان بۆ نوێکردنەوەی گرێبەستەکان داوای زیادکردنی کرێ تاوەکو ١٠٠ % دەکەن.  سەلاحەدین مەریوانی، کرێچییەکی دیکەیە لە شارەکە و ئاماژە بەوە دەکات، "دەبێ خاوەن خانو و دووکانەکان زیاتر خاتری خەڵک بگرن، چونکە ئەگەر خەڵک پارەی هەبێت ناچێتە نێو کرێ و لە خانووی خۆی دەبێت. کرێ زۆر گرانبووە و بەراورد بە ساڵی رابردوو دوو بۆ سێ هێندە گرانبووە. "  بە بڕیاری حکومەت، ساڵانە کرێی خانوو لە شارێکی وەکو ورمێ دەبێ ٢٠ % زیاد بکرێت، بەڵام خاوەن موڵکەکان پابەندی ئەو بڕیارە نابن.  جەماڵ مەسعودی، خاوەن نووسینگەیە و دەڵێت، "کاتێک خەڵک دەڵێن نرخی کرێی خانوو گرانە، لەبەرامبەردا خاوەن موڵکەکان دەڵێن خەرجییەکی زۆریان لەو خانووانەدا داوە، ئەگەر ئەو خانووە کرێیەکی باش نەکات ئەوە کەڵکی نییە بۆیان. "  بەرزبوونەوەی زۆری کرێی خانوو لە گەڕەکەکانی نێوشار بووەتە هۆی ئەوەی بەشێک لە کرێچییەکان ناچاربن روو بکەنە گەڕەکەکانی قەراخ شاری ورمێ کە کرێیان هەرزانترە.  لە ئێران ٧ ملیۆن و ٧٠٠ هەزار خێزان لە خانووی کرێدا دەژین، نزیکەی ٣٠ لەسەتی کۆی خێزانەکان لەو وڵاتەدا. کێشەی ئەوان کێشەی بەشی زۆری کۆمەڵگەیە، بەڵام وەک خۆیان دەڵێن، گرنگییەکی ئەوتۆ بە کێشەکانیان نادرێت.