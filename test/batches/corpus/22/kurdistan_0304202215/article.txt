لە نووسراوێکدا سەبارەت بە پێداچوونەوە بە شێوازی وەرگرتنی باج لە رێکخراوە ناحکومییەکان، فەرمانگەی رێکخراوە ناحکومییەکانی هەرێمی کوردستان رایگەیاندووە بە رەچاوکردنی بەرژەوەندیی گەنجینەی گشتی و مافی رێکخراوەکان لە چوارچێوەی یاسا بەرکارەکانی هەرێمی کوردستاندا، چەند بڕیارێکیان داوە، کە بریتین لە:  ١ - هیچ رێکخراوێک لە هەرێمی کوردستان (بیانی، عێراقی و کوردستانی) باج نادات، ئەویش بەگوێرەی ماددەی ١٤ بڕگەی چوارەم لە یاسای رێکخراوە ناحکومییەکان لە هەرێمی کورستان - عێراق، ژمارە ١ی ساڵی ٢٠١١ کە تێیدا هاتووە: (داهات و موڵک و دارایی رێکخراوەکان، لە باج و رەسمی گومرگی دەبەخشرێن).  ٢ - خودی رێکخراوی ناحکومی دۆسیەی تایبەت لە بەڕێوەبەرایەتیی گشتیی باج ناکاتەوە، بەڵکو کارمەندانی رێکخراوەکان بەپێی بڕگەی چوار لە ماددەی چواری یاسای باجی دەرامەت ژمارە ٢٠ی ساڵی ٢٠١١ هەموارکراو، ئەگەر مووچەکانیان لە ملیۆنێک دینار زیاتر بوو ٥ % باج دەدەن.  ٣ - فەرمانگەی رێکخراوە ناحکومییەکان لیستی مووچەی ئەو کارمەندانەی کە لە رێکخراوەکان کار دەکەن و مووچەکانیان لە ملیۆنێک دیناری عێراقی زیاترە، هەموو ساڵێک جارێک پشتڕاستی دەکاتەوە و مۆری بەڕێوەبەرایەتی دارایی / فەرمانگەی رێکخراوە ناحکومییەکانی لێدەدرێت رەوانەی دەکات بۆ بەڕێوەبەرایەتیی گشتیی باج بۆ ئەوەی دوای دڵنیابوونەوە رێژەی ٥ % لە مووچەکانیان وەکو باج لێوەربگیرێت. هەروەها گشت کارمەندانی رێکخراوە ناحکومییەکان ئەوانەی لێبڕینی باج دەیانگرێتەوە دەبێت سێ مانگ جارێک واتا بەشێوەی وەرزی سەردانی بەڕێوەبەرایەتیی گشتیی باج بکەن بە مەبەستی لێبڕینی رێژەی دیاریکراو بەگوێرەی میکانیزمی پەیڕەوکراو لە بەڕێوەبەرایەتیی گشتیی باج.  ٤ - گشت ئەو رێکخراوانەی تۆمارکراون لە هەرێمی کوردستان رێکخراوی قازانجنەویستن و داهاتەکەیان نابەخشنەوە بەسەر ئەندامەکانیان، ئەگەر بەڕێوەبەرایەتیی گشتیی باج لە رێگەی لیژنەکانیان بۆیان دەرکەوت کە هەر رێکخراوێک قازانجویستە ئەوە فەرمانگەی رێکخراوە ناحکومییەکانی لێ ئاگاداردەکاتەوە بۆ ئەوەی رێکاری یاسایی لە دژی بگیرێتەبەر.  ٥ - فەرمانگەی رێکخراوە ناحکومییەکانی لیستی ئەو کارمەندانەی کە لە رێکخراوە ناحکومییەکان کاردەکەن و لێبڕینی باج دەیانگرێتەوە زانیارییەکانیان ئاڕاستەی بەڕێوەبەرایەتیی گشتیی باج دەکات بەمەبەستی وەرگرتنی باج بەگوێرەی یاسا بەرەکارەکان لە هەرێمی کوردستان، بۆ ئەم مەبەستە پێویستە بەڕێوەبەرایەتی گشتی باج میکانیزمی رێکخراوی هەبێت بۆ ئەو کارمەندانەی کە لێبڕینی راستەوخۆ دەیانگرێتەوە بەشێوەیەکی سیستماتیکی و مامەڵەی کۆمپانیاکانیان لەگەڵ نەکات، هەروەها بەڕێوەبەرایەتی گشتی باج بۆی دەرکەوت کە کارمەندانی رێکخراوێکی دیاریکراو لێبڕینی باج دەیانگرێتەوە و خۆیان دەشارنەوە لە لێبڕینی باج، ئەوە پێویستە بەڕێوەبەرایەتیی گشتیی باج فەرمانگەی رێکخراوە ناحکومییەکانی لێ ئاگاداربکاتەوە بۆ ئەنجامدانی رێکاری یاسایی پێویست.