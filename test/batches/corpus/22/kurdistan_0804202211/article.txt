کاژێر ٨: ٢٠ خولەکی شەوی چوارشەممە ٦ ـی نیسانی ٢٠٢٢، لە نزیک گوندی شابگار لە نێوان روانسەر و کرماشان دوو ئۆتۆمبێلی جۆری پراید و پێژۆ پارس پێکیاندادا، بەوهۆیەوە چوار کەس گیانیان لەدەستدا. ئەو کەسانەی گیانیان لەدەستداوە هاوژینی یەکدی بوون. دوو لە هاوژینەکان خەڵکی جوانڕۆ و دوو کەسەکەی دیکەشیان خەڵکی کرماشان بوون.   نەبی تاهیری و حەدیس سامیانفەر، خەڵکی جوانڕۆن کە لەو رووداوەدا گیانیان لەدەستداوە، سێ مانگ پێش ئێستا منداڵەکەیان کە تەمەنی دوو ساڵ و نیو بوو، بەهۆی نەخۆشی شێرپەنجە گیانی لەدەستدابوو.  لە رووداوەکەدا دوو کەسیش بە سەختی برینداربوون و گواسترانەوە نەخۆشخانەی تاڵەقانی کرماشان.  لە ١١ مانگی رابردوودا ٤٣١ کەس لە کرماشان بە رووداوی هاتووچۆ گیانیان لەدەستداوە، زیاتر لە حەوت هەزار و ٥٠٠ کەسیش برینداربوون.