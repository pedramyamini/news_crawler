رۆژی هەینی ٢٥ - ٣ - ٢٠٢٢ هاوپەیمانیی نێودەوڵەتیی دژی داعش لە تویتێکدا رایگەیاند، کارکردنیان لەگەڵ هاوبەشەکانیان لە هەسەدە بۆ ئەوەیە هاوکاریی ئەوان بکەن بۆ لەنێوبردنی پاشماوەکانی داعش و رێگەنەدان بە بەهێزبوونەوەی ئەو گرووپە پەڕگیرە.   هاوپەیمانیی نێودەوڵەتی لە بەشێکی دیکەی تویتەکەدا ئاماژە بەوە دەکات کە دەیانەوێت یارمەتیدەر بن بۆئەوەی خەڵکی دەست بە ژیانێکی خۆش و سەقامگیر لە رۆژئاوای کوردستان و ناوچەکانی دیکەی ژێر دەسەڵاتی هەسەدە بکەنەوە تاوەکو منداڵان لە ئاشتییدا بژین.   هاوکات هێزەکانی سووریای دیموکرات - هەسەدە لە تویتەر رایگەیاند، ئەو راهێنانەی لە بیابانی دێرەزوور ئەنجامدراوە، هەنگاوێکە بۆ چالاکیی هاوبەشی و مەشق و راهێنانی بەردەوام بۆ پاراستنی ناوچەکە لەژێر چەتری بەرەنگاربوونەوەی تیرۆردا.  لە بەشێکی تویتەکەیدا، هەسەدە دەڵێت کە فەراهەمکردنی سەقامگیری و ئاسایش و رێگەگرتن لە هەڕەشەکان ئەرکی سەرەکیی ئەوان دەبێت.    یارمەتیدانی شەڕڤانان لەلایەن ویلایەتە یەکگرتووەکانی ئەمریکاوە لە ئەیلوولی ساڵی ٢٠١٤ لە کاتی شەڕی کۆبانێ دەستیپێکرد و دواتر پێکەوە کارکردنی هێزەکانی هاوپەیمانیی نێودەوڵەتیی و هەسەدە بە مەبەستی تێکشکاندنی داعش دەستیپێکرد؛ ئێستاش ئەو پێکەوە کارکردنە بەردەوامە.