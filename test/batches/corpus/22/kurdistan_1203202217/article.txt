عوسمان فەرەج، نوێنەری نانەواخانەکانی سلێمانی بە رادیۆی رووداوی گوت: "ئێمە نامانەوێت یەک نان گران ببێت، ئەگەر چارەسەری ئاردەکەمان بۆ بکەن یەک کێشەمان نابێت. "  عوسمان فەرەج ئاماژەی بەوە دا کە ئەوان فەردەیەکی ٥٠ کیلۆگرامیی ئاردی ناوخۆ بە ٤٣ هەزار و ٤٥ هەزار دینار و ئاردی رووسی بە ٤٠ هەزار دینار و ئاردی بایەعی بە ٣٦ هەزار دینار دەکڕن.   نوێنەری نانەواخانەکانی سلێمانی داوا دەکات نرخی ئاردیان بۆ هەرزان بکرێت و گوتی: "ئێستا چەند نانەواخانەیەک دایانخستووە لەبەر ئەوەی بەو نرخە بۆیان دەرناهێنێت. ئەگەر تاوەکو یەکشەممە ئاردمان بە هەرزان بۆ دابین نەکرێت ئێمە بڕیارمان داوە شەش نان بکەینە هەزار دینار. "  سۆران عەبدولغەفوور، بەڕێوەبەری چاودێریی بازرگانیی سلێمانییش رایگەیاند: "ئێمە بە هیچ شێوەیەک لەگەڵ ئەوەدا نیین کە شەش نان بە هەزار دینار بفرۆشرێت، چونکە کاتێک بتەوێت بایی ٢٥٠ دینار یان ٧٥٠ دینار بکڕیت کێشە دروست دەبێت. "  سۆران عەبدولغەفوور ئاماژەی بەوە دا، لە هەوڵدان و لەگەڵ چەند بازرگانێکدا قسەیان کردووە بۆ ئەوەی ئاردیان بە هەرزان بۆ دابین بکەین، یەک - دوو چارەسەرمان هەیە، ئەگەر سەری گرت، ئەوا نانەواکان دڵخۆش دەکەین.   بەڕێوەبەری چاودێریی بازرگانیی سلێمانی گوتی: "نانەواخانەکان زۆر ستەملێکراون. ناکرێت لە وەرگرتنی کرێی کارەبادا وەک کارگەیەکی ئاسن حسابیان بۆ بکرێت و بۆ هەر یەکەیەک ١٥٠ دیناریان لێ وەربگیردرێت. "