د. شێرکۆ جەودەت، سەرۆکی فراکسیۆنی یەکگرتوو لە پەرلەمانی کوردستان رۆژی یەکشەممە ١٠ - ٠٤ - ٢٠٢٢ لە کۆنگرەیەکی رۆژنامەڤانیدا رایگەیاند، "یەکێتی و پارتی رێگرن لەبەردەم هەڵبژاردنی هەرێمی کوردستان، یەکگرتوو پاڵپشتیی خۆی بۆ هەڵبژاردن کردووە و دەیکات بە بەردەوامی و سوورین لەسەر ئەوەی هەڵبژارن لەکاتی خۆیدا بکرێت. "  لەبارەی ئەوەی کە ئایا بەبێ هەمواری یاسای هەڵبژاردن، یەکگرتوو دەچێتە هەڵبژاردنەوە؟ سەرۆکی فراکسیۆنی یەکگرتوو لە پەرلەمانی کوردستان گوتی، "یەکگرتوو لەگەڵ هەڵبژاردنە لەکاتی خۆیدا و ئەم گرفتە تەکنیکییانە قابیلی گفتوگۆیە و ناکرێت ببێتە رێگر لە بەردەم پرۆسەکەدا. "  سەرۆکی هەرێمی کوردستان رۆژی ٠١ - ١٠ - ٢٠٢٢ی وەکو رۆژی بەڕێوەچوونی هەڵبژاردنی خولی شەشەمی پەرلەمان دیاریکردووە.  بەگوتەی سەرۆکی فراکسیۆنی یەکگرتوو، یەکێتی و پارتی ئەگەر بیانەوێ هەڵبژارن لەکاتی خۆیدا بکرێت زۆر ئاسانە و دەتوانن دانیشتنی پەرلەمانی بۆ بکەن و ئەوە کاریکی ئاسانە بۆ ئەوان، دەشڵێت، "بەڵام هەموو لایەک دڵنیا دەکەینەوە کە ئەوان ترسیان لە هەڵبژاردن هەیە و نایانەوێت لەکاتی خۆیدا بکرێت. "  سەرۆکی فراکسیۆنی یەکگرتوو لە پەرلەمانی کوردستان گوتیشی، یەکگرتوو لەگەڵ فرەبازنەییە، چونکە هەرچوار پارێزگاکەی هەرێمی کوردستان دەبێت نوێنەریان لە پەرلەمان هەبێت، دەشڵێت، "پێمانوایە ئەوە دادپەروەرانەترە. "  لە بەشێکی دیکەی کۆنگرە رۆژنامەڤانییەکەیدا سەرۆکی فراکسیۆنی یەکگرتوو باسی لەوە کرد، "ئەمڕۆ لەڕیگەی سەرۆکایەتیی داواکاری گشتییەوە سکاڵا لەسەر حکومەتی هەرێمی کوردستان تۆمار دەکەین، ئەوەش بەهۆی ئەوەی یاسای بودجە نایەتە پەرلەمانی کوردستان، پارە لە بانکەکان دیار نامێنێت و مووچە لەکاتی خۆیدا دوادەخرێت بەبێ هۆ، لەکاتێدا کە پارەیەکی زۆر هەیە لە داهاتی نەوتی و نا نەوتی. "   لەبارەی ئەو قسانەی جێگری سەرۆکوەزیرانی هەرێمی کوردستان کە گوتبووی "باسی سلێمانی مەکەن"، د. شێرکۆ جەودەت دەڵێت، واز لە سلێمانی ناهێنن و دەشڵێت، "بەڕێز جێگری سەرۆکی حکومەت تۆ بڕیاردەری سلێمانیت، بۆ بە بەرچاوی تۆوە ئەم کارانە دەکرێت، کێیە پارەی سلێمانی لە بانکەکان دەردەهێنێت، کێ بەرپرسیارە لەوەی کە داهاتی هەندێک خاڵی گومرگی نەگاتەوە بە بانکەکان؟، سلێمانی هی کەسیك و لایەنێک نییە و دەبێ لەم شڵەژاوە داراییە رزگار بکرێت. "  د. شێرکۆ جەودەت ئاماژە بەوەش دەکات، بانکەکانی سلێمانی دەستکارییان تێدا دەکرێت، وەزارەتی دارایی بە نووسراوی فەرمی کە بۆ گشت بانکەکانی هەرێمی کوردستانی ناردووە بە تایبەت بانکەکانی سلێمانی، داوا دەکات کە دەستکاریی داهاتی بانکەکان نەکرێت.  لە دیدارێکی رێکخراوەکانی تایبەت بە هەڵبژاردن کە لە رۆژی ٢٧ - ٠٣ - ٢٠٢٢ ئەنجامدرا لەسەر بەربەستەکانی بەردەم هەڵبژاردن و چارەسەرییەکان، سەرۆکی پەرلەمان گوتی، بەبێ سازانی لایەنەکان، پرسی کۆمیسیۆن و یاسای هەڵبژاردن یەکلایی ناکرێتەوە و گوتیشی، "ناهێڵم ئەم دارە لە سەری ژنێکی ٤٠ ساڵەدا بشکێت".  رێواز فایەق، سەرۆکی پەرلەمانی کوردستان باسی لەوەش کرد، "ئەگەر دەتانەوێت هەڵبژاردن بکرێت، وەرن سازان بکەن، ئەگەر ناشتانەوێت هەڵبژاردن بکرێت، ئەوە رایبگەیێنن کە نامانەوێت هەڵبژاردن بکرێت، بەڵام ئەگەر بیانەوێت بەرپرسیارێتییەکە یان دارەکە لە سەری ژنێکی ٤٠ ساڵیدا بشکێتەوە، بەخوا ئەوەندە ئەزموون و عەقڵم پەیدا کردووە لە ماوەی ئەو پێنج شەش ساڵە کە نەهێڵم ئەو دارە لە سەری مندا بشکێت".  پارتی دیموکراتی کوردستان دەستپێشخەریی کردووە و بەو پێشنیازەی لایەنەکانی دیکە رازییە کە پەیکەربەندیی کۆمیسیۆن وەک خۆی کارابکرێتەوە و دەستکاری نەکرێت، بەڵام ناشیەوێت یاسای هەڵبژاردن هەمواربکرێتەوە.  زانا مەلا خالید، سەرۆکی فراکسیۆنی زەرد لە پەرلەمانی کوردستان پێشتر بە رووداوی گوتبوو، "لەپێناو ئەوەی هەڵبژاردن لە ٠١ - ١٠ - ٢٠٢٢ی ئەمساڵ بەڕێوەبچێت، ئێمە دەستپێشخەریمان کردووە لەگەڵ سەرجەم فراکسیۆنە بەڕێزەکان لە پەرلەمانی کوردستان، ئەو کۆمیسیۆنەی ئێستا هەیە وەکو خۆی کارابکرێتەوە".  پێچەوانەی پارتی دیموکراتی کوردستان، هێشتا یەکێتیی نیشتمانیی کوردستان سوورە لەسەر ئەوەی یاسای هەڵبژاردن هەمواربکرێتەوە و هەرێمی کوردستان لە یەک بازنەوە بکرێتە چوار بازنەی هەڵبژاردن.  زیاد جەبار، سەرۆکی فراکسیۆنی سەوز لە پەرلەمانی کوردستان پێشتر بە رووداوی گوتبوو، "لەم قۆناخەدا دەبێت هەرێمی کوردستان بکرێتە فرە بازنە، بکرێتە چوار بازنەی هەڵبژاردن لەسەر ئاستی پارێزگاکانی هەرێمی کوردستان، هەروەها ئەو تۆماری دەنگدەرانەی لە هەرێمی کوردستاندا هەیە، تۆمارێکی باش نییە".