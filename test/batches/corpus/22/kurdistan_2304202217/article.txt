رۆژی شەممە ٢٣ - ٤ - ٢٠٢٢، د. بێوار خنسی، راوێژکاری سەرۆکوەزیرانی هەرێمی کوردستان بۆ کاروباری وزە لە بووڵتەنی کاژێر ١٢: ٠٠ کە سەنگەر عەبدولڕەحمان پێشکێشی دەکات، رایگەیاند، "بەپێی بەراوردی سەرەتایی وەزارەتی سامانە سرووشتییەکان، ٥.٧ ترلیۆن مەتری سێجا یەدەگی گاز لە هەرێمی کوردستان هەیە کە چەند جۆری جیاواز لەخۆدەگرێت. "   راوێژکاری سەرۆکوەزیرانی هەرێمی کوردستان بۆ کاروباری وزە گوتی، "سەرۆکی حکومەت لە دیدارەکانی دەرەوەی وڵاتدا جەختی لەوە کردووەتەوە کە هەرێمی کوردستان وەک پارچەیەک لە عێراقی فیدڕاڵ، بە هاوئاهەنگی لەگەڵ بەغدا هەوڵدەدات لەو گازەی بەرهەمی دەهێنێت، دوای تەواوکردنی پێویستی ناوخۆ، ئەوی دیکەی هەناردەی بازاڕەکانی جیهان بکات بۆ ئەوەی ببێت بە فاکتەرێکی گازی سرووشتی بۆ چارەسەرکردنی کێشەی گاز لە وڵاتانی جیهان و بە تایبەت ئەوروپا. "   د. بێوار خنسی ئاماژە بەوە دەکات، "پڕۆژەی بەرهەمهێنانی گازی سرووشتی لە هەرێمی کوردستان بابەتێکی نوێ نییە و دەمێکە کاری لەسەر دەکرێت. ساڵی ٢٠١٤ تێکچوونی ئاسایشی عێراق بووە ئاستەنگ لەبەردەم ئەو پڕۆسەیە. ئەگەر هێمنی و ئاسایش هەبێت و کۆمپانیا بیانییەکانی کەرتی وزە هاوکاریمان بکەن بە زووترین کات دیراسەیەکی مەیدانی لەسەر کێڵگەکان دەکەین بۆ ئەوەی بزانین قەبارەی یەدەگی گازی هەرێمی کوردستان بە دروستی چەندە و دواتر دەست دەکەین بە دەرهێنانی گازەکە، ئەمەش بە چەند رۆژێک ناکرێت و پێویستی بە کات دەبێت. "   راوێژکاری سەرۆکوەزیرانی هەرێمی کوردستان بۆ کاروباری وزە پێیوایە، "دیاریکردنی کات بۆ هەناردەکردنی گاز، گرێدراوە بە سەقامگیری هەرێمی کوردستان و عێراق و جیهانیش، لەگەڵ ئەمەش دەبێت رێککەوتن لەگەڵ ئەو وڵاتە بکرێت کە پێویستییان بە گازی سرووشتییە و هاوکاری یەک بین بۆ ئەوەی بە چ شێوەیەک بتوانین بە زووترین کات پڕۆسەکە ئەنجامبدەین، بۆیە ناتوانم کاتێکی دیاریکراو بڵێم، بەڵام ئەگەر ئەو هاوکارییانە هەبن، پرۆسەی دەرهێنان و هەناردەکردنی گازەکە زۆر ناخایێنێت. "   لەبارەی بانگهێشتی حکومەت لە کۆمپانیا جیهانییەکان بۆ بەرهەمهێنانی گاز. بێوار خنسی دەڵێت، "کۆمەڵێک کۆمپانیا لە هەرێمی کوردستان هەن کە کار لە کێڵگەکانی گاز دەکەن و هەوڵدەدەن کارەکانیان بەرەوپێش ببەن، سەرۆکی حکومەت باسی لە گەڕان بەدوای گازدا کردووە و نەیگوتووە ئاخۆ کۆمپانیا هاتوون یان نەهاتوون، یاخود وڵاتێک پشکدار بووە لەو بابەتەدا، ئەوەندەی من بیزانم، ئەو کۆمپانیایانەی لە هەرێمی کوردستان هەن، تاوەکو رادەیەک توانای دۆزینەوەی گاز و دەستنیشانکردن و دەرهێنانیان هەیە. "   راوێژکاری سەرۆکوەزیرانی هەرێمی کوردستان بۆ کاروباری وزە، ئاستی بەرهەمهێنانی گازی سرووشتی لە هەرێمی کوردستان دەخاتەڕوو و دەڵێت، "ئەوەندە گازەی ئێستا لە کێڵگەکانی هەرێمی کوردستان بەرهەمدێت، بەشی ٥٠ % پێداویستی نێوخۆی دەکات، بۆ ئەوەی بە تەواوەتی بەشی هەرێمی کوردستان بەرهەم بێت، دەبێت بەرهەمهێنانەکە دوو ئەوەندە زیاد بکرێت، زیاتر لەو ئاستەش کە بەرهەم هات، بەشێکی دەچێت بۆ پترۆکیمیایی و ئینجا ئەوی بمێنێتەوە دەتوانین هەناردەی بکەین. "   بێوار خنسی، تورکیا بە کورتترین رێگا بۆ هەناردەی وزەی هەرێمی کوردستان ناودەبات و دەڵێت، "ئەمڕۆ نزیکترین و سەقامگیرترین رێگە بۆ ئەوەی نەوت و گازی هەرێمی کوردستان بگەیێنینە بازاڕی جیهان، تورکیایە، ئەگینا سەقامگیری لە سووریا نییە و ئوردنیش بۆ ئێمە زۆر دوورە، بۆیە رێگەی تورکیا ساناترین رێگەیە بۆ ئەوەی گاز و نەوتی هەرێمی کوردستان بگاتە ئەوروپا. "