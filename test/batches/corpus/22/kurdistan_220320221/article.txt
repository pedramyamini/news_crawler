گەنجەکان ناویان کۆسار نەوزاد، لەدایکبووی ساڵی ٢٠٠٠، دەروون رەئوف، لەدایکبووی ١٩٩٥ و هەڵکەوت کە تەنیا ناوی یەکەمی ئاشکرابووە، لەدایکبووی ١٩٩٢ ەو خەڵکی سنووری هەولێرە و هاوژینی خوشکی کۆسار نەوزادە و بە سەردان چووە بۆ ئەو گوندە.  کاوە عەبدولڕەحمان، ئامۆزای یەکێک لە گەنجە بێسەروشوێنەکان کە ئێستا لە شوێنی رووداوەکەدا لەگەڵ کەسوکار و تیمەکانی فریاکەوتن بەدوایاندا دەگەڕێن، بە رووداوی گوت: "ئەو سێ گەنجە بۆ سەیران و وێنەگرتن هاتوونەتە سەر چەمەکە، یەکێکیان کەوتووەتە ناو چەمەکەوە و دووەکەی دیکەش بەدوایادا خۆیان خستووەتە ناو چەمەکەوە و تائێستا هەرسێکیان بێسەروشوێنن".  کاوە عەبدولڕەحمان سوپاسی قایمقام و بەرپرسانی پارێزگای سلێمانی کرد و گوتیشی: "هێزەکانی دژەتیرۆر بە درۆنی کامێردار دەگەڕێن، چاوەڕێی گەیشتنی فڕۆکە و غەواسیش دەکەین".  کەمال محەممەد، خزمی گەنجەکان گوتی: "تائێستا تەنیا جلوبەرگ و مۆبایلی گەنجەکانمان دۆزیونەتەوە، تاکە داواکاریمان ئەوەیە کە بە غەواس و فڕۆکە هاوکارمان بن بۆ دۆزینەوەیان".  کەمال محەممەد دەڵێت: "شوێنەکە زۆر سەختە و کەسێک شارەزا نەبێت نابێ بگەڕێت، چونکە پێ ترازانێک کارەسات دروستدەکات".  عەلی عوسمان، کە هاوژینی خوشکی هەڵکەوتە و لە هەولێرەوە چووە بۆ گەڕان بەدوای کوڕە خەزوورەکەیدا بە رووداوی گوت: " خەزوورم (باوکی هەڵکەوت)، پێشتر دوو کوڕی بەیەکەوە لەدەستداوە، ئێستا دۆخی زۆر خراپە و لە هەولێرەوە هاتووین بۆ ئەوەی سۆراخێکیان بزانین، بۆیە داوا لە سەرۆکی حکومەت و جێگری سەرۆکی حکومەت دەکەم هاوکاریمان بکەن".  رووداوەکە لەکاتێکدا بووە کە هەڵکەوت، چووەتە کەناری چەمەکە بۆ ئەوەی وێنە بگرێت، بەڵام کەوتووەتە ناو چەمەکەوە، دوای ئەوە کۆسار و دەروونیش بۆ رزگارکردنی، خۆیان هەڵداوەتە ناو چەمەکەوە و ئێستا هەرسێکیان بێسەروشوێنن.  ئەو چەمەی ئەو سێ کەسە تێیدا بێسەروشوێن بوون، ناوی چەمی قەشانە. ساڵی ٢٠٢١ یش لە هەمان جێگە رووداوێکی خنکان هەبووە.  شەوی رابردوو، دیار ئیبراهیم، بەڕێوەبەری بەرگریی شارستانیی سلێمانی بە تۆڕی میدیایی رووداوی راگەیاند، تیمەکانی بەرگریی شارستانی لە هەوڵدان بۆ دۆزینەوەی ئەو کەسانە: "تاوەکو ئێستاش نازاندرێت خنکاون یان رزگاریان بووە. "