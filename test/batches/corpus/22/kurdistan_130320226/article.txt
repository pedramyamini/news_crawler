هێرشە مووشەکییەکە زیانی بە چەند ماڵ و باڵەخانەیەک گەیاند و هاونیشتمانییەکیش بەو هۆیەوە بریندار بوو. زریان وەزیر، برینداری هێرشە مووشەکییەکەی سەر هەولێرە و شۆفێری تەکسییە، ئەو بە تۆڕی میدیایی رووداوی گوت، "لەڕێگەبووم بەرەو ماڵەوە و لە کار دەگەڕامەوە، لەنێو ئەو باخانە دەنگێکی بەرزهات، هەوایەکی بەهێز هات و لە جامی ئۆتۆمبێلەکەمیدا، جامەکە شکا و پارچەکانیم بەرکەوت، هاتمە خوارەوە و ئۆتۆمبێلەکەمم جێهێشت و چووومە لای پاسەوانەکانی ئەو ناوچەیە، لەو کاتە بوو دەنگێکی دیکەی بەرز هات و دوای ئەو بۆ جاری سێیەم دەنگێکی دیکەش هات. "  دوای هێرشەکە و کۆنترۆڵکرنی دۆخەکە، هاتووچۆ لەنێو هەولێر ئاسایی بووەوە. ئومێد خۆشاو، پارێزگاری هەولێر، باسی لەوە کرد، "ئێمە لە نزیک کۆنسوڵخانەی ئەمریکا لە هەولێر قسە دەکەین کە بە دڵنیاییەوە ئەو شوێنە ئامانج بووە، زۆرینەی ئەو دەنگانەشی بیستراوە هەر لە نزیک کۆنسوڵخانەکە بووە، ئەوانیش هیچ زیانێکی گیانییان نەبووە، هەرێمی کوردستان و هەولێر بە تایبەتی ئامانجی تیرۆریستانە، ئێستا و ئایندەش تیرۆریستان ئامانجەکانیان ناپێکن. "  هێرشەکە بۆ ماوەیەک شڵەژانی لە دەورووبەری بینا نوێییەکەی کۆنسوڵخانەی ئەمریکا لە هەولێر درووستکرد، بەڵام شڵەشانێکی کاتی. دانیشتوویەکی گوندی شەوەکی هەولێر ئاماژەی بەوە کرد، "دەنگی هات و هاتمە دەرەوە گوتم هەورە، کە سەیرمکرد لە دەورووبەری هەولێر ئاگر بەرزدەبوویەوە، جاری دووەم لە نزیکی ئێمەیدا، لەنزیک بازگەی شاوێس، بە منداڵەکانم گوت هەستن لە هەولێر درا، تاوەکو ٩ جار ئێمە ئاگاداربووین. "  لە سەرەتای ٢٠٢٠ و دوای کوژرانی قاسم سولەیمانی، فەرماندەی پێشووی سوپای قودسی ئێران و ئەبو مەهدی موهەندیس، جێگری سەرۆکی دەستەی حەشدی شەعبی عێراقی لەلایەن ئەمریکاوە، ئەوە ٩ یەمین جارە هێرش دەکرێتە سەر هەولێر، کە ئامانجەکان بنکەی هاوپەیمانان و کۆنسوڵخانەی ئەمریکا بووە لە شارەکەدا.