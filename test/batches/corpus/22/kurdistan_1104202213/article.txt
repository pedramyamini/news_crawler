کچە خوێندکارێک باس لەوە دەکات کە ئامادەکردنی خوانی بەربانگ کاتێکی زۆری دەوێت، بۆیە ئامادەکردنی خوانی بەربانگ بەم شێوەیە بۆ ئەوان باشە.  نیهاد میقداد، خوێندکار دەڵێت، ئەوان سێ کەسن و برنج و قەل و نیسکیان پێدراوە، نزای خێریش بۆ ئەو کەسە دەکات کە خوانی بەربانگەکەی بۆ دابینکردوون.  بەشێک لە خێرخوازانی زاخۆ کە نایانەوێت ناویان ئاشکرا بکریت، خەرجیی پرۆژەی ئامادەکردنی بەربانگیان بۆ خوێندکاران بۆ مانگی رەمەزان لەئەستۆ گرتووە.  مەلا ئیدریس عەبدولڕەحمان، رێکخەری پرۆژەکە دەڵێت، خێری ئەو کەسەی بەربانگ ئامادە دەکات وەکو خێری ئەو کەسەیە کە بەڕۆژووە و بەشداری لە خوانی بەربانگەکە دەکات، بەبێ ئەوەی لە خێری رۆژوەوان کەم ببێتەوە، ئیدی خێرەکەش خورمایەک بێت یان قەترە ئاوێک بێت وەکو یەکە، خوێندکارانیش بەو شێوەیە کاتیان بۆ دەگەڕێتەوە بۆ خوێندن و پشوودان.  ئەو خوێندکارانەی رۆژانە خوانی بەربانگیان بۆ دابیندەکرێت، خەڵکی ئیدارەی زاخۆ نین، بەڵکو خەڵکی پارێزگەکانی دهۆک، هەولێر، سلێمانی، کەرکووک و هەڵەبجەن.  دلشێر ئەحمەد، سەرپەرشتیارێکی پرۆژەکە ئاماژە بەوە دەکات، تاوەکو دابەشکردنی خواردنەکە تەواودەبێت دەوەستن و هەر خوێندکارێک خواردنی بەرنەکەوت، پاسیان بۆ دەگرن و دەیانبەنە خواردنگەیەک خواردنیان پێدەدەن و دواتریش دەیانبەنەوە بۆ شوێنی خۆیان.  لە زانکۆی زاخۆ چوار ساڵە لەلایەن خێرخوازانی دەڤەرەکەوە، لە رەمەزاندا خوانی بەربانگ بۆ بەشە نێوخۆییەکان دابیندەکرێت.