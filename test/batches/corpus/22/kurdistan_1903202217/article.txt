عەلی رەئووف، بەڕێوەبەری گشتیی گەشتوگوزاری سلێمانی لە کاتی بەشداریکردن لە بەرنامەی "بەکاتی سلێمانی"ی رادیۆی رووداو کە ئاسۆ سەراوی پێشکێشی دەکات رایگەیاند، "حکومەتی هەرێمی کوردستان تیمی پێکهێناوە بۆئەوەی پرۆژەی گەشتیاریی دووکان بگاتە قۆناخی کۆتایی و گرێبەستی کۆتایی بکات لەگەڵ کۆمپانیاکانی کەرتی تایبەتدا کە گرووپی کۆمپانیاکانی فارووق جێبەجێی دەکات. ئێستا لە قۆناخی کۆتایی ئامادەکردنی رەشنووسی گرێبەستەکەداین".  پرۆژەی گەشتیاریی دووکان لەسەر رووبەری ٤٠٠٠ دۆنم زەوی دروستدەکرێت. چەندین تەلەفریک، هۆتێل و رێستۆرانتی تێدایە.  بەڕێوەبەری گشتیی گەشتوگوزاری سلێمانی گوتی، "پێشبینی دەکەم پرۆژەکە لە چەند مانگی داهاتوودا بچێتە بواری جێبەجێکردنەوە. دەیان هەزار هەلی کار بۆ ئەندازیاران و دەرچووانی گەشتیاری دەڕەخسێنێت. ئومێدەوارین تاوەکو ناوەڕاستی ئەمساڵ قۆناخە یاساییەکانی تەواو ببن و بەردی بناخەی دابنرێت".  پارێزگای سلێمانی یەکێکە لەو پارێزگایانەی بە شوێنی گەشتیاریی سرووشتی دەوڵەمەندە. لە هەموو بۆنە ئایینی و نیشتمانییەکاندا گەشتیار روو لە شارەکە دەکەن.  عەلی رەئووف ئاماژەی بەوەش کرد، "ئێمە زیاتر لە هەزار و ٦٠٠ شوێنمان لە هۆتێل، مۆتێل، کافتریا، فاستفوود، رێستۆرانت، سەیرانگە، گوندی گەشتیاری و کابینەی گەشتیاری هەیە کە مۆڵەتی گەشتیارییان هەیە".  کەرتی گەشتیاری پیشەسازییەکی بێدووکەڵە، سەرچاوەیەکی گرنگی داهاتە بۆ حکومەت و هاووڵاتی.  بەڕێوەبەری گشتیی گەشتوگوزاری سلێمانی گوتی، "چاوەڕوان دەکەین حکومەت ئاسانکاری لە رێنوێنییەکاندا بکات، رسوومات و باج لەسەر هاووڵاتی و کاسبکاران کەمبکرێنەوە بۆئەوەی گەشتیاری زیاتر بێن. ئەم کەرتەی ئێمە لەلایەن حکومەتی هەرێمی کوردستانەوە هیچ بودجەیەکی بۆ تەرخان نەکراوە، ئەوەیش بەهۆی ئەو قەیرانە یەک لەدوای یەکانەی روویان لێمان کردووە".  ئەو بەڕێوەبەرە گشتییە جەختی لەوە کردەوە کە پێویستە حکومەت ئاسانکاری بۆ ئەو وەبەرهێنەرانە بکات کە کار لە گەشتیاریدا دەکەن، کاتێک وەبەرهێنێک دەیەوێت پرۆژەیەکی گەشتیاری بکات، ساڵ و نیوێکی پێدەچێت تاوەکو رەزامەندی وەردەگرێت.  بەپێی ئاماری بەڕێوەبەرایەتیی گشتیی گەشتوگوزاری سلێمانی، لە چەند رۆژی رابردوودا نزیکەی ٢٠ هەزار گەشتیار چوونەتە ئەو پارێزگایە و پێشبینی دەکەن بۆ رۆژانی نەورۆزی ئەمساڵ بگاتە سەرووی ١٠٠ هەزار گەشتیار. لە سەرەتای ئەمساڵیشەوە بەپێی ئامارێکی نافەرمی، زیاد لە ٢٠٠ هەزار گەشتیار چوونەتە پارێزگاکە.