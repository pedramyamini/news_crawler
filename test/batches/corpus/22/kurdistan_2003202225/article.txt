ئەمڕۆ یەکشەممە ٢٠ - ٣ - ٢٠٢٢ مەلا بەختیار، ئەندامی ئەنجوومەنی باڵای سیاسی و بەرژەوەندییەکانی یەکێتیی نیشتمانیی کوردستان بابەتێکی لە هەژماری خۆی لە تۆڕی کۆمەڵایەتیی فەیسبووک بڵاوکردەوە و تێیدا باسی کەرکووک و ساڵڕۆژی رزگارکردنی شارەکە لە دەستی دەسەڵاتی بەعس دەکات و رەخنەش لە یەکێتیی نیشتمانیی کوردستان و پارتی دیموکراتی کوردستان دەگرێت و دەڵێت، " ٢١/٣ یەكەم رۆژی نەورۆز یادی ٣١ ساڵەی راپەڕینی كەركووكە؛ لەدوای رووخاندنیشەوە، هەتا ١٦ی ئۆكتۆبەر رزگاركرا بوو! پێشەكی پیرۆزبایی ئەم جەژنە ویژدانییەی نەتەوەی كورد لە هەموو كوردێكی ئازادیخواز دەكەم لە هەر كوێیەكی دونیا بن. دڵنیام ئەمساڵیش، دۆخەكە گۆڕانكارییەكی ئەوتۆی دڵخۆشكەری تێدا بەدینایەت! بۆیە تەنها دەڵێم: ئومێدەوارم هۆشیارتر و خۆڕاگرتبین بەرامبەر نەهامەتییەكان، ئاسۆی خەباتیش روونە. "  لەبارەی رووداوەکانی کەرکووک، مەلا بەختیار دەچێتە سەر دۆخی شارەکە لە قۆناخی راپەڕین و دوای رووخانی دەسەڵاتی بەعس لە ساڵی ٢٠٠٣ و دەڵێت: "لە قۆناخی راپەڕیندا رەخنەكان زیاتر لەسەر بەرنامەی شێواوی رزگاركردنی شارەكە و نەبوونی ستراتیژیی عەسكەری پاراستنی بوو. بۆیە، عێراق توانیی بەئاسانی داگیری بكاتەوە، بەڵام لەدوای رووخاندنەوە، یەكێتی بەرنامەیەكی تۆكمەی بۆ دەركردنی تەعریب هەبوو، بەرنامەكەش وابوو، كە دەوروبەری شارەكان لە تەعریب پاك بكرێتەوە. هەتا تەعریبەكانی ناو شارەكان پشتوێنی بەرگرییان نەمێنێ و بەئاسانی لە شارەكان بۆ شوێنی باو و باپیرانیان دووربخرێنەوە. "  ئەندامەکەی ئەنجوومەنی باڵای سیاسی و بەرژەوەندییەکانی یەکێتی کە ماوەیەکە رەخنە لە ئەدای سیاسیی حیزبەکان و بەتایبەت یەکێتی و پارتی دەگرێت و چەند جارێکیش بە راشکاوی باسی لە کەمتەرخیی بەرامبەر بە هاونیشتیمانییان کردووە، لە گوتارەکەیدا دەڵێت، "بەندە.. تاقە ئەندامی سەركردایەتی بووم، لەسەر ئەو بەرنامەیە بۆ دەركردنی تەعریب، لە خانەقین و دەوروبەری، لەگەڵ هەڤاڵانی تر لە فەرماندە، پێشمەرگە، كادری سیاسی و ئیداری دانراین، بە هەموومان (٦٠٠) پێشمەرگە دەبووین. (٨٠) چەكی زیادەمان پێدرا، لەگەڵ (٨) هەزار دۆلار و بەس. بڕیارەكەشمان وەكو خۆی، لە دێهاتەوە جێبەجێكرد. شارەكەشمان پاككردەوە، تێكڕا (٥٤) هەزار تەعریبمان (تەعریب ئاوای!!) خانەقین كرد. "  لە درێژەی گوتارەکەیدا، مەلا بەختیار دەڵێت، پرسیاری مێژوویی ئەو ئەوەیە:  "یەكەم: چەند ئەندامی مەكتەبی سیاسی و سەركردایەتی و فەرماندە نێردرانە كەركووك و دەوروبەری؟! دووەم: بەپێی زانیاری كە لە سەرۆك مام جەلالم بیستووە، (٥٠٠) چەك و نیو ملیۆن دۆلار بۆ سەرخستنی بەرنامەی كەركووك دابینكراوە. سێیەم: دەی بۆچی نەیانتوانی بە هەزاران پێشمەرگە و سەدان چەكی زیادە و سەدان هەزار دۆلارەوە نیوەی ئەركەكانیان لە كەركووك جێبەجێ بكەن؟ لە داقووقەوە هەتا دووز خورماتوو، بەشێکی دەوروبەری لە تەعریب پاککرایەوە. كەركووك و دەوروبەری، هەزار مەخابن.. لەبەر گەلێ هۆكاری تاڵانی و كاری نابەجێ و ناكۆكی نێوان یەكێتی و پارتی، هەفتەی یەكەمی دوای رزگاركردنی كەركووك لەدەستدرا. شارەكە و گەڕەكە عەرەبنشینەكان دەستیان لێنەدرا.. دوای ئەوە ئەمریكییەكان لەژێر گوشاری عەرەب، هاتنە مەیدان و رێیان لەدەرپەڕاندنی تەعریب گرت. "  لە کۆتایی گوتارەکەیدا لەبارەی کەرکووک، مەلا بەختیار دەڵێت، "ئیتر لەدوای ئەو دۆخەوە ساڵ بەساڵ خۆزگەمان بەپار.. هەتا لە (١٦)ی ئۆكتۆبەر پارێزگاكە لەدەستدرا. كە پێمانوایە، نە دۆخی دوای رووخاندنی بەعس بەم نزیكانە دێتەدی، نە دۆخی پێش (١٦)ی ئۆكتۆبەریش، بەئاسانی هەڵدەكەوێتەوە..! تەنها مەگەر دۆخێكی وەكو دوای روخاندنی سەدام بڕەخسێتەوە. ئەویش ئەگەر بەهۆی ناكۆكی یەكێتی و پارتییەوە لەدەست نەدرێتەوە..!! "