بەپێی راگەیێندراوی سەرۆکایەتیی هەرێمی کوردستان، به‌يانيى رۆژی سێشه‌ممه ١٢ - ٠٤ - ٢٠٢٢ نێچيرڤان بارزانى، سه‌رۆكى هه‌رێمى  كوردستان پێشوازىی له كارێل كۆرتانێك، كۆنسوڵى گشتيى نوێی كۆمارى  چيك له هه‌رێمى كوردستان كرد.   له ديدارێكدا سەرۆکی هەرێمی کوردستان وێڕاى پيرۆزبايى بۆ ده‌ستبه‌كاربوونى، هيواى  سه‌ركه‌وتنى بۆ کۆرتانێک خواست و هه‌موو هاريكارى و پشتگيرييه‌كى بۆ سه‌رخستنى  ئه‌ركه‌كه‌ى ده‌ربڕى و خواستى هه‌رێمى كوردستانى بۆ بره‌ودان به په‌يوه‌ندييه‌كانى  له‌گه‌ڵ كۆمارى چيك دووپات كرده‌وه. هه‌روه‌ها نێچیرڤان بارزانی سوپاسى پشتگيرى و يارمه‌تييه‌كانى  كۆمارى چيكى بۆ هه‌رێمى كوردستان له شه‌ڕى دژى داعش له چوارچێوه‌ى هاوپه‌يمانيى نێوده‌وڵه‌تيدا كرد.   كۆنسوڵى گشتيى نوێی كۆمارى چيك دووپاتىكردووەتەوە كه " وڵاته‌كه‌ى به بايه‌خه‌وه له په‌يوه‌ندييه‌كانى له‌گه‌ڵ هه‌رێمى كوردستان ده‌ڕوانێت و  هه‌موو هه‌وڵه‌كانى ده‌خاتەگه‌ڕ بۆ بره‌ودان به په‌يوه‌ندييه‌كان و فراوانكردنى  بواره‌كانى هاريكاريى نێوانيان. "  په‌يوه‌ندييه‌كانى هه‌ولێر - به‌غدا، پێكه‌وه‌ژيان و لێبورده‌يى له هه‌رێمى كوردستان،  ده‌رفه‌تى كار و وه‌به‌رهێنانى چيكى له هه‌رێمى كوردستان، دوايين پێشهاته‌كانى  دۆخی سياسی له عێراق، دۆخى شه‌ڕ له ئۆكراينا و لێكه‌وتە و پێشهاته‌كانى  ناوچه‌كه به‌گشتى، چەند تەوەرێکی ديكه‌ى ديداره‌كه بوو.