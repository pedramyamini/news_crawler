سەرچاوەیەک لە پۆلیسی بازیان، ئەمڕۆ سێشەممە، ١٥ی ئاداری ٢٠٢٢ بە تۆڕی میدیایی رووداوی گوت: "ئێواری دوێنێ مامۆستایەک بەناوی ئەحمەد رەسووڵ مامۆستا و رێنماییکاری لە قوتابخانەی لاسی بنەڕەتی لە شارۆچکەی بازیان، خۆی خنکاند و رووداوەکەش بۆ کەسوکارەکەی شۆک بووە".  مامۆستا کامەران سدیق ئیبراهیم، بەڕێوەبەری قوتابخانەی لاسی بنەڕەتی بەنیگەرانییەوە باسی لەو رووداوە کرد و گوتی: "ئەوە بۆ من هەرگیز باوەڕپێکراو نەبوو".  مامۆستا و رێنماییکاری پەروەردەیی ئەحمەد رەسووڵ، لە دایکبووی ساڵی ١٩٨٦ بووە، لە ناوچەیەکی شارباژێر لەدایکبووە، بەڵام ماوەیەکی زۆرە لەبازیان لەگەڵ خانەوادەکەی دەژیا، ئەو ژیانی هاوژینی پێکهێنابوو و خاوەنی چوار منداڵە، کوڕێک و سێ کچ.  بەڕێوەبەری ئەو قوتابخانەیەی کە مامۆستا ئەحمەد رەسووڵ دەوامی تێدا دەکرد، کە ماوەی ١٢ ساڵ دەبێت هاوڕێ بوون، بە تۆڕی میدیایی رووداوی گوت: "پیاوێکی گەشبین و رووخۆش بوو، هەمیشە خزمەتکار و بە پلان، لە خزمەتکردنی قوتابیان و قوتابخانەدا زۆر بێدرێخی بووە، ئەو هێندە بەقەناعەت بوو تەنانەت هەموو جارێ دەیگوت خاوەنی کەم بێت یان زۆر پێی قایلە، مامۆستا ئەحمەد تەواو بە ئیرادە بوو، تەنانەت باسی پلانی ساڵی داهاتووشمان پێکەوە کردبوو".  مامۆستا کامەران سدیق ئیبراهیم ئەو قسانەشی وەکو رەتکردنەوەیەک بۆ ئەو دەنگۆیانە کرد، کە گوایە ئەو مامۆستایە بەهۆی هەژارییەوە خۆی خنکاندووە.