ئه‌حمه‌د عه‌لى، زوڕناژەنە و بە تۆڕی میدیایی رووداوی گوت، "ئەوە ٢٠٠ ساڵە بنەماڵەکەمان ئەو کارە دەکەن، ئەو کارەمان لە باوک و باپیرانمانەوە بۆ ماوەتەوە، ئێستا ناوبانگێکی باشمان هەیە و خەڵک بۆ یاد و بۆنەکان بانگهێشتمان دەکەن. "  ئەو خێزانە خەڵکی قامشلۆی رۆژئاوای کوردستانن و بەهۆی خراپی دۆخی ناوچەکانیانەوە و نەبوونی هەلیکار، ماوەیەکە لە هەرێمی کوردستان نیشتەجێن. ١٠ کەسی ئەو خێزانە لە رۆژانی بەهار و نەورۆزدا دەچنە شوێنە گەشتیارییەکان و دەهۆڵ و زوڕنا بۆ خەڵک دەژەنن.   تەیم ئەحمەد، یەکێک لە ئەندامانی خێزانەکەیە و دەهۆڵژەنە، ئەو باسی لەوە کرد، "جۆرەها شێوازی میوزیک بەکاردەهێنین و شارەزاییەکی باشمان هەیە، بەپێی خواستی خەڵک دەهۆڵ دەژەنین، شێخانی هەیە خەڵک لەبەری هەڵدەپەڕێ، هەروەها هەڵپەڕکێی کورمانجیمان هەیە و شێوازی دیکەشمان هەن. "  ئەندامانی ئەو خێزانە لەناو سەیرانچییەکاندا دەگەڕێن و خەڵک داوایان دەکەن بۆ ئەوەی کەمێک دەهۆڵ و زوڕنایان بۆ بژەنن، لەبەرامبەر ئەوەدا، ئەوان بەو شێوەیە بژێویی ژیانیان دابین دەکەن.  فەخرەدین عەلی، زوڕناژەن ئاماژەی بەوە کرد، " ١٠ خولەک ئێمە دەهۆڵ و زوڕنا لێدەدەین، لەبەرامبەر ئەوەدا لەنێوان ٥٠ تاوەکو ١٠٠ هەزار دینار وەردەگرین، ئەوە سەرچاوەیەکی باشە بۆ ئێمە. "  ئەو خێزانە دانیشتووی کەمپی دۆمیزن لە سنووری پارێزگای دهۆک.