شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە رادیۆی رووداوی راگەیاند، "ئەوەندەی من ئاگاداربم، کاک ئاوات باری تەندروستیی باش نییە و مۆڵەتی وەرگرتووە. وەزیری دارایی روونکردنەوەی دابوو، بەپێی ئەو روونکردنەوەی بێت ئاگاداری هەموو وردەکارییەکانی داهات نییە".  ئەو گوتەیەی ئەندامەکەی ژووری پەیوەندییە دیپلۆماسییەکانی گۆڕان لە کاتێکدایە کە مەسرور بارزانی، سەرۆکی حکومەتی هەرێمی کوردستان ئاماژەی بەوە کرد، "داوا لە وەزیری دارایی دەکەم لەسەر داهاتی سلێمانی روونکردنەوە بدات". شوناس شێرکۆیش گوتیشی، "من نازانم ئەو بۆ قسە ناکات".  بڕیار بوو لە مانگی شوباتی ٢٠٢٢ دا بزووتنەوەی گۆڕان کۆنفرانسی نیشتمانی سازبکات و تێیدا رێکخەری گشتیی بزووتنەوەکە هەڵبژێردرێت و سیاسەت و نەخشەڕێی بزووتنەوەکە دابڕێژرێتەوە، بەڵام تاوەکو ئێستا نەکراوە.  ئەو ئەندامەی ژووری پەیوەندییە دیپلۆماسییەکانی بزووتنەوەی گۆڕان باسی لەوە کرد، "لیژنەی ئامادەکارییەکانی کۆنفرانسی نیشتمانیی بزووتنەوەی گۆڕان بەردەوام لە کۆبوونەوەدایە و خەریکی ئامادەکارییەکانە بۆئەوەی کۆنفرانسی نیشتمانی بکرێت. تاوەکو ئێستا هیچ رۆژێک دیارینەکراوە. چاوەڕێین هەموو لیژنەکان ئامادەکارییەکانیان تەواو بکەن، ئەو کاتە جڤاتی نیشتمانی رۆژێک دیاری دەکات".  بە گوتەی شوناس شێرکۆ، تاوەکو ئێستا هیچ گفتوگۆیەک لەسەر گۆڕینی پێکهاتە (هەیکەل)ی بزووتنەوەی گۆڕان نەکراوە و ئەوە بابەتێکە لە کۆنفرانسی نیشتمانیدا دەتوانرێت بڕیاری لەبارەوە بدرێت.  باس لەوە دەکرێت کە بزووتنەوەی گۆڕان دەیەوێت لە حکومەتی هەرێمی کوردستان بکشێتەوە. ئەوەیش لەبەر ئەوەی لە هەڵبژاردنی پەرلەمانی عێراقدا شکستیان هێنا و هیچ کورسییەکیان نەبردەوە کە هۆکارەکەی بۆ بەشداربوونیان لەو حکومەتە دەگێڕنەوە.  ئەندامەکەی ژووری پەیوەندییە دیپلۆماسییەکانی بزووتنەوەی گۆڕان دەڵێت، "تاوەکو ئێستا لەناو حکومەتداین و هەر بڕیارێکی کشانەوەیش دەبێت جڤاتی نیشتمانی کۆبوونەوەی تایبەتی بۆ بکات و بڕیاری یەکلایی بدات. تاوەکو ئێستایش من وەکو خۆم هیچ بڕیارێکم بۆ کشانەوە لە حکومەت نەبیستووە".  لەبارەی دۆخی ئێستا هەرێمی کوردستانیشەوە ئەو بەرپرسەی گۆڕان ئاماژەی بەوە کرد، "ئەگەر بارودۆخەکە بەم جۆرە بەردەوام بێت، داهاتوویەکی نادیار چاوەڕێی خەڵکەکە دەکات. هەنگاوەکانی چاکسازی بەو جۆرە ناڕۆن کە پێویستن. ئێمە نە لە دۆخی سلێمانی نە لە دۆخی هەولێر و نە لە دهۆک رازی نین".  لەبارەی هەڵبژاردنی پەرلەمانی کوردستانیشەوە شوناس شێرکۆ جەختی لەوە کردەوە کە پێویستە لە کاتی خۆیدا و لە رەوشێکی ئارام و دیموکراسییانەدا بکرێت.