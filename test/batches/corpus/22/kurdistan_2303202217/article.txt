هاونیشتمانییەکی خەڵکی کۆیە بەناوی ئاکار پشتیوان، لە فەیسبووکی خۆی چەند وێنەیەکی بڵاوکردووەتەوە کە لە سۆشیاڵمیدیا دەنگدانەوەی هەبوو. لەبارەی چیرۆکی ئەو وێنانەوە پەیوەندیمان پێوەکرد و چیرۆکەکەی بەمشێوەیە باسکرد و گوتی: "رۆژی ٢١ - ٣ - ٢٠٢٢ لە یەکەم رۆژی نەورۆز پیاسەیەکی ناو بازاڕی کۆیەم کرد، کاژێر ١٣: ٣٠ خولەک بوو، شار چۆڵ بوو، کەس لە دەرەوە نەبوو، دووکانەکان هەموو داخرابوون، لەدوورەوە کەسێکم بینی، کە لەسەر عەرەبانەکەی دانیشتبوو. سەرنجی راکێشام، چوومەلای و دانیشتم و مۆبایلەکەم دەرهێنا، لێم پرسی ئاساییە وێنەیەکت بگرم؟ لە وەڵامدا گوتی ئاساییە و یەکسەر دەستیکرد بە قسەکردن".  ئاکار لەو پیاوەی پرسیوە بەم نەورۆزە و پشووەدا چی دەکەی لە دەرەوە؟ وەڵامی داوەتەوە و گوتویەتی: "هەموو دێیەک رێگایەکی هەیە، چوومەوە ماڵەوە و نانم خوارد و یەکسەر هاتمەوە بازاڕ". لێی پرسی باشە خۆ کەس لەدەرەوە نییە ئیتر کەسابەتی چی؟ ئەویش لە وەڵامدا گوتی: "رزق بە دەست خوایە".   ئەوەی زۆر سەرنجی ئاکاری راکێشاوە هۆگریی ئەو کەسە بوو بۆ عەرەبانەکەی، لە قسەکردنەکەی کەوتووەتە ستایشی عەرەبانەکەی و گوتی: "عەرەبانەکەمم نوێ کردووەتەوە و شیعرم لەسەری نووسیوە". بە گوتەی ئاکار شیعرەکانیشی لەبارەی هەژاری و دەستکورتییەوە بوون.  ئەو پیاوە بەتەمەنە ناوی ئاکۆ ئەحمەد حەمەدە و خەڵکی کۆیە پێیدەڵێن ئاکۆ پەپوولە.