شەوی ١٥ - ٠٣ - ٢٠٢٢ کاژێر ١٠ ـی شەو لە قەزای چەمچەماڵ لەڕێگەی ناوشوان چەند کەسێک تەقە لە هاووڵاتییەکی عەرەب دەکەن و دوای ئەوەی گەیێندرایە نەخۆشخانە دەستبەجێ گیانی لەدەستدا. لەوبارەیەوە ئاسایشی رۆژئاوای سلێمانی رۆژی سێشەممە ١٢ - ٠٤ - ٢٠٢٢ راگەیێندراوێکی بڵاوکردەوە و تێیدا هاتووە، "بە بڕیاری دادوەر، هێزەکانمان هەر پێنج تاوانبارەکەیان دەستگیر کردووە. "  بەپێی راگەیێندراوەکەی ئاسایشی رۆژئاوای سلێمانی، پێنج کەس بە ناوەکانی (م، ب، م)، (ب، ب، ع)، (ھ، ڕ، ع)، (ھ، ع، م) و (ک، م، م) بە تۆمەتی کوشتنی کەسێک بە ناوی (سەباح حەسەن خەڵەف) کە شۆفێری بارهەڵگر بووە دەستگیرکراون.  ئاسایشی رۆژئاوای سلێمانی لە راگەیێندراوەکەیدا ئاماژەی بەوەش کردووە، دوای رووداوەکە "دەستبەجێ هێزەکانمان لە بەڕێوەبەرایەتیی ئاسایشی رۆژئاوای سلێمانی کەوتنە کۆکردنەوەی زانیاری دەربارەی رووداوەکە، سەرئەنجام هەر پێنج تۆمەتبارەکە دەدۆزرێنەوە و بە بڕیاری دادوەری دادگەی لێکۆڵینەوە لە بەرواری ٧ - ٤ - ٢٠٢٢ لەلایەن هێزەکانمانەوە دەستگیردەکرێن و دەستبەسەر ئۆتۆمبێل و کەلوپەلەکانیاندا دەگیرێت. "  لە کۆتایی راگەیێندراوەکەیدا، ئاسایشی رۆژئاوای سلێمانی باسی لەوە کردووە، بە بڕیاری دادوەر و بەپێی مادەی ٤٠٦ لە یاسای سزادانی عێراقی تۆمەتبارەکان راگیراون و پەڕاوی لێکۆڵینەوەش بۆ رووداوەکە کراوەتەوە.