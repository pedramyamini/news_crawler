ئەمڕۆ چوارشەممە ٢٣ ى ئادارى ٢٠٢٢، نووسینگەى موقتەدا سەدر رایگەیاند؛ پەیوەندییەکى تەلەفۆنى لە سەرۆک بارزانییەوە پێگەیشتووە و تێیدا پیرۆزیایی پێکهێنانى کوتلەى زۆرینەى رزگاریی نیشتیمان و راگەیاندنى هەردوو بەربژێرى سەرۆککۆمار و سەرۆکوەزیرانى لێکردووە.  هاوکات بارەگاى بارزانی راگەیاند؛ لەو پەیوەندییە تەلەفۆنییەدا لەگەڵ موقتەدا سەدر، پێشهاتە نوێیەکانى عێراقیان تاوتوێکردووە و پیرۆزبایی لێکردووە بەبۆنەى راگەیاندنى کوتلەى زۆرینەى رزگاری نیشتیمان.  بارەگای بارزانى لە راگەیێندراوێکدا ئاماژەى بەوەداوە  هەردوولا بیروڕایان لەبارەى راگەیاندنى بەربژێرەکانى سەرۆککۆمار و سەرۆکوەزیران ئاڵوگۆڕکردووە.  هەر بەپێی دوو راگەیێندراوی دیکەی بارەگای بارزانی، هەر ئەمشەو چوارشممە، سەرۆک مەسعود بارزانی، لە رێگەی تەلەفۆنەوە قسەی لەگەڵ هەر یەک لە محەممەد حەلبوسی، سەرۆکى پەرلەمانى عێراق و خەمیس خەنجەر، سەرۆکیی هاوپەیمانى سەروەری کردووە و دەستخۆشی لە پێکهێنانی هاوپەیمانێتیی رزگاریی نیشتمانی لێکردوون کردوون و بە "هەنگاوێکی گرنگ"ی لە قەڵەم داوە و هیواشی خواست ئەو هەنگاوە ببێتە مایەی خێر و سەقامگیریی و بووژانەوە بەدیبهێنێت بۆ هەموو لایەک.   بەگوێرەى راگەیێندراوەکەى نووسینگەى موقتەدا سەدر، رێبەری رەوتەکە بە تەلەفۆن قسەی لەگەڵ هەریەک لە محەممەد حەلبوسی، سەرۆکى پەرلەمانى عێراق و خەمیس خەنجەر، سەرۆکیی هاوپەیمانى سەروەریى سوننەکان کردووە و پیرۆزبایی هەمان هەنگاوى لێکردوون.  ئەمڕۆ چوارشەممە ٢٣ ى ئادارى ٢٠٢٢، حەسەن عەزارى، سەرۆکى فراکسیۆنی سەدری لە پەرلەمانى عێراق لە کۆنگرەیەکى رۆژنامەڤانیدا لە بەغدا، رێبەر ئەحمەدى وەک بەربژێر بۆ پۆستى سەرۆککۆمار و محەممەد جەعفەر سەدرى وەک بەربژێر بۆ پۆستى سەرۆکوەزیران راگەیاند و لەگەڵ فراکسیۆنى پارتى دیموکراتى کوردستان و هاوپەیمانى سەروەرى وەک کوتلەى زۆرینە خۆى ناساند.  رێبەر ئەحمەد، بەربژێری پارتی دیموکراتی کوردستان بۆ پۆستی سەرۆککۆماری عێراق رۆژی چوارشەممە لەبارەی بەربژێرکردنی بۆ ئەو پۆستە لە هەژماری خۆی لە تویتەر رایگەیاند، "شەرەفمەندبووم بەوەی ئەمڕۆ لەلایەن هاوپەیمانیی رزگارکردنی نیشتمان وەکو بەربژێری سەرۆککۆمار متمانەم پێدرا، بەڵێندەدەم لەپێناو بەرژەوەندییە باڵاکانی وڵات کار بکەم بۆ دامەزراندنی بناخەی دەوڵەتێکی دامەزراوەیی مۆدێرن کە ئاواتی هاووڵاتییانە. "  بڕیارە ٢٦ ى ئادار پەرلەمانى عێراق بۆ هەڵبژاردنى سەرۆککۆمار کۆببێتەوە، ٤١ کەس خۆیان بۆ ئەو پۆستە بەربژێر کردووە، دیارترینیان بەرهەم ساڵح، بەربژێرى یەکێتى نیشتیمانى کوردستان و رێبەر ئەحمەد، بەربژێرى پارتى دیموکراتى کوردستانن.