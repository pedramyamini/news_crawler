ئیبراهیم هرووری، جووتیار دەڵێت، "دەنگی تەقینەوە هات و خانووەکەمان هەژا، هاوژینەکەم دەستی بە گریان و هاوار کرد، گوتم مەگری، خودا یەکە و مردنیش یەکجارە".  لە چەند رۆژی رابردوودا تورکیا دەوروبەری گوندی هرووری تۆپباران کردووە، یەکێک لە تۆپەکان بەر خانوویەک کەوتووە. خانووەکە جێگەی مانەوەی دوو مامۆستایە بە ناوەکانی عەزیزا و فلان، یەکێکیان خەڵکی دێرەلووک و ئەوی دیکەشیان خەڵکی سەرسنکە، لە گەرمەی خەودا بوون کاتێک تۆپبارانی دەوروبەری گوندەکە کراوە.  عەزیزا عوسمان، مامۆستا دەڵێت، "زانیم تۆپ بەر ماڵەکەمان کەوت، بەڵام نەمزانی بەر کوێ کەوتووە، لە خەو هەستاین و هاتینە هۆڵەکە، بەڵام نەمانزانی بەو نیوە شەوە بۆ کوێ بچین، نەمانوێرا بنووین و زۆر ترساین".  تاوەکو ئێستا زیانی تۆپبارانەکان تەنیا ماددی بوون، زیان بەر خانووی گوندەکان کەوتووە، گوندەکەش مەترسیی چۆڵبوونی لەسەرە.  رێڤینگ هرووری، سەرۆکی لیژنەی پێشمەرگە لە پەرلەمانی کوردستان دەڵێت، "ئێمە هەوڵی گەورەمان داوە کەناڵی پەیوەندی لە حکومەتی هەرێمی کوردستان لەگەڵ حکومەتی تورکیا ئەم بۆردوومانە بێمانایانە راگرن و وەکو حکومەت هەنگاو بنێن بەڵکو ئاسایشی ئەم خەڵکە بپارێزن".  ئێستا ٢٠ خێزان لە گوندەکە ماون، مانەوەشیان لەسەر ئارامبوونی رەوشی گوندەکە وەستاوە؛ بە بەردەوامیی رەوشەکە بەو شێوەیەی ئێستا، لەوانەیە لە رۆژانی داهاتوودا بەرگەنەگرن و گوندەکەیان جێبهێڵن.