عیمران ئیسلام لەو ماوەیەدا هیچ کات مووچەکەی دوانەکەوتووە، بەڵام ئەم مانگە گومانی بۆ دروستبووە لەوەی کە مووچەکەی لەکاتی خۆیدا بدرێت و بە تۆڕی میدیایی رووداوی گوت، "تاوەکو ئێستا هەموو سەری مانگێک مووچەکەمان وەردەگرت، بەڵام هێشتا مووچەی مانگی سێمان وەرنەگرتووە، لە کاتێکدا چەند رۆژێک بەسەر وادەکەی تێپەڕبووە، شتێکمان گوێ لێبووە کە چەند مانگێکە کۆمپانیا پارە لە حکومەت وەرناگرێت، ئەگەر ئەوها بێت ئێمەش ناتوانین بەردەوامی بە کارەکانمان بدەین، ئەوە رەمەزانە و خێزانەکەم پێویستیی بە پارەیە بۆیان بنێرمەوە. "  کۆمپانیای ئەرتووش پارەی هەشت مانگی هەڵگرتنەوەی پاشماوەی زبڵ و خاشاکی دهۆک و چوار مانگی سێمێلی لە حکومەت وەرنەگرتووە و باس لەوە دەکەن، توانا داراییەکانیان تاوەکو جەژنە، دوای ئەوە ئەگەر پارەیان بۆ خەرج نەکرا کە چوار ملیار و ٨٠٠ ملیۆن دیناریان لای حکومەتە، ناتوانن درێژە بە کارەکانیان بدەن.   بەدرخان عەبدولعەزیز، بەڕێوەبەری کۆمپانیای ئەرتووش بە روودای گوت، "کار دەکەین تاوەکو جەژن، ئەگەر هیچ چارەسەرێک نەکرا بە یەکجاری کارەکانمان رادەگیرێت، ئەوە کۆمپانیا نییە کارەکانی رادەگرێت، بەڵکو بەهۆی نەبوونی توانا داراییەکانمانە کە ناتوانین بەردەوام بین، چونکە ئێمە خەرجی رۆژانەمان هەیە وەکو شۆفێر، گاز و عەلاگە و شتی دیکەش. "  سەرۆکایەتیی شارەوانیی دهۆک داواکارییەکانی کۆمپانیاکە بە رەوا دەبینێت و دەڵێن، دوو جار بە فەرمی داواکارییەکانیان گەیاندووەتە وەزارەتی شارەوانی و گەشبینن کە کێشەکانیان چارەسەر بکرێت.   ئیسماعیل مستەفا، گوتەبێژی سەرۆکایەتیی شارەوانیی دهۆک بە رووداوی راگەیاند، "ئێمە لە هەوڵدانی بەردەوامداین بۆ ئەوەی ئەو کێشەیە چارەسەر بکرێت و پشتگیریی دارایی کۆمپانیاکە بکرێت، بۆ ئەوەش ئێمە دوو نووسراوی فەرمیمان داوەتە وەزارەتی شارەوانی و گەشتوگوزار، یەکێکیان لە رێککەوتی ١١ - ١١ - ٢٠٢١ و ئەوی دیکە لە ١٦ - ٠٢ - ٢٠٢٢. لەو بڕوایەدام ئەم کێشەیە چارەسەر دەبێت و خەڵكی دهۆکیش دڵنیا دەکەینەوە کە هەمیشە دهۆک بە خاوێنی دەمێنێتەوە. "  وەزارەتی شارەوانی و گەشتوگوزاری هەرێمی کوردستان رایگەیاند، سەرۆكی حكومەتی هەرێمی کوردستان نزیکەی شەش ملیار دینار بۆ چارەسەركردنی خۆڵ و خاشاكی دهۆك خەرج دەكات.  بەپێی راگەیێندراوی وەزارەتی شارەوانی و گەشتوگوزار، مەسرور بارزانی، سەرۆكی حكومەتی هەرێمی كوردستان رەزامەندیی داوە لەسەر خەرجكردنی بڕی پێنج ملیار و ٨٧٤ ملیۆن و ٣٧٢ هەزار دینار بۆ پرۆژەی خاوێنکردنەوە و داپۆشینی خۆڵ و خاشاکی پارێزگای دھۆک، گوژمەكەش لەسەر بودجەی ئاسایی سەرۆکایەتیی شارەوانیی دھۆک خەرج دەکرێت.  کۆمپانیای ئەرتووش ١٥ ساڵە لە ناوەندی قەزای دهۆک کار دەکات و رۆژانە نزیکەی ٨٠٠ تۆن پاشماوەی زبڵ و خاشاک کۆدەکاتەوە، لەبەرامبەر ئەوەدا ساڵانە ٥ ملیار و ٨٠٠ ملیۆن دینار لە حکومەت وەردەگرێت.