ئرینا رۆسلانۆڤنا بە رووداوی گوت، "بۆ دڵنیابووەنەوە لەوەی پارەکە دەگاتە شوێنی خۆی دەتوانن یارمەتییەکانیان بخەنە نێو کارتەکانەوە لەسەر کارتەکە ناو و تەلەفۆن و ئیمەیڵ و ناونیشانیان بنووسن، ئێمەش پەیوەندیان پێوەدەکەین و هەموو بەڵگەی ناردنی دەرمانەکانیان بۆ دەنێرین. "  ئرینا لەگەڵ دوو هاوڕێیدا پێکەوە هەڵمەتەکەیان راگەیاندووە. محەممەد پزیشکێکی عێراقییە، نزیکەی ١٥ ساڵ لە ئۆکراینا ژیاوە و پێنج رۆژ بەر لە هێرشی رووسیا گەڕاوەتەوە عێراق. مستەفاش پزیشکی دەرمانسازە و خەڵکی بەغدایە، هەرسێکیان بەردەوام لە پەیوەندین لەگەڵ چەندین پزیشکی ئۆکراینا و داوای ناوی ئەو دەرمان و کەلوپەلانەیان لێدەکەن کە گرنگە بۆیان بنێرن. لە رێی هەڵمەتەکەوە نزیکەی پێنج هەزار دۆلاریان کۆکردووەتەوە، بەڵام بۆ کڕینی ئەو لیستەی دەرمان کە نووسیوویانە پێوستییان بە کۆکردنەوەی ١٠ هەزار دۆلارە.   دکتۆر محەممەد سام دەڵێت، "یەکەمجار گوتمان با پارەیان بۆ بنێرین، بەڵام دواتر کە لەگەڵ هاوڕێکانم لە نەخۆشخانەکان قسەم کرد تێگەیشتم ئەگەر پارەشیان بۆ بنێرین خۆ ئەوان ناتوانن دەرمان بکڕن، چونکە لەوێ دەرمان نەماوە. "   پەیام سەربەست پەیامنێری رووداو پەیوەندی بە بۆهداناوە دەکات. ئەو کچێکی پزیشکە لە ئۆکراینا و لە دوای جەنگیشەوە وڵاتەکەی جێنەهێشتووە و وەک خۆبەخش چارەسەری ئەو خەڵکانە دەکات کە پێویستییان پێیەتی.   بۆهدانا پریڤزنیک کە پزیشکێکی ئۆکراینایە باس لەوە دەکات، "دەرمان و کەلوپەلی پزیشکیمان لەلایەن رێکخراوەکان و وڵاتی جیاواز و خۆبەخشەکانەوە بەدەست دەگات، بەڵام بێگومان شوێنی لەپێشینەمان کە بۆیان دەنێرین ئەو ناوچانەن کە بۆردوومانی تێدا هەیە بەردەوام، چونکە لەو ناوچانە زۆرترین بریندار هەیە و خەڵک پێوستی بە چارەسەری پزیشکییە. "   جەنگ لە ئۆکراینا نزیک دەبێتەوە لە دوو مانگ، تاوەکو ئێستا زیاتر لە ١٠ ملیۆن کەسی بێ ماڵ و حاڵ کردووە ئەو خەڵکەی کە لەنێو ئۆکراینا ماوەنەتەوە، بەهۆی ترس لە ژیانیان و نەمانی خزمەتگوزاری رۆژیان بە زەحمەت لێ تێدەپەڕێت.