باڵیۆزخانەی هیندستان لە نەتەوەیەکگرتووەکان بەناوی نێردەی هەمیشەیی وڵاتەکەی راگەیێندراوێکی بڵاوکردووەتەوە، دەڵێت پارەکە بۆ دوو ئامانج خەرجدەکرێت، یەکەمیان  لێکۆڵینەوە لە "گەشەپێدان و بەکارهێنانی چەکی کیمیایی و بایۆلۆجی لەلایەن داعشەوە"، دووەمیشیان بۆ"تاوانەکانی داعش لەدژی شوێنەواری کولتووری لە عێراق".  راگەیێندراوەکە دەڵێت، "بەڕێز باڵیۆز T. S Tirumurti  نێردەی هەمیشەیی هیندستان لە نەتەوەیەکگرتووەکان لە نیویۆرک، ئارەزوومەندانە بەخشینێکی هیندستانی رادەستی خاتوو مەریەم فیلاود، بەڕێوەبەری ئۆفیسی نیویۆرکی تیمی لێکۆڵینەوەی نەتەوەیەکگرتووەکان بۆ بەرزکردنەوەی بەرپرسارییەتی لە بەرامبەر ئەو تاوانانەی لەلایەن داعشەوە ئەنجامدراون، کرد. "  تیرومورتی دەڵێت، هیندستان "بە تووندترین شێوە" سەرکۆنەی بەکارهێنانی چەکی کیمیایی و بایۆلۆجی دەکات، ئینجا "لە هەر شوێنێک بێت، یان لە هەرکاتێک و لەلایە ن هەرکەسێک و لە هەر بارودۆخێکدابێت. "  باڵیۆزی هەمیشەیی هیندستان دەڵێت، دەمێکە وڵاتەکەی هۆشداریداوە لە مەترسیی بڵاوبوونەوەی چەکی کۆمەڵکوژی بەنێو "گرووپە تیرۆرستییەکان" هاوکات پڕۆژەبڕیاریشی بۆ گرتنەبەری رێوشوێن بۆ رێگریکردن لە بڵاوبوونەوەی چەکی کۆمەڵکوژ خستووەتە بەردەم کۆمەڵەی گشتی نەتەوەیەکگرتووەکان.  سەبارەت بە بەشی دووەمی کە بریتییە لە لێکۆڵینەوە لە تاوانەکانی داعش لە دژی شوێنەوارە کولتوورییەکان، باڵیۆزی هیندستان لە راگەیێندراوەکەدا دەڵێت، لە لێکۆڵینەوە سەرەتاییەکانی یونیتادەوە روونە کە داعش لە عێراق بەشێوەیەکی بەرفراوان دەستی لە خاپوورکردنی شوێنە کەلەپوورە کولتوورییەکانەوە هەیە. دەڵێت یونیتاد ژمارەیەک تاوانی لەمشێوەیەی ناساندوون کە داعش لە دژی کەلەوپوورە کولتوورییەکان ئەنجامیداون، لەنێویاندا خاپوورکردنی پەرستگە و چەندین ناوچەی گرنگی کولتووری ئێزدی، کاکەیی، شەبەک، تورکمان و پێکهاتەکانی دیکە.  لە کۆتایی راگەیێندراوەکەدا هاتووە، هیندستان بەگرنگەوە سەیری بەرنامە و کاری یوونیتاد دەکات لە هاوکاریکردنی بەرپرسانی عێراقی و هێزە ئەمنییەکان لە سەرتاسەری جیهان بۆ پەلکێشکردنی تۆمەتبارانی داعش بۆ بەردەم دادگە.