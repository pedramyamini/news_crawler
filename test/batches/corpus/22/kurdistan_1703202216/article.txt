(ف. ع)، شۆفێری تەنکەری گواستنەوەی بەنزینە کە نایەوێت ناوی ئاشکرا بکرێت، دەڵێت، جیاوازی لەو پارەیە هەیە کە لە بازگەکان لێیان وەردەگیرێت، "بۆ نموونە لە بازگەیەک ١٠٠ دۆلارت لێ وەردەگرن لە بازگەیەکی دیکە ٣٠٠ دۆلارت، جیاوازی هەیە لەنێوان بازگەکانی سەر بە ئۆپەراسیۆنەکان و نەوت و بازگەکانی فیدراڵی و بازگەکانی سەر بە حەشد، هەر یەکەو بڕێک پارەت لێ وەردەگرن، بەمەش تێچووی هەر بارێک ١٧٠٠ دۆلارە".  ئەو شۆفێرە دەشڵێت، رەزامەندیی فەرمییان هەیە بۆ گواستنەوەی بەنزین، بەڵام لە بازگەکان "سەرانەیان" لێوەردەگیرێت و دان بە رەزامەندییەکە نانێن، "دەڵێین ئەمە لە سەرۆکایەتیی وەزیرانە ئەو نووسراوە بەناوی فڵانی و کوڕی فڵان خاوەنی ئەو بارهەڵگرەیە، بەڵام دانی پێدانانێن، پێت دەڵێت ئەمە دانپێدراو نییە، پارەکەت بدە و بڕۆ و نووسراوەکەش بۆ خۆت هەڵگرە".  هەموو ئەو بەنزینەی لە ئێران و عێراقەوە هاوردە دەکرێت لە گۆڕەپانێکی سووتەمەنیی هەولێر نرخەکەی دیاری دەکرێت، بازرگانەکانی هاوردەکردنی بەنزین دەڵێن، تێچووی هاوردەکردنی تەنکەرێک بەنزین لە بەغدا بۆ هەولێر ٦ ملیۆن دینار دەبێت، بەڵام بەپێچەوانەوە تێچووی هاوردەکردنی بەنزین لە ئێران بۆ هەولێر ٤ ملیۆن دینارە، زۆریی تێچووی هاوردەکردن بازرگانانی ناچارکردووە، بەنزین بە گرانتر بفرۆشنەوە.  حەسەن محەممەد، بازرگانی بەنزینە و دەڵێت، لە بەغدا لیترێک بەنزین بە ٤٥٠ دینار ناکڕن، بەڵکو بە ٧٥٠ بۆ ٨٠٠ دینار دەیکڕن، بەهۆی پێدانی پارە لە بازگەکان تا دەگاتە هەولێر، نرخی بەنزین گرانتر دەبێت.   عەبدوڵڵا سەعید، بازرگانێکی دیکەیە و دەڵێت، تا بەنزینی نۆرماڵی عێراقی دەگاتە هەولێر سێ بۆ چوار دەست دەکات.  حوسێن محەممەد، بازرگانی بەنزینە و دەڵێت، "ئەگەر لە بەغدا بە رێگەپێدان و بە ٤٥٠ دینار بمان دەنێ، ئەوا ئێمەش بە ٥٥٠ دەفرۆشین بەنزینخانەش بە ٦٧٠ دەیفرۆشن".  ئەو بەنزینەی لە بەغدا هاوردەی هەرێمی کوردستان دەکرێت لە بەنزینخانەکانی بەغدا لیتری بە ٤٥٠ دینارە، بەڵام لە بەنزینخانەکانی هەرێمی کوردستان نرخی یەک لیتر بەنزینی نۆرماڵی عێراقی بە ٩٨٠ بۆ ١٠٠٠ دینار دەفرۆشرێت  لە هەرێمی کوردستان هەزار و ٧٦ بەنزینخانە هەن، رۆژانە پێویستیان بە ٦ ملیۆن لیتر بەنزینە، بەرهەمی نێوخۆیی ملیۆنێک لیتر بەنزینە، بۆ پڕکردنەوەی پێویستیی نێوخۆیی ٣ ملیۆن لیتر بەنزینی نۆرماڵ لە ئێران، ملیۆنێک لیتر بەنزینی نۆرماڵ لە عێراق و یەک ملیۆن لیتر بەنزینی سوپەریش لە تورکیا و وڵاتانی دیکە هاوردە دەکرێت.