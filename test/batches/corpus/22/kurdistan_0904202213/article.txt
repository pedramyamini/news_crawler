ئەمڕۆ شەممە ٩ - ٤ - ٢٠٢٢ ئەرکان عەلی، پەیامنێری رووداو لە سلێمانی رایگەیاند، تاوەکو ئێستا لەلایەن پۆلیسی سلێمانییەوە پشتڕاست نەکراوەتەوە کەس بەهۆی تەقینەوەکەوە گیانی لەدەستدابێت، کارگەکە لەنێو ماڵەکانی تانجەڕۆیە و ناوی ماستەر ستیلە لە گەڕەکی تانجەرۆی سلێمانی.  هیچ یەکێک لەو هێزە ئەمنییانەی لە شوێنی رووداوەکەبوون، ئامادە نەبوون زانیاری بە میدیاکان بدەن، بەڵام بەپێی زانیارییەکانی پەیامنێری رووداو ئەو کارگەیە ئاسنی کۆن کۆدەکاتەوە و لەناو ئاسنەکاندا گوللە هاوەن و گوللە تۆپ هەیە و ئەو ئامێرانەی ئاسنەکە دەهاڕن، گوللە هاوەنەکەی بەرکەوتووە و تەقیوەتەوە و بەهۆیەوە کارگەکە داڕماوە.  پەیامنێری رووداو لەبارەی ژمارەی بریندارەکانی تەقینەوەکە گوتی، ١٣ کرێکار لە تەقینەوەکەدا برینداربوون.  ساڵی رابردووش لەو کارگەیە بە هەمان رووداو کرێکارێک گیانی لەدەستدا و سێی دیکە بریندار بوون کە هەرچواریان عەرەب بوون.  شایەتحاڵێک لە نزیک کارگەکە بە پەیامنێری رووداوی گوت، ئێمە گوێمان لە دەنگی تەقینەوەکە بوو و بینیمان سەقفی کارگەکە هەڵتەکا کە چووین بۆ شوێنی رووداوەکە کۆمەڵێک برینداریان دەگواستەوە بۆ نەخۆشخانە.  سەرکەوت ئەحمەد، گوتەبێژی پۆلیسی سلێمانی بە رووداوی راگەیاندووە، رووداوەکە زیاتر لە چەند برینداری لێکەوتووەتەوە و برینی بەشێکیان قورسە، بەڵام پشتڕاستی نەکردووەتەوە هیچ کرێکارێک کوژرابێت.