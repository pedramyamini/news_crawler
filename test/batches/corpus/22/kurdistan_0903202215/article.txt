ئەمڕۆ چوارشەممە ٠٩ - ٠٣ - ٢٠٢٢ نێچیرڤان بارزانی، سەرۆکی هەرێمی کوردستان پێشوازیی له شاندێكى ئه‌مريكى به سه‌رۆكايه‌تيى ماتيو توله‌ر، باڵيۆزى ئه‌مريكا له عێراق كرد. شاندەکە لە جۆن برينان، فه‌رمانده‌ى هێزه‌كانى هاوپه‌يمانان له عێراق و سووريا، جێنيفه‌ر گاڤيتۆ، ياريده‌ده‌رى وه‌زيرى ده‌ره‌وه‌ی ئەمریکا بۆ كاروبارى عێراق و ئێران، ئيتان گۆڵدريچ، ياريده‌ده‌رى وه‌زيرى ده‌ره‌وه بۆ كاروبارى وڵاتانى سووريا، لوبنان و ئوردن، مات پێرل نوێنه‌رى تايبه‌تى ئه‌مريكا بۆ كاروبارى سووريا و ژماره‌يه‌ك له به‌رپرسانى و سياسى و ديپلۆماسى و رۆبەر پاڵەدینۆ، كۆنسولى گشتيى ئه‌مريكا له هه‌ولێر پێكهاتبوو.  له كۆبوونه‌وه‌كەدا دوايين پێشهاته‌كانى پرۆسه‌ى سياسى، دۆخى ئه‌منيى عێراق، مه‌ترسييه‌كانى سه‌رهه‌ڵدانه‌وه‌ى داعش له عێراق و سووريا، په‌يوه‌ندييه‌كانى ئه‌مريكا له‌گه‌ڵ عێراق و هه‌رێمى كوردستان تاوتوێکراون.  بەپێی راگەیێندراوی سەرۆکایەتیی هەرێمی کوردستان، شاندە ئەمریکییەکە پابه‌نديى وڵاته‌كه‌يان بۆ بره‌ودان به په‌يوه‌ندييه‌كانى له‌گه‌ڵ عێراق و هه‌رێمى كوردستان و كارى هاوبه‌شى نێوانيان دووپات كردووەتەوە و هاريكارى و هاوئاهەنگیی نێوان پێشمه‌رگه و سوپاى عێراقيان بۆ به‌ره‌نگاربوونه‌وه‌ى داعش به پێويست و گرنگ له قه‌ڵه‌م دا. هه‌روه‌ها هه‌ردوولا هاوڕا بوون كه ته‌بايى و يه‌كڕيزيى لايه‌نه سياسييه‌كانى هه‌رێمى كوردستان له به‌غدا، پێگه‌ى هه‌رێمى كوردستان به‌هێز ده‌كات و به‌رژه‌وه‌ندييه‌كانى باشتر ده‌پارێزێت.  هەروەها نێچيرڤان بارزانى لە کۆبوونەوەکەدا ئاماژه‌ى به‌وه كردووە كه جۆرێك له چه‌قبه‌ستوويى سياسى له عێراق هه‌يه و تا ئێستا ئه‌و لێكگه‌يشتنه سياسييه نييه پرۆسه‌كه بباته پێشه‌وه، به‌ڵام به گرنگى زانى هه‌موو لايه‌نه عێراقييه‌كان كۆك بن له‌سه‌ر ئه‌وه‌ى كه ده‌رفه‌تێك هاتووه‌ته پێش بۆ ئه‌وه‌ى پرۆسه‌ى سياسى راسته‌ڕێ بكرێت. هه‌روه‌ها سوپاسى پشتگيرى و هاوكارييه‌كانى ئه‌مريكاى بۆ عێراق و هه‌رێمى كوردستان كرد و جه‌ختى له خواستى هه‌رێمى كوردستان بۆ چاره‌سه‌كردنى كێشه‌كان له‌گه‌ڵ به‌غدا به گفتوگۆ و له‌سه‌ر بنه‌ماى ده‌ستوور دووپات كرده‌وه.  پرسى ئازادييه‌كان و مافه‌كانى مرۆڤ و دۆخى ئافره‌تان له هه‌رێمى كوردستان، دوايين پێشهاته‌كانى دۆخى سووريا و ناوچه‌كه به‌گشتى و چه‌ند پرسێكى جێى بايه‌خى هاوبه‌ش، ته‌وه‌رێكى ديكه‌ى كۆبوونه‌وه‌كه بوو.