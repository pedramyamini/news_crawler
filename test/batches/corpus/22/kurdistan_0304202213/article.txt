رۆژی یەکشەممە ٣ - ٤ - ٢٠٢٢، تاریق حەیدەری، قایمقامی کۆیە بە تۆڕی میدیایی رووداوی راگەیاند: "نیوەڕۆی ئەمڕۆ لەگەڵ نوێنەری دەستگیرکراوان کۆبوومەوە و مەرجی ئازادکردنی دەستگیرکراوانمان پێڕاگەیاندن".  سەبارەت بە مەرجەکانیان، قایمقامی کۆیە گوتی ئەوەی ئەوان دەیانەوێت جێبەجێکردنی رێنماییەکانی حکومەتی هەرێمی کوردستانە، نەوەکو شتێکی تایبەت.  تاریق حەیدەری باسی لەوەشکرد، هەندێک لە خاوەن موەلیدەکان بەڵێننامەیەک پڕدەکەنەوە و تێیدا بەڵێن دەدەن پابەندی یاساکان بن و جارێکی دیکەش مۆلیدە نەکوژێننەوە.  سەبارەت بەو خاوەن مۆلیدانەی بەڵێننامەکە پڕنەکەنەوە، قایمقامی کۆیە دەڵێت: "ئەوانەی پڕی نەکەنەوە ئەمڕۆ ئازاد ناکرێن و کەیسەکەیان لە دادگە دەمێنێتەوە و یاسا کارەکانی خۆی دەکات".  بە تۆمەتی داواکردنی زیادکردنی نرخی ئەمپێری مۆلیدە و کوژاندنەوەی مۆلیدەکانیان وەکو ناڕەزایی، شەوی هەینی ١ - ٤ - ٢٠٢٢، لەسەر سکاڵای قایمقامیەتی قەزای کۆیە، ٢٨ کەس، کە خاوەنی زۆربەی موەلیدە ئەهلییەکانی کۆیەن، دەستگیرکران و تائێستا لە زیندانن.  لە کۆیە ٥٥ مۆلیدەی ئەهلی هەن؛ ٣١ کەس خاوەندارییان دەکەن و لەو ژمارەیەش ٢٨ کەسیان دەستگیرکراون.