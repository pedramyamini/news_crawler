لە دوو ساڵی رابردوودا، بەهۆی پەتای کۆرۆناوە بەڕێوەنەچوو، بەڵام ئەمساڵ منداڵ، گەنج و بەتەمەنیش چوونەتە نێو سرووشتەوە بۆ زیندووکردنەوەی ئەم رۆژە.   خەڵک بە یاریکردن، دروستکردنی خواردن و گێڕانی ئاهەنگ، ئەو رۆژە بەڕێدەکەن.   سولەیمان تاهری، دانیشتووییەکی شاری تارانە کە بەشداری لە ١٣ بەدەردا کردووە و دەڵێت، "خەڵک لە دۆخێکی باشدایە. زۆر کەس هەیە کە کات لە ژینگەی پاکدا بەسەردەبات. پشتیوان بە خودا پابەندی خۆپاراستنی خۆیان لە کۆرۆنا دەبن، چونکە هێشتا تەواو نەبووە. "   پارک و شوێنە گشتییەکانی تاران قەرەباڵخییەتی زۆریان پێوەدیارە. ژمارەیەک لە خەڵک رۆژێک پێش ١٣ بەدەر چوون بۆ ئەوەی شوێنێک بۆ خۆیان بگرن و لە رۆژی ١٣ بەدەردا وێڵی پەیداکردنی شوێن نەبن.   حەسەن عەزیزی، کەسێکی دیکەیە کە بەشداری لە ١٣ بەدەردا کردووە و گوتی، " ١٣ بەدەر رۆژی سرووشتە بۆ ئێرانییەکان. لە پارکەکاندا کۆدەبنەوە و کەبابی مریشک خواردنە سەرەکییەکەیە لەم رۆژەدا. لە دوێنێ کاژێر ١١ وە چووین بۆ گرتنی شوێن لەبەر ئەوەی زانیمان قەرەباڵخ دەبێت. خودا ئەم ڤایرۆسەمان لێ دووربکاتەوە، هەموو ساڵێک بە کاریگەرتر بەڕێوەدەچێت ئەم رۆژە. "  ئەمساڵ سەرەڕای داواکاریی زۆربەی بەرپرسانی حکومەت بۆ بەڕێوەنەبردنی رێوڕەسمەکانی نەورۆز لە ئێران، خەڵکێکی زۆر بە لەبەرچاوگرتنی پابەندبوون بە رێکارە تەندروستییەکان و پاراستنی پاک و خاوێنی ژینگە، دوا رۆژی پشووەکانی نەورۆزیان بەڕێکرد.