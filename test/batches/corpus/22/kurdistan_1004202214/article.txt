ئاژانسی فەرمیی تورکیا رۆژی یەکشەممە ١٠ی نیسانی ٢٠٢٢ بە پشتبەستن بە داتاکانی ئەنجوومەنی هەناردەکارانی تورکیا بڵاویکردووەتەوە، هەناردەی تورکیا لە سێ مانگی یەکەمی ئەمساڵدا (کانوونی دووەم، شوبات و ئادار) بە بڕی ٢٠.٨ % زیادیکردووە و بە بەهای ٦٠ ملیار و ٢٨٨ ملیۆن دۆلار کاڵای هەناردە کردووە.  ئیستەنبووڵی تورکیا لە چارەکی یەکەمی ئەمساڵدا بە بەهای ٢٤.٠٥ ملیار دۆلار زۆرترین کاڵای هەناردە کردووە و ئاستی هەناردەی ئەو پارێزگایە بە رێژەی ٢٤ % زیادیکردووە. کۆجائەلی بە هەناردەکردن بە بەهای ٤.٧٦ ملیار دۆلار بە پلەی دووەم، بورسا بە بەهای ٣.٨٧ ملیار دۆلار بە پلەی سێیەم و ئیزمیر بە بەهای ٣.٣٧ ملیار دۆلار هەناردە لە پلەی چوارەم دێت.  پارێزگای دیلۆکی باکووری کوردستان لە چارەکی یەکەمی ئەمساڵدا بە بەهای ٢.٦٥ ملیار دۆلار کاڵای هەناردە کردووە و پێنجەمین پارێزگایە کە لەسەر ئاستی تورکیا زۆرترین کاڵای هەناردە کردووە. ئەنقەرەی پایتەختی تورکیا لەدوای دیلۆک دێت و لەو وادەیەدا بە بەهای ٢.٥٤ ملیار دۆلار کاڵای هەناردە کردووە.  زۆرترین زیادبوون لە رێژەی هەناردە لەسەر ئاستی پارێزگاکانی تورکیا لە پارێزگای قەرسی باکووری کوردستان بە رێژەی ٢٣١.٧ % تۆمارکراوە. لەدوای قەرس، پارێزگای چەولیگ بە رێژەی ١٧٥.٢ % بە پلەی دووەم و پارێزگای بەدلیس بە زیادکردنی رێژەی هەناردە بە ریژەی ١٤٢.١ % بە پلەی سێیەم دێت.  هەناردەی قەرس کە لە چارەکی یەکەمی ساڵی ٢٠٢١ دا ١٥٢.١ هەزار دۆلار بوو، ئەمساڵ بۆ ٥٠٤.٥ هەزار دۆلار بەرزبووەتەوە.  کەمترین هەناردە لەسەر ئاستی تورکیا لە پارێزگاکانی سەمسووری باکووری کوردستان تۆمارکراوە. هەناردەی سەمسوور لە چارەکی یەکەمی ئەمساڵ بەراورد بە هەمان کات لە ساڵی پاردا بە رێژەی ٦٠.٢ % کەمیکردووە و بە بەهای ١٦ ملیۆن و ٨٦١ هەزار دۆلار کاڵای هەناردە کردووە. لەدوای سەمسوور هەناردەی مووش بە رێژەی ٥٧.٦ %، وان بە رێژەی ٥١.٥ %، ئەرزەڕۆم بە ٤٤.٤ % و ئێلهـ بە رێژەی ٣٥.٦ % کەمیکردووە.