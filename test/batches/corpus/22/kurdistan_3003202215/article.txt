پێشەوا بەختیار، پەیامنێری تۆڕی میدیایی رووداو لە بازاڕی دۆلارەکەی سلێمانییەوە رایگەیاند، کۆمەڵێک پارەی ساختە کەوتوونەتە بازاڕەوە کە زۆرینەیان ١٠٠ دۆلاری، ٥٠ دۆلاری و ٢٥ هەزار دیناریی عێراقین.   بۆ ناسینەوە و جیاکردنەوەی ئەو پارە ساختانە لە پارەی ئاسایی، د. شوان کە ماوەی ٣٧ ساڵە لە بۆرسەی سلێمانیدا کار دەکات، بە پەیامنێری رووداوی گوت، "ئێستا بە زۆری دراوی ٥٠ دۆلاریی ساختە لە بازاڕەکانی هەرێمی کوردستاندا هەیە، کەس ناتوانێت بیناسێتەوە. تەنانەت هەندێک ئامێریش توانای ناسینەوەیان نییە. "   د. شوان باس لەوەش دەکات، زیاتر دراوی ٥٠ دۆلاریی ساختە دێتە بازاڕەوە، لەبەر ئەوەی خواستی زۆر لەسەر ئەو جۆرە دراوەیە و بەچاو جیاناکرێتەوە لە پارە ئاساییەکە، تەنیا هەندێک ئامێری گرانبەها هەن کە دەریدەخەن ئەو دراوە ساختەیە.   ئاماژە بەوەش دەکات، "دیار نییە ئەو دراوە ساختانە لە کوێوە دێنە هەرێمی کوردستانەوە، داوا دەکەم لە خاوەن نووسینگەکانی دراو، هەرکەس پارەی ساختەی پێدان و ناسیتانەوە، پێی مەدەنەوە و دەستبەجێ بیدڕێنن و لێی بپێچێتەوە بۆ ئەوەی بزانرێت لەکوێ هێناوییەتی. "   خاوەن نووسینگەیەکی گۆڕینەوەی دراو لە بازاڕی دۆلارەکەی سلێمانی ئاماژە بەوە دەکات، "زۆربەی ئەو دراوە عێراقییانەی ساختە دەکرێن ١٠ هەزار دیناری و ٢٥ هەزار دینارین، بە جۆرێک ساختە کراون لە زۆربەی ئامێرەکان دەرناکەوێت، بەڵام ئەوان بەهۆی ئەزموونێک کە هەیانە بە سەیرکردن دەیناسنەوە. داواش دەکات هاونیشتمانیان، بەتایبەت کاسبکاران بە وریاییەوە ئەو دوو جۆرە دراوە لە کڕیارەکانیان وەربگرن. "   ئەو خاوەن نووسینگەیە باسی لەوەش کرد، "زۆر بە دەگمەن پارەی ساختە لە نووسینگەکانی گۆڕینەوەی دراو و بازاڕی بۆرسە ساخ دەکرێنەوە، لەبەر ئەوەی دەزانن ئێمە ئەزموونمان هەیە و پارەی ساختە و ئاسایی لە یەکتر جیادەکەینەوە، بەڵام دەبێت کاسبکاران وریا بن لەبەر ئەوەی ئەو پارانە زیاتر لای ئەوان ساخ دەکرێتەوە. "   بەگوێرەی لێدوانی سەرکەوت ئەحمەد، گوتەبێژی پۆلیسی سلێمانی بۆ پەیامنێری رووداو، لە ماوەی چەند هەفتەی رابردوودا چەند کەیسێکی دراوی ساختە چووەتە بەردەستیان و کۆمەڵێک ساختەکاریان دەستگیر کردووە.