ئەمڕۆ دووشەممە ١١ - ٤ - ٢٠٢٢ د. ئەحمەد سەفار، بڕیاردەری لێژنەی دارایی لە خولی چوارەمی پەرلەمانی عێراق بە رووداوی رایگەیاند: "کێشەی نێوان حکومەتی هەرێمی کوردستان و حکومەتی عێراق تەنیا کێشەی نەوت نییە، بەڵكو کۆمەڵێک کێشەی دیکەی نانەوتیش هەن، کە لە راستیدا کێشەی نێوان ئەو دوو حکومەتە نییە، بەڵکو کێشەکە زیاتر سیاسییە و لایەنە سیاسییەکان دروستی دەکەن. "  ئەحمەد سەفار دەڵێت پێشتریش کێشە لە نێوان هەولێر و بەغدا هەبووە، بەڵام هیچکات هێندەی ئێستا قووڵ نەبووەتەوە و پێیوایە: "لایەنە سیاسییەکانی عێراق لە بیانوو دەگەڕێن، لەبەر ئەوەی عەقڵیەتی عێراق زیاتر بەرەو عەقڵیەتێکی ناوەندی دەچێت و بڕوایان بە سیستمی فیدڕاڵی نەماوە، لەبەر ئەوە پابەندی دەستوور نابن".  هەروەها دەڵێت: "لایەنە سیاسییەکانی عێراق بڕوایان بەو خاڵە دەستوورییانە نییە، کە پەیوەستن بە پرسی نەوتەوە، دەڵێن ئەوکات کە دەستوور نووسراوە، حکومەتی عێراق لاواز بووە و دەبێ هەموار بکرێتەوە".  ئەو پەرلەمانتارەی پێشووی عێراق رێگەچارەیەک بۆ رێککەوتنی هەولێر و بەغدا پێشنیاز دەکات و دەڵێت: "باشترین رێگە بۆ هەردوولا ئەوەیە رێککەوتنەکەی ٢٠١٩ جێبەجێ بکەن، لەبەر ئەوەی ئەو رێککەوتنە ئەنجامی دانوستاندنێکی دوورودرێژ بوو و وەفدی حکومەت ئەوکات زیاد لە ٢٥ جار هاتووچۆی بەغدایان کرد و گەیشتنە رێککەوتنێکی باش و کرا بە ماددەیەکی یاسایی، ئێستا مادەی ١١ دانپێدانانێکی فەرمی حکومەتی فیدراڵییە بە حکومەتی هەرێمی کوردستان".  بەپێی ئەو ماددەیە حکومەتی هەرێمی کوردستان دەتوانێت نەوتی خۆی بفرۆشێت و رۆژانە ٢٥٠ هەزار بەرمیل بداتە عێراق، بەڵام ئەو رێککەوتنە بە تەواوەتی جێبەجێ نەکرا.  ئەحمەد سەفار دەڵێت پێویستە کورد پەلە بکات لە رێککەوتن لەگەڵ حکومەتی عێراق و رایدەگەیێنێت: "پێویستە بەر لەوەی پرسی وزەی هەرێمی کوردستان بچێتە پەرلەمانی عێراق، لە نێوان هەردوو حکومەتی هەرێمی کوردستان و عێراق رێککەوتنی لەسەر بکرێت، من گەڕانەوە بۆ رێککەوتنی ٢٠١٩ بە بژارەیەکی گونجاو دەزانم".  بە بۆچوونی سەفار، حکومەتی عێراق ئامادەنییە دۆسیەی نەوتی هەرێمی کوردستان وەربگرێت و دەڵێت: "کاتی خۆی حکومەتی هەرێمی کوردستان داوای کرد بەغدا ئیدارەی نەوتی هەرێمی کوردستان بکات، بەڵام وەزارەتی نەوتی عێراقی وەرینەگرت و رایگەیاند، لە هەرێمی کوردستان کۆمەڵێک گرێبەستی نەوتی کراون، بۆیە ئامادەنین دۆسیەکە وەربگرن".