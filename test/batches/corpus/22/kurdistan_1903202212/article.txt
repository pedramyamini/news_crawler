رۆژی شەممە ١٩ - ٠٣ - ٢٠٢٢، نەهرۆ مەحموود رواندزی، ئەندامی فراکسیۆنی پارتی لە پەرلەمانی عێراق لە کاتی بەشداریکردنی لە بوولتەنی هەواڵەکانی کاژێر ١٢: ٠٠ ـی تۆڕی میدیایی رووداو کە سەنگەر عەبدولڕەحمان پێشکێشی دەکات، لەبارەی رێککەوتنی پارتی و یەکێتی لەسەر پۆستی سەرۆککۆمار و پرۆسەی پێکهێنانی حکومەتی داهاتووی عێراق رایگەیاند: "تاوەکو ئێستا هیچ بڕیارێک نییە بۆ ئەوەی پارتی و یەکێتی دابنیشن، ئێمە چاوەڕێی ئەوەین لایەنە شیعەکان لەنێو خۆیاندا دابنیشن و بگەنە رێککەوتن. بڕیارە ئەمڕۆ لایەنی رەوتی سەدری و چوارچێوەی هاوئاهەنگی کۆببنەوە بۆ ئەوەی بگەنە لێکتێگەیشتنێک لەسەر دەستنیشانکردنی سەرۆکوەزیران".  بە گوتەی نەهرۆ رواندزی، "ئەگەر ئەو دوو لایەنە لەسەر بەربژێرێک بگەنە رێککەوتن، بابەتەکانی دیکە هەمووی بە رۆتینی بەڕێوەدەچن، تەنانەت بابەتی سەرۆککۆماریش لە رۆژی خۆیدا هەڵبژاردنی بۆ دەکرێت و دانیشتنەکە بەڕێوەدەچێت".  نەهرۆ رواندزی بە ئەستەمی دەبینێت رێژەی یاسایی بۆ دانیشتنی رۆژی ٢٦ ـی ٣ تەواو ببێت، ئەگەر لایەنی رەوتی سەدری و چوارچێوەی هاوئاهەنگی نەگەنە رێککەوتن و دەڵێت: "بەپێی ئەو زانیارییانەی لە لایەنی چوارچێوەی هاوئاهەنگییەوە دەستم کەوتووە، نزیکەی ١١٨ ئەندامی پەرلەمان لە چوارچێوەی هاوئاهەنگی و بەشێکی زۆر لە سەربەخۆکان و برادەرانی یەکێتی و بەشێک لە فراکسیۆنە کوردستانییەکان واژۆیان کردووە بۆ ئەوەی رێژەی یاسایی تەواو نەبێت و دانیشتنی پەرلەمان پەکبخرێت".  ئەندامەکەی فراکسیۆنی پارتی لە پەرلەمانیی عێراق دەشڵێت: "ئەگەر لایەنە شیعەکان لەنێو خۆیاندا نەگەنە رێککەوتن، بە ئەستەمی دەبینم رێژەی یاسایی تەواو ببێت، بەڵام لایەنە شیعەکان لەنێو خۆیاندا نزیکن لەوەی بگەنە رێککەوتن؛ ئەگەر هاتوو رێککەوتن ئەوا رۆژی ٢٦ ـی مانگ بە دڵنیاییەوە دانیشتن دەکرێت و بەربژێری ئێمەش کە کاک رێبەر ئەحمەدە سەردەکەوێت".