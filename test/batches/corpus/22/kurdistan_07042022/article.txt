لوقمان وەردی، سەرۆکی لیژنەی شارەوانی و گواستنەوە و گەیاندن و گەشتوگوزاری پەرلەمانی کوردستان بە (تۆڕی میدیایی رووداو)ی راگەیاند: "یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩ کە لە ٦ی تەممووزی ٢٠٢١ هەموارکرایەوە، لە هەموو شارەوانییەکان چووەتە واری جێبەجێکردنەوە و داواکارییەکان وەردەگیرێن".  وەردی ئاماژەی بەوەدا بۆ بەدواداچوونی زیاتر بۆ جێبەجێکردنی ئەو یاسایە و لابردنی ئەو تەگەرانەی دێنە پێش و ئەو لێکتێنەگەیشتنەی هەیە، لێژنەی شارەوانیی پەرلەمانی کوردستان سێ لێژنە دروست دەکات و هەفتەی داهاتوو سەردانی شارەوانی پارێزگا و ئیدارە سەربەخۆکان دەکەن، بۆ لە نزیکەوە ئاگاداربوون لە چۆنیەتی بەڕێوەچوونی کارەکانی جێبەجێکردنی ئەو یاساکە، کە بە گوتەی ئەو "سەتان هەزار" کەس لە هەرێمی کوردستان لێی سوودمەند دەبن.  سەبارەت بە دابەشبوونی ئەو لێژنەیەش، لوقمان وەردی گوتی"لێژنەیەک بۆ پارێزگای سلێمانی و ئیدارە سەربەخۆکانی دەبێت، لێژنەیەک بۆ پارێزگای هەولێر و ئیدارەی سۆران دەبێت، لێژنەیەکیش بۆ پارێزگای دهۆک و ئیدارەی زاخۆ دەبێت".  یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، لە رۆژی ٢٨ ی - ١١ - ٢٠٢١ لە رۆژنامەی وەقائیعی کوردستان بڵاوکراوەتەوە و تاوەکو ١ی ١٢ی ٢٠٢٢ لەلایەن شارەوانەییەکانەوە داواکاریی لە خەڵک وەردەگیرێت و دەبێت لە ماوەی سێ ساڵ جێبەجێ بکرێت.  یاسای بە خاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩، لە ٦ی تەممووزی ٢٠٢١ لەلایەن پەرلەمانی کوردستانەوە هەموارکرایەوە و پەسندکرا، بەپێی هەمواری یاساکەش، رێژەی ٥ % ی نرخی خانووەکە وەکو بڕە پارەیەک لە خاوەن ئەو خانووانەی زێدەڕۆن وەردەگیرێت بۆ تاپۆکردنی خانووەکان.  یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژمارە ٣ی ساڵی ٢٠١٩ لە ٦ی تەممووزی ٢٠٢١ لەلایەن پەرلەمانی کوردستانەوە هەموار کرایەوە و پەسند کرا، بەپێی هەمواری یاساکەش رێژەی ٥ % ی نرخی خانووەکە وەکو بڕە پارەیەک لە خاوەن ئەو خانووانەی زێدەڕۆن وەردەگیرێت بۆ تاپۆکردنی خانووەکان.  بەپێی قسەی لوقمان وەردی، سەرۆکی لیژنەی شارەوانیی پەرلەمانی کوردستان، زیاتر لە ٣٠٠ هەزار کەس لە هەرێمی کوردستان لە یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە سوودمەند دەبن.