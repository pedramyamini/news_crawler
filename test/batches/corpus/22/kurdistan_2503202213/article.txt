رۆژی هەینی ٢٥ - ٣ - ٢٠٢٢، سۆران عوسمان، بەرهەمهێنەری شانۆی "دواڕۆژەکانی بابلۆ" بە تۆڕی میدیایی رووداوی گوت: " هۆڵی رۆشنبیری چۆڵ دەکەین و دیکۆرەکان دەبەینە هۆڵی تەوار و لەوێ نمایش دەستپێدەکەینەوە. "  سۆران عوسمان گوتی: "بینەرێکی زۆر لە سلێمانی چاوەڕوانی نمایشن؛ ئێمە هۆڵی تەوارمان وەرگرت و لە چەند رۆژی داهاتوودا دەستدەکەین بە نمایش و تاوەکو سێیەم رۆژی جەژنی رەمەزان بەردەوام دەبین".  بەرهەمهێنەرەکەی شانۆی "دواڕۆژەکانی بابلۆ" ئاماژەی بەوە کرد، ئەوان لە بەرنامەیاندایە دوای کۆتاییهاتنی نمایش لە شاری سلێمانی، لە شاری هەولێریش شانۆکە نمایشبکەن.  رۆژی سێشەممە ٢٢ - ٣ - ٢٠٢٢، شوان کەریم، دەرهێنەری شانۆی "دواڕۆژەکانی بابلۆ" بە تۆڕی میدیایی رووداوی گوت، دوای ٢٥ رۆژ نمایشکردنی شانۆکەیان لە هۆڵی رۆشنبیریی سلێمانی، وەزارەتی رۆشنبیری ئاگاداریکردوونەتەوە هۆڵی نمایش چۆڵبکەن و شانۆکە رابگرن و رۆژی سێشەممە ٢٢ی ئادار دوایین رۆژی نمایشیان بووە.  سەبارەت بە هۆکارەکەی، شوان کەریم گوتی، "وەزارەتی رۆشنبیری دەڵێت شانۆیەکی ٢٨ خولەکییان هەیە لە رۆژی شانۆدا {٢٧ - ٣ - ٢٠٢٢} لە هۆڵەکەدا نمایشی دەکەین، بەڵام پێمانگوتن ئەمەش هەر شانۆیە؛ هەوڵەکەمان سوودی نەبوو. "  لەبەرامبەردا نامیق هەورامی، گوتەبێژی وەزارەتی رۆشنبیری و لاوانی هەرێمی کوردستان رۆژی سێشەممە، ٢٢ - ٣ - ٢٠٢٢ بە تۆڕی میدیایی رووداوی گوت، "ئێمە وەکو وەزارەت، هیچ بڕیارێکمان نەداوە بۆ راگرتنی شانۆکە. "  دوای راگرتنی شانۆکە، رۆژی سێشەممە ٢٢ - ٣ - ٢٠٢٢ ئومێد خۆشناو پارێزگاری هەولێر بە بەهرۆز فەرەیدوون، پەیامنێری رووداوی راگەیاند، لەگەڵ ستافی شانۆی "دواڕۆژەکانی بابلۆ" قسەی کردووە و پێی راگەیاندوون کە ئامادەن پێشوازییان لێبکەن و دەرگەی هۆڵەکانیان کراوەیە بۆیان و بۆ ماوەی یەک مانگ ئامادەن هۆڵ و تێچووی میواندارییەکەیان لە ئەستۆ بگرن.  سۆران عوسمان، بەرهەمهێنەری شانۆکە بە تۆڕی میدیایی رووداوی گوت: "سوپاسی کاک ئومێد دەکەین کە ئەو قسانەی کردووە، بەڵام خۆمان هەر لەبەرنامەماندا هەبووە نمایش ببەینە هەولێر و نمایش بکەین. "