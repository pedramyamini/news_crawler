رۆژی دووشەممە ١١ - ٤ - ٢٠٢٢، سلێمان محەممەد، قایمقامی قەزای دەربەندیخان بە تۆڕی میدیایی رووداوی راگەیاند، لەلایەن حکومەتی هەرێمی کوردستانەوە "بڕیاری خەرجکردنی زیاتر لە ١٩٥ ملیۆن دینار بۆ نۆژەنکردنەوەی تونێلەکە دراوە".  نۆژەنکردنەوەکە گۆڕینی گڵۆپەکانی تونێلەکە و نۆژەنکردنەوەی شەقامەکەی دەگرێتەوە؛ قایمقامی دەربەندیخان دەڵێت: "هەرچی دیکە هەبێت پێویست بکات نۆژەنی دەکەینەوە؛ فەرمانی خەرجکردنی پارەکەی بۆ دەرچووە و هیوادارین لە زووترین کاتدا بچێتە بواری جێبەجێکردنەوە".  قایمقامی دەربەندیخان ئاماژەی بەوەشکرد، داوای نۆژەنکردنەوەکە لە لایەن رێگەوبانی دەربەندیخانەوە بووە کە ئاڕاستەی دانا عەبدولکەریم، وەزیری ئاوەدانكردنەوە و رێگەوبانی هەرێمی کوردستان کراوە و ئەویش رەزامەندیی دەربڕیوە و ئاڕاستەی وەزارەتی دارایی کردووە.  درێژی تونێلی دەربەندیخان نزیکەی ٨٠٠ مەترە؛ تونێلەکە قەزاکانی کفری، کەلار و دەربەندیخان بە سلێمانییەوە دەبەستێتەوە.