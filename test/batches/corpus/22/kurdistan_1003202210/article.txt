شاسوار عەبدولواحید، سەرۆکی جووڵانەوەی نەوەی نوێ لە پەیجی فەیسبووکی خۆی رایگەیاند، "ماوەی دوو رۆژە بە تەلەفۆن پەیوەندیم کردووە بە بەڕێزان جەنابی مامۆستا سەلاحەدین بەهائەدین و جەنابی مامۆستا عەلی باپیر، تایبەت بە هەڵوێستێکی یەکلایەنانەی ئۆپۆزیسیۆن، هەردوو بەڕێزان پێیان راگەیاندم کە تاوتوێی بابەتەکە دەکەن و بە زووترین کات وەڵاممان لێ دەگێڕنەوە تاوەکو پێکەوە و بەپەلە دانیشتنێک بکەین".  سەرۆکی جووڵانەوەی نەوەی نوێ داوای کۆبوونەوەی سێقۆڵی لەنێوان نەوەی نوێ، یەکگرتووی ئیسلامی و کۆمەڵی دادگەری دەکات و دەڵێت، "ئێمە وەکو جووڵانەوەی نەوەی نوێ، پێمانوایە هەمیشە کاری پێکەوەیی و یەکگرتنی هەموو لایەن و کەسایەتییە ناڕازییەکان، کلیلی سەرکەوتنە، دڵنیام هەردوو لایەنی سیاسیی (یەکگرتووی ئیسلامی و کۆمەڵی دادگەری) هەڵوێستێکی روون و ئاشکرایان دەبێت و وەڵامیان دەبێت بۆ ئەنجامدانی کۆبوونەوەیەکی سێقۆڵی و یەکخستنی تواناکان".  لەوبارەیەوە خەلیل ئیبراهیم، گوتەبێژی یەکگرتووی ئیسلامیی کوردستان بە تۆڕی میدیایی رووداوی راگەیاند، "داواکاریی لایەنەکانی ئۆپۆزیسیۆن لەیەکدی ئاسایین، دەبێت پەیوەندیی بەردەوام لەنێوان لایەنەکانی ئۆپۆزیسیۆن هەبێت و هاوئاهەنگ بن، ئەم دۆخەی ئێستا پێویستی بە تاوتوێکردنە بۆئەوەی بزانین چۆن دەرچەیەک بدۆزینەوە بۆ دەربازبوون لەم دۆخە زۆر خراپ و قەیراناوییە".  گوتەبێژی یەکگرتووی ئیسلامیی کوردستان بە پێویستی دەزانێت، لایەنەکانی ئۆپۆزیسیۆن پێکەوە دابنیشن و ئاڵوگۆڕی بیروڕا بکەن بۆ ئەم دۆخە "هێز و لایەنەکانی ئۆپۆزیسیۆن پێویستیان بە یەکدیە بۆئەوەی گوشار دروستبکەن بۆ دروستکردنی چاکسازییەکی راستەقینە".  هاوکات سەرچاوەیەک لە کۆمەڵی دادگەری لەبارەی پەیوەندییەکەی نێوان شاسوار عەبدولواحید، سەرۆکی جووڵانەوەی نەوەی نوێ و عەلی باپیر، سەرۆکی کۆمەڵی دادگەری بە تۆڕی میدیایی رووداوی راگەیاند، "تاوتوێی داواکارییەکەی سەرۆکی جووڵانەوەی نەوەی نوێ دەکەین و دواتر بە فەرمی وەڵامی دەدەینەوە و رای خۆمانی پێدەڵێین".  جووڵانەوەی نەوەی نوێ لە پەرلەمانی کوردستان ٤ کورسیی هەیە، هەروەها یەکگرتووی ئیسلامی ٥ کورسی و کۆمەڵی دادگەرییش ٧ کورسییان هەیە.