رۆژی شەممە ١٢ - ٣ - ٢٠٢٢، ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، هیچ گەشتێک بۆ فڕۆکەخانەی نێودەوڵەتیی هەولێر هەڵنەوەشاوەتەوە.  هەروەها تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی، بە تۆڕی میدیایی رووداوی راگەیاند: "بەهیچ هۆکارێک هیچ گەشتێکی ئاسمانی لە تورکیاوە بۆ هەرێمی کوردستان رانەگیراون و گەشتەکان بەردەوامن".  بەگوێرەی ماڵپەڕی فڕۆکەخانەی نێودەوڵەتیی سلێمانی، کاژێر ٠٤: ٠٠ی بەیانی ئەمڕۆ شەممە، فڕۆکە لە ئیستەنبوڵەوە گەیشتووەتە فڕۆکەخانەکە و کاژێر ٠٥: ١٢ خولەک فڕۆکە لە فڕۆکەخانەی سلێمانییەوە گەشتی بۆ ئیستەنبووڵ کردووە.  شەپۆلێکی بەفربارین تورکیا و باکووری کوردستانی گرتووەتەوە، چاوەڕوان دەکرێت سێ رۆژی بەردەوام بێت. ناوەندی ئۆپەراسیۆنەکانی دەزگای بەڕێوەبردنی کارەسات و باری لە ناکاو لە ئیستەنبووڵ باری نائاسایی راگەیاند. پارێزگاری ئیستەنبووڵ داوا لە خەڵکی دەکات "نەچنە دەرەوە".  هەر بەهۆی بەفربارینەوە ٤١٨ گەشتیی ئاسمانیی نێوخۆیی و نێودەوڵەتی بۆ هەردوو فڕۆکەخانەی سەبیحە گۆکچەن و ئیستەنبووڵ راگیران.