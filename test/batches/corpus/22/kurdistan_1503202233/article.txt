لیژنە هاوبەشەکانی قایمقامییەتی هەولێر لەم مانگەدا "هەزاران" سەردانی کۆگە، مارکێت و بازاڕ و ئەوشوێنانەیان کردووە کە چاودێرییان دەکەن. لیژنەکانی سلێمانیش نزیکەی سێ هەزار سەردانیان هەبووە. هەرچی پارێزگای دهۆکیشە زیاتر لە ٢٥٠ سەردانی کردووە و لە هەڵەبجەش زیاتر لە ١٦٠ سەردان کراون.  نەبەز عەبدولحەمید، قایمقامی هەولێر و سەرۆکی لیژنە هاوبەشەکانی قایمقامییەتی هەولێر بە تۆڕی میدیایی رووداوی گوت: "هەموو لیژنەکانمان لەم مانگەدا بە هەزاران سەردانیان هەبووە، چەندین شوێنیان ئاگادار کردووەتەوە و پسووڵەی سەرپێچیمان بۆ کردوون".  قایمقامی هەولێر گوتیشی، بەهۆی گرانییەوە لەم مانگەدا ٣٠ شوێنی گەورەیان داخستووە، لیژنەکانیشیان بە بەردەوامی بەسەر کۆگە و فرۆشگەکاندا دەگەڕێن بۆ رێگریکردن لە گرانی و سەرپێچی.  لیژنە هاوبەشەکانی سلێمانی ژمارەیان ٤٠ لیژنەیە و هەر لیژنەیەکیان دەبێت سەردانەکانی رۆژانەی لە پێنج سەردان کەمتر نەبێت، رێکان جەمال، سەرۆکی لیژنە هاوبەشەکانی قایمقامییەتی سلێمانی بە تۆڕی میدیایی رووداوی گوت، ئاماری ورد و نوێیان لەبەردەست نییە، بەڵام لەم مانگەدا زیاتر لە سێ هەزار سەردان کراون و چەندین شوێن داخراون و پسووڵەی سەرپێچی و ئاگادارکردنەوەیان بۆ کراوە.  لە دهۆکیش لیژنە هاوبەشەکان چاودێریی نرخ، بازاڕ و کواڵیتی دەکەن. ئاراز مستەفا، ئەندامی لیژنە هاوبەشەکانی قایمقامییەتی دهۆک بە تۆڕی میدیایی رووداوی گوت، دوای بەرزبوونەوەی نرخی هەندێک خواردن، سەردانی نزیکەی ٢٥٠ شوێنیان کرد و هۆشدارییان بە چەند شوێنێک داوە و پسووڵەی ئاگادارکردنەوەیان بۆ کردوون.  هەروەها دینا ئەحمەد، سەرۆکی لیژنە هاوبەشەکانی قایمقامییەتی هەڵەبجە بە تۆڕی میدیایی رووداوی گوت، ئەوان بەردەوامن لە گەڕانی لیژنەکانیان بۆ رێگریکردن لە سەرپێچی و گرانیی نرخ و لە مانگی رابردوویشدا ٢٨٠ سەردانیان کردووە و دوو شوێنیان داخستووە، هەروەها پسوڵەی سەرپێچییان بۆ ٢٢ شوێن کردووە. سەبارەت بەم مانگەش گوتی: "زیاتر لە ١٦٠ سەردانمان کردووە، ٤٥ شوێن ئاگادارکراونەتەوە و ٩ شوێنیان پسوڵەی سەرپێچییان بۆ کراوە".  لیژنە هاوبەشەکانی قایمقامییەتی شار و شارۆچکەکان، پێش سزادانی هەر شوێنێک سەرەتا لە کەموکورتییەکەی ئاگاداری دەکەنەوە، دواتر یان پسووڵەی سزای ماددیان بۆ دەکەن یان چەند رۆژێکیش دایدەخەن، بڕیاری کۆتایی هەر دۆسییەیەکیش لەلایەن دادگەوە یەکلایی دەکرێتەوە.