ئێوارەی رۆژی شەممە ٢٣ ـی نیسانی ٢٠٢٢ ئەو نۆ کەسە درانە دادگە کە لە چوارچێوەی لێکۆڵینەوەکان لە هێرشەکەی سەر نەخۆشخانەی روها چەند رۆژ بەر لە ئێستا دەستبەسەرکرابوون.  دوای تێپەڕبوونی چوارساڵ بەسەر رووداوەکەدا بۆ یەکەمینجار هەنگاوێکی کردەیی لەبارەی ئەو دۆسیەیە نرا.   هەریەک لە جەلال یڵدز برا گەورەی ئیبراهیم خەلیل یڵدز پەرلەمانتاری ئاکپارتی روها، موسلیم یڵدز، میکائیل شیمشەک و ئیبراهیم شیمشەک بە تۆمەتی کوشتنی لە ئەسوەد شەنیاشار و جەلال شەنیاشاری کوڕی خرانە زیندانەوە و پێنج کەسەکەی دیکەش بە مەرجی دادی ئازاد کران.   هیدایەت ئەنمەک پارێزەری خێزانی شەنیاشار رایگەیاند، بڕیار هەیە لە چوارچێوەی ئەو لێکۆڵینەوەیەدا ٤٣ کەس دەستبەسەر بکرێن، بەڵام بەهۆی بڕیاری نهێنی کە لەبارەی دۆسیەکەوە دراوە، ناوی سەرجەم داواکراوەکان ئاشکراون.  رۆژ ١٤ ـی حوزەیرانی ٢٠١٨ کاتێک ئیبراهیم خەلیل یڵدز لە شارۆچکەی پرسووسی روها بۆ بانگەشەی هەڵبژاردنە گشتییەکانی ٢٤ ـی حوزەیرانی ٢٠١٨ سەردانی دووکاندارانی کرد، لە دووکانی خێزانی شەنیاشاردا شەڕ و دەمەقاڵێ لەنێوان کەسوکاری ئەو پەرلەمانتارەی ئاکپارتی و ئەندامانی خێزانی شەنیاشار روویدا.   برای ئەو پەرلەمانتارەی ئاکپارتی لەگەڵ یەکێک لە کوڕەکانی ئەسوەد شەنیاشار لەشەڕەکەی نێو دووکانی خێزانی شەنیاشاردا کوژران.   دواتر کاتێک ئەمینە شەنیاشار و ئەسوەد شەنیاشار بۆ بینی کوڕە بریندارەکەیان چوونە نەخوشخانەی دەوڵەت لە روها، کەسوکاری ئەو پەرلەمانتارەی ئاکپارتی بە چەک هەڵیانکوتەسەر نەخۆشخانەکە. ئەسوەد شەنیاشار و جەلالی کوڕی لەنێو نەخۆشخانەکەدا کوژران.   لە رووداوەکانی ئەو رۆژەدا چوار کەس کوژران و هەشت کەسیش لە هەردوولا برینداربوون. سێ لە کوژراوەکان لە خێزانی شەنیاشارن.   ئەمینە شەنیاشار کە هاوژینەکەی و دوو کوڕی لە رووداوەکەدا کوژران و زیاتر لە ساڵێکە لە بەردەم دادگەی روها مانگرتنی راگەیاندووە، دەڵێت، کەسوکاری ئەو پەرلەمانتارەی ئاکپارتی هەردوو کوڕەکەی و هاوژینەکەیان کوشتووە و هەڵیانکوتاوەتە سەر نەخۆشخانەوە بەڵگەکانیان لەناوبردووە و تۆمارەکانی کامێرای چاودێرییان سڕیوەتەوە، هەروەها داوای ئازادکردنی فازل شەنیاشاری کوڕی دەکات کە لە رووداوەکەدا بریندار بوو و لە رۆژی ١٧ ـی حوزەیرانی ٢٠١٨ دەستبەسەرکراوە و زیاتر لە سێ ساڵە لە زیندانە.