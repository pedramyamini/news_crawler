کامیل عەبدولقادر، گوتەبێژی کۆمەڵەی قوربانیانی کیمیابارانی هەڵەبجە، بە تۆڕی میدیایی رووداوی گوت: "بەداخەوەین کە بریندارێکی کیمیایی بەناوی عەبدولقادر محەممەد رۆستەم تەوێڵەیی، کە خاوەنی چەندین شەهیدی کیمیابارانی هەڵەبجەیە و هاوژین و بەشێک لەمنداڵەکانی، هەروەها باوکی کاک لوقمان، سەرۆکی کۆمەڵەکەمان بوو، شەوی رابردوو دوای ٣٤ ساڵ لە ئازار و نەهامەتی و ناڵاندندەوە بەدەست ژەهری گاز لە سنگ و چاو و هەناویدا گیانی لەدەستدا و شەهید بوو".  کامیل عەبدولقادر داوا لە حکومەتی هەرێمی کوردستان و عێراق دەکات چیدی تەماشای ئەو ئازارانە و گیانلەدەستدانی خۆشەویستانیان لە بریندارانی کیمیابارانی هەڵەبجە نەکەن و بەدەمیانەوە بێن بۆ چارەسەکردنی ئەو ئازیزانە با وەکو کاک عەبدولقادر محەممەد رۆستەم تەوێڵەیی گیان لەدەستنەدەن.  کامیل عەبدولقادر، گوتەبێژی کۆمەڵەی قوربانیانی کیمیابارانی هەڵەبجە، سەبارەت بە ژمارەی بریندارانی کیمیابارانی هەڵەبجە گوتی: "ئێمە جگە لە شەهیدبوونی پێنج هەزار کەس لە کیمیابارانکردنی هەڵەبجە، ١٠ هەزار بریندارمان هەبووە و لەدوای راپەڕینەوە سەدان برینداریان لێ شەهیدبوون بەهۆی ئەوەی چارەسەرنەکراون".  لە ١٦ی ئاداری ١٩٨٨، هەڵەبجە لەلایەن رژێمی بەعسەوە کیمیابارانکرا و بەهۆیەوە پێنج هەزار کەس شەهید بوون و هەزارانی دیکەش بریندار بوون، بەشێکیان بەهۆی سەختی برینەکانییانەوە گیانیان لەدەستداوە و بەشێکێکیشان هێشتا بەو ئازارەوە دەناڵێنن و تووشی چەندین نەخۆشی بوون".