ئەمڕۆ دووشەممە ٢١.٣.٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، مەفرەزەكانی بەشی پۆلیسی نەهێشتنی تاوانی سلێمانی، تۆمەتبارێكیان دەستگیركرد كە بەتۆمەتی دزیكردن فەرمانی گرتنی هەبووە لە دادگای بەعقوبەی ناوەندی پارێزگای دیالە.  سەرکەوت ئەحمەد گوتی: "تۆمەتبارەکە لە دادگەی بەعقوبەوە داواكراوە، پۆلیسی سلێمانی لێكۆڵینەوەكانی دەستپێكرد و توانرا بدۆزرێتەوە و دەستگیربكرێت، لەكاتی دەستگیركردنیشیدا دەركەوت كە تۆمەتبار بە ناسنامەی ساختەوە هاتووەتە ناوشاری سلێمانی".  تۆمەتبارەکە ناوی (ح، ع، ح)ـە و، سەرکەوت ئەحمەد دەڵێت: بە بڕیاری دادوەرو بەپێی ماددەی ٢٨٩ - ٢٩٨ و لە دادگای بەعقوبەش بەپێی ماددەی ٤٤٣ لەیاسای سزادانی عیراقی راگیراوە و دوای تەواوكردنی رێكارە یاساییەكان رەوانەی دادگەی بەعقوبە دەكرێتەوە.