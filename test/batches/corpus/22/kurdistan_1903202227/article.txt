ئەمڕۆ شەممە ١٩ی ئاداری ٢٠٢٢، شاندێکی ئاکپارتی کە پێکهاتبوو لە عەفیف دەمیکران، پەرلەمانتارى پێشووى ئەکپارتى و فەهمى ئوزتونج، پەرلەمانتارى ئەکپارتى و محەممەد جیلان، جێگرى پەیوەندییەکانى دەرەوەى ئاکپارتى، سەردانی هەولێریان کرد و لەگەڵ ئومێد خۆشناو، پارێزگاری هەولێر، نەبەز عەبدولحەمید، قائیمقامى ناوەندی هەولێر، ئەکرەم ئەحمەد، یاریدەدەرى پارێزگار و بەرێوەبەرى کاروبارى ناوخۆى پارێزگا کۆبوونەوە.   لەو بارەوە نەبەز عەبدولحەمید، قایمقامی هەولێر بە تۆڕی میدیایی رووداوی گوت، گفتوگۆیان لەبارەی هاوئاهەنگیی ئابووری و پەیوەندیی ئابووریی نێوان هەرێمی کوردستان و تورکیا کردووە.   بە گوتەی قایمقامی هەولێر، چەندین کۆمپانیای تورکی لە هەرێمی کوردستان کاردەکەن، لەو بارەوە لە کۆبوونەوەکە "داوایان کردووە ئاسانکاریی زیاتر بۆ ئیش و کاری کۆمپانیاکان و بارزگانەکانیان بکرێت هەروەها ئێمەش داوامان کرد ئاسانکاری زیاتر بۆ بازرگانە کوردەکان بکەن".   بەرەبەیانی رۆژی یەکشەممە ١٣ی ئاداری ٢٠٢٢ بە ١٢ مووشەک هێرشکرایە سەر چەند ناوچەیەکی پارێزگای هەولێر، ئەو رووداوە کاردانەوەی ناوخۆ و نێودەوڵەتیشی لێکەوتەوە، لەو بارەوە نەبەز عەبدولحەمید گوتی، لە کۆبوونەوەکەیان لەگەڵ شاندی ئاکپارتی باسی هێرشەکە کراوە و "پەرلەمانتارانی ئاکپارتیش سەرکۆنەی ئەو هێرشەیان کرد".   بە گوێرەی راگەیێندراوێک کە پارێزگاری هەولێر بڵاویکردووەتەوە لە کۆبوونەوەکە جەختکراوەتەوە لە پەرەپێدانی زیاتری پەیوەندییەکانی تورکیا و هەرێمی کوردستان لە تێكڕاى بواره‌كانى بازرگانى و پیشه‌سازى و وه‌به‌رهێنان و فه‌رهه‌نگى و مرۆیی.   هەروەها بارودۆخى عێراق بەگشتى باس کراوە و تیشک خراوەتە سەر هەڵبژاردنى ئەنجوومەنى نوێنەرانى عێراق و پێکهێنانى حکومەتى نوێى ئەو وڵاتە.