چوارچێوەی هاوئاهەنگی کە لە هاوپەیمانییەکانی دەوڵەتی یاسا و هاوپەیمانی فەتح باڵی سیاسی حەشدی شەعبی و چەند لایەنێکی دیکەی شیعە پێکهاتووە، ئەمڕۆ هەینی ١.٤.٢٠٢٢، دوای کۆبوونەوەی لایەنەکانی لە راگەیەندراوێکدا رایگەیاند: "چوارچێوەی هاوئاهەنگی هێشتا ئامادەیە بۆ گفتوگۆی جددی و بونیادنەر لەگەڵ هەموو فراکسیۆن و سەربەخۆکان بۆ دەربازبوون لە دۆخی بنبەستی سیاسی، بۆیە داواکارین لە هەموو دڵسۆزەکان بەرپرسیارێتی هەڵبگرن و سوور نەبن لەسەر هاوکێشەی شکاندنی ویستەکان کە دەکرێ دۆخەکە ئاڵۆزتر بکات و تاکە زیانمەندی ئەو دۆخەش گەلی عێراقە. "  لە کۆبوونەوەکەی ئەمڕۆیدا نووری مالیکی، سەرۆکی هاوپەیمانی دەوڵەتی یاسا و هادی عامری، سەرۆکی هاوپەیمانیی فەتح و قەیس خەزعەلی، ئەمینداری گشتیی بزووتنەوەی عەسائیبی ئەهلی حەق بەشداربوون، لەگەڵ عەممار حەکیم، سەرۆکی رەوتی حیکمە و حەیدەر عەبادی، سەرۆکی هاوپەیمانیی نەسر و چەند سەرکردەیەکی دیکەی چوارچێوە.  چوارچێوەی هاوئاهەنگی راشیگەیاند: "دیدی ئێمە بۆ چارەکردنی بنبەستی سیاسی پشت بە چەند بنەمایەک دەبەستێت کە بریتین لە؛ پابەندبوون بە وادە دەستوورییەکان و تۆمارکردنی گەورەترین فراکسیۆن لە رووی ژمارەوە لە پەرلەمان لە نێوان چوارچێوەی هاوئاهەنگی و فراکسیۆنی سەدری، بۆ مسۆگەرکردنی مافی پێکهاتەی شیعە و تەواوکردنی شایستە نیشتمانییەکانی پێکهاتەکان لە سێ سەرۆکایەتییەکەدا، لە دیدێکی هاوبەشدا کە چوارچێوە و هاوپەیمانەکانی، لەگەڵ فراکسیۆنی سەدری و هاوپەیمانەکانی تێیدا بەشداربن.  چوارچێوەی هاوئاهەنگی ئاماژەش دەکات: "دوای راگەیاندنی گەورەترین فراکسیۆن لە رووی ژمارەوە، رێککەوتن دەکەین لەبارەی بەربژێر بۆ پۆستی سەرۆکوەزیران، بەپێی چەند مەرج و پێوەرێکی پەیوەست بە لێهاتوویی و دەستپاکی و سەربەخۆیی، ئەو کارەش لە رێگەی لیژنەیەکی هاوبەشەوە دەکرێت لە نێوان چوارچیوەی هاوئاهەنگی و فراکسیۆنی سەدری. دواتر لەبارەی کارنامەی حکومەتەوە رێکدەکەوین کە دەبێ لە ماوەیەکی دیاریکراودا جێبەجێ بکرێت، هەر لایەنێکی براوەش دەتوانێ لە جێبەجێکردنی ئەم کارنامەدا بەشدار بێت، هەروەها کەسانی لێهاتوو بەربژێر دەکرێن بۆ بەڕێوەبردنی کاروباری عێراق. "  سەبارەت بە ئۆپۆزیسیۆن، چوارچێوەی هاوئاهەنگی روونی کردەوە: "ئۆپۆزیسیۆن لە نێو پەرلەمان چاودێری حکومەت دەکات و پرساندنی لەگەڵدا دەکات، بەهۆی هەڵە و زێدەڕۆییەکانی، بۆیە دەبێ دۆخێک برەخسێندرێت ئۆپۆزیسیۆن بتوانێ تێیدا ئەرکی خۆی بە راستی و دروستی بەجێبگەیەنێت و بەپێی یاسا بیپارێزێت. "  ئەوە لە کاتێکدایە پارتی دیموکراتی کوردستان و هاوپەیمانی سەروەریی سوننەکان، ئەمڕۆ، لە راگەیەندراوێکدا پابەندبوونی خۆیان بە هاوبەشی لەگەڵ رەوتی سەدر راگەیاند و جەختیان کردەوە کە دەستبەرداری هاوپەیمانی سێقۆڵی لەگەڵ رەوتی سەدر نابن.   دوای رۆژێک لە بەڕێوەنەچوونی دانیشتنی پەرلەمانی عێراق تایبەت بە هەڵبژاردنی سەرۆککۆمار، بەهۆی بایکۆتکردنی دانیشتنەکە لەلایەن چوارچێوە و هاوپەیمانەکانی و بەشێکی سەربەخۆکان، موقتەدا سەدر، رێبەری رەوتی سەدر، پێنجشەممە رابردوو ٣١.٣.٢٠٢٢، رایگەیاند، بەهۆی ئەوەی چەند لایەنێک پرۆسەی سیاسییان پەکخستووە لە رێگەی رێگرتن لە هەڵبژاردنی سەرۆککۆماری نوێی عێراق،  ٤٠ رۆژ دەرفەت دەدەمە یەک لە سێی پەکخەر کە پێکهاتووە لە چوارچێوەی هاوئاهەنگی و یەکێتی نیشتمانیی کوردستان و هاوپەیمانی عەزمی سوننەکان، بۆ ئەوەی گفتوگۆ لەگەڵ هەموو لایەنە سیاسییەکان بکەن بۆ پێکهێنانی گەورەترین فراکسیۆن لە پەرلەمان و پێکهێنانی حکومەتی زۆرینەی نیشتمانی بەبێ بەشداری فراکسیۆنی سەدری.