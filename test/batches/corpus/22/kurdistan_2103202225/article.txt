سدیق پاسی تەمەنی ٦٥ ساڵە، ئێوارەی دوێنێ ٢٠ - ٠٣ - ٢٠٢٢ لە مزگەوت نوێژی مەغریبی کرد و، لە کاتی گەڕانەوەی بۆ ماڵەوە لەگەڵ دوو هاوڕێی، گوللەیەکی وێڵ بەر سەری دەکەوێت.   وەکو لە ڤیدیۆیەکی کامێرای چاودێرییەوە دەردەکەوێت، سدیق پاسی لەگەڵ دوو هاوڕێی لە کۆڵانێکدا بەپێ دەڕۆن، لەناکاو سدیق پاسی دەکەوێت، هاوڕێکانی گەرماوگەرم نەیانزانیوە هۆکارەکەی چییە، هەڵیدەگرن و دەیخەنە ناو تاکسییەک و دەیبەنە نەخۆشخانە.   کوڕێکی سدیق پاسی بە ناوی عەزیز دەڵێت، سەرەتا لە هەندێک لە تۆڕە کۆمەڵایەتییەکان وا بڵاوکراوەتەوە کە باوکی مردووە، بەو هۆیەشەوە زۆر خەفەتیان خواردووە و دەشڵێت، "حەزدەکەین ئەم جۆرە تەقەکردنانە نەمێنێت، ئەو کەسەی تەقە دەکات دەبێت بزانێت کە رەنگە بەر باوکی، خوشکی یان برایەکی بکەوێت".  هێمن سلێمان، گوتەبێژی پۆلیسی پارێزگای دهۆک لەبارەی تەقەی "خۆشییەوە" رایگەیاند، "خۆشبەختانە ئەمساڵ رێژەکەی کەمتر بوو، بەڵام هەندێک کەس هەر تەقەیان کرد، ئێمەش وەکو هێزەکانی پۆلیس چاودێریی چەند شوێنێکمان کردووە و زانیاریمان لەسەریان هەیە".