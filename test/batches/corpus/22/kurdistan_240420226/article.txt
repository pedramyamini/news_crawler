نێچیرڤان بارزانی، سەرۆکی هەرێمی کوردستان لە پەیامەکەیدا کە لە تویتەر بڵاویکردووەتەوە نووسیویەتی، "به رێز و شكۆوه يادى شه‌هيدانى زانكۆى سلێمانى و هاووڵاتييانى خۆشه‌ويستى قه‌ڵادزێ ده‌كه‌ينه‌وه كه به‌ر له ٤٨ ساڵ وه‌کو ئه‌مڕۆ، ٢٤ - ٠٤ - ١٩٧٤ له بۆمبارانێكى دڕندانه‌ى فڕۆكه جه‌نگییه‌کانی رژێمى ئه‌وساى عێراقدا شه‌هيد بوون. سڵاو و دروود له گيانى پاكيان، ياديان هه‌ميشه به خێر. "  ٤٨ ساڵ لەمەوبەر لە قەڵادزێ چی روویدا؟  ٤٨ ساڵ لەمەوبەر لە ٢٤ - ٠٤ - ١٩٧٤ دا، چەند فڕۆکەیەکی حکومەتی بەعس قەڵادزێیان بۆردوومان کرد و بەهۆیەوە ١٢٣ هاونیشتمانی شەهید و ٤٠٠ی دیکەش بریندار بوون، هەروەها نزیکەی ٢٠٠ خانووش بەهۆی بۆردوومانەکانەوە رووخان. بەشێک لەوان خوێندکاران و مامۆستایانی زانکۆی سلێمانی بوون، چونکە ئەوکات لە ترسی حکومەتی بەعس زانکۆکەیان گواستبووەوە قەڵادزێ.  رۆژی ٢٤ - ٠٤ - ١٩٨٢، کاتێک قەڵادزەییەکان یادی بۆردوومانی ساڵی ١٩٧٤ یان دەکردەوە، جارێکی دیکە لەلایەن حکومەتی بەعس رووبەڕووی تووندوتیژی بوونەوە و بەو هۆیەوە دوو ئافرەت شەهید بوون و ژمارەیەک هاونیشتمانییش بریندار بوون.  حکومەتی بەعس تەنها بە کوشتنی قەڵادزەییەکان نەوەستا، بەڵکو ساڵی ١٩٨٩ تەواوی هاونیشتمانیانی بۆ کۆمەڵگە زۆرەملێکان گواستەوە و ناوچەکەی لەگەڵ زەوی تەخت کرد. ئێستا لە قەڵادزێ ژیان دووبارە دەستیپێکردووەتەوە، بەڵام کاریگەریی رووداوەکان لەنێو دڵی هاونیشتمانیان کاڵ نەبوونەتەوە.  قەڵادزێ ناوەندی قەزای پشدەرە و سەر بە پارێزگای سلێمانییە، لەلای رۆژهەڵاتیەوە هاوسنووری رۆژهەڵاتی کوردستانە و ناوچەیەکی سنووریی گرنگە.