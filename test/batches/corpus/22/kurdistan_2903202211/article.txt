ناسر عەتەباتی، بەڕێوەبەری دادی پارێزگای ورمێ دەڵێت، بە هەوڵی کەسایەتیی و چالاکڤانانی خۆبەخش کەسوکاری ٢٩ کوژراو لە لەسێدارەدانی بکوژەکان خۆش بوون.  ئەمڕۆ سێشەممە ئەو سێ بەندکراوە لە گرتووخانەی ورمێ ئازادکران کە ٣٤ ساڵ بوو بەهۆی کوشتنی دوو هاونیشتمانی بەندکرابوون و بە لەسێدارەدان سزادرابوون. بڕیاربوو ئەو سێ کەسە رۆژی ١٦/٠٣/٢٠٢٢ لەسێدارە بدرێن، بەڵام بە هەوڵی ریشسپی و کەسایەتییەکانی ورمێ، کەسوکاری کوژراوەکان لە لەسێدارەدانیان خۆش بوون.  بەڕێوەبەری دادی پارێزگای ورمێ هەروەها دەڵێت، ساڵی رابردوو بەهۆی ئاسانکارییە دادوەرییەکان ٥ هەزار بەندکراو لە گرتووخانەکانی ئەو پارێزگایە ئازادکراون کە ٥٣٧ یان پێبەندی ئەلکترۆنییان لێدراوە.  بەپێی ئاماری تۆمارکراو لەلایەن رێکخراوی مافی مرۆڤی هەنگاو، ساڵی ١٤٠٠ ـی هەتاوی لە پارێزگای ورمێ ٢٧ کەس لەسێدارەدراون کە زۆربەیان بە تاوانی کوشتن سزادراون.