ئەو پرۆژەیە کە یەکێک بوو لە پرۆژە هەرە گرنگەکانی سنوورەکە و چاوەڕێدەکرا ساڵانە ١٥ ملیۆن لیتر ئاو لە بەنداوی دهۆک زیاد بکات، بەڕێوەبەری نوێی بەڕێوەبەرایەتیی ئاودێری دهۆک باس لەوە دەکات، نەبوونی شارەزایی ئەگەری سەرەکیی سەرنەکەوتنی پرۆژەکەیە.  هێژا عەبدولواحید، بەڕێوەبەری ئاودێریی دهۆک بە تۆڕی میدیایی رووداوی گوت، "گەندەڵی دارایی لە پرۆژەکە نەکراوە، بەڵکو کەمتەرخەمیی ئیداریی و نەبوونی توانای بەڵێندەر هۆکار بووە بۆ شکستی پرۆژەکە، چونکە ئەو جۆرە پرۆژەیە لە هەموو عێراق ئەنجامنەدراوە. "  تێچووی پرۆژەکە نزیکەی ٢٤ ملیار دیناری عێراقی بووە، بەگوتەی بەڵێندەری پرۆژەکە، بەهۆی ئەوەی پێشبینییەکان بۆ بەرزبوونەوەی ئاو لە بەنداوی موسڵ وەکو خۆی دەرنەکەوتن و دواتریش هاتنی داعش، هۆکار بووە بۆ ئەوەی کە پرۆژەکە سەرکەوتوو نەبێت.  سەلمان کێستەیی، بەڵێندەری پرۆژەکە باسی لەوە کرد، "پێشبینییەکانی ئێمە و ئەوەی کە بەڕێوەبەرایەتیی ئاوی دهۆک پێی دابووین وەکو خۆی دەرنەکەوتن، دوای ئەوەی حکومەتی عێراقیش بەنداوەکەی لەدەستمان وەرگرتەوە، لەنێوان ١٠ بۆ ١٢ مەتر ئاوەکەی بەرزبووەوە، دوای ماوەیەک ئاوەکەی کەمکردەوە و نزیکەی ٢٠٠ مەتر ئاو لە پرۆژەکە دوورکەوتەوە، بەوهۆیەوە پرۆژەکە سەرکەوتوو نەبوو، هۆکارەکەش شەڕی داعش و قەیرانی دارایی بوو. "  شارەزایەکی بواری ستراتیژی ئاو باس لەوە دەکات، ئەگەر تەنانەت یەک دیناریش لە پرۆژەکە خەرجکرابێت، تاوانە.  د. رەمەزان حەمزە بە رووداوی گوت، "تۆ بڕۆی بەڕێگەی بۆری و لە حەوزێکی بەنداوی موسڵ کە کۆنترۆڵی لەدەست تۆدا نەبێت ئاو رابکێشی، ئەوە هەڵەیەکی کوشندەیە و لە هەموو جیهاندا رووینەداوە کە بەنداوێک بە بۆری پڕبکرێت. ١٠ بۆ ١٢ ساڵ و ٢٤ کاژێر ئەو پرۆژەیە کار بکات، بەنداوی دهۆک پڕ ئاو ناکات. ئەی باران بۆ چییە؟ ئەی ئەگەر لافاو دروستبوو دیسان ئاوەکە دەگرییەوە؟ یانی ئەگەر تەنانەت یەک دیناریش لەو پرۆژەیە خەرجکرابێت، تاوانە. "  درێژی پرۆژەکە کە ئاو لە بەنداوی موسڵەوە بۆ بەنداوی دهۆک دابین دەکات زیاتر ١٥ کیلۆمەترە.