هێرشە مووشەکییەکە هەر زوو بەرپرسانی باڵای عێراق و هەرێمی کوردستانی هێنایە سەر هێڵ. رێبەری رەوتی سەدر بکەرانی هێرشەکەی بە "دۆڕاو و خەجاڵەتمەند" ناوبرد. سەرۆکوەزیرانی عێراق هێرشەکەی بە "دەستدرێژی بۆسەر ئاسایشی گەلەکەمان" ناوبرد. سەرۆکوەزیرانی هەرێمی کوردستانیش دەڵێت "هەولێر خۆی بۆ ترسنۆکان ناچەمێنێت".  لە تویتێکدا موقتەدا سەدر، رێبەری رەوتی سەدر رایگەیاند، هەولێر لەژێر "نیشانە و ئاگری دۆڕاوان و خەجاڵەتمەنداندایە. لەژێر پرۆسەی برسیکردندایە، وەکو ئەوەی کوردەکان عێراقی نەبن، بەڵکو ئەوان شادەماری عێراقن و بەشێکی جیانەبووەن لە عێراق. هەولێر خۆناچەمێنێ و چۆکدانادات، تەنیا بۆ میانڕەوی و سەربەخۆیی و سەروەری نەبێت".  "هەولێر خۆی بۆ ترسنۆکان ناچەمێنێت"  سەرۆکی حکومەتی هەرێمی کوردستان لە پەیامێکدا لەبارەی مووشەکبارانکردنی هەولێر رایگەیاند، "هەولێر خۆی بۆ ترسنۆکان ناچەمێنێت".  مەسرور بارزانی، سەرۆکی حکومەتی هەرێمی کوردستان لە لاپەڕەی تایبەتی خۆی لە فەیسبووک نووسیویەتی، "هەولێر خۆی بۆ ترسنۆکان ناچەمێنێت. ئەو هێرشە تیرۆریستییەی کرایە سەر چەند شوێنێکی هەولێر بە تووندی شەرمەزار دەکەم و داوا لە خەڵکی قارەمان و خۆڕاگری هەولێر دەکەم ئارام بگرن و رێنوێنیی دەزگا ئەمنییەکان جێبەجێ بکەن".  "هێرشی سەر شاری هەولێری ئازیز دەستدرێژییە بۆسەر ئاسایشی گەلەکەمان"  مستەفا کازمی، سەرۆکوەزیرانی عێراق لەبارەی هێرشە مووشەکییەکەی سەر هەولێر رایگەیاند، "ئەو دەستدرێژییەی شاری هەولێری ئازیزی کردە ئامانج و خەڵکەکەی تۆقاند، دەستدرێژییە بۆسەر ئاسایشی گەلەكەمان".  سەرۆکوەزیرانی عێراق هەروەها ئاماژەی بەوەش کردووە، "لەگەڵ سەرۆكی حكومەتی هەرێمی كوردستانی برا، بەدواداچوونم كرد، هێزەكانمان لێكۆڵینەوە لە هێرشەكان دەكەن و بەرەنگاری هەر چەشنە تێكدانێكی ئاسایشی هاووڵاتییان و شارەكانمان دەبینەوە".  "هیچ زیان و قوربانییەک لە هیچ باڵەخانەیەکی ئەمریکا لە هەولێر نەکەوتووەتەوە"  گوتەبێژێکی وەزارەتی دەرەوەی ئەمریکا جگە لەوەی جەختی لەوە کردووەتەوە کە هیچ زیان و قوربانییەک لە هیچ باڵەخانەیەکی حکومەتی ئەمریکا لە هەولێر نەکەوتووەتەوە، بە تۆڕی میدیایی رووداوی راگەیاند، "لێکۆڵینەوە لە رووداوەکە لەلایەن حکومەتی عێراق و حکومەتی هەرێمی کوردستانەوە دەستیپێکردووە".  هاوکات بەرپرسێکی باڵای ئەمریکا کە نەیویستووە ناوی ئاشکرا بکرێت ئاماژەی بەوە کردووە، ئەو مووشەکانەی ئاراستەی هەرێمی کوردستان کراون، "لە ئێرانەوە ئاراستە کراون"؛ گوتیشی، هیچکام لە مووشەکە ئاراستەکراوەکان بەر کۆنسوڵخانەی وڵاتەکەی لە هەولێر نەکەوتوون.  "دڵنیایی دەدەین، هەولێر ئارامە"  پارێزگاری هەولێر رایگەیاند، ئامانجی هێرشە مووشەکییەکەی سەر هەولێر کۆنسوڵخانەی ئەمریکا بووە، "بەڵام ئامانجەکە نەپێکراوە و هیچ زیانێکیان نییە".  ئومێد خۆشناو، پارێزگاری هەولێر بە تۆڕی میدیایی رووداوی راگەیاند، هێزە ئەمنییەکان خراونەتە حاڵەتی ئامادەباشی، "هەرێمی کوردستان و بەتایبەتیی شاری هەولێر وەکو پایتەخت هەمیشە ئامانجی تیرۆرستان بووە، بەڵام هەولێر هەمیشە ئارامە و تیرۆریستان ئامانجەکانیان ناپێکن".  پارێزگاری هەولێر ئاماژە بەوە دەکات، راستە کۆنسوڵخانەی هەولێر بەشێک بووە لە ئامانجی کارە "تیرۆرستییەکە"، بەڵام ئەوێش هیچ زیانی نەبووە، هەروەها گوتیشی، "زیانی ماددی بەر هەندێک ماڵ و شوێنی نێشتەجێبوون کەوتووە".  "ئەنجامدەرانی هێرشەکەی سەر هەولێر سزای خۆیان وەردەگرن"  لە راگەیێندراویدا لەبارەی هێرشە مووشەکییەکەی سەر هەولێر، شانەی راگەیاندنی ئەمنیی عێراق رایگەیاند، "ئەم جۆرە کردەوانە هیچ پاساوێکیان نییە و دەرەنجامیشیان دۆڕانە، ئەنجامدەرانیشی بە سزای دادپەروەرانەی خۆیان دەگەیێندرێن".  "مووشەکەکان لە دەرەوەی سنوورەکانی عێراق و هەرێمی کوردستان ئاراستە کراون"  بەگوێرەی زانیارییەکانی دژە تیرۆری کوردستان، "مووشەکەکان لە دەرەوەی سنوورەکانی عێراق و هەرێمی کوردستان و لە رۆژهەڵاتەوە ئاراستە کراون".  لە پەیامەکەی دژە تیرۆری کوردستاندا هاتووە، لە دەرەوەی هەرێمی کوردستان و عێراقەوە بە مووشەکی بالیستیکی هێرش کرایە سەر هەولێری پایتەخت، ئاماژەی بەوەش کردووە، "بەگوێرەی زانیارییەکانی پەیجی دژە تیرۆری کوردستان، کاژیر ٠١: ٠٠ی ئەمشەو لەڕێگەی ١٢ مووشەکی بالیستیکی گەڕەکێکی شاری ھەولێریان بە ئاراستەی کۆنسوڵخانەی ئەمریکا لە هەولێر کردە ئامانج، جگە لە زیانی ماددی، زیانێکی گیانی نەبووە".  "هەولێر ئارامە و هەر بە ئارامی دەمێنێتەوە"  وەزارەتی ناوخۆی حکومەتی هەرێمی کوردستان لەبارەی هێرشە مووشەکییەکەی سەر هەولێر ئاماژەی بەوە کرد کە "هێرشێکی ترسنۆکانەیە" و دڵنیاییش دەدات کە "هەولێر ئارام و هەر بە ئارامی دەمێنێتەوە".  بەپێی راگەیێندراوی وەزارەتی ناوخۆی هەرێمی کوردستان، "شەوی ١٢/١٣ - ٠٣ - ٢٠٢٢ پاش کاژێر ٠١: ٠٠ی بەرەبەیان، ١٢ مووشەکی دوورمەودای بالیستی لە سنوورەکانی دەرەوەی عێراق، لە رۆژهەڵاتەوە ئاراستەی باڵەخانەی نوێی کۆنسوڵخانەی ئەمریکی لە هەولێر کران و ناوچە سڤیلنشینەکانی نزیک بارەگای کەناڵی کوردستان ٢٤ و دەوروبەری بەر هێرشەکە کەوتن".  وەکو لە راگەیێندراوی وەزارەتی ناوخۆدا هاتووە، لە دەرئەنجامی هێرشە مووشەکییەکەی سەر هەولێر، "زەرەر و زیانی ماددی بەر باڵەخانە و خانووەکانی ئەو ناوچەیە کەوتووە و خۆشبەختانە هیچ زیانێکی گیانی نەبووە و تەنیا هاووڵاتییەک بە سووکی بریندار بووە".  دەزگاکانی پۆلیس و ئاسایش دەستیان بە لێکۆڵینەوەکان کردووە و وەزارەتی ناوخۆ دەڵێت، "دواتر رای گشتی لە ئەنجامەکان ئاگاداردەکەینەوە".  وەزارەتی ناوخۆ هێرشەکەی بە "ترسنۆکانە" ناوبردووە و دەڵێت، "شەرمەزاری دەکەین"، دڵنیاییش دەداتە خەڵکی هەولێر و کوردستان کە "هەولێر ئارامە و هەر بە ئارامی دەمێنێتەوە".  "گەشتەکانی هاتن و چوون لە فڕۆکەخانەی هەولێر ئاسایین"  فڕۆکەخانەی نێودەوڵەتیی هەولێر راگەیێندراوێکی بڵاوکردەوە و رایگەیاند، "ئاگاداری گشت لایەک دەکەینەوە کە گەشتەکانی هاتن و چوون لە فڕۆکەخانەی نێودەوڵەتیی هەولێر ئاسایین و بەردەوامن"، ئاماژە بەوەش کراوە، "هیچ گەشتێک هەڵنەوەشاوەتەوە".  دوایین جار مانگی ئەیلوولی ٢٠٢١ بە درۆن هێرش کرایە سەر هەولێر  درەنگانی رۆژی شەممە ١١ - ٠٩ - ٢٠٢١ هێرشکرایە سەر فڕۆکەخانەی نێودەوڵەتیی هەولێر، دژەتیرۆری کوردستان لەبارەیەوە رایگەیاند، لەڕێگەی درۆنی بۆمبڕێژکراوەوە هێرشەکە ئەنجامدراوە و هیچ زیانێکی گیانیی نەبووە.  کاژێر ١: ٠٠ی بەیانیی رۆژی ١٢ - ٠٩ - ٢٠٢١ دژە تیرۆری کوردستان نوێترین زانیارییەکانی لەبارەی هێرشەکەی سەر فڕۆکەخانەی نێودەوڵەتیی هەولێر بڵاوکردەوە و رایگەیاند، "هێرشەکەی سەر فڕۆکەخانەی نێودەوڵەتیی هەولێر لەڕێگەی دوو درۆنی بۆمبڕێژکراوەوە ئەنجامدراوە و هیچ زیانێکی گیانیی نەبووە".          بەو هێرشەی بەرەبەیانی ئەمڕۆ یەکشەممە ١٣ - ٠٣ - ٢٠٢٢ کرایە سەر هەولێر، لە ماوەی نزیکەی دوو ساڵی رابردوودا ئەوە نۆیەمین جارە هەولێر هێرشی دەکرێتەسەر. هێرشەکانیش لەدوای کوژرانی قاسم سولەیمانی، فەرماندەی پێشووی فەیلەقی قودسی سوپای پاسداران و ئەبو مەهدی موهەندیس، جێگری پێشووی سەرۆکی دەستەی حەشدی شەعبی لەلایەن ئەمریکاوە دەستیانپێکرد و زیاتر بنکە و بارەگاکانی ئەمریکا و هاوپەیمانان تێیاندا کراونەتە ئامانج.     بەرژەوەندییەکانی ئەمریکا و هێزەکانی هاوپەیمانان لە عێراق بەردەوام بە هێرشی مووشەکی و درۆن کراونەتە ئامانج. بەرپرسانی رۆژئاوا چەکدارانی نزیک لە ئێران بە ئەنجامدانی هێرشەکان تۆمەتباردەکەن.     کۆتاییەکانی مانگی کانوونی دووەمی ٢٠٢٢ شەش مووشەک ئاراستەی فڕۆکەخانەی نێودەوڵەتیی بەغدا کران، بەڵام بەهۆیەوە هیچ قوربانییەک نەکەوتەوە.