سوعدا خدرزادە، ژنە کوردێکی رۆژهەڵاتی کوردستانە و دووگیانە، گیراوی سیاسییە و ماوەی حەوت مانگە لە زینداندایە. لە تۆمارێکی دەنگیدا کە رێکخراوی هەنگاو بۆ مافەکانی مرۆڤ بڵاویکردووەتەوە، ئاماژە بەوە دەکات، کە سکی هەشت مانگە و لەکاتێکدا تەندروستیشی باش نییە، مانی لە خواردن گرتووە.  سوعدا خەدیرزادە، تەمەن ٣٢ ساڵ، خەڵکی شاری پیرانشارە، رۆژی پێنجشەممە ١٤ی ئۆکتۆبری ٢٠٢١ لەلایەن ئیتلاعاتی ئەو شاره دەستبەسەرکرا، دوو رۆژ دواتر گوارزایەوە زیندانی ئیدارەی ئیتلاعات لە ورمێ.  سوعدا خدرزادە دەڵێت: "ماوەی حەوت مانگە دەستبەسەرکراوم و تەندروستیم هیچ باش نییە، دووگیانم و سکم هەشت مانگە، سەرەڕای ئەوەی کە رەچێتەی پزیشکیم هەیە، هیچ کارێکم بۆ ناکەن".   لەبارەی هۆکاری ئازادنەکردنی لە تۆمارە دەنگییەدا دەڵێت: "چەند کەسێک بوونەتە بەربەست لەبەردەم ئازادی مندا و تاوانی کەسانی دیکە لە منی بێتاوان وەردەگرنەوە، لە یەکەم رۆژ کە دەستبەسەرکراوم لای ئیتڵاعات لەژێر ئەشکەنجەی دەروونی بووم، زۆر سووکایەتی و بێحورمەتیم پێکراوە، تەنانەت جنێویان پێمداوە".  ئەو ژنە کوردە ئاماژە بەوەشدەکات، "بە هەڕەشە و زۆر، وایاندەکرد دان بە تاوانێکدا بنێم کە نەمکردووە، لەکاتێکدا هیچم نەکردووە و بێگوناهم، ئێستا داوای ماف و ئازادی خۆم دەکەم، ماوەی دوو رۆژە مانمگرتووە و ژیانی خۆم و منداڵەکەشم لە مەترسیدایە، تاوەکو بێگوناهیم نەچەسپێت، بەردەوام دەبم".