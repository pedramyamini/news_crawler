عه‌میدی مافپەروەر، محه‌ممه‌د حه‌سه‌ن، بەڕێوەبه‌ری چاكسازیی گه‌ورانی دهۆك، لە کاتی پێشکێشکردنی خه‌ڵاته‌كه کە تابلۆیەکی مەلا مستەفا بارزانییە گوتی "ئه‌م تابلۆیه ده‌ستكردی به‌شی رستن و چنینی ناو چاكسازی گه‌ورانه و ئه‌وانیش پێیان خۆشبوو كه پێشكێشی تۆڕی میدیایی رووداو بكرێت، ناوەڕۆکی تابلۆكه به خواستی خۆیان بۆ رووداویان دروستكردووه. "  یه‌كێك له دادگاییکراوه‌كانی ناو چاكسازی به ناوی (و. ئـ) گوتی "له‌ناو چاكسازیدا به‌رده‌وام سه‌یری رووداو ده‌كه‌ین و جیهانی ده‌ره‌وه لە رێگەی رووداوه‌وه ده‌بینین. هه‌میشه ده‌زانین چی ده‌گوزه‌رێ، هه‌روه‌ها كار و پیشه‌كانمان به‌رچاو ده‌كات، بۆیه پێمان خۆشبوو ئه‌م خه‌ڵاته بدرێته رووداو. "  تۆڕی میدیایی رووداو چەند جارێک لەبارەی چیرۆکی زیندانیان و گرفتەکانیان کاری کردووە، دوایینیان نیوزفیچه‌رێک بوو له‌باره‌ی دادگاییكراوێكی ناو چاكسازی، كه پێنج كتێبی چاپكردووه لەکاتێکدا پێشتر بەهرەی نووسینی نه‌بووە.   هەروەها چەندین راپۆرتی له‌باره‌ی چالاکییەکانی بواری كشتوكاڵی، وێنه‌كێشان، خوێندنه‌وه‌ی كتێب، كاری رستن و چنین و بواری دیکە كردووه، كه له‌ناو چاكسازیی گه‌وراندا دەکرێن، هه‌روه‌ها له چالاكییه‌كانی راگیراوان و دادگاییكراوه‌كاندا به‌شداربووه و به پێی یاسا نێوده‌وڵه‌تییه‌كان و یاسا كارپێكراوه‌كانی هه‌رێمی كوردستان كاری پرۆفێشناڵانه‌ی كردووه، له‌ڕووی شاردنه‌وه‌ی رووخساری گیراوان و له‌به‌رچاوگرتنی تایبه‌تمه‌ندیی چاكسازی و دادگاییكراوه‌كانی ناو چاكسازیدا.