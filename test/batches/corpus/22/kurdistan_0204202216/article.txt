پنار کاڕا، فەرماندە لە راوێژکاریی میدیا و کۆمەڵایەتیی وەزارەتی بەرگریی تورکیا لە کۆنفرانسێکی رۆژنامەڤانیدا چەند ئامارێکی لەبارەی ئۆپەراسیۆنەکانی سوپای وڵاتەکەی لە باشووری کوردستان بڵاوکردەوە. بەپێی گوتەکانی پنار کاڕا، تورکیا لە ١ - ١ - ٢٠٢٢ ـەوە لە باشووری کوردستان ٨٣ ئۆپەراسیۆنی ئەنجامداوە کە ١٧ ئۆپەراسیۆنیان گەورە بوون و ٦٦ ئۆپەراسیۆنەکەی دیکە مامناوەند بوون.   بەپێی ئامارەکەی وەزارەتی بەرگریی تورکیا، "لەو ئۆپەراسیۆنانەدا ٩٢ گەریلای پارتی کرێکارانی کوردستان - پەکەکە گیانیان لەدەستداوە. " هەر بەپێی ئاماری وەزارەتی بەرگریی تورکیا، "لە تەمموزی ٢٠١٥ ـەوە لە باشووری کوردستان و رۆژئاوای کوردستان ٣٣ هەزار و ٩٧٦ گەریلا لە ئەنجامی ئۆپەراسیۆنەکانی تورکیا گیانیان لەدەستداوە. "  بەپێی ئەو ئامارەی وەزارەتی بەرگریی تورکیا کە لەلایەن پنار کاڕا خوێندرایەوە، "لە ١ - ١ - ٢٠٢٢ ـەوە لە ناوچەکانی تەلڕەفعەت و منبجەوە لە ناوچەکانی ژێر دەسەڵاتی هەسەدە ٢٦٠ جار هێرشیانکراوەتە سەر و سوپای تورکیاش وەڵامیداونەتەوە و لەو ماوەیەدا ٦١٦ شەڕڤان گیانیان لەدەستداوە. "  رۆژی شەممە ٢ ـی نیسانی ٢٠٢٢، ناوەندی راگەیاندن و چاپەمەنیی هێزەکانی پاراستنی گەل - هەپەگە لە راگەیێندراوێکدا ئەوە دەخاتەڕوو، لە چەند رۆژی رابردوودا هێزەکانیان لە سێ چالاکیی جیاوازدا لە ناوچەی خواکوڕکی هەرێمی کوردستان، "نۆ سەربازی تورکیایان کوشتووە و ئۆتۆمبێلێک و دوو سەنگەریشیان تێکداون. "  بەپێی راگەیێندراوەکەی هەپەگە، "رۆژی ٢٧ ـی ئادار گەریلاکان لە گردی کەڤۆرتێ سەربازانی تورکیایان کردونەتە ئامانج و دوو سەربازیان کوشتووە. رۆژی ٢٩ ـی ئاداریش گەریلاکان لە دەوروبەری گردی لێلکان ئۆتۆمبێلێکی سوپای تورکیایان کردووەتە ئامانج و چوار سەربازیان کوشتووە. "  لە بەشێکی دیکەی راگەیێندراوەکەی هەپەگەدا هاتووە، "رۆژی ٣٠ ـی ئادار لە گردی لێلکان تەقەیان لە سەربازانی تورکیا کردووە و لە ئەنجامدا سێ سەرباز کوژران. "   ئاماژە بەوەش دەکات، "لە رۆژانی ٢٧ ـی ئادار تاوەکو ١ی نیسان، سوپای تورکیا چەندین ناوچەی لە هەرێمی کوردستان بۆردوومان و تۆپباران کردووە. "