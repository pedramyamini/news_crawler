ئەمڕۆ دووشەممە، ٢٨ی ئاداری ٢٠٢٢، هێرش فەیزوڵڵا، بەڕێوەبەری گشتیی گەشتوگوزاری گەرمیان بە تۆڕی میدیایی رووداوی راگەیاند، لە ١٦ی ئادارەوە تاوەکو ٢٣ی ئادار، لە ناوچەکانی دیکەی عێراق و دەروازەی نیودەوڵەتیی پەروێزخانەوە ١٨ هەزار و ٦٢٤ گەشتیار لە رێگەی گەرمیانەوە هاتوونەتە نێو هەرێمی کوردستان.   بەشێک لەو گەشتیارانەی لە رێگەی گەرمیانەوە هاتوونەتە نێو هەرێمی کوردستان، خەڵکی ئێران و رۆژهەڵاتی کوردستانن و لە دەروازەی نێودەوڵەتیی پەروێزخانەوە هاتوون؛ لەو بارەوە بەڕێوەبەری گشتیی گەشتوگوزاری گەرمیان گوتی: "دوو هەزار و ٦٢٠ گەشتیار لە دەروازەی سنووری پەروێزخانەوە هاتوون. "  لەبارەی ئەو کەسانەی لە شوێنەکانی دیکەی عێراقەوە هاتوون، هێرش فەیزوڵڵا گوتی، یەکەم رۆژی نەورۆز ژمارەیەکی زۆر گەشتیار لە رێگەی گەرمیانەوە هاتنە نێو هەرێمی کوردستان و لە ١٦ی ئاداریشەوە تاوەکو ٢٣ی ئادار ١٦ هەزار و چوار گەشتیار لەو رێگەیەوە هاتوونەتە نێو هەرێمی کوردستان.   ئەو گەشتیارانەی لەو سنوورەوە هاتوونەتە نێو هەرێمی کوردستان، بە گوتەی هێرش فەیزوڵڵا، بەشێکیان تەنیا بۆ رۆژێک سەردانی شوێنە گەشتیارییەکانی گەرمیانیان کردووە و دواتر روویان لە سلێمانی و ناوچەکانی دیکەی هەرێمی کوردستان کردووە.   لە کۆی ئەو گەشتیارانەی کە چوونەتە گەرمیان، بەڕێوەبەری گشتی گەشتوگوزاریی گەرمیان گوتی، "لە ١٦ی ئادارەوە تاوەکو ٢٣ی ئادار، ٩٢٥ گەشتیار لە هۆتێل و مۆتێلەکانی گەرمیان ماونەتەوە. "  لە ٢١ بۆ ٢٤ی ئاداری ٢٠٢٢، لە گەرمیان ١٣ رووداوی هاتووچۆ روویانداوە؛ عەبدولڕەحمان زەهاوی، گوتەبێژی هاتووچۆی گەرمیان لەو بارەوە بە رووداوی راگەیاند، یەکەم رۆژی نەورۆز سێ رووداوی هاتووچۆ روویاندا و بەو هۆیەوە شەش کەس بریندار بوون.   بە گوتەی عەبدولڕەحمان زەهاوی، دووەم و سێیەم رۆژی نەورۆز، هیچ رووداوێکی هاتووچۆ رووینەدا، بەڵام چوارەم رۆژی نەورۆز ١٠ رووداو روویاندا و بە هۆیانەوە شەش کەس بریندار بوون و ٣٠ ئۆتۆمبێلیش زیانیان بەرکەوت.