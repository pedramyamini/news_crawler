شێرکۆ جەودەت، ئەندامی فراکسیۆنی یەکگرتووی ئیسلامی لە پەرلەمانی کوردستان بە تۆڕی میدیایی رووداوی راگەیاند، ئەمڕۆ یەکشەممە ١٠.٤.٢٠٢٢ فراکسیۆنەکەیان سەردانی داواکاری گشتیی هەرێمی کوردستانیان کردووە و داوایانکردووە سکاڵایەک بە تۆمەتی نەبوونی بودجە، دواکەوتنی مووچە و نەمانی پارە لە بانکەکان، دژی حکومەتی هەرێمی کوردستان بجووڵێنێت.  شێرکۆ جەودەت گوتی، "فراکسیۆنەکەیان بە نووسراوی فەرمی ئەو داوایەی لە داواکاری گشتی کردووە و بڕیارە ئەوانیش داواکە بجووڵێنن".  ئەو ئەندامەی فراکسیۆنی یەکگرتووی ئیسلامی کوردستان، ئەمڕۆ یەکشەممە لە کۆنفرانسێکی رۆژنامەڤانیدا ئاماژەی بەوەشکرد، یاسای بودجە نایەتە پەرلەمانی کوردستان، پارە لە بانکدا نامێنێت و لەکاتێکدا پارە هەیە، مووچە دابەشناکرێ "بەداخەوە جێگری سەرۆکوەزیران دەڵێت ' باسی سلێمانی مەکەن '، ئەی کێیە پارە لە بانکەکانی سلێمانی دەردەهێنێت، ئێستا پرۆژە و فەرمانبەرانی سلێمانی بوونەتە قوربانی".