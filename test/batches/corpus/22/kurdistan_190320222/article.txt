ئەمڕۆ شەممە ١٩ی ئاداری ٢٠٢٢ کاژێر ١٠: ٠٠ لە شارۆچکەی قۆسەر سەربە پارێزگای مێردین، شارۆچکەی پاتنۆس سەر بە پارێزگای ئاگری و ناوەندی شاری ئیدر ئاگری نەورۆز دەکرێتەوە و ئاهەنگ سازدەکرێت.  کاژێر ١١: ٠٠ لە ناوەندی شاری شرناخ، شاری دێرسم، شارۆچکەی پرسووس سەربە پارێزگای رووها، شارۆچکەکانی بیسمیل و گەرمووک سەربە پارێزگای ئامەد، شارۆچکەی دەپ سەربە پارێزگای خارپێت، شارۆچکەی کەربۆران سەربە پارێزگای مێردین، شارۆچکەکانی باسان و قلابان سەربە پارێزگای شرناخ؛ کاژێر ١٢: ٠٠ ـەش لە شارۆچکەی شەمزینان سەربە پارێزگای جۆلەمێرگ بە بەشداری ژمارەیەک هونەرمەند و بەرپرس و پەرلەمانتاری هەدەپە ئاگری نەورۆز دەکرێتەوە.     لە تورکیاش کاژێر ١١: ٠٠ لە شاری مێرسین، کاژێر ١٢: ٠٠ لە ناوچەی گەبزەی کۆجائەلی لە پارێزگای کۆجائەلی و کاژێر ١٣: ٠٠ لە شارۆچکەکانی گەرمەنجیک، نازیلی و سۆکە سەربە پارێزگای ئایدن ئاگری نەورۆز دەکرێتەوە.   پارتی دیموکراتی گەلان - هەدەپە و پارتە کوردییەکان ئەمساڵ لە ٢٩ شار و کۆی گشتی لە  ٧٥ شوێنی باکووری کوردستان و تورکیا لەگەڵ هاونیشتمانیان بەشداری ئاهەنگەکان دەکەن.   ئاهەنگە گەورەکەی نەورۆزی ئیستەنبووڵ رۆژی یەکشەممە ٢٠ی ئادار بە بەشداری میدحەت سانجار، هاوسەرۆکی هەدەپە و ئاهەنگە گەورەکەی نەورۆزی ئامەدیش رۆژی دووشەممە ٢١ی ئادار بە بەشداری پەروین بوڵدان، هاوسەرۆکی هەدەپە بەڕێوەدەچێت.    بۆ نەورۆزی ئامەد لە ١٥ وڵاتی جیهان نزیکەی ١٠٠ سیاسەتڤان، نووسەر و رۆشنبیر بانگهێشتکراون.