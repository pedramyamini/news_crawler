رۆژی پێنجشەممە ١٠ - ٣ - ٢٠٢٢ پۆلیسی پارێزگای سلێمانی راگەیێنراوێکی لەبارەی دەستگیرکردنی ئەو شەش کەسە بڵاوکردەوە کە لە دوو چالاکی جیادا دەستگیرکران.  لە راگەیێنراوەکەی پۆلیسی سلێمانیدا هاتووە، "دوای چاودێریکردن و کۆکردنەوەی زانیاری لەسەر سێ تۆمەتبار لەلایەن ھێزەکانی پۆلیسەوە کە بەکارھێنەری ماددەی ھۆشبەربوون، توانرا ھەرسێ تۆمەتبار بەناوەکانی (ر، أ، ع - ز، م، ح - ر، م، ح) لەلایەن مەفرەزەکانی بەشی پۆلیسی نەھێشتنی تاوانەوە دەستگیربکرێن. "  پۆلیسی سلێمانی ئاماژە بەوەش دەدات، لە چالاکییەکی دیکەدا مەفرەزەکانی بەشی نەھێشتنی تاوان "سێ تۆمەتباریان بەناوەکانی (أ، ع، ح - أ، م، ص - ھ، س، م) دەستگیرکرد کە سکاڵایان لەسەر بووە و لەلایەن دادگەوە داواکراوبوون بەپێی ماددەی ٤٥٢ لەیاسای سزادان. "  وەک لە راگەیێنراوەکەی پۆلیسدا هاتووە، ھەرسێ تۆمەتبار لە چەند بنکەیەکی دیکەی پۆلیس سکاڵایان لەسەر تۆمارکراوە و داواکراوبوون بەتۆمەتی "تەقەکردن و ھێرشکردنە سەر ھاووڵاتیان و سەرانەسەندن. "  پۆلیسی سلێمانی رایدەگەیێنێت کە لە کاتی دەستگیرکردنی تۆمەتبارەکاندا دەستیشگیراوە بەسەر بڕێک ماددەی ھۆشبەر و چەکێک لەجۆری کڵاشینکۆڤدا. ھەروەھا دەستیشگیراوە بەسەر مۆبایل و ملوانکەیەکی ئاڵتوندا کە بەتۆمەتبارەکان بووە و لە ھاووڵاتیانیان سەندووە.  پەڕاوی لێکۆڵینەوەیان بۆ هەردوو رووداوەکە کراوەتەوە و ئێستا بە بڕیاری دادوەر راگیراون و لێکۆڵینەوەکان لەگەڵیاندا بەردەوامە.