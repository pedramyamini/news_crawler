رۆژی یەکشەممە ١٠ - ٤ - ٢٠٢٢، ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند: "رۆژی یەکشەممەی داهاتوو ١٧ - ٤ - ٢٠٢٢، تەرمی پێنج هاونیشتمانی کە لە رووداوی نقوومبوونی بەلەمەکەیان لە نزیک دوورگەی سانتۆرینی یۆنان لە ٢١ - ١٢ - ٢٠٢١ ژێرئاو کەوتبوون، دەگەڕێندرێنەوە بۆ هەرێمی کوردستان".  ئاری جەلال رایگەیاند، لە رۆژانی دوای ٢١ - ١٢ - ٢٠٢١ بۆ زانینی قوربانیانی رووداوەکە سەردانی ئەو کەسانەیان کردووە کە لەو رووداوە رزگاریان بوو.  ئەو کۆچبەرانەی تەرمەکانیان دەگەڕێندرێنەوە ناسنامەکەیان بەمشێوەیەیە:  ١ - جێگر ئەبوبکر برایم، تەمەن ٢٢ ساڵ  ٢ - باریز ناسح محەممەد، تەمەن ٢٢ ساڵ  ٣ - ژاکاو محەممەد ئەمین، تەمەن ٢٣ ساڵ  ٤ - سێڤدا فریاد عەلی، تەمەن ٦ ساڵ  ٥ - محەممەد رێبوار عەبدوڵڵا، تەمەن ٢ ساڵ  لە رووداوەکەی ٢١ی دیسەمبەری ٢٠٢١، ٢٣ کۆچبەر کە هاووڵاتی هەرێمی کوردستانبوون بێسەروشوێن بوون و  ٧ کۆچبەریش رزگاربوون، دۆزینەوەی تەرمی ئەو پێنج کۆچبەرە لە کات و شوێنی جیاوازدا بووە.  تەنیا لە ساڵی ٢٠٢١ و بەپێی ئامارەکانی دەزگای لووتکە، ٥٣ هەزار کەس لە عێراق کۆچیان بۆ وڵاتانی ئەوروپا کردووە، لەو ژمارەیەش ٤٥ یان گیانیان لەدەستداوە و ٤٣ یان بێسەروشوێنن.  بە گوێرەی ئاماری یەکێتیی پەنابەرانی گشتی لە یۆنان، ساڵی رابردوو ٢٥ بۆ ٣٠ بەلەمی کۆچبەران لە ئاوەکانی سنووری یۆنان ژێرئاوکەوتوون و بەهۆیانەوە نزیکەی دوو بۆ دوو هەزار و ٥٠٠ کۆچبەر خنکاون.  سەبارەت بە ناسنامەی کۆچبەرەکان،  پێشتر خاڵس ئیبراهیم ئەحمەد، سەرۆکی یەکێتیی پەنابەرانی گشتی لە یۆنان بە تۆڕی میدیایی رووداوی راگەیاندبوو: "بەهۆی ئەوەی ئەو کۆچبەرانە ناسنامەی راستی خۆیان ئاشکراناکەن و بەشێکیان خۆیان وەکو عەرەبی کەرکووک یان خەڵکی سووریا دەناسێنن ئامارێکی درووست لەبەردەست نییە کە لە ساڵی ٢٠٢١ ـدا چەند کورد لەو رێگەیەدا خنکاون".