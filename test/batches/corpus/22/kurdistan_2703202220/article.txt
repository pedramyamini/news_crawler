لەکاتی گواستنەوەی هەر نەخۆشێک بۆ نەخۆشخانەکانی سلێمانی هەریەک لە کارمەند و شۆفێر بڕی ٣٠ هەزار دینار بۆ خەرجیی هاتووچۆیان پێدەدرێت، کۆی ئەو پارەیەی بەشی کردە پزیشکییەکانی گەرمیان پێویستیانە بۆ مانگێک لەنێوان پێنج بۆ حەوت ملیۆن دینارە.  رەفیق قادر، بەڕێوەبەری بەشی کردە پزیشکییەکان لە گەرمیان دەڵێت، "ماوەی نۆ مانگە مووچەیان بۆ خەرجنەکراوە، ئەو مووچەش کە دوو مانگ جارێ وەریدەگرن هەر بەشی ئەوە دەکات کە لەڕێگەی هاتووچۆ خەرجی بکەن، چەند مانگێک پێش ئێستا بەڕێوەبەری گشتیی تەندروستیی گەرمیان و قایمقامی کەلارمان ئاگادار کردووەتەوە و هیچ ئەنجامێکی نەبوو، بە ناچاری بڕیاری بایکۆتمان دا".  لە هەردوو نەخۆشخانەی فریاکەوتنی شەهید خالید گەرمیانی لە کفری و شەهید هەژار لە کەلار، رۆژانە لەنێوان سێ بۆ پێنج نەخۆش دەگوازرێنەوە بۆ سلێمانی.  سارا کەریم، پزیشک دەڵێت، "زۆربەی نەخۆشەکان کە ئیحالە دەکرێن، پێویستیان بە ئۆکسجین و کارمەندێکە لەگەڵیان بێت، هەندێکجار لەڕێگە تاوەکو دەگاتە سلێمانی پێویستیان بە چارەسەر دەبێت، لە رۆژێکدا سێ بۆ چوار کەس ئیحالە دەکرێن بۆ سلێمانی، پێویستە بە ئەمبوڵانس بیاننێریت".  کرێی گواستنەوەی نەخۆش لەناو شاری کەلار بە ئەمبوڵانسی تایبەت لەنێوان ٣٠ بۆ ٤٥ هەزار دینارە و گواستنەوەی نەخۆش بۆ سلێمانی لەنێوان ٢٠٠ بۆ ٢٥٠ هەزار دینارە، تەندروستیی گەرمیان لە گفتوگۆدایە لەگەڵ مانگرتووان بۆئەوەی بگەڕێنەوە سەر کارەکانیان.  سیروان محەممەد، بەڕێوەبەری گشتیی تەندروستیی گەرمیان رایگەیاند، "ئێمە لە پەیوەندیداین لەگەڵیان بۆئەوەی بگەڕێینەوە سەر کارەکانیان، ئەو نەخۆشانەی پێویستیان بە ئەمبوڵانسە بۆئەوەی بگەیەندرێنە سلێمانی، چاوەڕێ دەکەین کێشەکە بەرەو چارەسەرکردن بچێت".  لە سەرەتای ئەمساڵەوە تاوەکو ١٨ - ٠٣ - ٢٠٢٢ لە گەرمیانەوە ٣٢٠ نەخۆش بە ئەمبوڵانس گوازراونەتەوە بۆ نەخۆشخانەکانی سلێمانی.