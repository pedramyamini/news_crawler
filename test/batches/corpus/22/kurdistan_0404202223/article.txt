لە پرسی مووچە و دابەشکردنیدا، ماوەیەکە بەرپرسانی پارتی دیموکراتی کوردستان، یەکێتیی نیشتمانیی کوردستان و بزووتنەوەی گۆڕان لە تۆمەتبارکردنی یەکدی ناوەستن. رۆژی ٤ی نیسانیش سەرۆکایەتیی دیوانی ئەنجوومەنی وەزیران وەڵامی میدیای بزووتنەوەی گۆڕانی دایەوە کە رایگەیاندبوو، دابەشکردنی مووچە بە فەرمانی سەرۆکی حکومەت دواخراوە، داوای روونکردنەوەش لە بزووتنەوەکە دەکات.  هێڤیدار ئەحمەد، جێگری سەرۆکی لیژنەی دارایی و ئابووریی پەرلەمانی کوردستان دەڵێت، "حکومەت گوتی، بەخوا ئەو قسە ناخۆشە کە دەڵێن، دیسانەوە سلێمانی هۆکارە کە ئەم مووچە دواکەوتووە، بۆچی سلێمانی هۆکارە؟ تەنانەت گوتیان، مەعقوولە تاوەکو ئێستا مووچەی مانگی دوو لە سلێمانی کۆتایی نەهاتووە و هەر وەزارەتێک رۆژانە بەشێک لە خەڵک دەچن و مووچە وەردەگرن، ئەم مانگی دووە لە سلێمانی کۆتایی پێنەهاتووە و لە هەولێر و دهۆک تەواوبووە، تاوەکو سلێمانی کۆتایی پێنەیەت و خەڵکێک هەبێت مووچەی مانگی دووی وەرنەگرتبێت، من ناتوانم دەست بە دابەشکردنی مووچەی مانگی سێ بکەم".  کۆتایی کانوونی دووەمی ئەمساڵ بە بڕیاری وەزیری دارایی و بەهۆی دواکەوتنی مووچەوه، سەرجەم دەسەڵاتە داراییەکانی بەڕێوەبەری بانکی هەرێم لە سلێمانی راگیرا، بەڵام هێشتا لە کارەکەی بەردەوامە، ئەمەش یەکێکە لە نیگەرانییەکانی وەزیری دارایی کە بەپێی بەرپرسانی بزووتنەوەکە، ناچێتەوە بۆ وەزارەتەکەی.  بەڵێن ئیسماعیل، ئەندامی لیژنەی دارایی پەرلەمانی کوردستان لە فراکسیۆنی گۆڕان ئاماژە بەوە دەکات، "بەپێی زانیارییەکانی من تاوەکو ئەم خولەکە، نازانم دواتر چی دەگۆڕێت و چی دەگوزەرێت، بەڵام تاوەکو ئەم خولەکە، بەڵێ وەزیری دارایی بڕیاری داوە کە نەگەڕێتەوە بۆ وەزارەتەکەی و داوای لە بزووتنەوەی گۆڕان کردووە کەسێک لە شوێنی دابنێن بۆئەوەی وەکو وەزیری دارایی دەستبەکاربێت".  رۆژی ١٦ی ئاداریش وەزارەتی دارایی و ئابووریی هەرێمی کوردستان لە روونکردنەوەیەکدا رایگەیاند، بە درێژایی ساڵی ٢٠٢١ بانكی ناوەندیی هەرێم - سلێمانی رێنوێنییەكانى ئەنجوومەنی وەزیران و وەزارەتی دارایی جێبەجێ نەكردووە و جگە لە دروستکردنی کێشەی سیولە، دەستی بۆ ئەو پارانەش بردووە کە هی هاووڵاتییان و فەرمانگەكانی حكومەتن.  جگە لە ٢٠٠ ملیار دینارەکە و داهاتی فرۆشی نەوت، بۆ دابەشکردنی مووچە، سوود لە داهاتی نێوخۆ وەردەگیرێت و دەبێت لە پارێزگاکانی سلێمانی و هەڵەبجە رێژەی ٤٣ % ی لە تەواوکارییەکە بەشداربن و هەولێر و دهۆکیش بە رێژەی ٥٧ %.