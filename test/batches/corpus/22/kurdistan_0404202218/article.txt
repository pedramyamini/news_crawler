بەپێی ئامارە فەرمییەکانی حکومەت، لە ساڵی ١٩٨٠ وە تاوەکو ١٩٨٨، واتە لە ماوەی جەنگی هەشت ساڵەی نێوان ئێران و عێراق، ٢٠ ملیۆن مین لەسەر سنوورەکانی ئێران و عێراق، لەسەر رووبەری ١ ملیۆن و ٢٠٠ هەزار هێکتاردا چێندراون. تاوەکو ئێستاش ١٥ بۆ ١٦ ملیۆن لەو مینانە ماونەتەوە، هەموویشیان لە پێنج پارێزگای ورمێ، سنە، کرماشان، ئیلام و خوزستانن.  لە راپۆرتێکی ئەنجوومەنی پارێزەرانی ئێران، کە شەوی رابردوو بەبۆنەی ٤ی نیسان بڵاویکردووەتەوە، باس لەو کەموکوڕییانە کراوە کە لە ٣٠ ساڵی رابردوودا بۆ هەڵگرتنەوەی مینی سەر سنوورەکان هەبووە. پارێزەرانی ئێران پێیانوایە ناوەندی هەڵگرتنەوەی مین، بەو جۆرەی کە پێویستە، گرنگی بە هەڵگرتنەوەی مین نادەن.  ساڵی رابردوو ٤٤ کەس لە چوار پارێزگای ورمێ، ئیلام، سنە و کرماشان مینیان پێدا تەقیوەتەوە و ٩ کەسیان گیانیان لەدەستداوە.  بەپێی ئاماری فەرمیی ناوەندی بەرەنگاربوونەوەی مین لە ئێران لە ٣٠ ساڵی رابردوودا ١١ هەزار و ٤٤ کەس لە رۆژهەڵاتی کوردستان مینیان پێدا تەقیوەتەوە، کە دوو هەزار و ٨٤٩ کەس گیانیان لەدەستداوە. لە کرماشان هەزار و ١٢ کەس، لە ورمێ ٣٢٢ کەس، لە ئیلام ٣٣٨ کەس و لە سنەش ٣٨٤ کەس، هەروەها هەشت هەزار و ١٩٥ کەسیش نڤیشک بوون.  بەپێی ئاماری نەتەوە یەکگرتووەکان، دوای میسر، ئێران بە دووەم مینڕێژکراوترین وڵاتی جیهان هەژمار دەکرێت، بەهۆی ئەوەی نەبووەتە ئەندامی کۆنڤانسیۆنی جیهانیی بەرەنگاربوونەوەی مین، هێشتاش ئەو کێشەیە لەو وڵاتە چارەسەرنەکراوە. بە گوتەی پسپۆڕانی یاسا، ئێران ئێستاش لە هەندێک ناوچە بۆ بەرەنگاربوونەوەی قاچاخ و بابەتی ئەمنی، کەڵک لە مین وەردەگرێت.  لە لایەکی دیکەشەوە، زۆربەی ئەوانەی مینیان پێدا تەقیوەتەوە، لەلایەن حکومەتەوە هیچ پاڵپشتییەکی ئەوتۆ ناکرێن. بەپێی راپۆرتی ئەنجوومەنی پارێزەران، دۆسیەکانیان ئەوەندە لە دادگەکان و ناوەندە پەیوەندیدارەکان دوادەکەوێت، کە ناچار دەبن دەستبەرداری ببن.