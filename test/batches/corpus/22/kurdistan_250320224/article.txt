هەکار ئەسکەندەر، پۆلیسە و لەوەرزی پایزدا داری بەڕوو کۆدەکاتەوە و لەم کاتانەی ساڵدا لەگەڵ منداڵەکانی دەست دەکەن بە چاندی دارەکان. تاوەکو ئێستا زیاتر لە ٢٠ هەزار داریان چاندووە.  هه‌كار ئه‌سكه‌نده‌ر بە تۆڕی میدیایی رووداوی گوت، "ئەو دار بەڕووانەی تاوەکو ئێستا چاندوومانن، زیاتر لە دەڤەری زاویتەیە، بەڵام تەنیا لێرەش نایچێنین، ساڵی داهاتوو بەرنامەمان هەیە رۆژانە هەزار داری بەڕوو بچێنین. "  زۆرینەی رۆژەکان، هەکار خێزان و منداڵەکانیشی لەگەڵدایە، بەتایبەت لەو رۆژانەی کە کەشوهەوا گونجاوە.  هۆزان رەمەزان، هاوژینی هەکار باسی لەوە کرد، "حەزی زۆری بۆ ئەو کارە هەیە، سەرەتا کاری ژینگەیی دەکرد، دواتر بینیمان حەزی کەوتە سەر ئەوەی داربچێنێت و ئێمەش هاوکاریمان کرد. هەندێکجار من و منداڵەکانیش لەگەڵی دەردەچین و هەنددێکجاریش ئەو تەنیا دەڕوات و من لەماڵەوە ئامادەکاریی بۆ دەکەم. "  بەگوێرەی لێکۆڵینەوەکانی کۆلێژی کشتوکاڵ لە زانکۆی دهۆک، نزیکەی ٧٠ تاوەکو ٨٠ جۆری دار لە دارستانەکانی دهۆک هەن و نزیکەی یەک ملیۆن دۆنم زەوی پارێزگاکەش دارستانن. لە هەندێک ناوچەی پارێزگاکە بەهۆی بۆردوومانەکانی تورکیا و شەڕی نێوان پەکەکە و ئەو وڵاتە، بەشێک لە دارستانەکان زیانیان بەرکەوتووە.