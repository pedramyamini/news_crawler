رۆژی چوارشەممە ٢٣ - ٣ - ٢٠٢٢، شیروان زرار، گوتەبێژی کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان بە تۆڕی میدیایی رووداوی گوت، لە رۆژانی ٥ - ٨ - ٢٠١٩، ٤ - ٨ - ٢٠٢١ و ٣ - ٣ - ٢٠٢٢، بە سێ نووسراوی جیاواز، سەرۆکایەتیی پەرلەمانی کوردستانیان ئاگادار کردووەتەوە لەوەی کە تاوەکو ١ ـی نیسانی ئەمساڵ متمانە بە ئەنجوومەنی کۆمیسیاران بدەنەوە یان ئەنجوومەنێکی نوێ هەڵبژێرن، چونکە ئەگەر بەو جۆرە نەبێت گرفتی یاسایی بۆ بەڕێوەبردنی هەڵبژاردن لەکاتی خۆیدا درووستدەبێت.  ئەمڕۆ چوارشەممە مونا قەهوەچی، سکرتێری پەرلەمانی کوردستان بە تۆڕی میدیایی رووداوی گوت، لە دوایین کۆبوونەوەی سەرۆکایەتیی پەرلەمان و سەرۆکی فراکسیۆنەکان لە ١٣ی ئەم مانگەدا بە فراکسیۆنەکانیان گوتووە، سەبارەت بە هەڵبژاردن، پێشنیاز و بۆچوونەکانیان بنێرن و هەر فراکسیۆنێکیش دەیەوێت یاسای هەڵبژاردن هەموار بکرێتەوە پڕۆژەیاسای خۆی بنێرێت.  سکرتێری پەرلەمانی کوردستان گوتیشی، بەهۆی پشووەکانی نەورۆزەوە وەڵامی فراکسیۆنەکان دواکەوتووە و چاوەڕوانن دوای نەورۆز هەموویان وەڵامیان هەبێت.  رۆژی پێنجشەممە ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان - عێراقی واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لەوادەی خۆیدا بکرێت.  ئەنجوومەنی کۆمیسیاران ماوەی یاسایی بەسەرچووە و ناتوانێت هەڵبژاردن ئەنجامبدات، دەیانەوێت پێش یەکی نیسان گرفتە یاساییەکانیان چارەسەر بکرێت، چونکە وەکو کۆمیسیۆنەکە رایگەیاندووە، بۆ ئامادەکارییەکانیان شەش مانگ کاتیان دەوێت.  ئەنجوومەنی کۆمیسیاران لە ٩ ئەندام پێکدێت؛ سێ ئەندام لە پارتی، دوو ئەندام لە یەکێتی، گۆڕان دوو ئەندام و یەکگرتووی ئیسلامی کوردستان و کۆمەڵی دادگەری هەریەکە و ئەندامێکیان لە ئەنجوومەنەکە هەیە؛ ئێستا دوو ئەندامی ناو ئەنجوومەنەکە نەماون، یەکێکیان کۆچی دواییکردووە و ئەوی دیکەیان لە سەرۆکایەتیی ئەنجوومەنی وەزیران کار دەکات.  لە هەڵبژاردنی خولی پێنجەمی پەرلەمانی کوردستان، ٣ ملیۆن و ٨٥ هەزار و ٤٦١ کەس مافی دەنگدانیان هەبوو؛ لەو ژمارەیە ملیۆنێک و ٨٤٥ هەزار و ٩٧٩ کەس بەشداری پرۆسەی دەنگدانیان کرد، بەمەش رێژەی بەشداری ٥٩ % بوو لەو هەڵبژاردنەدا.