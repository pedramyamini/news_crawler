سەباح حەبیب، ئەندامى پەرلەمانى عێراق لە فراکسیۆنى یەکێتى بە تۆڕى میدیایی رووداوى راگەیاند؛ شاندێکى یەکێتى بە سەرۆکایەتى بافڵ تاڵەبانى، هاوسەرۆکى یەکێتى گەیشتوونەتە بەغدا و بڕیارە لەگەڵ چەند لایەنێکى عێراقى کۆببنەوە.  کۆبوونەوەکانى شاندى یەکێتى لە بەغدا لەکاتێکدایە بڕیارە سبەى شەممە ٢٦ ى ئادارى ٢٠٢٢، پەرلەمانى عێراق کۆدەبێتەوە بۆ هەڵبژاردنى سەرۆککۆمار. بەربژێری یەکێتیش بۆ ئەو پۆستە بەرهەم ساڵح - ە، لە بەرامبەردا رێبەر ئەحمەد، بەربژێرى پارتییە بۆ هەمان پۆست.  هاوکات شاندێکى پارتى دیموکراتى کوردستان بە سەرۆکایەتى فازل میرانى، سکرتێرى مەکتەبی سیاسیى ئەو حیزبە لە بەغدایە، بۆ کۆبوونەوە لەگەڵ لایەنە عێراقیەکان لەبارەى پرسی کۆبوونەوەى داهاتووى پەرلەمان و دەنگدان بە بەربژێرەکەیان بۆ پۆستى سەرۆککۆمار.  لەبارەى ئەگەرى کۆبوونەوەی نێوان هەردوو شاندى یەکێتى و پارتى لە بەغدا، پەرلەمانتارەکەی یەکێتی گوتى: "هەموو ئەگەرەکان کراوەن و دەرگاى گفتوگۆمان دانەخستووە".  یەکێتى نیشتیمانى کوردستان بۆ دەرچوواندنى بەربژێرەکەى بەشێوەیەکى سەرەکى پشت بە هاوپەیمانى چوارچێوەى هاوئاهەنگى دەبەستێت کە لە زۆرینەى لایەنە شیعەکان پێکدێن، هاوکات پارتى دیموکراتى کوردستان پشت بە هاوپەیمانەکانى دەبەستێت لە رەوتى سەدر و هاوپەیمانى سەروەریى بۆ دەرچوواندنى بەربژێرەکەى،  لەپاش ئەوەى هەر سێ لایەن لە ٢٣ ى ئادار هاوپەیمانیى رزگارکردنى نیشتیمانیان راگەیاند.