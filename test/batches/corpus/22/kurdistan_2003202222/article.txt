د. عەبدولڕەحمان مزووری لەکاتی بەشداریکردنی لە بوولتەنی هەواڵەکانی کاژێر ١١: ٠٠ی تۆڕی میدیایی رووداو کە نالین حەسەن، پێشکێشی دەکات. لەبارەی بەڵگە مێژووییەکان لەسەر جەژنی نەورۆز، رایگەیاند: "بەپێی بەڵگە مێژووییەکان نەورۆز جەژنی هەموو میللەتانی هیندۆئێرانییە. ئاشکرایە بەپێی مێژوو میللەتانی هیندۆئەوروپی هەن، کە لقێکیان هەیە بەناوی هیندۆئێرانی، کە لە دەوروبەری ٣ هەزار ساڵ بۆ ٢٥٠٠ ساڵ پێش زایین لە وڵاتی خۆیان ژیاون، کە کەوتووەتە پشت رووباری سەرداریا و ئاموداریا لە دەریای ئارال. ناوی دەوڵەتەکەش ئاریاناڤیج - یان پێدەگوت یان ئاریاڤارتا. ئەو وڵاتە بە درێژایی رووباری ڤۆڵگا لە بەری رۆژئاواوە تاوەکو دەگاتە دەریاچەی بەلکاش".  بە گوتەی عەبدولڕەحمان مزووری میللەتانی ئەو ناوچەیە جەژنی نەورۆزیان گێڕاوە. "ساڵیان کردبووە دوو بەش، ٦ مانگ بە ٦ مانگ، کە دەستپێکی نیوەی ساردی ساڵدا جەژنی میهرەجانیان دەگێڕا و لە نیوەی گەرمی ساڵیشدا جەژنی نەورۆزیان دەگێڕا، جەژنی نەورۆز کە دەکەوێتە ٢١ی ئادار شەو و رۆژ وەکو یەکە هاوشێوەی ٢٣ی ئەیلوول".  عەبدولڕەحمان مزووری دەڵێت: "جەژنی نەورۆز جەژنی هەموو میللەتانی هیندۆئێرانییە، واتە جەژنی کورد و فارس و ئەرمەن و خەڵکی سەمەرقەند و بوخارا و تاشقەندە، هی هیندییەکان و سانسکریتییەکان و تاجکستانییەکان و ئەفغانییەکانە. کتێبی ئاڤێستای زەردەشتییەکان، کتێبی هەموو ئەو میللەتانەیە وەکو یەک".  سەبارەت بە داستانی کاوەی ئاسنگەر و پەیوەستبوونی بە نەورۆز، عەبدولڕەحمان مزووری دەڵێت: "کاوەی ئاسنگەر درەنگتر پەیدا بووە، یەکەمین مێژوونووس کە باسی کاوەی ئاسنگەری کردووە و ناوەکەی بە کابی یان کاوی بردووە، تەبەرییە. کە ١٠٠ ساڵەی دەیەمی زایینییە، بەڵام جەژنی نەورۆز زۆر لە ١٠٠ ساڵی دەیەمی زایینی کۆنترە، زۆر لە تەبەری و کاوەش کۆنترە".  سەبارەت بە چۆنێتیی هاتنی کاوە و گرێدانی بە نەورۆزەوە، عەبدولڕەحمان مزووری باس لەوە دەکات "بەپێی لێکۆڵینەوەیەکی هەڵە بەناوی درەفشی کاوی یان درەفشی کابیانی، درەفشەک، ئاڵایەک کە لە ئێرانی کۆن و ساسانییەکان هەبووە پێیدەگوترێت درەفشی کابیانی، یان درەفشی کاویانی. کریستنسن دەڵێت کاوە لەو ناوەوە دروستکراوە، کاوە و کاویانی و کابی لە زمانی هیندۆئێرانی و تەنانەت زمانی هیندۆئەوروپیدا بە مانای پاشا دێت. وشەی کینگ، کوینش و کوینگینگ کە بۆ پاشا بەکاردێت، ئێستا لای ئێمە تەنیا ' کا ' یەکە ماوەتەوە، کە لە شێوەزاری سۆرانیدا دەڵێین کابان واتە پاشای ماڵ یان کابانی، کە لە فارسیدا دەبێتە کەیبانوو واتە پاشای ژن، ناوی کاوەش بە هەڵە هەر لەو وشەیەوە هاتووە. ئەوەی گرنگە کاوە وەکو قارەمانێک دژی داگیرکاری و زوڵم راوەستاوە".  لەبارەی مێژووی نەورۆزیش، عەبدولڕەحمان مزووری بە ئاماژەدان بە سەرچاوە مێژووییەکان دەڵێت: "مێژووەکەی دەگەڕێتەوە بۆ پێش ١٠٠ ساڵەی دەیەمی زایینی، ئێمە سۆفییەکمان هەیە ناوی حوسێن حەلاجە، لەگەڵ هاوڕێیەکەی بەناوی ئەحمەد بن فاتک، ئەو دوو کەسە دەچنە نەهاوەند کە کوردی فەیلینە لە هەرێمێک کە پێی دەڵێن هەرێمی چیا کە هەرێمی کوردستانە، ئەو هەرێمەی کە سنجەری سەلجوقی کردوویەتی بە کوردستان، کە ناوەکەی لە ١٠٠ ساڵەی ١٢ی زایینی کردوویەتی بە هەرێمی چیا. حەلاج و ئەحمەد بن فاتک لە نەهاوەند گوێیان لە دەنگی و شایی و دەهۆڵ و زوڕنا دەبێت و لە قەرەباڵخییەکە نزیک دەبنەوە و دەپرسن و ئەمە ئەو شایی و قەرەباڵخییە بە چ بۆنەیەکە، ئەوانیش دەڵێن ئەمە نەورۆزە ئێمە ئاهەنگی نەورۆز دەگێڕین، واتە ١٠٠ ساڵەی ١٠ یەمی زایینی لە نەهاوەند ئاهەنگی نەورۆز گێڕدراوە".