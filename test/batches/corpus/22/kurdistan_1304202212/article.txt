بەگوێرەی پێشبینییەکانی کەشناسی و بوومەلەرزەزانی هەرێمی کوردستان، سبەی پێنجشەممە، پلەی گەرما لە هەولێر نزمدەبێتەوە، بەرزترین پلەی گەرما ٢٢ پلە و نزمترین ١٠ پلەی سیلیزی دەبێت، ئاسمانیش ساماڵ دەبێت و لە کاتی نیوەڕۆدا دەگۆڕێت بۆ نیمچەهەور، لەکاتێکدا ئەمڕۆ بەرزترین پلەی گەرما ٢٣ پلەی سیلیزییە.   لە پارێزگای سلێمانی، پلەی گەرما گۆڕانی بەسەردا نایەت، بۆ ئەمڕۆ بەرزترین پلەی گەرما ٢٢ پلەی سیلیزییە و سبەی بە هەمان شێوە دەمێنێتەوە و نزمترین پلەی گەرما ١١ پلە دەبێت، ئاسمانی شارەکەش لە نێوان ساماڵ و پەڵەهەور دەبێت.   ئاسۆ کەمال، بەڕێوەبەری کەشناسی سلێمانی بە رووداوی راگەیاند، "بەهۆی هاتنی بارستە هەوایەکی ساردەوە، پلەکانی گەرما لە هەرێمی کوردستان و بە تایبەت لە ناوچە شاخاوییەکان نزمدەبێتەوە، بەڵام پێشبینی ناکەین زیاتر نزمبێتەوە، لە ناوەڕاستی هەفتەی داهاتوو دووبارە بەرز دەبێتەوە. "  سەبارەت بە پێشبینییەکانیان بۆ خۆڵبارین گوتی، "دوێنێ لە سلێمانی تەپوتۆز هەبوو، بەڵام ئەمڕۆ کەمبووەتەوە و بۆ سبەینێش کەشوهەوا جێگیر دەبێت، تەپوتۆز و خۆڵبارین نابێت. "  پیشبینییەکانی کەشناسی دەڵێت، لە پارێزگەی دهۆکیش پلەی گەرما بۆ سبەی گۆڕانی بەسەردا دێت و یەک پلە نزمدەبێتەوە، ئەمڕۆ بەرزترین پلەی گەرما ٢١ پلەیە، بۆ سبەی دەبێت بە ٢٠ پلەی سیلیزی و نزمترینی ١٠ پلە دەبێت و ئاسمان ساماڵ دەبێت، پاشان دەگۆڕێت بۆ نیمچەهەور.   لە پارێزگەی هەڵەبجەش پلەی گەرما نزمدەبێتەوە، ئەمڕۆ بەرزترین پلەی گەرما ٢٣ پلەیە، بۆ سبەی دەبێت بە ٢١ پلەی سیلیزی و نزمترینیش ١٠ پلە دەبێت، ئاسمانی شارەکەش نیمچەهەور دەبێت.  لە کەرکوکیش پلەی گەرما گۆڕانی بەسەردا دێت، ئەمڕۆ بەرزترین پلەی گەرما ٢٥ پلەی سیلیزییە، بۆ سبەی دەبێت بە ٢٤ پلەی سیلیزی و ئاسمانیش پەڵەهەور دەبێت.