رۆژی شەممە ٢ - ٤ - ٢٠٢٢، سەنگەر سەعید، گوتەبێژی هاتووچۆی کۆیە بە تۆڕی میدیایی رووداوی گوت، لە شارۆچکەی شوانی سەر بە لە پارێزگای کەرکووک دوو ئۆتۆمبێل پێشبڕکێیان کردووە و بەیەکیاندا داوە.   سەنگەر سەعید گوتیشی، "بە گوێرەی ئەو زانیارییانەی وەرمانگرتوون، هەر ئۆتۆمبێلێک شۆفێرێک و کەسێکی دیکەی تێدا بووە. لە ئەنجامدا یەكێک لە شۆفێرەکان گیانی لەدەستداوە و سێ کەسی دیکەش بریندار بوون. "  رۆژی دووشەممە ٠٣ - ٠١ - ٢٠٢٢، ئەسعەد مەلا کەریم، گوتەبێژی هاتووچۆی هەرێمی کوردستان لە کاتی بەشداریکردنی لە بووڵتەنی هەواڵەکانی ١٤: ٠٠ ـی رووداودا گوتی، ساڵی ٢٠٢١ چوار هەزار و ١١٩ رووداوی هاتووچۆ روویانداوە، بەو هۆیەوە ٦٦٢ کەس گیانیان لەدەستداوە و حەوت هەزار و ١٢١ کەسیش بریندار بوون.   رۆژی شەممە ٢ - ٤ - ٢٠٢٢، عەبدولڕەحمان زەهاوی، گوتەبێژی هاتووچۆی گەرمیانیش بە تۆڕی میدیایی رووداوی گوت، تەنیا دوێنێ هەینی لە سنوورەکەیان چوار رووداوی هاتووچۆ روویانداوە.   عەبدولڕەحمان زەهاوی گوتیشی، لە نزیک شارۆچکەی باوەنوور بارهەڵگرێک بەهۆی لەدەستدانی کۆنترۆڵەوە وەرگەڕا و لە ئەنجامدا شۆفێرەکەی و دوو سەرنشین بریندار بوون. لە نزیک گوندی قولەبەرزیش لە نێوان کەلار و باوەنوور ماتۆڕسکیلێک وەرگەڕا و شۆفێرەکەی بریندار بوو. هەر چوار بریندارەکە رەوانەی نەخۆشخانەی شەهید مەلا ئەحمەد کران لە باوەنوور.  سەبارەت بە دوو رووداوەکەی دیکە، گوتەبێژی هاتووچۆی گەرمیان باس لەوە دەکات، شەوی رابردوو لەنێو شاری کەلاردا دوو ماتۆڕسکیل پێکیانیاندادا، بەوهۆیەوە سێ کەس بریندار بوون. لە رووداوێکی دیکەدا ئۆتۆمبێلێکی جۆری تایبەت لە هاونیشتمانییەکی دا، بووە هۆی برینداربوونی.