رۆژی هەینی ٠١ - ٠٤ - ٢٠٢٢ ئاسایشی رۆژئاوای کوردستان راگەیێندراوێکی لەبارەی هێرشەکە بڵاوکردەوە و تێیدا هاتووە، لە ئەنجامی هێرشەکەدا کە ئۆتۆمبێلێک کراوەتە ئامانج کەسێک گیانی لەدەستداوە و دوو کەسی دیکەش برینداربوون.  ئاسایشی رۆژئاوای کوردستان وێڕای ئەوەی کە هێرشەکەی شەرمەزار کردووە، باسی لەوەش کردووە، "ناوەندە نێودەوڵەتیی و رێکخراوەکانی مافی مرۆڤ دەبێ لە بەرامبەر ئەو هێرشانە بێنە دەنگ و هەڵوێستیان هەبێت. "  هەر لەبارەی هێرشەکەوە فەرماندەیی گشتیی هێزەکانی هەسەدە راگەیێندراوێکی بڵاوکرەوە و تێیدا هاتووە، "هێرشەکانی تورکیا بۆسەر رۆژئاوای کوردستان بەردەوامییان هەیە، ئەمڕۆ لەنزیک شارۆچکەی دربێسی لەلایەن سوپای تورکیای داگیرکەرەوە هێرشکراوەتە سەر ئۆتۆمبێلێکی هێزەکانمان. "  لە راگەیێندراوەکەی فەرماندەیی گشتیی هێزەکانی هەسەدە - دا باس لەوەش کراوە، "لە ئەنجامی ئەو هێرشەدا هاووڵاتییەکمان بەناوی (دەڕار جومعە حەمزە) شەهید بووە، هەروەها دوو کەسیش بریندار بوون کە یەکێکیان هونەرمەند فەرهاد مەردییە. "