رۆژی یەکشەممە ٠٣ - ٠٤ - ٢٠٢٢، عەقید عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی راگەیاند: "دوای تەواوبوونی یارییەک لە ٣١ - ٠٣ - ٢٠٢٢، کۆمەڵێک بەناو هاندەر هێرشیانکردە سەر ماڵی گشتی، کە پێکهاتبوو لە ترافیک لایت و کەرەستەکانی هاتووچۆ لە یەکێک لە سوڕانەوەکانی نزیک لەو یاریگەیە و دوور لەهەموو بەهایەکی نیشتمانی، نزیکەی ١٥ گڵۆپی ترافیک لایتیان شکاندن".  عەبدولڕەحمان زەهاوی ئاماژەی بەوەشکرد کە سکاڵای یاساییان دژی ئەنجامدەرانی ئەو کارە تۆمارکردووە و دادوەری لێکۆڵینەوەش کۆنووسی بۆ کەیسەکە کردەوە و رێکارە یاساییەکان بەردەوامن.  گوتەبێژی هاتووچۆی گەرمیان دەڵێت: "تاوەکو ئەمڕۆ ١٢ کەس لە تۆمەتبارانی شکاندنی گڵۆپی ترافیک لایتەکان دەستگیرکراون".  لە یارییەکەی نێوان یانەی شێروانە و سۆراندا کە لە خولی نایابی کوردستان بەڕێوەچوو، شێروانە بە دوو گۆڵی بێبەرامبەر لە سۆرانی بردەوە، بەڵام دوای یارییەکە پشێوی و ئاڵۆزی درووستبوو، ئەوەش بووە هۆکاری ئەوەی یاریزانانی یانەی سۆران بە ئامبوڵانسی تایبەت بە گواستنەوەی تەرم لە یاریگە ببرێنە دەرەوە.