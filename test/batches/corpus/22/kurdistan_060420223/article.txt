رۆژی چوارشەممە، ٦ - ٤ - ٢٠٢٢، ئومێد ئەحمەد، گوتەبێژی وەزارەتی کارەبای هەرێمی کوردستان بە تۆڕی میدیایی رووداوی راگەیاند، "لەم مانگەدا بۆ کارەبای ٢٤ کاژێری چوار هەزار و ٥٠٠ مێگاوات کارەبامان پێویستە، بەڵام بەرهەمهێنانی کارەبامان ٣ هەزار و ٢٠٠ بۆ ٣ هەزار و ٣٠٠ مێگاواتە. "  ئومێد ئەحمەد ئاماژە بەوەش دەکات، لە وەرزی هاویندا خواست لەسەر کارەبا بەرز دەبێتەوە بۆ زیاتر لە ٥ هەزار و ٥٠٠ مێگاوات، ئەوەش دەبێتە هۆکاری کەمبوونەوەی کاژێرەکانی کارەبا لە هاویندا.  لە هەرێمی کورستان ١٤ وێستگەی بەرهەمهێنانی کارەبای هەن؛ دووانیان کارۆئاوین لە بەنداوەکانی دەربەندیخان و دووکان، ئەوانی دیکە بە سووتەمەنی کاردەکەن. ئەوە جگە لە هاوردەکردنی ١٥٠ مێگاوات کارەبا لە تورکیاوە.