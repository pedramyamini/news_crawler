لە ماوەی ١٣ رۆژی پشووی نەورۆزدا نزیکەی پێنج ملیۆن کەس سەردانی ناوچە گەشتیارییەکانی پارێزگاکانی رۆژهەڵاتی کوردستانیان کردووە، کە پشکی شێر بەر پارێزگاکانی سنە و کرماشان کەوتووە.  بەپێی ئامارە فەرمییەکان، لەو ١٣ رۆژەدا یەک ملیۆن و ٣٠٨ هەزار کەس سەردانی شوێنە گەشتیارییەکانی پارێزگای سنەیان کردووە، کە بەراورد بە ساڵی رابردوو ٣٦ % زیادیکردووە.  هەر بەپێی ئامارە فەرمییەکان، دوو ملیۆن و ١٧٦ هەزار کەس سەردانی شوێنە گەشتیارییەکانی پارێزگەی کرماشانیان کردووە.   لە پارێزگای ئیلامیش سەردانی گەشتیاران بەشێوەیەکی بەرچاو زیادیکردووە و بەراورد بە ساڵی رابردوو، چوونی گەشتیاران بۆ پارێزگاکە ٤٠ % زیادیکردووە و رۆژانە زیاتر لە ١٧ هەزار و ٥٠٠ کەس چوونەتە ئەو پارێزگایە.  چوونی گەشتیارانیش بۆ پارێزگای لوڕستان نزیکەی ٥٠ % زیادیکردووە. بەڕێوەبەری رێگەوبانی پارێزگای لوڕستان دەڵێت، لە ١٣ رۆژی پشووەکانی نەورۆزدا ٩ ملیۆن و ٤٢٢ هەزار و ٤٨٠ ئۆتۆمبێل لە رێگاوبانەکانی پارێزگای لوڕستان هاتووچۆیانکردووە کە بەراورد بە ساڵی رابردوو ٤٤ % زیادیکردووە.   سەردانی گەشتیاران بۆ شوێنە گەشتیاریی و مێژووییەکانی پارێزگای ورمێ ١٠٠ % زیادیکردووە. بەڕێوەبەری گەشتیاریی و کولتووریی پارێزگای ورمێ دەڵێت، لە رۆژانی پشووی نەورۆزدا ٤٢٠ هەزار کەس سەردانی شوێنە گەشتیاریی و مێژووییەکانی پارێزگاکەیان کردووە کە بەراورد بە ساڵی رابردوو ١٠٠ % زیادیکردووە.