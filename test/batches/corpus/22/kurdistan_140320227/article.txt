بەرەبەیانی ئەمڕۆ دووشەممە ١٤ ى ئادارى ٢٠٢٢، چوارچێوەى هاوئاهەنگى راگەیێندراوێکی بڵاوکردەوە، ئەوەش دوای کۆبوونەوەى سەرکردەکانى ئەو هاوپەیمانێتییە کە دوێنێ شەو بەڕێوەچوو.  چوارچێوەى هاوئاهەنگى داوایکردووە بە زووترین کات روونکردنەوە لەلایەن بەرپرسانى پەیوەندیدار لەبارەى ئەو هێرشە مووشەکییە بدرێت کە دوێنێ کرایە سەر هەولێرى پایتەختى هەرێمى کوردستان و لیژنەی لێکۆڵینەوەى پەرلەمانی و حکومی پێکبهێندرێت بۆ دەرخستنی راستییەکان و رێگری لە بەکارهێنانى خاکى عێراق لە بەئامانجگرتنى لە لایەن وڵاتانى دراوسێوە.  چوارچێوەى هاوئاهەنگى داوایکردووە رێگری بکرێت لە هەر وڵاتێک کە بیەوێت سەروەریى خاکى عێراق ببەزێنێت لەرێگەى لابردنی پاساوەکانى بۆ دەستوەرادانانە و داخستنى سەرجەم رێگەکانى دەستوەردانى دەرەکى لە کاروبارى نێوخۆى عێراق.  دوێنێ سێشەممە ١٣ ى ئاداری ٢٠٢٢، هێرشى مووشەکى کرایە سەر هەولێرى پایتەختى هەرێمى کوردستان، دواتر سوپاى پاسدارانى کۆماری ئیسلامىی ئێران بەرپرسیارێتیى خۆى لەو ھێرشە راگەیاند.  چوارچێوەى هاوئاهەنگى شەش پارت و لایەنی هێزە شیعەکانى عێراق لە خۆ دەگرێت کە دیارترینیان هاوپەیمانیی دەوڵەتى یاسا بە سەرۆکایەتیی نوورى مالیکى، هاوپەیمانیی فەتح بە سەرۆکایەتیى هادى عامری، هێزەکانى دەوڵەتى نیشتیمانییە بە سەرۆکایەتیى عەممار حەکیم.