رۆژی سێشەممە ١٥ - ٣ - ٢٠٢٢، سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، مەفرەزەكانی بنكەی پۆلیسی شارەزوور تۆمەتبارێكیان دەستگیركرد كە ئۆتۆمبێلێكی لە پارێزگای بەغداوە دزیبوو و هێنابوویە قەزای شارەزوور و تابلۆی ساختەی لێبەستبوو.  گوتەبێژی پۆلیسی سلێمانی گوتی، گەڕانیان بەشوێن تۆمەتبارەکەدا لەسەر سکاڵایەک بووە و توانیویانە دەستبەسەر ئۆتۆمبێلەكەشدا بگرن، هەروەها گوتیشی: "تۆمەتبار تابلۆی ئۆتۆمبێلەكەی بە ژمارە (١٨٩٤٧ - بەغدا) لێكردووەتەوە و تابلۆیەكی ساختەی ژمارە كاتیی بە ئۆتۆمبێلەكەوە لکاندووە".  بەگوتەی گوتەبێژەکەی پۆلیسی سلێمانی، تۆمەتبارەکە ناوی (ج، ع، م)ـە، لەدایكبووی ١٩٨٥ ـە و دانیشتووی قەزای شارەزوورە.