سەباح هەورامی، بەڕێوەبەری گشتیی تەندروستیی سلێمانی لە هەڤپەیڤینێکدا لەگەڵ بێستوون عوسمان، پێشکێشکاری بووڵتەنی کاژێر هەشتی رووداو تیشکی خستە سەر ئەو ئاستەنگانەی بوونەتە هۆی دروستبوونی قەیرانی تەندروستی و نەمانی دەرمان لە سلێمانی و دەڵێ، نەبوونی نەختینە لە بانکەکان یەک لە هۆکارە سەرەکییەکانی ئەو قەیرانەیە.  دەقی گفتوگۆی دکتۆر سەباح هەورامی و بێستوون عوسمان:  رووداو: حکومەت چەند قەرزداری کۆمپانیاکانی دەرمانە لە سنووری سلێمانی؟  دکتۆر سەباح هەورامی: پێشتر بەهۆی قەیرانی داراییەوە حکومەت بڕێکی زۆر لە پارەی کۆمپانیاکانی دەرمان قەرزدار بوو، لەدوای کۆتایی شەڕی داعش، ئێمە خۆمان راهێنا لەسەر ئەوەی بتوانین بەپێی ئەو پارەیەی کە بۆمان تەرخاندەکرێت دەرمان دابین بکەین، پێشتر بودجەی کڕینی دەرمان لە حکومەتی هەرێمی کوردستان و وەزارەتی تەندروستی بودجەیەکی کراوەبوو، هیچ سنوورێک بۆ کڕینی پێداویستیی پزیشکی و دەرمان و ئامێر نەبوو، بەڵام بەهۆی قەیرانی داراییەوە بودجەی وەزارەتی تەندروستی کرایە شەش ملیار دینار و لەو بڕەش ملیارێک و ٦٠٠ ملیۆنی بەر سنووری بەڕێوەبەرایەتیی پارێزگای سلێمانی دەکەوێت، ئێمە خۆمان لەگەڵ ئەو بڕەپارەیە راهێنابوو بۆ ئەوەی قەرزدار نەبین.  تا مانگی هەشتی ساڵی ٢٠٢١ کێشەی خەرجکردنی پارەمان نەبوو، بەڵام دواتر بە بڕیارێکی وەزارەتی دارایی لەسەر روونکردنەوەی جێگری بەڕێوەبەری گشتی، کە رایگەیاندبوو لە هەولێر و دهۆک بەم میکانیزمە پارە دابەشدەکرێت و ئێمە تووشی قەیران بووین، لەدوای روونکردنەوەکە، لە مانگی یەکەوە هیچ بڕەپارەیەکمان بۆ خەرجنەکراوە و ئێستا ١٠ ملیار دینار پارەی کۆمپانیاکانی دابینکردنی دەرمان قەرزدارین.  رووداو: ئەو پارەیە بە بڕیاری کێ خەرجنەکراوە؟  دکتۆر سەباح هەورامی: بابەتەکە خەرجکردن یان نەکردنی پارە نییە، بەڵکو بابەتەکە نەختینەیە، پێشتر کە کۆمپانیایەک دەرمانی بۆ دەهێناین، هەفتانە لە بانک ٢٠ % ی پارەکەی بۆ خەرجدەکرا، دواتر بە بڕیاری وەزارەتی دارایی و لەسەر روونکردنەوەی جێگری بەڕێوەبەری گشتیی وەزارەتی دارایی ئەو رێژەیە کەمبووەوە بۆ ٥ % و ئێستا هیچ پارەیەک خەرج ناکرێت.  رووداو: هۆکارەکە ئەو بڕیارەیە کە جێگری بەڕێوەبەری گشتیی وەزارەتی دارایی داویەتی یان وەزارەتی تەندروستیی واژۆی چەکەکانتان ناکات؟  دکتۆر سەباح هەورامی: دوو هۆکاری سەرەکی هەیە، یەکەمیان نەختینە لە بانکەکانی سلێمانیدا نییە و بەهۆی نەبوونی ئەو نەختینەیە کێشەیەکی گەورە دروستبووە و کۆمپانیاکان ناتوانن پارە وەربگرن، هۆکاری دووەم ئەوەیە، بەهۆی بڕیاری وەزارەتی دارایی، بەڕێوەبەری بانکەکان بۆیان نییە هیچ بڕە پارەیەک بۆ دەرمان و بابەتەکانی دیکە خەرج بکەن تا هەموو پارەی مووچە نەدرێت.  رووداو: وەزارەتی تەندروستیی لە هەولێر تێبینییەکی لەسەر ئێوە هەیە، دەڵێن هەمان ئەو بڕە بودجەیەی بۆ سلێمانی تەرخانکراوە، بۆ هەولێر و دهۆکیش هەمان بڕە بودجەیە، دەرمان بەشی ئەوان دەکات، بەڵام سلێمانی بەشی ناکات؟  دکتۆر سەباح هەورامی: لە راستیدا ئەو زانیارییە پێچەوانە بوو، راستە ئێستا بەهۆی نەبوونی نەختینە لە بانکەکان ئەو کێشەیەمان بۆ دروستبووە، بەڵام تیمێکی بەریتانی لە ئەنجوومەنی وەزیران هەیە کە وەک راوێژکار هێناویانە بۆ ئەوەی کێشەی دەرمانیان بۆ چارەسەر بکات، ئەو تیمە لێکۆڵینەوەیان کردووە و بۆیان دەرکەوتووە کە لە پارێزگای سلێمانی ٢٥ % نرخی دەرمان کەمتر کڕدراوە لەچاو پارێزگاکانی دیکەی هەرێمی کوردستان، ئەمەش وایکردبوو کە ئێمە رێژەی ٢٥ % ی دەرمانمان لە پارێزگاکانی دیکە زیاتر بێت و بە شایەتی رێکخراوە جیهانییەکان و ئەو کەسانەی چاودێری کەرتی تەندروستی دەکەن، لە پارێزگای سلێمانی کەرتی گشتی زۆر باشترە لە پارێزگاکانی دیکە، بەڵام ئێستا بەهۆی نەبوونی ئەو نەختینەیە کێشەمان بۆ دروستبووە.  رووداو: هەمان کێشەی دابەزینی پارەی هەفتانەی کۆمپانیاکانی دەرمان بۆ ٥ % لە هەولێر و دهۆکیش هەیە؟  دکتۆر سەباح هەورامی: بەڵێ هەولێر و دهۆک لە پێش ئێمەشەوە ئەو بڕیارەیان بەسەردا جێبەجێکراوە، بەڵام ئەوان کێشەکەیان چارەسەر بووە و بە بەردەوامی نەختینە هەیە و هەفتانە کۆمپانیاکان ٥ % ی خۆیان لە بانک وەردەگرن.  رووداو: بەڵێندەرێکی سلێمانی کە چەکەکەی لە وەزارەتی تەندروستی وەرگرت، دەتوانێت بچێت لە بانکەکانی هەولێر یان دهۆک پارەکەی وەربگرێت؟  دکتۆر سەباح هەورامی: نەخێر، بە هیچ شێوەیەک ناتوانێ ئەمە بکات.  رووداو: پێشتر بەشێک لە بەڵێندەرانی هەولێر لە سلێمانی چەکەکانیان دەکردە پارە، بۆچی ئێستا ئەوە ناکرێت؟  دکتۆر سەباح هەورامی: بەشێکی زۆری پارەی سندوقی شێرپەنجە دەنێردرایە بانکەکانی سلێمانی و بانکەکانیش پارەکەیان خەرج دەکرد، ئەو پارەیە بۆ ئەو دەرمانانەش خەرج دەکرا کە بۆ نەخۆشخانەکانی هەولێر و دهۆک دابینکرابوون.  رووداو: ئەی ئێستا کە نەختینە لە بانکەکانی هەولێر زۆرە، بۆچی بەڵێندەرانی سلێمانی ناتوانن بچن لە هەولێر چەکەکانیان بکەن بە پارە؟  دکتۆر سەباح هەورامی: وەڵامی ئەو پرسیارە لای بانکەکان و وەزارەتی داراییە.  رووداو: کەواتە وەزارەتی دارایی دەتوانێت ئەو کێشەیە چارەسەر بکات، یان نەختینە بۆ بانکەکانی سلێمانی دابین بکات، یان بڕیار بدات کە بەڵێندەران بتوانن بچن لە هەولێر چەکەکانیان بکەن بە پارە؟  دکتۆر سەباح هەورامی: ئەگەر نەختینەش دابین نەکات، بەلای کەمەوە بە بانکەکان بڵێت ئەولەویەت بدەن بە بابەتی دەرمان و نەخۆشخانە، کێشەیان بۆ دروست نەکەن و لە کاتی بوونی نەختینە پارەیان بۆ خەرج بکەن.  رووداو: رەخنەیەک لە وەزارەتی تەندروستی هەیە کە ململانێی حیزبی لە وەزارەتی تەندروستی بەراورد بە سەرجەم وەزارەتەکانی تر زیاترە، بۆچی بەم شێوەیە؟  دکتۆر سەباح هەورامی: ئەوەی کە پەیوەستە بە ئێمەوە، کەرتی تەندروستی، کەرتی خزمەتگوزارییە و بەهیچ شێوەیەک ناهێڵین بیروبۆچوونی حیزبی و کاریگەری حیزبایەتی لەسەر ئەو خزمەتگوزارییانە هەبێت کە پێشکێشی دەکەین. کاری ئێمە بە شێوەیەکە، لەبەر ئەوەی پزیشکین، ئەگەر ئێستا کەسێک دوژمنی گەلی کوردیش بێت و بێتە نەخۆشخانەکانی ئێمە و پێویستی بە چارەسەر بێت، ئێمە چارەسەری دەکەین.  بەڵام بەگشتی من ناوی نانێم ململانێی سیاسیی، ئێمە کێشەمان لەسەر ئەوە هەیە کە زیاترین خزمەتگوزاری بۆ سلێمانی بێت و ئەو کەموکورتییانەی هەمانە پڕبکرێنەوە و جیاوازی نەکرێت لە نێوان پارێزگای سلێمانی و پارێزگاکانی دیکە، ئێمە ئەو کێشانەمان هەیە، بەڵام وەک کێشەی سیاسیی بە هەموو شێوەیەک لەو بابەتە دوورین و ئەوە کاری ئێمە نییە.  رووداو: داهاتی نەخۆشخانەکان ئەوەندە نییە کە بتوانن پارەی کۆمپانیاکانی دەرمانی لێ بدەن؟  دکتۆر سەباح هەورامی: وەزارەتی تەندروستیی وەزارەتێکی خزمەتگوزارییە، ئەو رسوماتەی وەریدەگرین، لە بەرانبەر ئەو خزمەتگوزارییەی پێشکێشی دەکەین، یەکجار کەمە و شتێکی رەمزییە، بۆ نموونە نەشتەرگەرییەک کە رەنگە ٥٠٠ دۆلار لەسەر ئێمە بکەوێت، بەڵام تەنیا هەزار یان ٥٠٠ دینار لە نەخۆشەکە وەردەگرین، بۆیە قەت ناتوانین بە داهاتی خۆمان پێداویستییەکانمان پڕبکەینەوە.  رووداو: بانکی خوێنی سلێمانی کە سەرجەم نەخۆشخانەکانی تر بەوەوە بەستراونەتەوە، ئێستا باس لەوە دەکرێت کە ئەویش کێشەی زۆرە، ئایا بانکی خوێنی سلێمانیش بەهۆی ئەو قەیرانەوە دادەخرێت؟  دکتۆر سەباح هەورامی: لە راستیدا ناکرێت بانکی خوێن کێشەی تێدابێت، ئێستا ئێمە لە بانکی خوێن کێشەمان هەیە، لەبەر ئەوەی ناتوانین پشکنینی ڤایرۆسەکان بۆ خوێن بکەین، بەبێ ئەو پشکنینەش رێگەپێدراو نییە خوێن بگوازینەوە بۆ نەخۆشێک کە نەشتەرگەری بۆ دەکرێت.  رووداو: بیرۆکەی بنیاتنانی کۆمپانیایەکی نیشتمانیی بۆ هاوردەکردنی دەرمان و بنەبڕکردنی ئەو کێشەیە لە هەرێمی کوردستان هەیە؟  دکتۆر سەباح هەورامی: ئەمە بیرۆکەیەکی زۆر باشە و زۆربەی کێشەکان چارەسەر دەکات، هەر ئەو قازانجەی ئێستا کۆمپانیاکانی دەرەوەی هەرێمی کوردستان لێرە دەیکەن، ئەو کۆمپانیا نیشتیمانییە دەتوانێت بە بڕی ئەو قازانجە، کەموکورتییەکانی وەزارەتی تەندروستی چارەسەر بکات.  رووداو: هیچ هەنگاوێکی کرداری بۆ دامەزراندنی ئەو کۆمپانیایە نەنراوە؟  دکتۆر سەباح هەورامی: هەنگاوێک هەیە، بەڵام دەبێت بەر لە هەموو شتێک ئەو کۆمپانیایە پیشەیی بێت و دووربێت لە هەموو بارودۆخێکی حیزبایەتی، ئەوەی کە ئیمتیازێک بدرێت بە کەسێک، یان کۆمپانیایەک لێی سودمەند بێت. دەبێت ئەمە بنەمایەکی زۆر نیشتمانیی هەبێت و ئەرکی کۆمپانیاکە ئاسانکاری بێت.  رووداو: واتا بنیاتنانی کۆمپانیایەکی لەو شێوەیە ئاسان نییە؟  دکتۆر سەباح هەورامی: نەک ئاسان نییە، دەتوانم بڵێم ئاستەمە.  رووداو: ئێوە مانگانە یەک ملیار و ٦٠٠ ملیۆن دینارتان هەیە بۆ دابینکردنی پێداویستیی و دەرمان و ئامێری پزیشکی، ئەو بڕە پارەیە بەشتان دەکات؟  دکتۆر سەباح هەورامی: ئەو بڕە پارەیە وەک ژمارە هەیە، بەڵام وەک نەختینە نییە. ئەو پارەیە بە هیچ شێوەیەک بەشمان ناکات، ئێمە خۆمان لەگەڵ ئەو بارودۆخە راهێناوە لەبەر ئەوەی زانیومانە هەرێمی کوردستان تووشی قەیرانی دارایی بووە، ئەگینا ئەو بڕە بودجەیە تەنیا بەشی ئەو خزمەتگوزارییانە دەکات کە سەرەتایین و ملیارێک و ٦٠٠ ملیۆن دینار لە دەرەوەی عێراق، لە هیچ شوێنێک بودجەی یەک نەخۆشخانەش نییە.