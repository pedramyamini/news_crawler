محەممەد نامی، هاونیشتمانییەکی خەڵکی سنەیە و گوتی، ئەم کۆبوونەوەیە کاریگەریی زۆری هەبووە لەسەر دەروونی خەڵک. وەکو دەبینن خەڵکێکی زۆر ئامادە بووە و پێشوازییەکی زۆر گەرمی لێدەکرێت، کە ئەوە جێی رەزامەندییە. "  ئەو ئاهەنگە لە یاریگەی ٢٢ ـی گوڵانی ئەو شارە بەڕێوەچوو. ئەو یاریگەیە جێگەی شەش هەزار کەس دەبێتەوە، بەڵام ژمارەیەکی زۆر زیاتر ئامادەی رێوڕەسمەکە بوون. دانیشتووانی سنە دوو ساڵ بوو نەیانتوانیبوو لەو جۆرە رێوڕەسمانەدا بەشداری بکەن.  رۆئیا خالیدی، هاونیشتمانییە و دەڵێت، "هیوادارم هەموو ساڵێک ئاوها بتوانین لەچواردەوری یەکدی کۆببینەوە و ئەو یادە بەرز رابگرین. "  ئاهەنگی نەورۆزی سنە لەلایەن بەڕێوەبەرایەتی کولتووری پارێزگای سنەوە رێکخرابوو. درێژەی ئەو رێوڕەسمانەبوو کە لە تاران و هەمەدان و کرماشان بە ناوی جەژنی جیهانی نەورۆز بەرێوەچوون.   حەبیب ئەمینی، هاونیشتمانییەکی دیکەی بەشداربووی ئاگەنگەکە بوو و باسی لەوە کرد، "خەڵک لەم کاتانەدا پێویستی بە شادی و ئاهەنگە، چەند ساڵێکە نەتوانراوە ئەو یادە بەڕێوەبچێت، بەڵام ئەمساڵ ئاهەنگێکی جیاواز بوو و زۆر خۆش بوو. "  لە رۆژهەڵاتی کوردستان لەو رێوڕەسمە کولتووری و هونەرییانەی دامودەزگا حکومییەکان بەڕێوەبەری بن، کەمتر گرنگی بە هێما و شوناسی نەتەوەیی دەدرێت و زیاتر هەوڵدەدرێ جیاوازیی پێکهاتە نەتەوەییەکان لە شوناسێکی هاوبەشدا کۆبکرێتەوە. ئەم ئاهەنگەی سنەش بەو شێوەیە بوو و جیاواز بوو لەو رێوڕەسمانەی لەلایەن چالاکڤانانی خۆبەخشەوە بەڕێوەدەچن.