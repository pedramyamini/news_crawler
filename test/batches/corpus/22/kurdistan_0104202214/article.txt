جووتیارێکی خەڵکی ئیسفەهان دەڵێت، "بەشەئاوی ئێمە لەسەر ئەم رووبارە چەندە؟ بەڕێزانی بەشی پیشەسازی و کشتوکاڵ، بەشەئاوی ئێمە دیاریبکەن. یەکساڵە بەڵێنتان داوە کە بەدواداچوون بۆ بڕیارەکانتان بکەن. ئەمە چ بڕیارێکە کە یەکساڵیشە جێبەجێنەکراوە؟ بۆچی درۆمان لەگەڵ دەکەن؟ بەشەئاوی ئێمەتان گرتووەتەوە و فرۆشتووتانە بە کەرتی پیشەسازی، وەک چۆن بەشەئاوی رۆژئاوای ئێرانتان فرۆشت بەو کەرتە".  زەویی کشتوکاڵی جووتیارێکی خەڵکی مێهران لە پارێزگای ئیلام کە لەم رۆژانەدا جووتیاران دەبێ ئومێدی بەرهەمێکی باش بۆ زەوییەکانیان بخوازن، ئەم جووتیارە بەهۆی بێئاوییەوە، بەمشێوەیە کەوتووەتە نێو زەوییەکەی کە خۆی لەنێوی ببات.  پسپۆڕانی بواری ئاو، کەمبوونەوەی ئاو بۆ کشتوکاڵ لە ئێران دەگەڕێننەوە بۆ گواستنەوەی نازانستییانەی ئاوی هەندێک لە پارێزگاکان بۆ کەرتی پیشەسازیی پارێزگاکانی نێوەڕاستی ئێران. لەوانە گواستنەوەی ئاوی پارێزگای لۆڕستان و کرماشان بۆ پارێزگای کرمان، گواستنەوەی ئاوی کۆگیلۆیە و بۆیرئەحمەد بۆ ئیسفەهان و گواستنەوەی ئاوی هەندێک لە شارەکانیش بۆ چارەسەرکردنی کێشەی کەمئاوی دەریاچەی ورمێ.   جەواد محەممەدی، جێگری سەرۆکی رێکخراوی ئاوی ناوچەیی پارێزگای ورمێ باسی لەوە کرد، "لە دوایین رۆژەکانی زستانەوە، بەردانەوەی ئاوی بەنداوەکانمان دەستپێکردووە. تاوەکوو مانگی خاکەلێوە لە بەنداوی بۆکان ١٥٠ ملیۆن، لە بەنداوی نۆشان ١٥ ملیۆن، لە بەنداوی مهاباد ٣٠ ملیۆن و لە بەنداوی سەڵماسیشەوە ٤ ملیۆن مەتر سێجا ئاو بەردەدەینەوە بۆ دەریاچەی ورمێ".  وەزارەتی وزەی ئێران هۆکاری گواستنەوەی ئاو و کاریگەریی لەسەر وشکەساڵی لەو وڵاتە رەتدەکاتەوە و دەڵێت هۆکاری کەمهێنانی ئاو لە بەشی کشتوکاڵدا دەگەڕێتەوە بۆ رێژەی زۆری بەکارهێنان.  بەپێی ئامارەکانی ئەو وەزارەتە، ساڵانە ٤١٣ ملیار مەتری سێجا ئاو بەهۆی بارانبارین کۆدەبێتەوە کە ٢٩٦ ملیار مەترسی سێجای ئەو ئاوە، دەبێتە هەڵم، ٢٥ ملیار مەتر سێجای دەچێتە سەرچاوەکانی ژێرزەوی، ١٢ ملیار مەتر سێجا دەڕژێتە وڵاتانی دراوسێ و ٩٢ ملیار مەتر سێجاش لەسەر زەوی بەکاردێت کە ٨٢ ملیار مەتر سێجای کە دەکاتە ٩٣ لەسەدی ئاوەکانی سەرزەوی، لە کەرتی کشتوکاڵدا بەکاردەهێنرێت.  رێکخراوی کەشناسی ئێران دەڵێت؛ لە ٢٠ ساڵی رابردوودا رێژەی بارانبارین لەو وڵاتە ٢٠ % کەمیکردووە و وشکەساڵی دوو ساڵی رابردوو لە ٥٣ ساڵی رابردوودا وێنەی نەبووە و ئەگەری هەیە ئەو کێشەیە ئەمساڵیش بەردەوام بێت.