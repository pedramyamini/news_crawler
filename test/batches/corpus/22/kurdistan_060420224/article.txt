بە گوتەی محەممەد رەزا درەند، سەرۆکی ئەنجوومەنی هونەری نواندنی کرماشان، لە ساڵی ٢٠١٢ ەوە تاوەکو ٢٠١٦ حکومەت بڕی ١٠٤ ملیۆن تمەن (بە نرخی ئەو کاتی دۆلار نزیکەی ٣٥ هەزار دۆلار) قەرزداری هونەرمەندان بووە، کە لەو بڕە حکومەت ١٠ ملیۆن تمەنی داوەتەوە. ١٠ ملیۆنی دیکەی ئەنجوومەنی هونەری نواندنی ئێران دایەوە و بڕێکیشی شارەوانی قەرەبووی کردەوە، بەڵام قەرزەکەی دیکە هێشتا نەدراوەتەوە.  وەک محەممەد رەزا درەند دەڵێت، ساڵی ٢٠١٦ ش حکومەت بڕی ٤٧ ملیۆن تمەن (٣٤ هەزار دۆلار) بۆ نواندنی کۆمەڵێک شانۆ و ناردنی هونەرمەندان بۆ فستیڤاڵەکان قەرزدار بووە، بەڵام تاوەکو ئێستا نەیداوەتەوە.  سەرۆکی ئەنجوومەنی هونەری نواندنی کرماشان گوتی، "بەپێی یاسا، بەڕێوەبەرایەتیی کولتووری کرماشان دەبێت پشتگیری لە چالاکییەکانی بواری نواندن بکات، بەڵام نەیکردووە و ئەگەریش کردبێتی بۆ هەندێک کەسی تایبەت و نزیک لە خۆیان بووە و هونەرمەندانی دیکە بە پارەی خۆیان لە فیستیڤاڵەکاندا بەشدارییان کردووە. "   هەموو ئەم پارەیە و پارەی دیکەش کە حکومەت قەرزداری شانۆکارانی کرماشانە بۆ ساڵانی رابردوو دەگەڕێتەوە کە نرخی تمەن بەرامبەر دۆلار زۆر دانەبەزیبوو.  سەرۆکی ئەنجوومەنی هونەری نواندنی کرماشان هیوای خواست بەرپرسی نوێی رێکخراوی کولتووری کرماشان قەرزەکانی بەرپرسانی پێشوو بداتەوە.