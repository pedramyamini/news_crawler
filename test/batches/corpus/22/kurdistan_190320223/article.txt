باوکی دەلیل، یەکێک لەو هاونیشتمانییانەیە کە لە قامشلۆ کاری بەخێوکردنی ئاژەڵ دەکات باسی لەوە کرد، "خەڵک ئاژەڵەکانیان دەفرۆشن، ئالیک دەستناکەوێت، کڕیاریش کەمە و خەڵک بە هەرزانی ئاژەڵەکانیان دەفرۆشن. هیچ کەسێک هاوکاریی ئاژەڵداران ناکات، ئەگەر ئەو دۆخە بەوشێوەیە بەردەوام بێت، ئیدی ئاژەڵ نامێنێت. "  بەهۆی دابەزینی بەهای لیرەی سووری بەرامبەر بە نرخی دۆلاری ئەمریکی و وشکەساڵی، بەهای ئالیک بەرزبووەتەوە. ئێستا یەک کیلۆی ئالیک لە رۆژئاوای کوردستان بە هەزار و ٤٠٠ لیرەی سوورییە. یەک کیلۆی "کا"ـش بە هەزار و ٧٠٠ لیرەیە.  فەواز ئەلسەلمۆ، ئاژەڵدارێکی دیکەیە لە رۆژئاوای کوردستان و ئاماژە بەوە دەکات، " ١٠ مەڕم هەن، بەڵام ئالیک نییە بیاندەمێ، نازانم چۆن بەخێویان بکەم و چییان پێ بدەم، ئێستا بەنیازم بیانفرۆشم. "  ساڵی رابردوو نرخی هەر مەڕێک نزیکەی ٧٠٠ هەزار لیرەی سووری بوو کە دەکاتە نزیکەی ٢٠٠ دۆلاری ئەمریکی، بەڵام ئێستا نرخی هەر مەڕێک لەنێوان ١٥٠ تاوەکو ٢٠٠ هەزار لیرەی سوورییە کە دەکاتە نزیکەی ٥٠ دۆلاری ئەمریکی.