محەممەد پیران، سەرۆکی کۆمەڵەی کتێبخانە و زانیارییەکانی کوردستان بە رادیۆی رووداوی راگەیاند: "ئێمە هەوڵێکی زۆرمان دا و داوامان لە فیدراسیۆنی نێودەوڵەتیی کتێبخانەکانی جیهان کرد ببینە ئەندام تاوەکو ئێمەیش کەڵک لە بۆچوون و بیرۆکەکانیان وەربگرین. "  سەرۆکی کۆمەڵەی کتێبخانە و زانیارییەکانی کوردستان ئاماژەی بەوە دا، ئەم فیدراسیۆنە زیاتر لە ٦٠٠ ئەندامی لە ١٥٠ وڵاتەوە هەیە کە بەسەر ٥٠ بەشدا دابەش بوون، لە لای یونسکۆ بە لەی "A" راوێژکارە و لە نەتەوە یەکگرتووەکانیش چاودێرە.   محەممەد پیران گوتی: "بە داخەوە ئێمە لە رووی ئەکادیمییەوە زۆر گرنگیمان بە بواری کتێبخانە نەداوە و تەنیا یەک بەشی تایبەت بە کتێبخانە هەیە ئەویش لە پەیمانگەی پۆلی تەکنیکیی هەولێرە. "  سەرۆکی کۆمەڵەی کتێبخانە و زانیارییەکانی کوردستان ئاماژەی بەوە دا، زۆر گرنگە حکومەت گرنگی بە کتێب و کتێبخانەکان بدات. دەبێت هەوڵ بدات ساڵانە پێشانگە نێودەوڵەتییەکانی کتێب بکرێنەوە کە دوو ساڵە لە هەولێر نەکراوەتەوە.