بەپێی زانیارییەکانی تۆڕی میدیایی رووداو کە لە دانیشتووانی گوندەکەوە دەستیکەوتووە، هێزەکانی سوپای پاسداران لە مزگەوتی گەورەی گوندەکە، کە نوێژی هەینیی لێدەکرێت، جێگیرکراون و بە شەو و رۆژ چاودێریی نێو گوندەکە، بەتایبەت گۆڕەپانی سەرەکییەکەی دەکەن کە رێوڕەسمەکانی لێ بەڕێوەدەچێت.  هەروەها ژمارەیەک لە هێزەکانیش لە مزگەوتێکی دیکەی نێو گوندەکە جێگیرکراون، دانیشتوویەکی گوندەکە بە رووداوی راگەیاند، چەند رۆژە بەهۆی بوونی ئەو هێزانەوە خەڵک ناچن بۆ مزگەوت.  بڕیاربوو دوانیوەڕۆی رۆژی دووشەممە، لە گوندی نێی مەریوان ئاهەنگی نەورۆز بەڕێوەبچێت، بەڵام هێزەکانی ئێران چوونە نێو گوندەکە و رێگەیان نەدا رێوڕەسمەکە بەڕێوەبچێت.  بەپێی زانیارییەکانی تۆڕی میدیایی رووداو، لە دوو هەفتە پێش نەورۆزەوە، ئیدارەی ئیتڵاعاتی مەریوان رۆژانە ژمارەیەک لە دانیشتووانی گوندی نێی بانگکردووە و بەڵێننامەی پێ پڕکردوونەتەوە تاوەکو بەشداری لە رێوڕەسمی نەورۆزدا نەکەن؛ سەرەڕای ئەوەش دانیشتووانی گوندەکە بڕیاریاندابوو ئاگری نەورۆز بکەنەوە و ئاهەنگ بگێڕن.  ئاهەنگی نەورۆز لە گوندی نێ بەنێوبانگە. ساڵانی رابردوو لە رێوڕەسمی نەورۆزی ئەو گوندەدا، ئاڵای کوردستان هەڵدەکرا و سروودی نیشتمانی دەگوترایەوە. دانیشتوویەکی گوندی نێ بە تۆڕی میدیایی رووداوی راگەیاند، رۆژی دووشەممە دوای ئەوەی رێگری لە بەڕێوەچوونی رێوڕەسمی نەورۆز کرا، هێزەکانی ئێران هێرشیانکردەسەر ژمارەیەک گەنج و نەوجەوانی گوندەکە کە سووربوون لەسەر بەڕێوەبردنی رێوڕەسمەکە و ژمارەیەک کەسیان بریندارکردووە.