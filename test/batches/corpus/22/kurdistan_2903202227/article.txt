لەیلا عەبدولجەبار، ئەندامی لیژنەی دەستپاکی لە پەرلەمانی کوردستان بە رووداوی گوت، لە ١ ـی ئابی ٢٠٢١ دیوانی چاودێری دارایی راپۆرتێکی ٧٦ لاپەڕەیی لەسەر بەهەدەردان و خەرجکردنی بەشێک لەو شەش ملیار و نیو دینارەی کە رووبەڕووبوونەوەی کۆرۆنا لە پارێزگای دهۆک خەرجکرابوو دەرکردووە، هەروەها گوتیشی، "پێش دوو هەفتە لیژنەیەک سەردانی دهۆکی کرد و لەگەڵ پارێزگاری دهۆک و بەڕێوەبەری گشتیی تەندروستیی دهۆک کۆبوونەوە و تێیدا باسی ئەو راپۆرتەی دیوانی چاودێری دارایی کراوە. "  ئەو ئەندامەی لیژنەی دەستپاکی لە پەرلەمانی کوردستان باسی لەوەش کرد، "لە سەردانەکەماندا بۆ دهۆک، بەڕێوەبەری گشتیی پێشووی تەندروستیی دهۆک داویکرد بێتە پەرلەمان و لەسەر ئەو راپۆرتە روونکردنەوە بدات، بۆیە بڕیارە سبەی چوارشەممە بێنە پەرلەمان و لەبەردەم لیژنەکەمان روونکردنەوەی پێویست بدەن. "  بەگوتەی ئەو ئەندامەی لیژنەی دەستپاکیی لە پەرلەمانی کوردستان، ئەو بەرپرسانە سبەی لە بەردەم لیژنەکەیان روونکردنەوەی پێویست لەسەر خەجکردنی ئەو بڕە پارەیە دەدەن کە لە ساڵی ٢٠٢١ بۆ رووبەڕووبوونەوەی کۆرۆنا لە دهۆک خەرجکراوە.  سەبارەت بە چارەنووسی ئەو کەیسەش، لەیلا عەبدولجەبار ئاماژەی بەوە کرد، "ئێستا ئەو کەیسە لە قۆناخی لێکۆڵینەوەدایە، ئەگەر ئەوان نەیانتوانی قەناعەت بە لیژنەکەمان بهێنن، ئەوە کەیسەکەیان رەوانەی دادگە دەکرێت. "  بەپێی راپۆرتی دیوانی چاودێریی، بەشێک لەو شەش ملیار و نیوەی کە بۆ رووبەڕووبوونەوەی کۆرۆنا لە دهۆک خەرجکراوە "لە دەرەوەی رێنماییەکان خەرجکراوە".