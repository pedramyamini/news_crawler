هەڵمەت هەمزە، بەڕێوەبەری کوشتارگەی هاوچەرخی هەولێر بە رادیۆی رووداوی راگەیاند: "ئێستا لە هەولێر گۆشتی سوور بەشی خۆبژێوی ناکات. مانگی رابردوو لە لیژنەی ئابووریی پارێزگای هەولێر بۆ ئەم مانگە و مانگی دواتر ژمارەی ئاژەڵی هاوردەکراومان بۆ هەولێر لە سێ هەزارەوە بۆ پێنج هەزار سەر رەشەوڵاخ زیاد کرد. هاوکات رێژەی هاوردەکردنی گۆشتی بەستووشمان زیاد کرد. "  بە گوتەی بەڕێوەبەری کوشتارگەی هاوچەرخی هەولێر، ئەمڕۆ نرخی کیلۆیەک ئاژەڵی زیندوو پێش سەربڕین بە ٦٥٠٠ دینار بووە کە دوای سەربڕین بە گۆشت دەبێتە ١٣٠٠٠ دینار.   هەڵمەت هەمزە باسی لەوە کرد، ئەو رێژەیەی هاتووەتە سەر نرخی ئاژەڵی زیندوو، نەهاتووەتە سەر نرخی گۆشت لە گۆشتفرۆشییەکاندا. واتە ئاژەڵی زیندوو هەر کیلۆیەکی ١٥٠٠ دیناری هاتووەتە سەر کە مانای وایە سێ هەزار دینار هاتووەتە سەر نرخی هەر کیلۆیەک گۆشت، کەچی گۆشتی نەرمە پێشتر بە ١٤٠٠٠ بوو و ئێستا بە ١٦٠٠٠ ـە کە دەکاتە ٢٠٠٠ دینار زیادە لە کاتێکدا پێویست بوو ٣٠٠٠ دینار بچێتە سەری. ئەوەیش بە هەوڵی قایمقام و لیژنەکانی چاودێریی بازاڕ بووە کە کەمترین پارە بخرێتە سەر نرخی گۆشت.  بەڕێوەبەری کوشتارگەی هاوچەرخی هەولێر دەڵێت: "هەر کەسێک لە ساڵێکدا پێویستی بە ١٤.٥ کیلۆگرام گۆشتی سوورە. ئێمە لە هەشت کاژێردا دەتوانین ٢٠٠ رەشەوڵاخ و ١٢٠٠ مەڕ و بزن سەرببڕین، بەڵام ئێستا نیوەی ئەو ژمارانەیش سەرنابڕین. رۆژانە کەمتر لە ٢٠٠ سەر رەشە وڵاخ و کەمتر لە ٧٠٠ سەر مەڕ و بزن سەردەبڕین. هۆکارەکانیش بریتین لە گرانیی نرخ، دواکەوتنی مووچە، دەستنەکەوتنی ئاژەڵی گۆشت لە گۆڕەپانەکانی ئاژەڵاندا. "  بەڕێوەبەری کوشتارگەی هاوچەرخی هەولێر گوتی: "لابردنی پێناسی گومرگی لەسەر ئاژەڵی هاوردەکراو شتێکی زۆر گرنگە و ١٠٠ % کاریگەریی لەسەر هەرزانبوونی گۆشت دەبێت. "  هەڵمەت هەمزە ئەوەی خستەڕوو، شەڕی رووسیا و ئۆکراینا کاریگەرییەکی سەرەکیی لەسەر گرانبوونی گۆشت هەبووە و لە دەستپێکی شەڕەکەوە تاوەکو ئێستا گۆشت بەپێی جۆری ئاژەڵەکە ٢٠ % - ٢٥ % گران بووە. ئەوەیش لەبەر ئەوەی زۆربەی ئالیکەکان لە ئۆکرایناوە دەهێنران کە شەڕەکەیش سەری هەڵدا ئالیک گران بوو.  هەڵمەت هەمزە باس لەوەش دەکات: "پێش شەڕەکە لە جۆرجیا و ئەرمینیاوە ئاژەڵێکی زۆر هاوردە دەکران، ئێستا ئەوانیش لە دوودڵی و ترسدان و وەک پێشتر هەناردەی ناکەن. "  ئەو بەڕێوەبەرە ئاشکرای کرد کە ئێستا بەهۆی وشکەساڵییەوە ئاژەڵی خۆماڵی لە مەترسیدایە و ٤٠ % - ٥٠ % ـی توانای خۆبژێویمان لە ئاژەڵی ماڵی کەمی کردووە. بۆیە پێویستمان بە ئاژەڵ و ئالیکی هاوردەیە. بە پێویستیشی دەزانێت حکومەت ئاو و ئالیکیش بۆ ئاژەڵداران دابین بکات، چونکە ئەگەر وانەبێت وشکەساڵی زیان لە ئاژەڵداران دەدات و ئاژەڵیان پێ بەخێو ناکرێت. هەروەها دەشڵێت، "دەبێت ئالیک و خۆراکە ئاژەڵییەکان پێناسی گومرگییان لەسەر نەمێنێت و ریگەیش بدرێت بازرگانەکان ئاژەڵ هاوردە بکەن. "