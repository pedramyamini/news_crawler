ئەمڕۆ چوارشەممە، ١٣ - ٤ - ٢٠٢٢، وەزارەتی رۆشنبیری و لاوانی هەرێمی کوردستان، نووسراوێکی بە واژووی شێروان عەولا خورشید، بەڕێوەبەری گشتیی راگەیاندن و چاپ و بڵاوکردنەوە ئاراستەی میدیای (بینراو و بیستراو) کردووە، کە تێیدا هاتووە: "ریکلامکردن بۆ شیری منداڵان بەبێ مۆڵەتی وەزارەتی تەندروستی و لەبەرچاوگرتنی مەرجە تەندروستییەکان هەر یەک لە (داخوازیکار و بەرهەمهێن و بڵاوکەرەوە) بەبێ یاسای ریکلامی بازرگانی ژمارە ٩ی ساڵی ٢٠١٩ و رێنمایی ژمارەی ١ی ساڵی ٢٠٢١ی وەزارەتی رۆشنبیری و لاوان لێپرسینەوەی یاسایی لەگەڵ دەکرێت. "   شێروان عه‌ولا خورشید، بەڕێوەبەری گشتى راگەیاندن و چاپ و بڵاوکردنەوە لە وەزارەتی رۆشنبیری بە رووداوی راگەیاند: "ئەو بابەتانەی ئێستا لە شاشەکان دەبینرێت و ئەو ریکلامانەی ئێستا هەیە، هەستمان کرد پاشاگەردانی و نایاساییەک هەیە و لادان لە یاسا و رێنماییەکان هەیە، بۆیە بە پێویستمان زانی ئەو بڕیارە بدەین بۆ ئەوەی پابەندی یاساکان بن".   بەرنامەی ئەم هەفتەیەی لەگەڵ رەنجی کەناڵی رووداو، کە رەنج سەنگاوی پێشکەشی دەکات، تایبەت بوو بە کواڵێتی شیری منداڵان، میوانەکانی بەرنامەکە باسیان لەوە کرد، زۆربەی ئەو شیرەی منداڵان، کە لە بازاڕەکاندا هەیە، بێ کواڵێتین، تەنانەت هەندێکیان مۆڵەتی هاوردەکردنیان نییە.  لە بارەی بەرنامەکە، شێروان عەولا خورشید گوتی: "ئەو بەرنامەیەی لەگەڵ رەنج، کاریگەریی لەسەر خەڵک و ئێمەش هەبوو، کە وایکرد خەڵک داوامان لێبکەن بڕیارێکی لەو شێوەیە بدەین. "  لە راگەیێندراوەکەی وەزارەتی رۆشنبیری ئاماژە بەوەدراوە، ژمارەیەک کۆمپانیا بەبێ مۆڵەتی وەزارەتی تەندروستی شیر هاوردە دەکەن، هەروەها پزیشکانی پسپۆری بواری منداڵان و بواری خۆراک دەڵێن ئەو شیرانە نەک هەر سوودی تەندروستیان نییە، بەڵکو زیانیشیان هەیە، ئەوە جگە لەوەی بەگوێرەی یاسای رێکخراوی تەندروستی جیهانی ریکلامکردن بۆ شیری منداڵان قەدەخەیە.  عەلی حەمەساڵح، ئەندامی پەرلەمانی کوردستان رۆژی دووشەممە ١١ - ٤ - ٢٠٢٢ بە رووداوی راگەیاند،  ٧٢ جۆر شیر و  وزەبەخش (٢٩ جۆر شیری قاچاخ و ٤٣ جۆر خواردنەوەی وزەبەخشی نایاسایی) دەهێنرێنە هەرێمی کوردستان، نزیکەی ٥٠ رۆژیشە وەزارەتی تەندروستی داوای کۆکردنەوەی ئەو شیر و خواردنەوانەی کردووە، بەڵام هێشتا نەکراوە.