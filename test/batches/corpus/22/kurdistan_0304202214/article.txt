رۆژی یەکشەممە ٠٣ - ٠٤ - ٢٠٢٢ پۆلیسی سلێمانی راگەیێندراوێکی بڵاوکردەوە و تێیدا هاتووە، "له چالاكییه‌كدا و دوای ئه‌وه‌ی تۆمه‌تبارێك له سه‌یرانگەكانی سنووری قه‌زای قه‌ره‌داخ ته‌قه‌ی كردبوو، توانرا ده‌ستبه‌جێ له‌لایه‌ن مه‌فره‌زه‌كانی به‌شی پۆلیسی قه‌ره‌داخه‌وه ده‌ستگیربكرێت و ده‌ستیشگیرا به‌سه‌ر چه‌كێكدا له جۆری كڵاشینكۆف كه تۆمه‌تبار ته‌قه‌ی پێكردبوو. "  بەپێی راگەیێندراوەکەی پۆلیسی سلێمانی، ئەو تۆمەتبارەی لە قەرەداخ دەستگیر کراوە و تەقەی کردووە، ناوی (ش، ن، ع)ـە و به بڕیاری دادوه‌ر راگیراوه.  پۆلیسی سلێمانی دەڵێت، له چالاكییه‌كی دیکەدا و دوای بڵاوبوونه‌وه‌ی گرته ڤیدیۆییه‌ك له تۆڕه‌كۆمه‌ڵایه‌تییه‌كان كه چه‌ند تۆمه‌تبارێك ته‌قه ده‌كه‌ن، ده‌ستبه‌جێ هێزه‌كانی پۆلیس لێكۆڵینه‌وه‌كانی ده‌ستپێكرد بۆ دۆزینه‌وه و ده‌ستگیركردنی تۆمه‌تباران.  وەک لە راگەیێندراوەکەی پۆلیسی سلێمانی ئاماژەی پێکراوە، "سه‌رئه‌نجام توانرا له‌لایه‌ن مه‌فره‌زه‌كانی بنكه‌ی پۆلیسی سه‌رچناره‌وه سه‌رجه‌م تۆمه‌تباران كه چوار كه‌سن له سنووری بنكه‌ی پۆلیسی سه‌رچنار ده‌ستگیربكرێن. دوای ده‌ستگیركردنیان ده‌ركه‌وت كه تۆمه‌تباران له سنووری هاوینه‌هه‌واری دووكان ته‌قه‌یان كردووه. "  لە راگەیێندراوەکەی پۆلیسی سلێمانیدا هاتووە، دوو لە تۆمەتبارەکان ئافرەتن و بە بنەچە عەرەبن بە ناوەکانی (ن، ه، ع)له‌دایكبووی ٢٠٠٢ و (خ، أ، ج)  له‌دایكبووی ١٩٩١. هەروەها بەپێی راگەیێندراوەکە دوو تۆمەتبارەکەی دیکە کوردن و ناویان (ك، ك، س)  له‌دایكبووی ١٩٩٣ و (ج، أ، س) له‌دایكبووی ١٩٨٩.   بەگوتەی پۆلیسی سلێمانی، له‌كاتی ده‌ستگیركردنی تۆمه‌تباره‌كاندا، ده‌ستیشگیراوە به‌سه‌ر چه‌كێك له جۆری كڵاشینكۆف كه به تۆمه‌تباران بووه و به بڕیاری دادوه‌ری لێكۆڵینه‌وه تۆمەتبارەکان راگیراون و لێكۆڵینه‌وه‌كان له‌گه‌ڵیاندا به‌رده‌وامه.