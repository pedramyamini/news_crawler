د. یاسین ساڵح، بەڕێوەبەری گشتیی فەرمانگەی نێردراون لە وەزارەتی خوێندنی باڵا و توێژینەوەی زانستیی حکومەتی هەرێمی کوردستان، رۆژی پێنجشەممە، ١٠ ـی ئاداری ٢٠٢٢، لەبارەی خوێندکارانی کورد لە ئۆکراینا و دۆخیان بە تۆڕی میدیایی رووداوی گوت: "رامانگەیاندووە کە وەکو وەزارەت و حکومەتی هەرێمی کوردستان ئامادەین ئەوپەڕی ئاسانکارییان بۆ بکەین، هەر بۆیە ئامادەین ئەو خوێندکارە کوردانەی کە لە هەرێمی کوردستانەوە بۆ خوێندن چوونەتە زانکۆکانی ئۆکراینا لە زانکۆکانی خۆمان وەربگرین".  بەڕێوەبەری گشتیی فەرمانگەی نێردراون لە وەزارەتی خوێندنی باڵا و توێژینەوەی زانستیی حکومەتی هەرێمی کوردستان هەروەها گوتیشی: "لە هەرێمی کوردستانەوە ٢٥ خوێندکاری کورد بۆ خوێندن لە زانکۆکانی وڵاتی ئۆکراینا چوونەتە ئەو وڵاتە کە ئەم ژمارەیە ئەوانەن لەڕێگەی وەزارەتەوە چوون بە ئاگاداری ئێمە، جگە لەوە، ژمارەیەکی دیکە بەدەر لە رێنماییەکانی وەزارەتی خوێندنی باڵا، خۆیان چوونەتە ئەو وڵاتە بۆ خوێندن".  لەدوای هەڵگیرسانی شەڕ لەنێوان رووسیا و ئۆکراینا و هێرشی یەکەم بۆ سەر شارەکانی ئۆکراینا، ژمارەیەک خوێندکاری کورد لە رێگەی تۆڕی میدیایی رووداوەوە باسیان لە ترس و نەهامەتییەکانیان و خراپی بژێوییان کرد، بە گوتەی د. یاسین ساڵح، "بەشێکی ئەوان چوونەتە وڵاتانی دیکەی دراوسێی ئۆکراینا و هەندێکیشیان چوونەتە وڵاتانی دیکەی ئەوروپا. "  بەڕێوەبەری گشتیی فەرمانگەی نێردراون لە وەزارەتی خوێندنی باڵا و توێژینەوەی زانستیی حکومەتی هەرێمی کوردستان باسی لەوەش کرد: "پێش هەڵگیرسانی شەڕیش بەشێک لە خوێندکارە کوردەکانی زانکۆکانی ئۆکراینا هاتوونەتەوە بۆ هەرێمی کوردستان".  باڵیۆزخانەی عێراق لە ئۆکراینا لەبارەی ژمارەی هاووڵاتییانی عێراق کە لە ئۆکراینا نیشتەجێن، رۆژی ٢٤ ـی مانگی رابردوو، واتە رۆژی دەستپێکردنی هێرشەکەی رووسیا بۆسەر ئۆکراینا رایگەیاند، پێنج هەزار و ٥٣٧ عێراقی لە ناوچە جیاجیاکانی ئۆکراینا نیشتەجێن، نزیکەی ٤٥٠ یان خوێندکارن و لە ٣٧ زانکۆی ئەو وڵاتە دەخوێنن.