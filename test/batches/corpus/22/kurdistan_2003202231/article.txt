ئەمڕۆ یەکشەممە، ٢٠ی ئاداری ٢٠٢٢، لە شار و شارۆچکەکانی هەرێمی کوردستان بەبۆنەی جەژنی نەورۆز هاونیشتمانییان ئاهەنگیان گێڕا و ئاگری نەورۆزیان کردەوە، لە هەولێر لە کاژێر ١٦: ٠٠ ەوە ڤیستیڤاڵی "ئازادی و نەورۆز" لە پارکی شانەدەر بە ئامادەبوونی سەرۆک مەسعود بارزانی، مەسرور بارزانی، سەرۆکوەزیرانی هەرێمی کوردستان و چەند بەرپرسێکی حکومی و حیزبی و کۆنسوڵی وڵاتان بەڕێوەچوو.  هێمن هەورامی، جێگری سەرۆکی پەرلەمانی کوردستان کە لە ڤیستیڤاڵەکەدا بەشداربوو، لە رێگەی رووداوەوە پیرۆزبایی جەژنی نەورۆزی لە هەموو هاونیشتمانییان کرد و گوتی، هیوادارم نەورۆز ئومێدی زیاتر لە ناو کوردستان بچێنێت و "بتوانین زیاتر بەسەر ئاستەنگەکاندا زاڵ بین و یەکڕیزیی کوردستان بەدەستبهێنینەوە".    ١٣ی ئاداری ٢٠٢٢، سەرۆکی فراکسیۆنەکانی پەرلەمانی کوردستان لەبارەی پرسی ئەنجامدانی خولی شەشەمی هەڵبژاردنی پەرلەمانی کوردستان کۆبوونەوە، ئەبوبەکر هەڵەدنی، ئەندامی فراکسیۆنی یەکگرتووی ئیسلامی کوردستان کە یەکێک بوو لە بەشداربووانی کۆبوونەوەکە بە رووداوی گوت، پێشنیازی ئەوە کراوە بۆ ئەوەی هەمواری یاسای هەڵبژاردن بکرێت، چەند مانگێک هەڵبژاردنەکە دوا بخرێت. بە قسەی ئەبوبەکر هەڵەدنی لە وەڵامدا هێمن هەورامی، گوتوویەتی "ئەگەر وا بڕوات ئەوا ٥٠ کۆ یەکی ئەندامانی پەرلەمانی کوردستان دەستلەکار دەکێشنەوە"، بەگوتەی ئەبوبەکر هەڵەدنی، "مەبەست لە گوتەکەی هێمن هەورامی پەکخستنی کاری پەرلەمان و داخستنیەتی، چونکە دیارە ٥٠ کۆ یەک فراکسیۆنی پارتی و هەندێک لە ئەندامانی دیکەی پەرلەمانە".  لەو بارەوە، جێگری سەرۆکی پەرلەمانی کوردستان گوتی، "لە ٣ی تشرینی دووەمی ٢٠٢١ بە هەموو لایەنەکانمان گوت ئێمە پێنج بۆ شەش مانگمان لە بەردەستە بۆ ئەوەی بە سازان بابەتی کاراکردنەوی کۆمیسیۆن چارەسەر بکەین و لەبارەی هەمواری یاسای هەڵبژاردن بگەینە ئەنجامێک، بۆیە داوامان لە فراکسیۆنەکان کرد کە هەر لایەنێک دەیەوێت یاساکە هەموار بکرێتەوە رەشنووسی پێشنیازی یاساکە بۆ سەرۆکایەتیی پەرلەمان بنێرێت، بەڵام تاوەکو ئێستا جگە لە گۆڕان، هیچ لایەنێکی دیکە نەیناردووە. "  لەبارەی ئەو سیناریۆیانەی لە کۆبوونەوەکە باسکراون گوتی، "بۆ کاراکردنی کۆمیسیۆن چوار سیناریۆ هەن، یەکەم؛ یاسای کۆمیسیۆن بگۆڕین و نۆ دادوەر بهێنین. دووەم؛ کۆمیسیۆن بە گوێرەی ئیستحقاقی پەرلەمانی ئێستا دروست بکەینەوە. سێیەم؛ کۆمیسیۆنی ئێستا دەنگی پێ بدرێتەوە و دوو بۆشاییەکەی پربکرێتەوە. چوارەم؛ یاسای کۆمیسیۆن هەڵوەشێنینەوە و داوا لە کۆمیسیۆنی عێراق بکەین بێت و هەڵبژاردنمان بۆ بکات".   لەبارەی پەرلەمانی کوردستان هێمن هەورامی گوتی، "پێمان راگەیاندوون ئەگەر کۆمیسیۆن کارا نەکرێتەوە و لایەنەکان نەسازێن لەسەر یاسای هەڵبژاردن و کۆمیسیۆن، ئەو کات یان دەبێت پەرلەمان وادەی خۆی درێژ بکاتەوە کە ئەوەش پێویستی بە رێککەوتنی سیاسییە، یان ٥٠ کۆ یەکی پەرلەمان دەست لە کاربکێشێتەوە".   لەبارەی رای پارتی دیموکراتی کوردستان لەسەر پرسی هەڵبژاردنی کوردستان گوتی، "وەک پارتی لەگەڵ پێکەوە کارکردن و سەقامگیریی سیاسین، " بە گوتەی هێمن هەورامی، نایانەوێت زۆرینە و کەمینەی هیچ لایەنێک بۆ ئەم بابەت نیشتمانییە بەکاربهێنرێت، بەڵام لەگەڵ ئەوەشدا "نابێ هەڵبژاردن دوابخرێ، چونکە بۆ پرۆسەی دیموکراسی کوردستان گونجاو نییە".  بڕیارە ٢٦ی ئاداری ٢٠٢٢، پەرلەمانی عێراق لەبارەی هەڵبژاردنی سەرۆککۆماری عێراق کۆببێتەوە، پارتی بۆ ئەم هەڵبژاردنە رێبەر ئەحمەد، وەزیری ناوخۆی حکومەتی هەرێمی کوردستان وەک بەربژێری حیزبەکەی پەسەندکردووە، بۆ بەدەستهێنانی ئەو پۆستە، یەکێتیی نیشتمانیی کوردستانیش بەرهەم ساڵح، سەرۆککۆماری ئێستای عێراقی بەربژێرکردووەتەوە. ئەوەش وایکردووە ناکۆکی بکەوێتە نێوان هەردوو حیزب، یەکێتی ئەو پۆستە بە پشکی خۆی دەزانێت و پارتی بە پشکی کوردی دەزانێت.   لەو بارەوە هێمن هەورامی، باسی پەیوەندییەکانی پارتی لەگەڵ یەکێتی کرد و گوتی، لەگەڵ یەکێتی قۆناخی قورستریان بڕیوە و ئێستاش نەگەیشتوونەتە "مریشکەڕەشە"، بەڵکو هەردوو حیزب بەرپرسیارن بەرامبەر هاونیشتمانییانی هەرێمی کوردستان، "هەڵبژاردنی سەرۆککۆمار ٢٦ی مانگ بکرێت یاخود نا، رێبەر ئەحمەد، یاخود بەربژێرێکی دیکە هەڵبژێدرێت نابێت کاریگەریی لەسەر بارودۆخی هەرێمی کوردستان هەبێت، چونکە ئەو هەڕەشانەی لەسەر هەرێم هەن زۆر لە توانای یەکێتی و پارتی گەورەترن".  سەبارەت بە کۆبوونەوەی پەرلەمانی کوردستان دوای نەورۆز گوتی، "دوای ٢٧ ئەم مانگە، دەبێ لەگەڵ لایەنە سیاسییەکان دابنشین و بزانین لەسەر بابەتی  کۆمیسیون دەسازێن یاخود نا، دوای ئەوە بڕیار دەدرێت، بەڵام نابێت پەرلەمان پەکبخرێت. "   ئەمە لە کاتێکدایە، ئەندامێکی پەرلەمانی کوردستان هاوکات کە بەشداریی کۆبوونەوەی سەرۆکی فراکسیۆنەکانی پەرلەمانی کوردستانی کردووە ئاشکرای دەکات، لە دوا کۆبوونەوەدا، پارتی هەڕەشەی دەستلەکارکێشانەوەی ٥٠ کۆ یەکی پەرلەمانتارانی ئەم خولەی پەرلەمانی کوردستانی کردووە لە ئەگەری هەوڵدان بۆ دواخستنی هەڵبژاردنی خولی شەشەمی پەرلەمانی کوردستان.  ئەبووبەکر هەڵەدنی، ئەندامی فراکسیۆنی یەکگرتووی ئیسلامی کوردستان بە رووداوی گوت، " لایەنەکان لەسەر پرسی هەڵبژاردن زۆر لێک دوورن و یەكێتی هەمواری یاسای هەڵبژاردن و کاراکردنەوەی کۆمیسیۆن وەک یەک پاکێج دەبینێت و پارتیشی دەیەوێت تەنیا کۆمیسیۆنەکە کارابکرێتەوە بەبێ هەموارکردنەوەی یاساکە".  لەسەر پرسی هەڵبژاردن بۆ خولی شەشەمی پەرلەمانی کوردستان مەرسوومی سەرۆکایەتیی هەرێمی کوردستان دەرچووە کە لە ١/١٠/٢٠٢٢ هەڵبژاردنەکە بەڕێوەبچێت، کۆمیسیۆنیش دەڵێت، "بۆ ئەوەی هەڵبژاردنەکە لە وادەی خۆیدا بەڕێوەبچێت، پێویستمان بە ٦ شەش مانگە تاوەکو ئامادەکاریی بۆ هەڵبژاردنەکە بکەین".  تاوەکو ئێستا لەسەر بەڕێوەچوونی هەڵبژاردنی داهاتووی پەرلەمانی کوردستان، سەرۆکی فراکسیۆنەکان شەش کۆبوونەوەیان ئەنجامداوە، پێشتر بەتەنیا سەرۆکی فراکسیۆنەکان بەشداریی کۆبوونەوەکانیان کردووە جگە لە یەکەمین کۆبوونەوە، بەڵام بە گوتەی ئەبوبەکر هەڵەدنی، دوایین کۆبوونەوە هەریەک لە رێواز فایەق، سەرۆکی پەلەمانی کوردستان و هێمن هەورامی، جێگری سەرۆکی پەرلەمان و مونا قەهوەچی، سکرتێری پەرلەمانی کوردستان بەشداریی کۆبوونەوەکەیان کردووە و داوا لە سەرۆکی پەرلەمانیش کراوە کە کۆبوونەوەیەکی تەواوی پەرلەمانتاران بکرێت، "بەڵام رێواز فایەق گوتوویەتی تاوەکو رێککەوتن نەکرێ کۆبوونەوە ناکرێت".