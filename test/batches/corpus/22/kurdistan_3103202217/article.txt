ئۆپەراسیۆنێک لەلایەن تیمەکانی هۆبەی بەرەنگاربوونەوەی قاچاخچێتی سەر بە ئاسایشی پارێزگای گمگم لە شارۆچکەی ئەلبیستان بەڕێوەچوو. لە ئەنجامی گەڕان و پشکنین کەسێک بە ناوی [ف. ک.] بە تۆمەتی دروستکردن و گواستنەوەی پارەی ساختە دەستگیرکرا.  ئەو کەسەی بە گومانی دروستکردن و گواستنەوەی پارەی ساختە دەستگیرکراوە و خراوەتە گرتووخانەوە. دوای لێکۆڵینەوە بە بڕیاری دادوەر بەرەبەیانی ئەمڕۆ پێنجشەممە ٣١ - ٣ - ٢٠٢٢ ئۆپەراسیۆنێک بۆ سەر ماڵەکەی ئەنجامدرا و لە ئاکامدا ٣٧ هەزار و ٦٨٠ لیرەی تورکی پارەی ساختە دۆزرایەوە.  هەر لە ماڵەکەیدا ئامێری چاپ و پلۆتەری تایبەت بە دروشمەکانی سەر پارە دەستیان بەسەردا گیرا. دوای ئۆپەراسیۆنەکە دادوەر بڕیاریدا کەسی گومانلێکراو بخرێتە گرتووخانە.  رۆژی ١٨ - ٢ - ٢٠٢٢ ئۆپەراسیۆنێکی هاوکات لە ١٩ پارێزگای باکووری کوردستان و تورکیا بۆ دەستگیرکردنی ٥٨ تۆمەتباری دروستکردنی دراو ئەنجامدرا. لە ئۆپەراسیۆنەکەدا ٥٠ لەو گومانلێکراوانە دەستگیرکران و لێکۆڵینەوەیان لەگەڵدا کرا. هەر لەو ئۆپەراسیۆنانەدا ١٨٥ هەزار لیرەی تورکی دەستی بەسەرداگیرا کە دەکاتە نزیکەی ١٢ هەزار و ٦٠٠ دۆلار.