لە راگەیێندراوەکەی جیهان ئولسەن، سەرۆکی لقی ئامەدی پارتی دیموکراسی و پێشکەوتن (دەڤا)دا هاتووە، "رۆژی ١٦ ـی ئاداری ١٩٨٨ قورسترین و شەرمەزارترین تاوانی مرۆیی بەرامبەر بە کورد ئەنجامدرا کە مێژوو گەواهیدەریەتی. هێزەکانی رژێمی بەعسی نەژادپەرست و ستەمکار بە بەکارهێنانی چەکی کیمیایی لە شاری هەڵەبجەی باشووری کوردستاندا خەڵکیان کۆمەڵکوژ کرد".   هەروەها لە راگەیێندراوەکەدا باس لە ئەشکەنجە و شاڵاوی بەناو [ئەنفال] کراوە و جەختکراوەتەوە کە رژێمی بەعس لە کاتێکدا ئەو کۆمەڵکوژییەی کردووە کە چەند رۆژێک ماوە بۆ جەژنی نەورۆز.  لەبارەی ناساندنی کۆمەڵکوژیی هەڵەبجە جان ئولسەن جەختیکردووەتەوە کە بەکارهێنانی چەکی کیمیایی بە هەموو شێوەیەک تاوانە و دەڵێت: "وەکو سەرۆکایەتیی لقی ئامەدی پارتی دەڤا لە ٣٤ مین ساڵڕۆژی کۆمەڵکوژیی هەڵەبجەدا کە تێیدا ژیانی هەزاران کەس پێشێلکرا، جارێکی دیکە ئەوانە سەرکۆنە دەکەین کە خەم و تاڵاوێکی وەهایان بە مرۆڤایەتی دا. کۆمەڵکوژیی هەڵەبجە لەبیرناکەین کە دەبێ لەلایەن تەواوی مرۆڤایەتییەوە بە نەفرەت بکرێت. رێگەش نادەین لەبیر بکرێت".  رۆژی ١٦ ـی ئاداری ١٩٨٨ فڕۆکەکانی دەسەڵاتی پێشووی عێراق، هەڵەبجەیان بە چەکی کیمیایی بۆردوومان کرد. لە ئەنجامدا پێنج هەزار منداڵ، ژن، گەنج و پیر دەستبەجێ شەهیدبوون. ١٠ هەزاری دیکەش تووشی نەخۆشیی و کێشەی تەندروستیی درێژخایەنی وەکو لەدەستدانی بینایی و ئەندامانی جەستە و سووتانی پێست بوون و لە ساڵانی دواتردا بەشێکیان گیانیان لەدەستدا.    پارتی دیموکراسی و پێشکەوتن (دەڤا) رۆژی ٩ ـی ئاداری ٢٠٢٠ لەلایەن عەلی باباجانەوە راگەیێندرا. عەلی باباجان کە دامەزرێنەر و سەرۆکی گشتیی ئەو پارتەیە، یەکێک بوو لە دامەزرێنەرانی ئاکپارتی و چەندین پۆستی وەکو جێگری سەرۆکوەزیران و وەزیری لە حکومەت هەبوو، بەڵام دواجار لە ئاکپارتی جیابووە و پارتی دیموکراسی و پێشکەوتنی دامەزراند.