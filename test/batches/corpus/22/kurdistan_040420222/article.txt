بەگوێرەی راگەیێندراوێک كه له‌لایه‌ن پارێزگای جۆلەمێرگەوە بڵاوكراوه‌ته‌وه، لە بەرەبەیانی ئەمڕۆ دووشەممە ٤ی نیسانی ٢٠٢٢ ـەوە تاوەکو ١٨ی نیسان، بۆ ماوەی ١٥ رۆژ هەموو جۆرە گردبوونه‌وه، خۆپیشاندان، رێپێوان و مانگرتن، هه‌ڵدانی چادر و چالاكییەکی دیکە قه‌ده‌خەیە.  لە راگەیێندراوەکەدا هاتووە، بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادیى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادیی خەڵك، رێگرتن لە هەر رووداوێكى نەخوازراو، لە هەمانکاتدا بۆ رێگریکردن لە زیاتر بڵاوبوونەوەی پەتای کۆرۆنا بڕیاری قەدەخەی خۆپیشاندان و گردبوونەوە دراوە.  بەگوێرەی راگەیێندراوەکە، بڕیاری قەدەخەکردنەکە ئەو چالاکییە فەرمییانە ناگرێتەوە کە لەلایەن پارێزگار و قایمقامەکانەوە مۆڵەتیان پێدەدەرێ.  لە سنووری پارێزگاکانی جۆلەمێرگ و وانی باکووری کوردستان، دوای هەوڵی کودەتا شکستخواردووەکەی ١٥ی تەمموزی تورکیا، لە تشرینی دووەمی ٢٠١٦ ەوە و بەپشتبەستن بە بڕگەکانی ئەلیف و جیم لە ماددەی ١١ی یاسای ژمارە ٥٤٤٢ی بەڕێوەبردنی شارەکان و ماددەی ١٧ی یاسای ژمارە ٢٩١١ی چالاکییەکان، لە ناوەندی شار و شارۆچکە و ناوچەکانی سەر بەو پارێزگایانە، هەموو جۆرە خۆپیشاندان و گردبوونه‌وه و چالاکییەکی هاوشێوە قەدەخە کراوە.   بەم بڕیارەی پارێزگا، قەدەخەی خۆپێشاندان و گردبوونەوە ١٥ رۆژی دیکە لە پارێزگای جۆلەمێرگ درێژکراوەتەوە.