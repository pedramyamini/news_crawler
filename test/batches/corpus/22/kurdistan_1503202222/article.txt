نێچیرڤان بارزانی، سەرۆکی هەرێمی کوردستان رۆژی ٠١ - ١٠ - ٢٠٢٢ی وەکو رۆژی هەڵبژاردنی پەرلەمانی کوردستان دیاریکردووە. ئەوەش لە کاتێکدایە کە لە ساڵی ٢٠١٨ وە ئەنجوومەنی کۆمیسیارانی کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان بەسەرچووە.  خەدیجە عومەر، ئەندامی پەرلەمانی کوردستان لە فراکسیۆنی پارتی بە رادیۆی رووداوی راگەیاند، "ئێمە پێمانوایە پرسی کۆمیسیۆن زۆر گرنگە و هەر دانیشتنێکی پەرلەمان کە بکرێت، پێویستە یەکێک لە بڕگەکانی کار بابەتی بەسەرچوونی کۆمیسیۆن بێت. فراکسیۆنی پارتی لەسەر پرسی کۆمیسیۆن نەرمییەکی زۆری نواندووە و ئامادە بووە گفتوگۆ لەسەر هەر بژارەیەکی لایەنەکان بکات، بۆیە هەوڵدەدات بە سازان و کۆدەنگی ئەم پرسە چارەسەر بکات".  ئەو پەرلەمانتارە ئاماژەی بەوەش دا، لە پەرلەماندا هەوڵێکی زۆر هەیە کە پرسی بەسەرچوونی ماوەی یاسایی کۆمیسیۆن چارەسەر بکرێت، تاوەکو ئێستا گفتوگۆکان بەردەوامن و هیچ رێککەوتنێک نەکراوە.  کۆمیسیۆن پێشتر رایگەیاندبوو، بۆ سازکردنی هەڵبژاردن پێویستیان بە شەش مانگە تاوەکو ناوەکان پاکبکەنەوە و مردووەکان دەربهێنن و ئەوانەی بۆ یەکەمجار بەشداری دەکەن، ناویان زیاد بکرێت.  خەدیجە عومەر ئاماژەی بەوە کرد، "تاوەکو کۆتایی ئەم مانگە دەرفەت ماوە کە کێشەی ماوەبەسەرچوونی کۆمیسیۆن چارەسەر بکرێت، چونکە دەبێت کۆمیسیۆن لە ١ ـی نیساندا بۆ سازکردنی هەڵبژاردن دەست بە کاروبارەکانی بکات".  لایەنە کوردستانییەکان لەبارەی هەڵبژاردنەکانی پەرلەمانی کوردستان و ئەنجوومەنی کۆمیسیارانی کۆمیسیۆنی هەڵبژاردن و راپرسیی هەرێمی کوردستان ناکۆکیی زۆریان هەیە و جگە لە یاسای هەڵبژاردن و هەموارکردنەوەی، هێشتا بەشێک لە لایەنەکان لەگەڵ ئەنجامدانی هەڵبژاردندا نین لە وادەی خۆیدا و بەشێکیشیان گۆڕانکاری لە ئەنجوومەنی کۆمیسیارانی کۆمیسیۆن بە پێویست دەزانن.  ئەو پەرلەمانتارەی پارتی باسی لەوە کرد، ئێستا پێکهاتەی پەرلەمان لەوەی ساڵی ٢٠١٤ جیایە و لایەنی نوێ هاتوونەتە ناوی کە پێویستە ئەوانیش لە کۆمیسیۆندا نوێنەریان هەبێت و مافی خۆیان وەربگرن.  ئەنجوومەنی کۆمیسیاران لە ٩ ئەندام پێکدێت، سێ ئەندام لە پارتی، یەکێتی دوو ئەندام، گۆڕان دوو ئەندام و یەکگرتووی ئیسلامیی کوردستان و کۆمەڵی دادگەری هەریەکەو ئەندامێکیان لە ئەنجوومەنەکە هەیە؛ ئێستا دوو ئەندامی ناو ئەنجوومەنەکە نەماون، یەکێکیان کۆچی دواییکردووە و یەکێکی دیکەیان لە سەرۆکایەتیی ئەنجوومەنی وەزیران کار دەکات.  رۆژی پێنجشەممە ٢٤ - ٠٢ - ٢٠٢٢ نێچیرڤان بارزانی، سەرۆكی هەرێمی كوردستان فەرمانی هەرێمیی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان - عێراق واژۆ كرد، لە فەرمانه هەرێمییه‌که‌دا هاتووە، "بەپێی یاسای ژمارە ١ی ساڵی ٢٠٠٥، یاسای سەرۆكایەتیی هەرێمی كوردستان - عێراق، هەمواركراو، رۆژی ٠١ - ١٠ - ٢٠٢٢ وەكو رۆژی ئەنجامدانی خولی شەشەمی هەڵبژاردنی پەرلەمانی كوردستان دەستنیشانكرا".  بەپێی ئاماری کۆمیسیۆنی باڵای سەربەخۆی هەڵبژاردن و راپرسی لە هەرێمی کوردستان، لە هەڵبژاردنی ساڵی ٢٠١٨ دا، لە هەڵبژاردنی خولی پێنجەمی پەرلەمانی کوردستاندا سێ ملیۆن و ٨٥ هەزار و ٤٦١ کەس مافی دەنگدانیان هەبوو؛ لەو ژمارەیە ملیۆنێک و ٨٤٥ هەزار و ٩٧٩ کەس بەشداریی پرۆسەی دەنگدانیان کرد، بەوەش رێژەی بەشداری ٥٩ % بوو. لەو هەڵبژاردنەدا ٢٩ لیست بەشداریی هەڵبژاردنیان کرد و لە ئەنجامدا ١٦ لیست توانییان کورسیی پەرلەمان بەدەستبهێنن.