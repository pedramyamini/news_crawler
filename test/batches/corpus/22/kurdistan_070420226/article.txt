د. دلێر حەسەن، نوێنەری کۆمپانیا تەندروستییەکانی سلێمانی بە تۆڕی میدیایی رووداوی راگەیاند، لە مانگی ئاداری ٢٠٢١ ەوە گرفتی کەمی دەرمان لە سلێمانی دروستبووە، کاتێک وەزارەتی تەندروستی نووسراوی کرد بۆ خەرجکردنی ٢ % ی خەرجیی کۆمپانیاکانی دەرمان، واتە کۆمپانیاکان بە ٥٨ مانگ تێکڕای پارەکە وەربگرنەوە، دوای هەوڵێکی زۆر، بۆیان کردینە ٢٠ %، واتە مانگانە ٢٠ % ی پارەکەمان پێدەدەن، بەڵام ئێستا ئەوەشمان پێنادەن، لەکاتێکدا هەموو نووسراوە فەرمییەکانمان هەیە کە دەبێت لە بودجەی سلێمانی پارەکانمان بدەنەوە، ساڵێکە پارەمان پێنەدراوە، گەورەترین گرفتیشمان نەبوونی پارەیە لە بانکەکاندا.  د. دلێر حەسەن ئاماژەی بەوەکرد، کۆمپانیاکانی هاوردەکردنی دەرمان و پێداویستیی پزیشکی لە سلێمانی ٢٠ ملیار دیناریان لای حکومەتە، کە پارەی ٨ - ٩ مانگی رابردووە و گوتیشی: "کۆمپانیاکانی دەرمان و کەرەستەی پزیشکی بەرەو مایەپووچبوون دەڕۆن".  بەگوتەی نوێنەری کۆمپانیا تەندروستییەکانی سلێمانی، حکومەت نووسراوی پێدانەوەی پارە بۆ کۆمپانیاکان دەکات، بەڵام لە بانکەکاندا پارەی نەختینە نییە.  دەیان کۆمپانیا، دەرمان و پێداویستیی پزیشکی هاوردەی هەرێمی کوردستان دەکەن، لەوانە زیاتر لە ٢٥ کۆمپانیا لە سنووری پارێزگای سلێمانین، دەرمان و پێداویستیی پزیشکی هاوردە دەکەن و بەسەر دەرمانخانە و نەخۆشخانەکانیدا دابەش دەکەن.  بۆ پڕکردنەوەی پێداویستییە پزیشکییەکان، کۆمپانیاکانی هاوردەکردنی دەرمان و پێداویستیی پزیشکی، مانگانە پێویستیان بە شەش ملیار دینارە، بۆ نەخۆشی شێرپەنجەش، بڕی یەک ملیار و ٦٠٠ ملیۆن دینار پێویستە.  هەرێمی کوردستان، سێ سەرچاوەی سەرەکیی دەرمان و پێداویستیی پزیشکی هەیە، یەکەمیان حکومەتی عێراق، کە ئەویش دوو سەرچاوەی هەیە، بەرهەمی نێوخۆیی و هاوردەکراو. دووەمیان، کۆمپانیاکانی کەرتی تایبەت، کە ئەوانیش هاوردەی دەکەن و لە ناوخۆش دەیکڕن و دواتر بە دەرمانخانە، نۆرینگە، نەخۆشخانە و بنکە تەندروستییەکانی دەفرۆشنەوە. سەرچاوەی سێیەم، خێرخوازییە، کە کەسانی خێرخواز و سەرمایەدار وەکو هاوکاریی پێشکێشکی نەخۆشخانەکانی دەکەن.  کەرتی تایبەت بە سێ رێگە دەرمان دابین دەکات، دەرمانی نێوخۆیی، هاوردەکراوە و دەرمانی نەخۆشییە دەگمەن و سەختەکان کە بە تایبەت هاوردە دەکرێن، وەکو دەرمانی شێرپەنجە و تالاسیمیا.