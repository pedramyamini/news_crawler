رۆژی شەممە ٩ - ٤ - ٢٠٢٢، ئاری جەلال، سەرۆکی دەزگای لووتکە بۆ کاروباری ئاوارە و پەنابەران بە تۆڕی میدیایی رووداوی راگەیاند، ئەم هەفتەیە تەرمی پێنج هاونیشتمانی کە لە رووداوی نقوومبوونی بەلەمەکەیان لە ٢١ - ١٢ - ٢٠٢١ ژێرئاوکەتبوون، دەگەڕێندرێنەوە بۆ هەرێمی کوردستان.  ئاری جەلال ئاماژەی بەوەش کرد، لە نزیک دوورگەی سانتۆرینی یۆنان، تەرمی پێنج کۆچبەرە کوردەکە بە چەند قۆناخێکی جیا جیا لەلایەن پۆلیسی کەناراوەکانی یۆنانەوە دۆزراونەتەوە.  سەرۆکی لووتکە رایگەیاند، لە ساتی رووداوەکەوە دەزگاکەیان هەوڵەکانی چڕکردووەتەوە بەمەبەستی کۆکردنەوەی زانیاری لەسەر سەرجەم  ئەو کۆچبەرانەی لەو رووداوەدا بیسەرشوێنبوون، هەروەها لە ئەسینای پایتەختی یۆنان سەردانی ئەو کەسانەیان کرد لە رووداوەکەدا رزگاریان بووە.  ئەو کەسانەی تەرمەکانیان دۆزراونەتەوە و دەهێندرێنەوە ناسنامەکانیان بەمشێوەیە راگەیێندراوە:  ١ - جێگر ئەبوبکر برایم، تەمەن ٢٢ ساڵ  ٢ - باریز ناسح محەممەد، تەمەن ٢٢ ساڵ  ٣ - ژاکاو محەممەد ئەمین، تەمەن ٢٣ ساڵ  ٤ - سێڤدا فریاد عەلی، تەمەن ٦ ساڵ  ٥ - محەممەد رێبوار عەبدوڵڵا، تەمەن ٢ ساڵ