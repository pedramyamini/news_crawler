ئاری کاکەشین، بەڕێوەبەری سووتەمەنیی هەولێر بە رادیۆی رووداوی راگەیاند: "لەگەڵ وەزارەتی گواستنەوە رێککەوتووین کە بەنزینخانە بۆ دابەشکردنی بەنزینی حکومی بۆ پاسی هێڵەکانی ناو شار تەرخان بکەین کە بە کارت دەیاندرێتێ. "  ئەو بەنزینە حکومییەی وەزارەتی سامانە سرووشتییەکان بە هەندێک بەنزینخانەی دەدات بە ٦٩٠ دینار دەفرۆشرێت کە نرخەکەی نزیکەی سێ یەک کەمترە لە هەمان جۆری بەنزین کە حکومەت دابینی ناکات. ئەوەش وایکردووە ئەو بەنزینخانانەی بەنزینی حکومی دەفرۆشن سەرەی دوور و درێژیان لە بەردەمدا بگیردرێت و گوشاریان بکەوێتە سەر.  ئاری کاکەشین گوتی: "دابەشکردنی بەنزین بە تاک و جووت بە رێژەی ١٠ % کاریگەریی لەسەر کەمبوونەوەی گوشاری سەر بەنزینخانەکان هەبووە. "  بەڕێوەبەری سووتەمەنیی هەولێر ئاماژەی بەوە کرد، هەولێر رۆژانە پێویستیی بە سێ ملیۆن لیتر بەنزینە، بەڵام حکومەت رۆژانە ٦٠٠ هەزار لیتری بۆ دابین دەکات و بەشێکیشی حکومەتی عێراق دەینێرێت.   ئەو بەڕێوەبەرەی سووتەمەنیی هەولێر باسی لەوەش کرد: "بەنزینەکەی حکومەتی عێراق رۆژی واهەیە ١٨٠ هەزار لیترە و رۆژیش هەیە ٣٦٠ هەزار لیترە. ئەوان بەپێی توانای خۆیان دەینێرن و بە نیاز نین لەوە زیاترمان بدەنێ. "  بەڕێوەبەرایەتیی سووتەمەنیی هەولێر بەنزینە حکومییەکە هەموو رۆژێک دەداتە ١٤ بەنزینخانە، هەریەکەیان تانکەرێک دابەش دەکات و سێ تانکەریش بۆ قەزا و ناحیەکانە. لە ١٤ بەنزینخانەکە پێنج بەنزینخانەیان بۆ ئۆتۆمبێلی کرێیە بە تاک و جووت و، نۆ بەنزینخانەیش بۆ ئۆتۆمبێلی تایبەت و بارهەڵگرە.