رۆژی یەکشەممە ٢٠ - ٠٣ - ٢٠٢٢ مامۆستا ئامانج کانی مازوویی لە پەیجی تایبەتی خۆی لە فەیسبووک گوتارێکی بڵاوکردەوە و تێیدا دەڵێت: "نەورۆز و چوونە دەرەوە لە رۆژی نەورۆزدا، هیچ پەیوەندییەکی بە ئیسلام و کوردەوە نییە، نە وشەکە کوردییە، نە جەژنەکە هی کوردیشە، بەڵام خەڵکێک هەن حیلە شەرعی بۆ دەکەن و خۆیان هەڵدەخەڵەتێنن و دەیشەرعێنن".  مامۆستا ئامانج کانی مازوویی زیاتر دەڵێت: "جگە لەوەی یادەکە دروست نییە، لە دەرچوونی نەورۆزدا لەو سەرەوە رێگەی گەڕانەوە زۆر زەحمەتە، سەرەڕای ئەو هەموو تێکەڵاوی، بەرەڵڵایی، گۆرانی، هەڵپەڕکێ و ئافرەتە رووتە، چۆن دەبێ مرۆڤی موسڵمان تێکەڵاوی کەسانی بێرەوشت بێ، جگە لەوەش ژینگە پیس دەکرێت و شارەوانی فەقیر دەبێ پشتی بشکێ لە کۆکردنەوەی زبڵی ئەو خەڵکە".  ئەمڕۆ دووشەممە، حاجی سەلام، یاریدەدەری بەڕێوەبەری ئەوقافی راپەڕین بە رووداوی راگەیاند، گوتارەکەی مامۆستا ئامانج خراپە و لێپێچینەوەی لەگەڵ دەکەین، بەڵام لەبەرئەوەی فەرمانبەر نییە، لێپێچێنەوە لەگەڵی کەمێک زەحمەتە.  حاجی سەلام گوتی: "ئەگەر مامۆستا ئامانج کانی مازوویی، فەرمانبەربێت، دەتوانین سزای یاسایی خۆیی بدەین، بەڵام لەگەڵ ئەوەشدا کە خۆبەخشە، دوای دەستپێکردنەوەی دەوام بانگی دەکەین و لەگەڵ وەزارەتیش گفتوگۆ دەکەین لەبارەی سزادانییەوە".  یەکشەممە ٢٠ - ٠٣ - ٢٠٢٢ بەهۆی هێرشکردنە سەر  جەژنی نەورۆز و ناوهێنانی بە"یادی کافران و ئاگرپەرستان" داواکاری گشتیی لە هەرێمی کوردستان سکاڵای یاسایی لەدژی مامۆستایەکی ئاینی لە کۆیە جوڵاند و فەرمانی دەستگیرکردنیشی بۆ دەرچووە، سەرچاوەیەک لە ئەوقافی کۆیەوە گوتی: "مامۆستا رزگار کەریم لە گوتاردان دوورخراوەتەوە و بۆ هەینی داهاتوو کەسێکی دیکەمان راسپاردووە".  رێوشوێنەکەی دژ بە مامۆستا رزگار کەریم، گوتاربێژی مزگەوتی شەهیدانی کۆیە، دوای ئەوە دێت ئەو مامۆستایە لە گوتاری رۆژی هەینیدا لە ١٨ی ئاداری ٢٠٢٢ دەڵێت: "لەساڵێکدا یەک جار نەورۆز دێت، یادەکەش یادی کافران و موشریکانە، یادی ئاگرپەرستانە، هیچ شک و گومانی تێدا نییە لەوەی، هەرکەسێک شک و گومانی هەیە نەچێت بەقسەی چەواشەکاران بڕوا بکات، بڕۆ مێژووی کورد بخوێنەوە.. "  هەموو ساڵێک لەهەرێمی کوردستان رۆژی ٢٠ی ئادار، خەڵک و لایەنە فەرمییەکان ئاگری نەورۆز دەکەنەوە و پێشوازی لە ساڵی نوێی کوردی دەکەن، رۆژی ٢١ی ئاداریش زۆربەی خەڵک دەچنە سەیرانگەکان و دڵخۆشی خۆیان بە جەژنی نەورۆز دەردەبڕن و بە جەژنێکی نەتەوەیی ناوی دەهێنن.  تەیب زرار، بەڕێوەبەری گشتیی ئەوقافی پارێزگای هەولێر بە تۆڕی میدیایی رووداوی راگەیاند، قسەکانی ئەو مامۆستا رزگار لەسەر نەورۆز نوێیە و هەینی رابردوو تۆمارکراوە و بەهۆی ئەوەوە لە گوتارخوێندنیش دوورخراوەتەوە.  تەیب زرار گوتی: "لە دادگەی کۆیە فەرمانی دەستگیرکردن بۆ مامۆستاکە دەرچووە. بەگوێرەی زانیارییەکانی من شەوی رابردوو پۆلیس چووتە سەر ماڵی مامۆستاکە بۆ ئەوەی دەستگیری بکەن، بەڵام کەس لە ماڵەکەدا نەبووە".  هەروەها لە راگەیێندراوێکدا کە رۆژی ١٩ - ٠٣ - ٢٠٢٢ بڵاوکراوەتەوە، بەڕێوەبەرایەتیی ئەوقافی کۆیە رایگەیاند: "گرتەیەکی ڤیدیۆیی مامۆستایەکی ئایینی بەناوی (رزگار کەریم وەھاب) لە تۆڕە کۆمەڵایەتییەکان بڵاوبووەتەوە، کە تێیدا ناوبراو بۆنەی نەتەوەیی نەورۆز بە جەژنی کافر و ئاگرپەرستەکان ناودەبات و ئەوانەی ئەو یادەش بکەنەوە بە موشریک ئەژماریان دەکات، داواکاری گشتی بەگوێرەی رێکاری یاسایی داوای لە دادگەی لێکۆڵینەوەی کۆیە کردووە داوای یاسایی لەسەر بجوڵێنن و لە ئەنجامدا فەرمانی دەستگیرکردنی بۆ دەرچووە".