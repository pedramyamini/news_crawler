رۆژی هەینی ١٨ی ئاداری ٢٠٢٢، عادل مەلا ساڵح، بەڕێوەبەری راگەیاندن و پەیوەندییەکانی وەزارەتی كاروباری شەهیدان و ئەنفالكراوان لەبارەی ئەو بڕە پارەیەی لە مووچەی مانگی شوباتی بەشێک لە کەسوکاری شەهیدان و ئەنفالکراون بڕدراوە بە تۆڕی میدیایی رووداوی گوت: "لەکاتی دابەشکردنی مووچەی کەسوکاری شەهیدان و ئەنفالکراوان، بەشێکیان دەرماڵەکانییان بڕدرابوو، بەداخەوە بەو جۆرە لێکدرایەوە کە حکومەتی هەرێمی کوردستان مووچەی بڕیون، بەڵام بەو جۆرە نییە؛ ئەوەی بڕدراوە دەرماڵە بووە نەوەک مووچە. "  بەڕێوەبەری راگەیاندن و پەیوەندییەکانی وەزارەتی كاروباری شەهیدان و ئەنفالكراوان دەشڵێت "راستیی بابەتەکەش ئەوەیە بەشێک لەوان هاوژینەکانیان دەوامیان هەیە؛ هەموو ساڵێک بۆ خەرجکردنەوەی دەرماڵەی هاوژینی پێویستە ئەو کەسانە فۆرمێک پڕبکەنەوە و ئاماژە بەوە بکەن کە هاوژینەکانیان دەوامی فەرمییان نییە و پشتگیریش بۆ منداڵەکانیان بهێنن کە هێشتا سەروو ١٨ ساڵ نین؛ بۆیە دەرماڵەکانیان بڕدراوە، هەر کاتێک ئەو کەسانە پشتگیرییەکەیان هێنا، ئەو کاتە بۆ مانگی داهاتوو دەرماڵەکانیان بۆ خەرج دەکرێتەوە".  عادل مەلا ساڵح گوتیشی: "دەرماڵەی هەموو کەسوکاری شەهیدان و ئەنفالکراوان نەبڕدراوە، بەڵکو ئەوەی روویداوە هی بەشێکیانە و لەهەموو پارێزگاکانی هەرێمی کوردستانیشە، نەوەک یەک پارێزگا".  رۆژی پێنجشەممە، ١٧ی ئاداری ٢٠٢٢، بەشێک لە کەسوکاری شەهیدان و ئەنفالکراوان گلەیی ئەوەیان هەبوو کە بەشێک لە مووچەکەیان بڕدراوە، بەڵام عادڵ ساڵح دەڵێت،  ئەو دەرماڵانەیان بۆ خەرج دەکرێتەوە.