ئارا ئەکرەم، خاوەن مارکێتە لە سلێمانی و بە رووداوی گوت، "ماوەیەکە باس و خواسی زۆرە لەسەرە دراوی ساختە، بەشێوەیەکی ئەوتۆ نەهاتووەتە بەردەستی ئێمە، ئەو وەکیلانەی شتمان بۆ دەهێنن، ئێستا ژمارەی پارەکە یان وێنەی پارەکە دەگرن بۆ ئەوەی هەر کێشەیەکی تێدابێت دواتر ئاگادارمان بکەنەوە. "  زۆرترین ئەو پارانەی بەساختە لە بازاڕدا بڵاوبووەتەوە جۆری ٢٥ هەزار دیناری و ٥٠ دۆلاری ئەمریکییە، کاسبکارانی بازاڕی دۆلارەکە دەڵێن، ئەستەمە دراوی ساختە لەم بازاڕەدا دەربازی ببێت، بەڵام هەندێک جۆری دراو هەیە ئامێرەکانیش ناتوانن دیاری بکەن.  عەزیز ئەحمەد، خاوەن نووسینگەی ئاڵوگۆڕی دراو باسی لەوە کرد، "ئێمە بەچاو هەستی پێدەکەین و دەیناسینەوە. "  زۆرترین ئەو دراوانەی بە ساختە ساخدەکرێنەوە، لە مارکێت و بەنزینخانەکانن، گوتەبێژی بازاڕی دۆلارەکەی سلێمانیش باسی جیاوازی دراوی ساختە و ئاسایی دەکات.  جەبار گۆران، گوتەبێژی بازاڕی دۆلارەکە گوتی، "سەیری ئەم ٢٥ هەزار دینارییە بکەن سەرە ئەسپەکەی بەس چوارچێوەیەکە و دیارە کە ساختەیە یان ئەو سیمەی لەسەر دراوە ئەسڵییەکە هەیە جوان و رێکە و ناتواندرێت لێبکرێتەوە، بەڵام ئەوی دیکەیان بە نینۆک لێدەبێتەوە. "  لە سێ مانگی رابردوو لە سلێمانی پۆلیس هیچ باندێک یان بڕەپارەیەکی ساختەیان دەستبەسەر نەکردووە، گوتەبێژەکەشیان دەڵێت، ئەو دراوە ساختەیەی هەیە، رێژەکەی زۆر کەمە.  سەرکەوت ئەحمەد، گوتەبێژی پۆلیسی سلێمانی ئاماژە بەوە دەکات، "بەپێی بەدواداچوونەکانی ئاسایش و پۆلیس ئەو دراوە ساختانە سەرچاوەکەیان لە ئێران و هەندێکیان لە شارەکانی خوارووی عێراقەوە دێنە شارەکانی هەرێمی کوردستان، هەندێک هەیە ئامێرەکان نایخوێننەوە ئەویش پێی دەڵێن دراوی ئیسرائیلی. "  خاوەن نوسینگەکانی دراو داوادەکەن هەرکەس پارەی ساختەی پێدان و ناسییانەوە، با پێینەدەنەوە و دەستبەجێ بیدڕێنن و  لایەنی پەیوەندیداری لێ ئاگادار بکرێتەوە بۆ ئەوەی سەرچاوەکەی ئاشکرا بکرێت.