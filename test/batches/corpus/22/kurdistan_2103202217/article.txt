بڵند زێباری، سەرۆکی شارەوانیی ئاکرێ بە رادیۆی رووداوی راگەیاند: "بە گوێرەی ئامارە سەرەتاییەکانی بەڕێوەبەرایەتیی گەشتوگوزاری دهۆک ٩٥ هەزار گەشتیار لە ئاهەنگی نەورۆزی ئاکرێدا بە داتا تۆمار کراون و دوای ئەوە ژمارەکە هێندە زۆر بووە کە کۆنترۆڵ لە دەست دەرچووە و پێمان وایە ١٥٠ هەزار کەس بەشدار بووبن. "  سەرۆکی شارەوانیی ئاکرێ ئاماژەی بەوە دا، ژمارەیەکی زۆر گەشتیار هێشتا لە شارەکەدا ماونەتەوە کە نزیکەی دوو هەزاریان ئەڵمانین.   بە گوێرەی ئاماری شارەوانیی ئاکرێ، ژمارەی دانیشتووانی شارەکە نزیکەی ١٠٠ هەزار کەسە و رۆژانە ٦٠ تۆن خاشاک کۆدەکرێتەوە.   بڵند زێباری گوتی: "دوێنێ بەهۆی جەنجاڵیی هاتووچۆوە نەتوانرا بەباشی کار بکرێت و زۆربەی کارەکان بۆ ئەمڕۆ ماونەتەوە. ئەمڕۆ زیاد لە ١٠٠ تۆن خاشاک پاک دەکرێتەوە و فڕێ دەدرێت و لەو بڕوایەدام تاوەکو ئێوارە پاککردنەوەی شوێنەکان تەواو نەبێت و سبەینێ تەواو ببێت. "  سەرۆکی شارەوانیی ئاکرێ باسی لەوە کرد کە کیسی نایلۆنیان بەسەر گەشتیاراندا دابەش کردووە بۆ ئەوەی پاشماوەکانیانی تێبخەن.   هاوکات لە هەولێریش لە پارکی شانەدەر ئاهەنگێکی گەورە بە بۆنەی نەورۆزەوە ساز کرا کە تێیدا سەرۆک بارزانی و مەسرور بارزانی، سەرۆکی حکومەتی هەرێمی کوردستان و وەزیری ناوخۆ و جێگری سەرۆکی پەرلەمانی کوردستان و بەرپرسانی حکومی و حیزبی و ژمارەیەکی زۆری هاونیشتمانییان و خەڵکێکی زۆری بیانی بەشدار بوون.  ژیار جەلال، بەڕێوەبەری خزمەتگوزاری و ژینگەپارێزی لە شارەوانیی هەولێر بە رادیۆی رووداوی گوت: "دوێنێ بەهۆی ئاهەنگە گەورەکەی نەورۆزەوە لەناو پارکی شانەدەردا خاشاکێکی زۆر کۆبووەوە، بەڵام تیمەکانمان راستەوخۆ دوای ئاهەنگەکە دەستیان بە کۆکردنەوەی کرد. "  بە گوتەی ژیار جەلال، هەر دوێنێ تەواوی شوێنە گشتییەکان و شەقامەکان خاوێن کراونەتەوە و لەلایەن تیمەکانیانەوە کیسی نایلۆن بەسەر گەشتیاراندا دابەش کراوە.   لوقمان شێروانی، پسپۆڕی ژینگەییش لەبارەی پیسکردنی ژینگەوە لەلایەن گەشتیارانەوە گوتی: "هەست دەکەین هاووڵاتییان بەراورد بە ساڵانی پێشوو هۆشیاریی ژینگەییان زیاد بووە و ئێستا تایەسووتاندن و ماددە لاستیکی و پلاستیکییەکان زۆر کەم بووەتەوە. "  بەپێی رێنمایی ژمارە ٨ لە یاسای پاراستن و چاککردنی ژینگە، هەرکەسێک پێشێلکاری بەرامبەر بە ژینگە بکات لە ١٠٠ هەزار دینار تاوەکو ١٠ ملیۆن دینار سزا دەدرێت.   لوقمان شێروانی گوتی: "دادگەیش دەتوانێت بەپێی قورسیی سەرپێچییەکە سزاکە تاوەکو ٤٠٠ ملیۆن دینار زیاد بکات. "