رۆژی شەممە ٢ - ٤ - ٢٠٢٢، تاریق حەیدەری، قایمقامی قەزای کۆیە بە تۆڕی میدیایی رووداوی راگەیاند، سکاڵایان لە ٣١ خاوەن موەلیدەکەی کۆیە تۆمارکردووە کە پێکەوە خاوەنی ٥٥ موەلیدەن.   قایمقامی قەزای کۆیە گوتی: "ژمارەی خاوەن موەلیدەکان کەمترە لە موەلیدەکان؛ هەیانە زیاتر لە موەلیدەیەکی هەیە؛ لەو ٣١ کەسە ٢٨ کەسیان دەستگیرکراون و تەنیا سێ کەسیان ماون دەستگیربکرێن".  بە گوتەی قایمقامی کۆیە، خاوەنی موەلیدەکان داوایانکردووە نرخی ئەمپێری کارەبا بەرزبکەنەوە و ئەوانیش گوتوویانە، نابێت بەدەربێت لە رێنماییەکان و جیاوازبێت لە شارەکانی دیکەی هەرێمی کوردستان و بەتەنیا لە کۆیە نرخ بەرزبکرێتەوە.  قایمقامی کۆیە باسی لەوەش کرد، ئەوان دوو رۆژ گفتوگۆیان لەگەڵ خاوەنی موەلیدەکان کردووە کە کارەبا نەکوژێننەوە و دەشڵیت: "داوامان کرد خەڵک نەکەنە قوربانیی و بەرژەوەندی خۆیان، بەڵام دواجار بە کۆی گشتی بڕیاریاندا؛ ئێمەش وەک قایمقامییەت و لیژنەی موەلیدە سکاڵامان لەسەریان تۆمار کرد و بڕیاری دەستگیرکردنەکە بۆ ھەموویان دەرچوو؛ بۆ ئەوەی خەڵکیش بێکارەبا نەبێت، لەگەڵ {ئومێد خۆشناو، پارێزگاری هەولێر} و بەڕێوەبەری گشتی کۆنترۆڵی کارەبای ھەرێمی کوردستان و بەڕێوەبەری کۆنتڕۆڵی کارەبای ھەولێر قسەمانکرد؛ بە سوپاسەوە ئەو بۆشاییەیان بۆ پڕکردینەوە و کارەبای نیشتمانییان بە کۆیە دا بەگوێرەی توانا؛ لە رۆژی یەکشەمەوە دەرگە کراوەیەوە ھەر کەسێک بییەوێت موەلیدە دابنێت، موەلیدە لەوانەی پێشوو وەردەگرینەوە و ئەوان دەخەینە شوێنیان".  ئەمڕۆ یەکەم رۆژی مانگی رەمەزانە؛ بەهۆی ئەوەی خاوەنی موەلیدەکانی کۆیە بەشی زۆریان دەستگیرکراون، پاشیڤی ئەمڕۆ لە چەند شوێنێکی کۆیە کارەبای نیشتمانی نەبوو.