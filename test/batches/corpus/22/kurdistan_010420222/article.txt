ئەمڕۆ هەینی، ١ی نیسانی ٢٠٢٢، محەممەد سیاسی، جێگری بەرپرسی میحوەری قەرەتەپە - حەمرین  بە تۆڕی میدیایی رووداوی رایگەیاند: "هێزەکانی پێشمەرگە لە رێگەی وەزارەتی پێشمەرگەوە پلانێکی تۆکمەیان ئامادەکردووە بۆ رووبەڕووبوونەوەی چەکدارانی داعش، کە ئەگەری هەیە لە مانگی رەمەزاندا هەندێک جموجۆڵیان هەبێت".  ئەو بەرپرسەی پێشمەرگە گوتیشی: "وەزارەتی پێشمەرگە لەگەڵ سەرجەم فەرماندەی میحوەرەکاندا کۆبووەتەوە و هەموو پلان و رێوشوێنێکیان بۆ بەرپەرچدانەوەی هەر زەفەرپێبردنێکی داعش داناوە، ئەوە جگە لەوەی لەیەکەی حەفتای هێزەکانی پێشمەرگەش ئامادەکاری کراوە و پێشبینی دەکەین لەیەکەی هەشتاش هەمان شت هەبێت بۆ ئەوەی بەهەموو شێوەیەک رێگری لەهەر دەستوەشاندنێک بگرین، کە رەنگە داعش لە مانگی رەمەزاندا بیکات".  سەبارەت بە وردەکاریی پلانەکەش، محەممەد سیاسی گوتی: "ژمارەیەک بڕیاردراوە و چەندین پلان هەن، هەروەها بڕیاردراوە ئامادەبوونی زیاتری هێزەکانی پێشمەرگە و فەرماندەکان لە سەنگەر و میحوەرەکاندا هەبێت، هەروەها فەرماندە و جێگری فەرماندەی میحوەر بەپێی سیستەمی بەدیل بێت و دەبێت هەموو کات یەکێکیان ئامادەبن".  جێگری بەرپرسی میحوەری قەرەتەپە - حەمرین، سەبارەت بە زانیارییەکانیان لەباری جموجۆڵەکانی چەکدارانی داعش کە بەقسەی ئەو رەمەزان بۆ کردەوەکانیان دەقۆزنەوە، گوتی: "ئێمە لەگەڵ هەموو هێزەکانی دیکەی ئاسایش و هێزەکانی دیکە هاوئاهەنگی زیاترمان دەبێت بۆ ئاڵوگۆڕکردنی زانیاری و هەروەها هەموو جۆرە ئاگاداربوونێک بۆ رێگریکردن لەهەر هێرشێک، بەتایبەت ئێمە زانیارییمان لەبەردەستدایە کە داعش لەرێگەی دوو مەفرەزەوە کە ماوەیەکە لەسووریاوە هاتوونەتە عێراق دەیەوێت لەهەندێک ناوچە زەفەر بە هێزە ئەمنییەکان ببات، ئیدی بۆ رێگری لەوە هەموو ئامادەباشییەکمان کردووە، پێشبینی دەکەم هێزە عێراقییەکانیش زیاتر هۆشیارتربن".  هەروەها روونیشیدەکاتەوە کە ئەگەری زۆرە لەو مانگەدا هێزەکانی عێراق و هێزەکانی پێشمەرگەش هەموو هەوڵێکی پێشوەختە بەکاربهێنن بۆ ئەوەی رێگە لەدەستوەشاندنی داعش بگرن.  چەکدارانی داعش چەند ساڵێکە مانگی رەمەزان دەقۆزنەوە بۆ ئەوەی هێرش بکەنە سەر هێزە ئەمنییەکانی عێراق و هێزەکانی پێشمەرگەش، بەڵام بەپێی فەرماندەکانی هێزەکانی پیشمەرگە لەهەموو میحوەرەکاندا پلانی تایبەتیان دەبێت.  لەدوای رووداوەکانی ئۆکتۆبەری ٢٠١٧ بۆشاییەکی ئەمنی لەنێوان پێشمەرگە و سوپای عێراقدا دروستبووە، لە کۆتاییەکانی ساڵی ٢٠٢١، چەکدارانی داعش لە چەند ناوچەیەک لەو شوێنانە هێرشیانکردە سەر هێزەکانی پێشمەرگە و گوندنشینان لە ناوچەکانی گەرمیان و مەخموور و نزیکەی ٣٠ پێشمەرگە و هاووڵاتییان شەهید و بریندارکرد، دوای ئەوە هاوئاهەنگی نێوان هێزەکانی پێشمەرگە و هێزە عێراقییەکان چەند ئۆپەراسیۆنێکی هاوبەشیان لەو ناوچانە دەستپێکرد و بڕیاری هاوئاهەنگی زیاتریان پێکەوە دا بەتایبەت دوای سەردانەکەی مستەفا کازمی بۆ سنووری قەزای مەخموور.