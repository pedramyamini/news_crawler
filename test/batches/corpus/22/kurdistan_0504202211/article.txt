ئەو کچە ناوی (د. ف)ـە و بەناوی خوازراوی (میرا) ناسراوە و لە ساڵی ٢٠١٤ ـەوە بە زیندانیکردن سزادراوە. هەر لەنێو گرتووخانەکە رێوڕەسمی دەرچوونی بۆ سازکرا و بڕوانامەکەی پێبەخشرا.  لە هەولێر، سلێمانی و دهۆک سێ قوتابخانە لەنێو چاکسازییەکاندا هەن، لە قوتابخانەی چاکسازیی هەولێر ٢٣ کچ و کوڕی بەندکراو لەڕێگەی سیستمی خێرا درێژە بە خوێندن دەدەن.    میرا هەشت ساڵی تەمەنی لە ژوورەکانی چاکسازیی ژنان و منداڵانی هەولێر تێپەڕاندووە. ئەو بەپێی ماددەکانی ٤٢١ و ٤٢٢ ـیی یاسای سزادانی عێراقی کە تایبەتن بە کوشتن و رفاندن، لەگەڵ دایک و باوکی دەستگیرکراوە، بەڵام چاکسازیی کردووەتە ناوەندێک بۆ پێگەیاندنی خۆی و گۆڕینی ژیانی.