د. رەزا حەسەن، سەرۆكی زانكۆی سلێمانی بە تۆڕی میدیایی رووداوی راگەیاند، ئەو  خوێندكارە ناوی  پیانۆ مەریوانە و لە قۆناخی یەكی بەشی بایەلۆجی  بووە،  لە كاتی هاتنی بۆ زانكۆ ئۆتۆمبێل لێیداوە و گیانی لەدەستداوە.   یەکێک لە هاورێکانی پیانۆ نەویست ناوی ئاشکرا بکرێت بە تۆڕی میدیایی رووداوی گوت، "ئەمڕۆ خۆمان ئامادە کردبوو بۆ ئەوەی بچینە گەشت لەگەڵ هاوڕێیانی زانکۆ، بەڵام پیانۆ پێش گەیشتنی بە زانکۆ ئۆتۆمبێل لێیدا و گیانی لەدەستدا".  بەپێی زانیارییەکان پیانۆ لەدایکبووی ساڵی ٢٠٠٤ ـە و دانیشتووی شارۆچکەی چوارتایە و خوێندکاری قۆناخی یەکی بەشی بایۆلۆجی زانکۆی سلێمانییە و تەرمەکەی رادەستی خێزانەکەی کراوەتەوە و لە چوارتا بەخاک دەسپێردرێت.  هەر سەبارەت بەو رووداوە، سەركەوت ئەحمەد، گوتەبێژی پۆلیسی سلێمانی بە  تۆڕی میدیایی رووداوی راگەیاند، شۆفێری ئۆتۆمبێلەكە خۆی رادەستی پۆلیس كردووە و ئێستا لە  بنكەی پۆلیسی سەرچنار دەستبەسەرە.   ساڵی ٢٠٢١ لە ئەنجامی چوار هەزار و ١١٩ رووداوی هاتووچۆدا، ٦٦٢ کەس گیانیان لەدەستداوە و ٧ هەزار و ١٢١ کەسیش بریندار بوون.  عەمید ئەسعەد مەلا کەریم، گوتەبێژی هاتووچۆی هەرێمی کوردستان، بە تۆڕی میدیایی رووداوی گوت، ژمارەی ئۆتۆمبێل لە هەرێمی کوردستان زۆرە، داوایشی لە حکومەتی هەرێمی کوردستان و وەزارەتی گواستنەوە کرد، گرنگی زیاتر بە گواستنەوەی گشتی بدەن و گوتی: "ئەگەر ساڵانە بەم رێژەیە ئۆتۆمبێل زیاد بێت ئەوا ژمارەی رووداوەکانی هاتووچۆ زیاد دەبێت و قەرەباڵخیش زیاتر دەبێت".