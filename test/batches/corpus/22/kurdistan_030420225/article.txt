سوار رواندزی، لە ئەنجوومەنی بازاڕی شێخەڵایە و دەڵێت، "ریدبۆلە، تایگەرە ئەوانە ئینگلیزینە و بە قاچاخ دێن، فرۆشیان زۆرە، ئەو برادەرەی کە ئێستا لەلای من بوو، بازاڕی هەیە و گوتی: رۆژانە دوو سێت دەفرۆشم. دوو سێت زۆر دەکات، نزیکەی ٤٨ دانە دەکات، هەزار مارکێتی وا هەیە و بزانە چەند دەفرۆشن. فرۆشیاریشی هەیە. ئەسڵییەکەی بە پێنج هەزارە، بەڵام ئەمانە بە قاچاخ دێن. "  بەپێی بەدواداچوونی لیژنەکانی تەندروستی، ٢٩ جۆر شیری وشك و شیری منداڵان لەگەڵ ٤٢ جۆر رۆن و خواردنەوەی وزەبەخش، بەبێ مۆلەتی تەندروستی لە بازاڕەكانی هەرێمی كوردستاندا دەفرۆشرێن، فرۆشیارانی شیر دەڵێن، ئەو شیرانەی رێگەپێدانی تەندروستییان نییە، کڕیاری تایبەتیان هەیە.  کەمال محێدین، شیرفرۆش بە رووداوی گوت، "لە بازاڕ هەن، بەڵام کڕیاریان هەیە، خەڵک با نەیکڕێت، بۆ دەیانکڕێت؟ ئێستا کەسێک دێتە لای من دەڵێ کاکە شیرێکی باشم بدێ، منیش دەڵێم ئەوە و ئەوەمان هەیە، کابرا لەسەر داواکاریی خۆی دەیکڕێت، بەڵام ئەگەر زانی کوالێتی کۆنتڕۆڵیان نییە، با نەیکڕێت. شیر هەیە بە ٢٠ هەزار، هەیە بە ٤٠ و هەشە بە ٥٠ هەزار. "  بەپێی بڕیاری حکومەتی هەرێمی كوردستان، شیر، رۆن، خواردنەوە كحولییەكان، خواردنەوە وەزەبەخشەكان و بڕاندە جیهانییەكانی خواردن، تەنیا دەبێت بە رەزامەندی وەزارەتی تەندروستیی هاوردەی هەرێمی كوردستان بکرێن، بەڵام بەپێی قسەی بەرپرسانی وەزارەتی تەندروستی، لە بازاڕەکان چەندین جۆر شیر و خواردنەی وەزەبەخش هەن کە مۆلەتی تەندروستییان نییە.  د. ئاسۆ زەنگەنە، بەڕێوەبەری پاراستنی تەندروستیی و سەلامەتی خۆراک رایگەیاند، "هەیە بە بێ مۆڵەت داخڵکراوە، من ناتوانم بڵیم فڵان کۆمپانیا و فڵان کەسە، ئەوە پرۆسەیەکە دەبێ لێی بکۆڵدرێتەوە، نازانم بە چ شێوەیەک داخڵدەکرێت، دەبێت لیژنەیەک بڕیاری لەسەر بدات. "  لە سەرەتای ئەمساڵ، وەزارەتی تەندروستی لیژنەیەکی بۆ چاودێریکردنی ئەو پێنج جۆر خواردن و خورادنەوانە پێکهێناوە کە رێگەپێدانەکەی لە دەست خۆیەتی، دەیەوێت لەڕێگەی لیژنەکانییەوە سەرجەم ئەو خواردن و خواردنەوانە دەستبەسەردا بگرێت کە مۆلەتی تەندروستییان نییە.