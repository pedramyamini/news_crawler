ئەمڕۆ پێنجشەممە، ٧ی نیسانی ٢٠٢٢، لێژنەی دیاریکردنى نرخى خزمەتگوزاریی پڕۆژەکانى نیشتەجێبوونى هەولێر، بڕیاری دا نرخى یەک کیلۆ وات / کاتژمێر کارەبا لە پڕۆژەکان نابێت لە ٣٦٥ دینار زیاتر بێت.  نەبەز عەبدولحەمید، قائیمقامی هەولێر لەو بارەوە بە رووداوی گوت: "لیژنەی بە دواداچوون و دانانی نرخی خزمەتگوزاریی پرۆژەکانی نیشتەجێبوون بۆیان هەیە نرخ بۆ خزمەتگوزاریی پرۆژەکانی نیشتەجێبوون دیاریبکەن، هەر دەستکاریکردنێکیش دەبێت بە بڕیار بێت و هیچ پرۆژەیەک بۆی نییە دەستکاری نرخ بکات. هەر پرۆژەیەک و نرخێکی بۆ دانراوە، بەگوێرەی گەورەیی و بچووکی پڕۆژەکەش دەگۆڕێت. "  سەبارەت بە سزای ئەو خاوەن پڕۆژانەی پابەندی ئەو نرخە نابن، نەبەز عەبدولحەمید گوتی بە پێبژاردن سزادەدرێن و گوتی: "پێبژادنەکەش بەگوێرەی پرۆژەکان دەگۆڕێت، بەڵام نابێت لە ١٠ ملیۆن دینار کەمتر بێت، جگە لەوە بەشێکیان دەدرێنە دادگە و بڕیاری قەدەخەی گەشتکردن بۆ خاوەنی کۆمپانیاکانیش دەردەکرێت. "  رۆژی یەکشەممە ٣ی نیسانی ٢٠٢٢، لیژنەی بەدواداچوون و دانانی نرخی خزمەتگوزاریی پرۆژەکانی نیشتەجێبوون بە سەرپەرشتی ئومێد خۆشناو، پارێزگارى هەولێر و بە ئامادەبوونى هێمن قادر و مەسعود کاڕەش، جێگرانى پارێزگار، نەبەز عەبدولحەمید، قایمقامى ناوەند، ئەکرەم ئەحمەد، یاریدەرى پارێزگار، سامان عارەب، بەڕێوەبەرى گشتى وەبەرهێنانى هەولێر و ئەندامانى دیکە لەدیوانى پارێزگا کۆبووەوە.  نەبەز عەبدولحەمید، قایمقامی قەزای ناوەندی هەولێر رایگەیاند: "بەشێک لە کۆمپانیاکان دەستکاری نرخی خزمەتگوزاریی پڕۆژەکانی نیشتەجێبوونیان کردووە، بەڵام داوا لە هاونیشتیمانیان دەکەین بەهیچ شێوەیەک نرخە نوێیەکەیان پێنەدەن، چونکە ئەوانە سەرپێچییان کردووە و بەو هۆیەوە سزایان دەدەین. "  هەر لە کۆبوونەوەکەدا، پارێزگارى هەولێر رایگەیاند: "هەر خاوەن پڕۆژەیەک، یان کۆمپانیایەکى خزمەتگوزاریی یەکەکانى نیشتەجێبوون پابەندنەبێت بەو نرخەى کە لەلایەن پارێزگاى هەولێرەوە دیاریکراوە بۆ خزمەتگوزاریی لە یەکە و شارە نیشتەجێبووەکان و سەرپێچى بکات، بەتووندترین شێوە رووبەڕووى سزای یاسایی و پێبژاردن دەبێتەوە".