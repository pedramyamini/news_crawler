سوهەیل محەممەد، تەمەنی ١٧ ساڵە و لە پۆلی ١٠ ـی زانستی دواناوەندی شاخۆڵانی تێکەڵاو دەخوێنێت، هەرچەند قوتابخانەکەیان حکومییە و لە ناوچەیەکی دەوروبەری هەولێرە، بەڵام ماوەیەکە چەند ئەو رێکخراوە خۆبەخشە کتێبخانەیەکیان بۆ داناون، سوهەیل و چەند قوتابییەکی دیکە بەردەوام خەریکی خوێندنەوەن.   سوهەیل محەممەد بە تۆڕی میدیایی رووداوی گوت، "لە دوای بردنی چەند کتێبێک بۆ ماڵەوە، زیاتر حەزم چووەتە خوێندنەوەی کتێب و وشە جوانەکانی نێو کتێبەکان دەردەهێنین. "  ئەو گرووپە خۆبەخشە بە گیانێکی خۆبەخشانە نزیک سێ ساڵە خەریکی ئەو بیرۆکەیەن، رێگەپێدانیان لە وەزارەتی پەروەردە وەرگرتووە، ماوە ماوە قوتابخانەیەک دەستنیشان دەکەن و بە هاوکاریی ستافی قوتابخانەکە ژوورێکی شیاو بۆ کتێبخانە دیاریدەکەن. دواتر کتێبخانەکە دێنن و زیاد لە ١٠٠ کتێبی هەمەجۆری پەروەردەیی بۆ دەبەن کە کاریگەریی لەسەر لایەنی رۆشنبیریی قوتابییان دەبێت. لیژنەیەکی پەروەردەش هەڵسەنگاندن بۆ کتێبەکان دەکات.   رۆژین، ئەندامێکی رێکخراوەکەیە و باس لەوە دەکات، "ئێمە لە رێکخراوی زبارە ناوەکەشمان هەر لەکۆنەوە بەوە هاتووە کە بە کۆمەڵ ئیش دەکەین، ئەوە حەوتەمین چالاکییە، نزیکەی ٢٥٠ بۆ ٣٠٠ کتێبمان دابەشکردووە تاوەکو ئێستا، بەگوێرەی رێژەی قوتابیان و قوتابخانەکانە. "   رێکخراوی زبارە کتێبخانەیەکیان بە ١٨٠ کتێبەوە پێشکێش بە قوتابخانەی حاجی کالۆی بنەڕەتی کرد لە گوندی حاجی کالۆ. بەڕێوەبەری قوتابخانەی حاجی کالۆی بنەڕەتی باسی لەوە کرد، "بوونی پەرتووکخانە لە گوندەکان بە تایبەت، بەڕاستی کاریگەریی هەیە و ئاستی قوتابیان بەرەو پێشەوە دەبات. "  لە بنەڕەتدا لە وەزارەتی پەروەردە دانراوە کە  % ١٥ داهاتی فرۆشگەی هەر قوتابخانەیەک دەبێت تەرخان بکرێت بۆ دابینکردنی کتێب بۆ کتێبخانەی قوتابخانە، بەڵام بەرپرسی کتێبخانە لە بەڕێوەبەرایەتیی گشتیی پەروەردەی هەولێر پێیوایە ئەوە لە زۆربەی قوتابخانەکان پشتگوێخراوە.   رێدار سابیر، بەرپرسی کتێبخانەی بەڕێوەبەرایەتیی گشتیی پەروەردەی هەولێر ئاماژەی بەوە کرد، "ئێمە هاوکارییان دەکەین، هەستدەکەین کە ئەو رێکخراوەش خەریکن و لە هەنگاوی یەکەمن و تەکانێکی باشیان ناوە، خۆزگەی ئەوە دەخوازین کە فراوانتر و زیاتر کار بکەن. "  رێکخراوی زبارە کتێبەکان بۆ هەر قوتابخانەیەک لەڕێگەی راگەیاندنی کەمپەینی کتێب بەخشینەوە لە پێگەکانی خۆیان لە سۆشیاڵمیدیا کۆدەکەنەوە و دەشڵێن، هەندێک جار کە ژمارەیەکی باشی کتێبیان دەستناکەوێت، لەسەر گیرفان و ئەرکی خۆیان کتێب دەکڕن.