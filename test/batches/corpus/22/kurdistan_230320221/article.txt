قاسم رەزایی، جێگری فەرماندەی پۆلیسی ئێران لە سەردانێکیدا بۆ پارێزگای سنە رایگەیاند: "دژە شۆڕش و کەسانێک بەناوی کۆڵبەرانەوە لە نیوەی شەودا لە شاخ و دۆڵەکانەوە بە شێوە نایاسایی و قاچاخ چەک و تەقەمەنی دەگوازنەوە، هێزی پاراستنی سنوور دەبێت بەرەنگاریان بێتەوە".  حوسێن زۆلفەقاری، جێگری پێشووی وەزیری ناوخۆی ئێران، مانگی ١٠ی ساڵی ٢٠١٨ گوتی: شتێکمان بەناوی کۆڵبەر نییە، ئەوانەی لە سنوورەکانەوە هاتووچۆ دەکەن قاچاخچین و هۆشداریدا هەر کەس لە ناوچەی سووری سنوور هاتووچۆ بکات، تەقەی لێدەکرێت.  جەلال مەحموودزادە، نوێنەری مهاباد لە پەرلەمانی ئێران هاوینی ٢٠٢٠ گوتبووی: حکومەت لە ساڵەکانی ٢٠١٧ و ٢٠١٨ دەروازە کۆڵبەرییەکانی داخستووە و ئەمەش کۆڵبەرەکانی ناچار کردووە لە دەروازە نافەرمییەکانەوە کۆڵبەری بکەن و کە لەم رێگەیانەشەوە زۆرجاران هێزە سەربازییەکانی ئێران تەقەیان لێدەکەن.  بەگوتەی شیوا قاسمی، نوێنەری مەریوان و سەواڵاوا، داخرانی بازاڕچە سنوورییەکان کاریگەری زۆریان لەسەر بژێوی خەڵکی ناوچەکە هەبووە و پێویستە خێراتر بکرێنەوە.  بەپێی ئامارە نافەرمییەکان نزیکەی ٨٠ هەزار بنەماڵە لە ناوچە سنوورییەکان بژێوییان لەسەر کۆڵبەرییە.  قاسم رەزایی دەڵێ: کۆڵبەری راستەقینە ئەو کەسەیە کە دوای چالاکبوونەوەی بازاڕچە سنوورییەکان لە چوارچێوەی یاسا، رێوشوێنەکان و لە کاتی دیاریکراودا کەلوپەل بگوازێتەوە.  جێگری فەرماندەی پۆلیس دەڵێ: قاچاخی لە سنوورەکان، یەکێکە لەو کێشانەی کە رووبەڕووی هێزەکانی پاراستنی سنوور و پۆلیس دەبێتەوە.   قاسمی رەزایی گوتوویەتی: "قاچاخی چەک و شتومەکی حەرام، هێڵی سووری ئێمەیە و ئەمساڵ بە تووندی بەرەنگاری دەبینەوە".  بێهزاد رەحیمی، نوێنەری سەقز و بانە لە پەرلەمانی ئێران رۆژی ٠٣.٠٧.٢٠٢١ گوتبووی: هێزەکانی پاراستنی سنووری ئێران بە ناوی "تێکدەر و دژە شۆڕش"ەوە راستەوخۆ تەقە لە "دڵ  و سەری" کۆڵبەرەکان دەکەن و "دەڵێن پێمان وابووە دووژمن بووە".  ساڵانە دەیان کۆڵبەر لە ناوچە سنوورییەکان بەهۆکاری جیاواز لەوانە تەقەکردنی هێزە سەربازییەکانی ئێران گیان لەدەست دەدەن. بەپێی راپۆرتی رێکخراوی هەنگاو بۆ مافەکانی مرۆڤ لە ساڵی رابردووی هەتاویدا ٤٨ کۆڵبەر و کاسبکار کوژراون و ١٩٠ کەسی دیکەش بریندار بوون.  بەپێی یاسای بەکارهێنانی چەک لە ئێران، هێزە سەربازییەکان ناتوانن تەقە لە ئەندامە هەستیارەکانی (سەر، سینگ، سک، پشت)کەسی دیکە بکەن، مەگەر ئەوەی کە ببێتە هەڕەشە بۆ سەر گیانیان.