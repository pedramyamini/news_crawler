ئەرکان عەلی لەگەڵ دوو ئەندامی ئەنجوومەنی پارێزگای سلێمانی و پەرلەمانتارێک کە هەرسێکیان گۆڕانن سەردانی مەرزی نێودەوڵەتی پەروێزخان لە سنووری ئیدارەی گەرمیان دەکات بۆ ئەوەی لە شێوازی کۆکردنەوەی داهات و دەنگۆی قاچاخچێتی و هاتنی شتومەکی ماوەبەسەرچوو بکۆڵێتەوە.  لە ماوەی ئەو رۆژەی پەیامنێری رووداو دەچێتە دەروازە سنوورییەکە، بڕی یەک ملیار و ٦٠٠ ملیۆن دینار داهات لە پەروێزخان کۆکرابووەوە، لەو پارەیە ٢٥٠ ملیۆن دیناری بۆ کۆمپانیاکان و ئەوی دیکەی بۆ حکومەتە کە رەوانەی بانکی گەرمیان کراوە.   مەرزی نێودەوڵەتیی پەروێزخان مانگێکە سیستمی کۆکردنەوەی داهاتی بەستراوەتەوە بە سیستەمی گومرگی هەولێرەوە، پێشتر بە زارەکی بە حکومەتیان دەگوت داهاتی مانگانەیان چەند بووە و چەندی بۆ خەرجییەکان رۆیشتووە.  ساڵی ٢٠٢٢ داهاتی پەروێزخان لە ٢٠ ملیارەوە بۆ ٢٦ ملیار دینار زیادی کردووە، هۆکارەکەشی زیادبوونی هەناردەی ئەو بەرهەمە نەوتییانەیە کە بە تانکەر دەبرێنە ئێران.  ساڵی ٢٠٢١ قەبارەی بازرگانیی ئێران و هەرێمی کوردستان ١٤ ملیار دۆلار بووە و بەگوێرەی زانیارییەکان ٥٠ % کۆی ئاڵوگۆڕە بازرگانییەکانی ئێران لەگەڵ هەرێمی کوردستان لە رێگەی دەروازەی نێودەوڵەتیی پەروێزخانەوە بووە.  دەروازەی نێودەوڵەتیی باشماخ دووەم دەروازەی بازرگانیی نێوان هەرێمی کوردستان و کۆماری ئیسلامیی ئێرانە، بەپێی بەدواداچوونی رووداو داهاتەکەی لە نێوان سێ بۆ پێنج ملیار دینار زیادی کردووە.  بەپێی پلانی حکومەتی هەرێمی کوردستان، مانگانە پێویستە بۆ پڕکردنەوەی کورتهێنانی مووچەی فەرمانبەران کە لە داهاتی نەوت و ٢٠٠ ملیار دینارەکەی بەغدا و هاوکاریی هاوپەیمانان بۆ پاڵپشتیی هێزی پێشمەرگە پێکدێت. هەروەها ٤٣ % ی داهاتی نێوخۆ لە پارێزگای سلێمانی و هەڵەبجە و ٥٧ % ی دیکەیشی لە داهاتی دهۆک و هەولێر پڕبکرێتەوە.  بانکی هەرێم لە سلێمانی دەڵێت ساڵی ٢٠٢١ بڕی دوو ترلیۆن و ٧٣٩ ملیار و ٤٦٧ ملیۆن دینار لە داهاتی نێوخۆ بۆ مووچە دابین کراوە، لەو بڕە یەک ترلیۆن و ١٨٢ ملیار و ٩٠٦ ملیۆن دینار لە داهاتی نێوخۆی سلێمانی دابینکراوە کە بەو شێوەیە بووە.  مانگی یەک: ٣٧٤ ملیار دینار بۆ پڕکردنەوەی مووچە دابین کراوە و سلێمانی ١٦١ ملیار دیناری لە داهاتی نێوخۆی دابینکردووە.  مانگی دوو: ٣٧٤ ملیار دینار بۆ پڕکردنەوەی مووچە دابین کراوە کە ١٦١ ملیاری لە داهاتی نێوخۆی سلێمانی بووە.  مانگی سێ: ٣١٠ ملیار و ٣٠٠ ملیۆن دینار لە داهاتی نێوخۆ بۆ پڕکردنەوەی مووچە تەرخانکراوە کە سلێمانی ١٣٣ ملیار و ٤٢٩ ملیۆن دیناری دابینکردووە.  مانگی چوار: ٢٦٩ ملیار دینار بۆ پڕکردنەوەی مووچە دابینکراوە کە ١١٦ ملیار دیناری لە داهاتی نێوخۆی سلێمانییەوە تەرخان کراوە. لەم مانگەدا لیواکانی نۆ و ١٢ ش لە داهاتی ناوخۆ مووچەیان وەرگرتووە کە بڕەکەی ١٠ ملیار و ٧١٧ ملیۆن دینار بووە و پێنج ملیار و ١٥٨ ملیۆنی لە داهاتی نێوخۆی سلێمانییەوە دابینکراوە.  مانگی پێنج: ٢١٧ ملیار و ٧٥٠ ملیۆن دینار بۆ پڕکردنەوەی مووچە تەرخانکراوە و لەو رێژەیە ٩٤ ملیار و ٥٠٠ ملیۆن دیناری لە داهاتی ناوخۆی سلێمانییەوە دابینکراوە.  مانگی شەش: ١٩٤ ملیار و ٧٠٠ ملیۆن لە داهاتی ناوخۆ بۆ پڕکردنەوەی مووچە تەرخان کراوە کە لەو بڕە ٨٣ ملیار و ٥٤٠ ملیۆنی لە داهاتی سلێمانییەوە دابینکراوە.  مانگی حەوت: ١٦٤ ملیار دینار لە داهاتی ناوخۆ بۆ پڕکردنەوەی مووچە تەرخانکراوە کە لەو بڕە ٧٠ ملیار و ٥٢٠ ملیۆن دیناری لە داهاتی ناوخۆی سلێمانییەوە بووە.  مانگی هەشت: ١٦٤ ملیار دینار بۆ پڕکردنەوەی مووچە تەرخانکراوە کە ٧٠ ملیار و ٥٢٠ ملیۆنی لە داهاتی ناوخۆی سلێمانییەوە بووە.  مانگی نۆ: ١٦٤ ملیار بۆ پڕکردنەوەی مووچە تەرخانکراوە کە ٧٠ ملیار و ٥٢٠ ملیۆنی لە داهاتی ناوخۆی سلێمانییەوە بووە.  مانگی ١٠: ١٦٤ ملیار بۆ پڕکردنەوەی مووچە تەرخانکراوە کە ٧٠ ملیار و ٥١٩ ملیۆن دیناری لە داهاتی ناوخۆی سلێمانییەوە دابینکراوە.  مانگی ١١: ١٦٤ ملیار دینار بۆ پڕکردنەوەی مووچە تەرخان کراوە کە ٧٠ ملیار و ٥٢٠ ملیۆن دیناری لە داهاتی ناوخۆی سلێمانی دابینکراوە.  مانگی ١٢: ١٦٩ ملیار دینار لە داهاتی ناوخۆ بۆ پڕکردنەوەی مووچە تەرخانکراوە کە لەو بڕە ٧٥ ملیار و ٦٨٠ ملیۆن دیناری هی داهاتی ناوخۆی سلێمانی بووە.  چەند رۆژێک دوای ئەو ئامارەی بانکی هەرێم لە سلێمانی، وەزیری دارایی ئەو زانیارییانەی رەتکردەوە و رایگەیاند، بەڕێوەبەری بانکی هەرێم لە سلێمانی بە ئارەزووی خۆی دەستکاری داهات و پارە و تەنانەت پارەی دانراوی خەڵکیش دەکات.  ئاوات شێخ جەناب لە روونکردنەوەیەکدا ئاماژەی بەوە کردووە کە سلێمانی زۆر کەمتر لەو پارەیەی بۆ وەزارەتی دارایی ناردووە کە لە ئامارەکەی بانکی هەرێم لە سلێمانی بڵاوکراوەتەوە.  وەزارەتی دارایی ئامارێک بڵاو دەکاتەوە و تیایدا ئاماژە بەوە دەدات، مانگی حەوتی ساڵی ٢٠٢١ سلێمانی ٥٨ ملیار و ٥٩٤ ملیۆن دیناری بۆ ناردوون و مانگی هەشت ٦٤ ملیار و ٤٧٤ ملیۆن دینار و مانگی نۆ ٥١ ملیار و ٧٨٥ ملیۆن دینار و مانگی دە ٥٢ ملیار و ٨٦٠ ملیۆن دینار و مانگی یازدە ٥٣ ملیار و ٨٣٧ ملیۆن دینار و مانگی ١٢ ش ٥٦ ملیار و ٨٣٧ ملیۆن دیناری بۆ رەوانە کردوون کە تێکڕا دەکاتە ٣٣٥ ملیار و ٣٧٨ ملیۆن دینار.  ساڵی ٢٠٢٢ لەگەڵ هەڵکشانی نرخی نەوت، داهاتی هەرێمی کوردستانیش زیادیکردووە، لە دوو مانگی سەرەتای ساڵ تەنیا داهاتی نەوت ١٠٠ ملیۆن دۆلار زیادبووە.  هەرێمی کوردستان بۆ مووچەی مانگانە پێویستی بە ٩١٢ ملیار دینار هەیە کە ٤٨٨ ملیۆن دۆلاری لە داهاتی نەوت و ٢٠٠ ملیار دیناری پارەی بەغدا و ١٧ ملیۆن دۆلاری پارەی پاڵپشتی هاوپەیمانان بۆ هێزی پێشمەرگە دابین دەکرێت و ١٧٠ ملیار دینارەکەی دیکەی دەبێ لە داهاتی ناوخۆ پڕبکرێتەوە کە ئەو پارەیەش دەبێ ٤٣ % لە داهاتی پارێزگای سلێمانی و هەڵەبجە و ٥٧ % ی لە داهاتی نێوخۆی پارێزگاکانی هەولێر و دهۆک دابین بکرێت.  ساڵی ٢٠٢١ بۆ دابینکردنی مووچە ٥١٢ ملیار دیناری داهاتی نەوت و ٢٠٠ ملیار دینار پارەی بەغدا و ٣٢ ملیار دینار هاوکاریی هاوپەیمانان و ١٣٩ دینار داهاتی ناوخۆ کۆکراوەتەوە کە دەکاتە زیاتر لە ٨٨٦ ملیار.  بەپێی زانیارییەکانی رووداو، هەموو داهاتەکان لە ساڵی ٢٠٢٢ زیادیان کردووە کە هی دوو مانگی سەرەتای ئەمساڵ بەم شێوەیە بووە: ٧١٧ ملیار دینار داهاتی نەوت، ٢٠٠ ملیار دینار پارەی بەغدا، ٢٧٠ ملیار دینار داهاتی نێوخۆ و ٣٢ ملیار دینار پارەی هاوپەیمانان کە تێکڕا دەکاتە، یەک ترلیۆن و ٢١٩ ملیار دینار. بەو پێیە داهاتی گشتی نزیکەی ٣٠٠ ملیار دیناری زیاترە لەو پارەیەی بۆ مووچەی فەرمانبەرانی هەرێمی کوردستان پێویستە.  هیچیەک لە بەرپرسانی پەیوەندیدار لە سنووری پارێزگای سلێمانی ئامادە نەبوون هیچ داتا و زانیارییەک بۆ رووداو بخەنەڕوو، بەڵام پەپێی سەرچاوە تایبەتەکانی رووداو، داهاتی سلێمانی بۆ ٢٠٢٢ بە رێژەی ٤٠ % زیاترە لەوەی ناردوویانە بۆ مووچەی فەرمانبەران.  داهاتی سلێمانی لە ساڵی ٢٠٢١ بەو شێوەیە بووە:     دەروازەی نێودەوڵەتی پەروێزخان مانگانە ٢٦ ملیار دینار داهاتی هەبووە  دەروازەی نێودەوڵەتی باشماخ مانگانە ٢١ ملیار دینار داهاتی هەبووە  داهاتی کارەبا مانگانە ١٩ ملیار دینار بووە  داهاتی مانگانەی باج ١٧ ملیار دینار بووە  داهاتی مانگانەی رسومات ١٤ ملیار دینار بووە  داهاتی مانگانەی هاتووچۆ ١٤ ملیار دینار بووە  داهاتی مانگانەی فڕۆکەخانە و وەزارەتەکانی دیکە هەشت ملیار دینار بووە  کۆی گشتی داهاتەکان دەکاتە ١١٩ ملیار دینار لە مانگێکدا.  ماوەی پێنج ساڵە وەزارەتی دارایی سیستمێکی زیرەکی بۆ کۆکردنەوەی پارەی گومرگ داناوە بۆ ئەوەی پارە و زانیارییەکان بگەڕێنەوە لای حکومەت و بەڕێوەبەری سیستمەکەش بە رووداوی گوت، ساڵی ٢٠١٦ گومرگی باشماخمان تەواو کرد و دواتر گومرگی حاجی ئۆمەرانمان خستە ناو سیستمەکەوە و دواتر پەروێزخان و ئێستاش ئیبراهیم خەلیل و هەردوو فڕۆکەخانەی هەولێر و سلێمانی کە پێیان دەگوترێت شەش دەروازەی نێودەوڵەتی.  سەرباری بەسیستمکردنی دەروازەکان، بەگوێرەی لێدوان و بەدواداچوونی لیژنەکانی وەزارەتی دارایی و پەرلەمانتارانی هەرێمی کوردستان، هێشتا لە هەر شەش دەروازە نێودەوڵەتییەکان هەریەکەیان بە جۆر و رێژەی جیاواز، قاچاخچێتی و ئاڵوگۆڕی دەرەوەی پێدانی گومرگانە و دیاردەی چاوپۆشیکردن هەن و دۆخێکی دژواریان بۆ سەرچاوەکانی داهاتی حکومەت دروستکردووە.