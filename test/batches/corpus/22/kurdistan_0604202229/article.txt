ئێستا بەپێی نوسراوێکی راکان جبوری، پارێزگاری کەرکووک بە وەکالەت زەوییەکە لە بەڕێوەبەرایەتیی کاروباری شەهیدان وەرگیراوەتەوە. واژۆی راکان جبوری لە رۆژی ١٦ی ئادار لەسەر نوسراوەکە کراوە کە هاوکاتە لەگەڵ ساڵڕۆژی کیمیابارانی هەڵەبجە.   بەپێی نوسراوەکەی پارێزگاری کەرکووک بە وەکالەت بۆ بەڕێوەبەرایەتیی کاروباری شەهیدان و ئەنفالکراوان وەرگرتنەوەی زەوییەکە بەبیانوی کەمتەرخەمییە لە بەکارهێنانی.   خەلیل رەحیم، بەڕێوەبەری کاروباری شەهیدان و ئەنفالکراوانی هەرێمی کوردستان لە کەرکووک دەڵێت، دەمێکە چاوی تەماحیان بڕیوەتە زەوییەکە، بۆ ئەوەش زیاتر لە ١٠ نوسراوییان ئاڕاستەی بەغدا کردووە، دەشڵێت، "من نوسراوی فەرمیم ئاڕاستەی وەزارەتەکەی خۆم کردووە تا ئەنجومەنی وەزیران لەو بڕیارە ئاگادار بکرێنەوە. "  نوێنەرانی کورد لە بەغدا لەم پرسە ئاگادارکراونەتەوە، بەنیازن بە نوسراوێک کە واژۆی سەرجەم فراکسیۆنە کوردییەکانی لەسەر بێت سکاڵایەک ئاڕاستەی ئەنجومەنی وەزیرانی عێراق بکەن.   گەیلان قادر، نوێنەری کەرکووک لە پەرلەمانی عێراق بە رووداوی گوت، "دەبێت دەنگ کۆبکەینەوە و بیکەینە پڕۆژەبڕیارێک بەپێی یاسا و دەستوور بیگەڕێنینەوە. "   ئیدارەی کەرکووک داوای کردووە لە بری زەوییەکە ناوی هەندێک لە کەسوکاری شەهیدان و ئەنفالکراوان ئاڕاستەی دەستەی کاروباری شەهیدانی بەغدا بکەن تاوەکو زەوییان پێبدرێت، بەڵام لە کەرکووک بۆ وەرگرتنی زەوی رێکار و یاسای جیاواز هەن کە وارسی شەهیدانی پێشمەرگە و ئەنفالکراوان ناگرێتەوە.   محەممەد مستەفا، بەڕێوەبەری بەڕێوەبەرایەتیی شەهیدانی حکومەتی عێراق لە کەرکووک باس لەوە دەکات، "ئێمە ئەو ناوانە بەرز دەکەینەوە کە لەلامان تۆمارکراوە لە بەڕێوەبەرایەتیمان. سەبارەت بە شەهیدانی هەرێمی کوردستان ئالیەتی دابەشکردنی نازانم دەبێت پرسیارەکە لە وەزارەتی شەهیدان بکرێت رێکی دەخەن لەگەڵ شارەوانی و پارێزگا. "  زیاتر لە پێنج هەزار وارسی شەهید تەنیا لە بەڕێوەبەرایەتی کەرکووکی کاروباری شەهیدان و ئەنفالکراوان چاوەڕوانی وەرگرتنی زەوین، جیا لە وارسی ئەو شەهیدانەی خەڵکی کەرکووکن و لە تۆماری بەڕێوەبەرایەتییەکانی هەولێر، سلێمانی، گەرمیان، راپەڕین و چەمچەماڵ کە ژمارەیەکی زیاترن لەوەی کەرکووک.