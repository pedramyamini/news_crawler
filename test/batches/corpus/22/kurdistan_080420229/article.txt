کۆبوونەوەکەی نێوان قوباد تاڵەبانی، جێگری سەرۆکوەزیرانی هەرێمی کوردستان و ڤاسیلیس کیکیلیاس، وەزیری گەشتوگوزاری یۆنان رۆژی هەینی ٨ - ٤ - ٢٠٢٢ لە یۆنان بەڕێوەچوو. بەگوێرەی راگەیێندراوی کۆبوونەوەکە، قوباد تاڵەبانی و ڤاسیلیس کیکیلیاس تاوتوێی چۆنێتی دروستکردنی ژێرخانی گەشتوگوزار لە هەرێمی کوردستان و کاری هاوبەشی هەردوولا بۆ پەرەدان بە کەرتی گەشتوگوزاریی هەرێمی کوردستانیان تاوتوێکردووە.   هەر لە کۆبوونەوەکەدا جێگری سەرۆکوەزیرانی هەرێمی کوردستان و وەزیری گەشتوگوزاری یۆنان تاوتوێی دەستپێکردنی گەشتی راستەوخۆی ئاسمانیی نێوان هەرێمی کوردستان و یۆنانیان کرد تاوەکو هاووڵاتیانی هەردوولا بتوانن بە مەبەستی سەردانی گەشتیاری سەردانی یەکتری بکەن.  یۆنان یەکێکە لەو وڵاتانەی ساڵانە ژمارەیەکی زۆر گەشتیار رووی تێدەکەن؛ بەگوێرەی ئامارە فەرمییەکان، لە ساڵی ٢٠١٩ دا ٣١.٣ ملیۆن گەشتیار سەردانی ئەو وڵاتە ئەوروپییەیان کردووە، ئەوە لە کاتێکدایە ژمارەکە لەساڵی ٢٠١٥ دا ٢٤ ملیۆن بووە؛ بڵاوبوونەوەی کۆرۆنا کاریگەری هەبوو لەسەر کەمبوونەوەی ژمارەی گەشتیاران بۆ ئەو وڵاتە، هاوشێوەی هەر وڵاتێکی دیکەی جیهان.  لە کۆبوونەوەکەدا وەزیری گەشتوگوزاری یۆنان باسی ئەزموونی وڵاتەکەی کرد کە چۆن لە سەرەتای شەستەکانی سەدەی رابردووەوە دەستیان کردووە بە بونیادنانی ژێرخانی گەشتوگوزار و ئامادەیی تەواوی وڵاتەکەیشی دەربڕی بۆ هاوکاریکردنی حکومەتی هەرێمی کوردستان لە دانانی پلانی ستراتیژی بۆ پەرەپێدانی کەرتی گەشتوگوزار.   ئومێد سەباح، سەرۆکی دیوانی ئەنجوومەنی وەزیرانی هەرێمی کوردستان و ئەمەل جەلال، سەرۆکی دەستەی گەشتوگوزاری هەرێمی کوردستان لە کۆبوونەوەکەدا بەشداربوون.  شاندەکەی هەرێمی کوردستان بە مەبەستی بەشداریکردن لە کۆڕبەندی نێودەوڵەتیی ئابوویی دێلفی لە یۆنانە.