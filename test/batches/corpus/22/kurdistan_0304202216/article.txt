زیاد جەبار، سەرۆکی فراکسیۆنی یەکێتی لە پەرلەمانی کوردستان بە رادیۆی رووداوی راگەیاند: "ئێمە لە یەکەم کۆبوونەوەی سەرۆکی فراکسیۆنەکاندا لە مانگی تشرینی دووەمی ٢٠٢١ ـدا رامانگەیاند کە یاسای هەڵبژاردن بە یاسای ژمارە ١ کە ساڵی ١٩٩٢ هەڵبژاردنی پێکراوە، پێویستە هەمواربکرێتەوە، چونکە ٣٠ ساڵ لەوەوپێش دەرچووە و رەنگە یاسایەک بێت کەموکووڕی زۆری بۆ ئەم قۆناخە تێدا بێت. "  سەرۆکی فراکسیۆنی یەکێتی لە پەرلەمانی کوردستان ئاماژەی بەوە دا، پارتی پێداگری لەوە دەکات کە یاساکە هەموارنەکرێتەوە. کۆمەڵ، یەکگرتوو، نەوەی نوێ و گۆڕان داوای هەموارکردنەوەی دەکەن. قابیلە هەموو ئەوانە بیانوو بهێننەوە بۆ ئەوەی هەڵبژاردن نەکرێت!   زیاد جەبار گوتیشی: "بە هیچ شێوەیەک یەکێتی لەگەڵ دواخستنی هەڵبژاردندا نییە، بەڵام بەم یاسایە و ئەو هەمووە کەموکووڕییەی تێیدایە ئێمە جارێکی دیکە ناچینەوە بەردەم سندووقی دەنگدان. "   زیاد جەبار باسی لەوە کرد، یاسای هەڵبژاردن و کۆمیسیۆن دوو بابەتن کە رەهەندێکی نیشتمانییان هەیە و، دەبێت هێزە سیاسییەکان پێکەوە لەسەریان بسازێن. لە رێککەوتنی یەکێتی و پارتیدا بۆ پێکهێنانی حکومەتی هەرێمی کوردستان و لە رێککەوتنی گۆڕان و پارتیدا و لە کۆبوونەوەیەکیشدا کە هەموو سەرۆکی فراکسیۆنەکان واژۆیان کردووە باس لەوە کراوە کە ئەم یاسایانە رەهەندی نیشتمانییان هەیە و پێویستیان بە سازانی نیشتمانییە.  بە گوتەی سەرۆکی فراکسیۆنی یەکێتی، ئەگەر ئەو کاتە هەموو لایەک لەسەر ئەوە رێکبکەوتنایە ئێستا دەمێک بوو یاساکەیان هەموار کردبووەوە و کۆمیسیۆنیش کارا کرابووەوە.   ئەو پەرلەمانتارەی یەکێتی گوتیشی: "ئێمە - یەکێتی، کۆمەڵی دادگەری، یەکگرتووی ئیسلامی، نەوەی نوێ و بەشێک لە پەرلەمانتاران - پرۆژەیەکمان بۆ ئەوە پێشکەش کردووە کە پارتی و پێکهاتەکان لەگەڵیدا نین. هاوکات بزووتنەوەی گۆڕانیش خۆیان یاداشتێکیان پێشەکەش کردووە. چاوەڕێین ئەو پرۆژەیەی پێشکەش کراوە ببێتە پرۆژەیەکی نیشتمانی و هەموو لایەکمان تێیدا بەشدار ببین. "  رووپاک ئەحمەد، پەرلەمانتاری فراکسیۆنی کۆمەڵی دادگەریی کوردستانیش بە رادیۆی رووداوی راگەیاند، "ئێمە لەگەڵ ئەوەداین یاسای هەڵبژاردن هەموار بکرێتەوە و هەرێمی کوردستان بکرێتە چوار بازنە و لەسەر ئاستی پارێزگاکان بێت، هەر پارێزگایەکیش بازنەیەکی دیاریکراو بێت. یەک بازنەیی جگە لە هەرێمی کوردستان لە هیچ وڵاتێک کاری پێناکرێت. "  پەرلەمانتارەکەی فراکسیۆنی کۆمەڵی دادگەریی ئاماژەی بەوە دا، ئەوان ناتوانن لە زاخۆ تا خانەقین نوێنەرایەتی دابنێن، بەڵام ئەگەر فرەبازنە بێت باشتر دەتوانن نوێنەری راستەقینەی خەڵک لە هەر یەکێک لە بازنەکان هەڵبژێرن. دەشڵێت، "ئەگەر سازان هەبێت دەتوانرێت بە ئاسانی یاساکە هەموار بکرێتەوە، ئەگەر رێککەوتنیش نەبێت پارتی لەگەڵ لایەنەکانی دیکە زۆرینەی هەیە و دەتوانێت یاساکە تێبپەڕێنێت. "   پەرلەمانتارەکەی کۆمەڵ گوتی، "ئەگەر هەڵبژاردن لەکاتی خۆیدا نەکرێت، پرۆسەی سیاسی لە هەرێمی کوردستان دەکەوێتە ژێر پرسیار و خەڵکیش بێهیوا دەبێت. ئێمە بەهەموو یاسایەک ئامادەین بۆ هەڵبژاردن، بەڵام ساختەکاری نەکرێت و پرۆسەیەکی پاک بێت. ئێمە ئامادەین بۆ هەڵبژاردن. "  سەرۆکی فراکسیۆنی یەکێتی ئەوەی خستەڕوو، لە مانگی ١١ی ٢٠٢١ ـەوە دەڵێن کاتەکەی گونجاو نییە. چەندین جار پرۆژەیاسا چووەتە پەرلەمان و لە هەفتەیەکدا راپۆرتی بۆ ئامادە کراوە و کراوەتە یاسا. ئەگەر ئێستا ئەو ویستە سیاسییە هەبێت بتوانن لەسەری رێکبکەون، دەتوانن لە ماوەیەکی زۆر کەمدا ئەو یاسایە هەموار بکەنەوە و کۆمیسیۆنەکەیش تێبپەڕێنن.  بەشێک لە پەرلەمانتارانی پارتی باس لەوە دەکەن کە هەندێک لایەن نایانەوێت هەڵبژاردن لە کاتی خۆیدا بکرێت و دەیانەوێت دوابخرێت. لەو بارەوە زیاد جەبار باسی لەوە کرد، "بۆچی ئەمە والێبکرێت کە دەبێت کۆتایی دنیایە، ناکرێت و خەڵکی دیکە بەوە تۆمەتبار بکرێت کە دەیەوێت هەڵبژاردن دوابخرێت؟ مادام بەشێکی زۆری لایەنە سیاسییەکانی هەرێمی کوردستان لەگەڵ ئەوەدان کە ئەم یاسایە هەموار بکرێتەوە کە پارتی و پێکهاتەکان لەگەڵیدا نین، ئەی بۆچی ئەو خوێندنەوەیەی بۆ ناکرێت کە پارتی نایەوێت هەڵبژاردن بکات؟ "  زیاد جەبار پێیوایە، ئەگەر لە مانگەکانی ١١ و ١٢ی ٢٠٢١ یاساکەیان هەموار بکردایەتەوە ئێستا دەمێک بوو تێپەڕیبوو و کاتی خۆیشی بوو. ئیستا کۆمیسیۆنیش شەش مانگی لە بەردەستدایە و سەرەتای مانگی چوارە، ئەگەر بتوانن لەسەری رێکبکەون، دەتوانن لە کاتی خۆیدا هەڵبژاردنی پەرلەمانی کوردستان بکەن.  سەرۆکی فراکسیۆنی یەکێتی دەڵێت: "مادەم پارتی پێیوایە ئەم یاسایانە رەهەندی نیشتمانییان هەیە، ئیدی ناکرێت هەوڵ بدات هەر ویستتی خۆی بەسەر ویستی هێزە سیاسییەکانی دیکەدا بسەپێنێت. سازان بەو شێوەیە ناکرێت کە پارتی هەرچی گوت هێزە سیاسییەکان دوای بکەون. "  گوتیشی: "ئەگەر پارتی بیەوێت بە زۆرینە و کەمینە یاساکە تێپەڕێنێت، ئەوا بە دڵنیاییەوە ئێمە لەگەڵی نابین. تاوەکو ئێستایش پارتی لە هیچ کۆبوونەوەیەکدا نەیگوتووە کە بە زۆرینە تێیدەپەڕێنن. "  زیاد جەبار ئاشکرایکرد، سەرکردایەتییەکەیان دەیەوێت هەڵبژاردن لە کاتی خۆیدا بکرێت و لە هیچ شوێنێکدا داوای دواخستنی هەڵبژاردنیان نەکردووە، بەڵام بە پێویستی دەزانن یاسای هەڵبژاردن هەموار بکرێتەوە. هەروەها گوتیشی، "ئەم یاسایە ٣٠ ساڵە دەرچووە و هەرێمی کوردستان یەکبازنەییە، لە کاتێکدا عێراق پێنج هەڵبژاردنی کردووە و بۆ هەریەکێکیان یاسایەکی هەبووە. "   سەرۆکی فراکسیۆنی یەکێتی باسی لەوەش کرد: "ئێمە بۆمان دەرکەوتووە کە لە هەرێمی کوردستان نادادگەرییەک و ناهاوسەنگییەک لەنێوان پارێزگاکاندا هەیە؛ هەر چوار پارێزگاکە بە گوێرەی رێژەی دانیشتووانیان لە پەرلەماندا نوێنەریان نییە. ئەمەیش پێویستی بەوەیە هاوسەنگ بکرێتەوە و هەر پارێزگایەک بەپێی ژمارەی دانیشتووانی نوێنەری بنێرێتە پەرلەمان. "  بە گوتەی زیاد جەبار، ئەو تۆماری دەنگدەرانەی لە هەرێمی کوردستاندا کاری پێدەکرێت تۆمارێکی پاک و پوخت نییە و بەراورد بەو تۆمارەی ساڵی ٢٠٢١ هەڵبژاردنی پەرلەمانی عێراقی پێکراوە دەیان هەزار دەنگدەری زیاترە و بەم تۆمارەی ئێستاوە هەڵبژاردنێکی پاک ناکرێت.  لە بارەی پێکهاتەکانیشەوە سەرۆکی فراکسیۆنی یەکێتی گوتی: "دەبێت پێکهاتەکان نوێنەرایەتیی راستەقینەی خۆیانیان هەبێت. ناکرێت "ئێمە لە یەکێتی و پارتی نوێنەرایەتیی پێکهاتەکان دیاری بکەین. "   زیاد جەبار نەیشاردەووە کە بابەتی سەرۆککۆمار و بەغدا کاریگەریی لەسەر پرسی هەموارکردنەوەی یاسای هەڵبژاردنی هەرێمی کوردستان هەیە، بەڵام رەنگە راستەوخۆ نەبێت. ئەگەر ئەو کێشانەی بەغدا نەبوونایە رەنگە ئێستا بیانتوانییایە باشتر دابنیشن و کۆببنەوە.