چالاک رەئوف، سەرۆکی لقی سلێمانی سەندیکاری کرێکارانی کوردستان دەڵێت: "ئەم کرێکارانە کاتێک رووبەڕووی کارەساتێکی مرۆیی دەبنەوە، بەرکەوتە دەبن بە برینداربوون یان گیان لەدەستدا، ئێمە هیچمان بۆ ناکرێت بۆیان چونکە ئەم کرێکارانە لە ئەسڵدا بە نایاسایی هاتوون و ناویان تۆمار نەکراوە وەکو کرێکاری فەرمی و نە ڤیزای گەشتیاریش هاتوون نەوەکو کار بۆیە هیچ یاسایەک بۆ پاراستنی مافی کرێکاریان لە یاساکانی حکومەتی هەرێمی کوردستان نایانگرێتەوە".  بەشێک لە کرێکارەکان لە دووری سەتان کیلۆمەتر لە شارەکانی خۆیانەوە بۆ پەیداکردنی بژێویی ژیانیان چوونەتە سلێمانی.  یوسف محەممەد، کرێکارێکی خەڵکی بۆکانە و لە سلێمانی کار دەکات بە رووداوت گوت: "لەڕووی دەستەبەری پارێزگارییەوە هیچ دەستەبەرییەکمان بۆ نەکراوە، هەر کات دێین لە دەروازە سنوورییەکان هەر یەکێکمان پێنج هەزار دینارمان لێ وەردەگرن بۆ دەستەبەری بەڵام تاوەکو ئێستا نەمانبینیوە بە کردەوەیی هیچ کرێکارێک بگرێتەوە و هیچ کەسێک لە ئێمە هیچ بڕە پارەیەکی زۆر خەرج نەکراوە لەکاتی پێشهاتنی هەر رووداوێک".  هەموو ئەو کرێکارانەی لە رۆژهەڵات و باکوور یان رۆژئاوای کوردستان تەنانەت عێراقیش کە چوونەتە هەرێمی کوردستان، ئەگەر بە ڤیزای کار نەچووبن ئەوا لەکاتی تووشبوونیان بە هەر رووداوێک هیچ مافێکی یاسایی و دەستەبەری نایانگرێتەوە.  کەمال موحیبی، کرێکارێکی دیکەی خەڵکی بۆکانە کە لەکاتی کارکردن بریندار بووە دەڵێت: "ئەو کاتەی بەربوومەوە، بڕبڕەکانی پشتم و مەچەکی دەستی چەپم شکا و تووشی خوێنبەربوونی ناوەکی بووم، هەروەها دڕکەپەتکم زیانی زۆری بەرکەوت، بەڵام لەگەڵ ئەوەشدا هەرچەندە لەگەڵ وەزارەتی کار و کاروباری کۆمەڵایەتی و لقەکانی سلێمانی و هەولێری سەندیکاکانی کرێکاران قسەم کرد بۆ ئەوەی بەرگریم لێبکرێت و مافەکانم وەربگرمەوە بەڵام هیچ کامیان هیچیان بۆ من پێنەکرا".  لە پارێزگای سلێمانی ٢٩٩٦ کەس وەک کرێکاری بیانی دەستبەرییان بۆ کراوە و سەرجەمیان بە ڤیزای کار هاتوون، جیاواز لەوان سەرجەم کرێکارە بیانییەکانی دیکە کە کار دەکەن بە ڤیزای گەشتیاری هاتوون.