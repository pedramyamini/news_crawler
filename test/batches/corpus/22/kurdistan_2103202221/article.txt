ئەمڕۆ دووشەممە ٢١ - ٠٣ - ٢٠٢٢ وەزارەتی شارەوانی و گەشتوگوزاری هەرێمی کوردستان رایگەیاند، لە ١٥ تاوەکو ٢٠ی ئادار، زیاتر لە ١٠٠ هەزار گەشتیار سەردانی شوێنە گەشتیارییەکانی هەولێر و سلێمانییان کردووە، كە زۆربەیان لە ناوەڕاست و باشووری عێراقەوە هاتوون.  لە راگەیێندراوەکەی وەزارەتی شارەوانیدا هاتووە: "زیاتر لە ٥٢ هەزار گەشتیار سەردانی شوێنە گەشتیارییەكانی هەولێر و زیاتر لە ٥٠ هەزار گەشتیار سەردانی شوێنە گەشیارییەكانی سلێمانییان كردووە".  بۆ پێشوازیکردن لە گەشتیاران، وەزارەتی شارەوانی و گەشتوگوزار، لەماوەی چەند رۆژی پێش هاتنی جەژنی نەورۆزدا، هەڵمەتێكی فراوانی لەسەر ئاستی هەموو كوردستان بۆ خاوێنكردنەوەی شوێنە گەشتیارییەكان جێبەجێ كرد و ئەم هەڵمەتەش لە دوای جێهێشتنی گەشتیاران لەو شوێنانە بەردەوام دەبێت.