چەند بەرپرسێکی ئەمنیی عێراق لەبارەی هێرشە مووشەکییەکەی سەر هەولێر قسەیان کردووە و رایانگەیاند، رۆژی یەکشەممە شاری هەولێری پایتەختی هەرێمی کوردستان بە ١٢ مووشەک هێرشی کرایە سەر و بەشی زۆری ئەوانیش لە نزیک کۆنسوڵخانەی ویلایەتە یەکگرتووەکانی ئەمریکا کەوتنە خوارەوە. بەرپرسێکی باڵای عێراقیش گوتی، ئەو شوێنەی ئامانجی هێرشە مووشەکییەکە بووە بریتی بووە لە کۆنسوڵخانەی ویلایەتە یەکگرتووەکانی ئەمریکا لەو شارە.   هەر لەو بارەوە بەرپرسێکی ئەمریکی قسەی کرد و گوتی، هیچ ئاماژەیەک نییە ئەوە بسەلمێنێت کە ئامانجی هێرشە مووشەکییەکە کۆنسوڵخانەی وڵاتەکەیان بووە، کە نوێیە و هێشتا کەسی تێدا نییە. بەرپرسە ئەمریکییەکە ئاماژەی بەوەش کرد، لە ئەنجامی ئەو هێرشە هیچ زیانێک بەر باڵەخانەی کۆنسوڵخانەکە نەکەوتووە.   هێرشەکە لە کاتێکدایە، چەند رۆژێک پێش ئێستا سوپای ئیسرائیل هێرشیکردە سەر ناوچەیەکی نزیک دیمەشقی پایتەختی سووریا و لە ئەنجامدا دوو ئەندامی سوپای پاسداران کوژران. رۆژی چوارشەممە وەزارەتی دەرەوەی ئێران سەرکۆنەی هێرشەکەی کرد و رایگەیاند، حکومەتی وڵاتەکەی بێ کاردانەوە نابێت.