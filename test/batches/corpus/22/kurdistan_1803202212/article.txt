ئیدریس گەلناسکی، بەڕێوەبەری ناحیەی زاویتە رۆژی هەینی ١٨ - ٠٣ - ٢٠٢٢ بە تۆڕی میدیایی رووداوی گوت، "کوژراوەکە ناوی کامیران یونسە و دانیشتووی گوندی زێوە شەفیقی سەر بە ناحیەی زاویتەیە لە نزیک دهۆک. رووداوەکە بەهۆی هەبوونی کێشە لەسەر زەوی و زار روویداوە. "  بەڕێوەبەری ناحیەی زاویتە ئاماژەی بەوەش کرد، "رووداوەکە ئێوارەی ئەمڕۆ هەینی روویداوە، ئەوەش دوای دروستبوونی دەمەقاڵە لەنێوان کوژراوەکە و تاوانبار. "  بەگوتەی بەڕێوەبەری ناحیەی زاویتە، ئەو هاونیشتمانییە بە گوللە کوژراوە و تەرمەکەی رەوانەی دادپزیشکی دهۆک کراوە.  لەماوەی کەمتر لە چوار کاژێر، ئەوە دووەم حاڵەتی کوشتنە کە لەسنووری دهۆک روودەدات، هەر ئەمڕۆ بەڕێوەبەری پۆلیسی ئاکرێ بە رووداوی گوت، لەسەر کێشەیەکی کۆنی کۆمەڵایەتیی موختاری پێشووتری گوندی باکورمان لە سنووری ئاکرێ کوژراوە.