پێشتر راکان جبووری، پارێزگاری بە وەکالەتی کەرکووک لەڕێگەی نووسراوێکەوە بە مەرج رەزامەندی دابوو لەسەر یادکردنەوەکە. دوای ناڕەزایی حیزبە کوردییەکان، کۆت و بەندەکان لەڕێگەی نووسراوی دووەمییەوە لابران.  رەسوڵ رەئوف، بەرپرسی مەڵبەندی کەرکووکی پارتی سوسیال دیموکراتی کوردستان دەڵێت، "چاوەڕوانکراو بوو لە پارێزگاری کەرکووک، ئەو ئەگەر بۆی بکرێت هەر ناهێڵێ یادەکانیش بکرێتەوە، هەر نەورۆزمان نییە ئەو رێگرە، پێشتریش چەندین چالاکی و بۆنەمان هەبووە ئەو رێگری لێکردووە، ئەمەش یادێکی گشتییە، ئەگەر حیزبەکانیش نەیکەن خەڵک هەر دەیکاتەوە. "  جگە لە قەڵای کەرکووک، لە چەندین شوێنی دیکەش ئاگری نەورۆز دەکرێتەوە، بەڵام تەنیا لە قەڵا رەزامەندی فەرمیی وەرگیراوە.  دکتۆر گەیلان قادر، ئەندامی پەرلەمانی عێراق باسی لەوە کرد، "هاوئاهەنگی ئەوەمان کردووە رۆژی ٢٠ ـی مانگ لەسەرووی قەڵا وەک جاران ئەو یادە پیرۆز بکەین بە هەموو نەتەوەکانی کەرکووکەوە، بە بەشداری سەرجەم لایەنە کوردییەکان. "  کوردانی کەرکووک لەگەڵ ئەوەی نیگەرانن لەو بەربەستانەی لەلایەن ئیدارەی پارێزگا و دەسەڵاتی سەربازیی شارەکەوە دەخرێتە بەردەمیان، بەشێکی خەتاکە دەخەنە ئەستۆی لایەنە کوردییەکان خۆیان کە بەهۆی ناکۆکییەکانیانەوە ناتوانن ببنە داکۆکیکەریان.  رەمەزان ساڵح، پێشمەرگەی دێرین بە رووداوی گوت، "من لە ساڵی ١٩٨٤ ئاگری نەورۆزم کردەوە لە ریاز، ئەوکات دەمخوێند لەوێ، ئێستا داوا لە جەماوەری شاری کەرکووک دەکەم بەشداربن. "  رێبوار مەلا ئەحمەد، پێشمەرگەیەکی دیکەیە و ئاماژەی بەوە کرد، "لەسەر ئەو یادانە چەندین کەسمان دەستگیرکرا و سەدام حسێن گوللەبارانیکردن، کۆڵان بە کۆڵان راوە کوردی دەکرد و کورد هەر دەیکردەوە، سەدام زۆرینەی کوردی تەرحیل کرد، کەچی دوای ٢٠٠٣ کورد زیادیکرد و بووە سێ بەشی ئەمشارە. "  بڕیارە بۆ ئەمساڵ جگە لە کورد، پێکهاتەکانی دیکەش بەشداری لە کردنەوەی ئاگری نەورۆز و یادی راپەرینی کەرکووک بکەن، بۆ ئەو یادانەش جگە لە دوو رۆژی پشووی فەرمی، حکومەتی عێراق ئیدارەی کەرکووک رۆژی ١٩ ـی ئاداری بۆ پرۆسەی خوێندن کردە پشوو.