رۆژی چوارشەممە ١٣ - ٤ - ٢٠٢٢، جەلال نووری، سەرپەرشتیاری ئیدارەی گەرمیان لە کۆنگرەیەکی رۆژنامەڤانیدا رایگەیاند، "ئەمڕۆ کۆبوونەوەیەکی بەرفراوانمان لەگەڵ سەرجەم بەڕێوەبەرایەتییەکان ئەنجامدا، دوای ئەوەی داتاکانمان کۆکردەوە و هیچ هیوایەکیشمان بە ئەگەری بارانبارین نەماوە، وشکەساڵی لە کۆی ئیدارەی گەرمیان رادەگەیێنین. "   سەرپەرشتیاری ئیدارەی گەرمیان باس لەوەش دەکات، "دوو ساڵە لەسەریەک گەرمیان تووشی وشکەساڵی دەبێتەوە، ئەمساڵ بەراورد بە ساڵی رابردوو کاریگەرییەکە لەسەر گەرمیان خراپتر دەبێت. "   بە گوتەی جەلال نووری، "زیاتر لە ١٤٥ هەزار دۆنم زەوی کشتوکاڵی زیانی پێدەگات، کار لەسەر نرخی ئالیک دەکات بۆ ئاژەڵان و گوندەکان بیرەکانیان وشک دەکات و بەرەو چۆڵبوون دەڕۆن. "   سەرپەرشتیاری ئیدارەی گەرمیان دووپاتی دەکاتەوە، وشکەساڵی نەخۆشی زیاتر لەگەڵ خۆی دەهێنێت و "نەخۆشییەکانی وەک سکچوون، رشانەوە، نەخۆشی پێست و کۆمەڵێک نەخۆشی دیکە بڵاودەبێتەوە کە جێی مەترسین. "   بەپێی پێشبینییەکانی ئیدارەی گەرمیان لەوەڕگە سرووشتییەکان نامێنن، وەک جەلال نووری گوتی، "ئەو لەوەڕگانە خۆیان زۆر کەم بوون، ساڵی رابردوو ئاژەڵداران دانەوێڵەیان چاندبوو، بەڵام ئەمساڵ کە هیوایەک نەبوو بە باران بارین، ناچارن کۆچ بکەن بۆ ناوچە کوێستانییەکان کە ئەوەش خەرجییەکی زۆریان لەسەر دەکەوێت. هاوکات وشکەساڵییەکە زیانی گەورە بە باخچە و دارستانە دەستکردەکان دەگەیێنێت. "  سەرپەرشتیاری ئیدارەی گەرمیان لەبارەی چۆنییەتی رووبەڕووبوونەوەی وشکەساڵییەکە دەڵێت، "لەمڕۆوە کۆمەڵێک لیژنەمان دەبێت و راپۆرتێکی هاوبەشی ئیدارەی گەرمیانمان دەبێت. راپۆرتی بەڕێوەبەرایەتیی گشتیی کشتوکاڵی گەرمیان، ڤێتەرنەری گەرمیان، بەڕێوەبەرایەتییەکانی ئاوی ژێرزەوی و ئاوی سەرزەوی، تەندروستی و لایەنە پەیوەندیدارەکان یەکدەخەین بۆ ئەوەی ئاڕاستەی حکومەتی بکەین، تیایدا داوای بودجەیەکی پێویست و بەپەلە بکەین بۆ بەهاناوەچوونی هاووڵاتییانمان لە سنووری ئیدارەی گەرمیان. "   جەلال نووری داوای لە رێکخراوە نێودەوڵەتییەکان کرد بەهانایانەوە بچن بۆ ئەوەی بتوانن رووبەڕووی وشکەساڵییەکە ببنەوە.