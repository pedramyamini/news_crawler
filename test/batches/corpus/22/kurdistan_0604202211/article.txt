د. ھێرش سەید سەلیم، جێگری بەڕێوەبەری گشتیی تەندروستیی سلێمانی بە رادیۆی رووداوی راگەیاند، "دەبوو لەلایەن سەرۆکایەتیی ئەنجوومەنی وەزیران و وەزارەتی داراییەوە لیژنە پێکبهێندرایە بۆ ئەوەی بابەتەکە چارەسەر بکەن، چونکە چارەسەر لای ئەنجوومەنی وەزیران، وەزارەتی دارایی و بانکەکانی سلێمانییە. "  جێگری بەڕێوەبەری گشتیی تەندروستیی سلێمانی ئاماژە بەوەش دەکات، نەبوونی دەرمان لە نەخۆشخانەکانی سلێمانیدا راستەوخۆ پەیوەندیی بە نەبوونی پارەوە هەیە، ئەمەیش بەهۆی نەدانی پارەی پێشینەی کۆمپانیاکانەوە سەری هەڵداوە. سلێمانی مانگانە ملیارێک و ٦٠٠ ملیۆن دیناری بۆ دەرمان و پێویستیی تاقیگەیی دەوێت.   بە گوتەی د. هێرش سەید سەلیم، ئەو لایەنانەی بەرپرسیارن لە دابینکردنی ئەو پارەیە بۆ تەندروستیی سلێمانی تاوەکو ئەم ساتە خەمساردن.   وەزارەتی تەندروستی لیژنەیەکی پێکهێنا بۆ ئەوەی بەدواداچوون بۆ هۆکاری نەمانی دەرمان لە نەخۆشخانەکانی سلێمانیدا بکات و سەردانی شارەکەیان کرد.   جێگری بەڕێوەبەری تەندروستیی سلێمانی گوتی، "ئەو گوشارەشی وەزارەتی تەندروستیی کردوویەتی شتێکی زۆر باشە، دەبووایە زووتریش بیکردایە و زووتر لیژنەی دروست بکردایە. "  ئەو کۆمپانیایانەی لە سلێمانی دەرمان بۆ نەخۆشخانەکان دابین دەکەن، بەهۆی پێنەدرانی پێشینەکانیانەوە دەرمان دابین ناکەن و باس لەوە دەکەن، ناتوانن بەبێ پارە دەرمان دابین بکەن. لەکاتێکدا لە هەولێر و دهۆک ئەو کێشەیە نییە و کۆمپانیاکانی ئەو دوو پارێزگایە دەرمان دابین دەکەن.  د. هێرش سەید سەلیم باس لەوەش دەکات، "ئەو کۆمپانیایانەی ئێمە گرێبەستمان لەگەڵ کردوون نرخی گرێبەستەکانیان ٣٠ % لەو کۆمپانیایانە کەمترە کە لە هەولێر و دهۆک دەرمان دابین دەکەن بۆیە بە هەرزانتریش دەرمانیان بۆ دابین کردووین. "  ئەوەشی خستەڕوو، کۆمپانیاکانی دابینکردنی دەرمان لە سلێمانی کۆمپانیای زەبەلاح نین کە بتوانن تاوەکو ساڵێک بەبێ ئەوەی پارەیان بدرێتێ دەرمان دابین بکەن. لە کاتێکدا کۆمپانیاکانی دەرمان لە هەولێر و دهۆک زەبەلاحن و دەتوانن تاوەکو ماوەیەکی زۆر دەرمان دابین بکەن بەبێ ئەوەی پارەیان بدرێتێ. ئەمەیە وای کردووە لە سلێمانی قەیرانی نەبوونی دەرمان زوو سەرهەڵبدات.