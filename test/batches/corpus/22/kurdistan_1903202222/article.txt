لە دوای سەرهەڵدانی پەتای کۆڤید - ١٩ یەکەم جەژنە سنوورەکان هێندە قەرەباڵخ بن. ماوەی دەرۆژە بەبەردەوامی و بە شێوەی ٢٤ کاژێری رۆژانە ٣٠ پاسی گەورەی پڕ لە گەشتیار دەگەنە دەروازەی سنووریی حاجی ئۆمەران و نزیکەی ٣٠ % ـی گەشتیاراینیش بە ئۆتۆمبێلی تایبەتی خۆیان گەشت دەکەن.  سیروان عەباس، گوتەبێژی کۆمەڵگەی گومرگی نێودەوڵەتی حاجی ئۆمەران دەڵێت، "رۆژانە نزیکەی ٢٥٠٠ گەشتیار دەگەنە سنوور و چاوەڕێ دەکرێت بۆ جەژنی نەورۆز تەنها لە رێگەی ئەم سنوورەوە زیاتر لە ٣٠ هەزار گەشتیار سەردانی هەرێمی کوردستان بکەن".     گوڵی عەزیزی، گەشتیارێکە و دەڵێت، "کوردستانم پێخۆشە حەزم لێیە بچم بگەڕێم و قەڵای هەولێر ببینم و شتومەکیش بکڕم.     بەفرین قوربانی، گەشتیارێکی دیکەیە و دەڵێت، "دووەمجارمە بۆ نەورۆز بێمە باشووری کوردستان بە بەراورد بە نەورۆزی رۆژهەڵاتی کوردستان خۆشترە بۆیە نەورۆز حەزمان لە گەشت بوو".     ئەیوب قوربانییش گەشتیارە و دەڵێت، ئەگەر بتەوێت "نەورۆزێکی ئازاد و سەربەست بکەی دەبێ بێیە باشوور، لای ئێمە ناتوانی، ساڵی رۆژێکە و ئەو رۆژەش حەزمان لێیە کەس رێگریمان لێنەکات. "     بەپێی ئامارەکانی نشینگە و پاسپۆرت، چاوەڕێ دەکرێت لە رێگەی هەر سێ دەروازە فەرمییەکانی، باشماخ، پەروێزخان و حاجی ئۆمەران بۆ جەژنی نەورۆز نزیکەی سەد هەزار گەشتیار لە ئێران و رۆژهەڵاتی کوردستان سەردانی باشووری کوردستان بکەن.  واحید ئیبراهیمی، گەشتیارێکە و دەڵێت، "ئێمە چوار کەسین و لە سنووری ئێران بۆ هەر کەسێک بڕی ٤٠٠ هەزار تمەنمان داوە و لێرەش بۆ پشکنینی کۆرۆنا بڕی ٢٥ هەزار دینارمان لێوەردەگیرێت و ئەوە وێرای تێچووی باشووری کوردستان، بۆ ئێمە زۆرە و تەنها دەتوانین ساڵی یەک جار بێین بۆمان ناکرێ دووبارەی کەینەوە".