ئەمڕۆ یەکشەممە ٢٤ ـی نیسانی ٢٠٢٢، سەرۆک مەسعود بارزانی لە یادی ٤٨ ـەمین ساڵی بۆردوومانی قەڵادزێ پەیامێکی لە تویتەر بڵاوکردەوە و تێیدا هاتووە، "سڵاو لە خەڵکی خۆڕاگری قەڵادزێ، کە سەلماندیان هێز و ئیرادەی گەلی کوردستان زۆر لە ناپاڵمی دوژمن و سیاسەتی راگواستن و وێرانکردن بەهێزترە. "  ٤٨ ساڵ لەمەوبەر لە ٢٤ - ٠٤ - ١٩٧٤ دا، چەند فڕۆکەیەکی حکومەتی بەعس قەڵادزێیان بۆردوومان کرد و بەهۆیەوە ١٣٤ هاونیشتمانی شەهید و ١٥٠ی دیکەش بریندار بوون، هەروەها نزیکەی ٢٠٠ خانووش بەهۆی بۆردوومانەکانەوە رووخان. بەشێک لەوان خوێندکاران و مامۆستایانی زانکۆی سلێمانی بوون، چونکە ئەوکات لە ترسی حکومەتی بەعس زانکۆکەیان گواستبووەوە قەڵادزێ.       لە پەیامەکەیدا سەرۆک بارزانی قەڵادزێ وەکو نموونەی خۆڕاگری، شۆڕش و بەرخودانی گەلی کوردستان ناو دەبات.   دەقی پەیامەکەی سەرۆک بارزانی:  "لە چل و هەشتەمین ساڵیادی کارەساتی بۆردومانکردنی قەلادزێ لەلایەن ڕژێمی بەعس، سڵاو لە خەڵکی خۆڕاگری قەڵادزێ، کە سەلماندیان هیز و ئیرادەی گەلی کوردستان زۆر لە ناپاڵمی دوژمن و سیاسەتی ڕاگواستن و وێرانکردن بەهێزترە. قەڵادزێ نموونەی خۆڕاگری و شۆڕش و بەرخودانی گەلی کوردستانە. "