ئەمڕۆ سێشەممە، ١٢ - ٠٤ - ٢٠٢٢، گوتەبێژی بەنزینخانەکانی سلێمانی بە تۆڕی میدیایی رووداوی راگەیاند: "ئێستا نرخی لیترێک بەنزینی نۆرماڵ بە  ٩٧٥ دینارە، موحەسەن بە هەزار و ٧٥ دینار و  بەنزینی سوپەر بە ١٠٥٠ دینارە. "  بە گوتەی بەهمەن شێخ قادر، ئەمڕۆ نرخی بەنزین گۆڕانکاری بەسەردا هاتووە و " هەر سێ جۆرەکەی بەنزین ٢٥ دینار لە نرخەکەی دابەزیوە. "  ناردنی بەنزینی لەلایەن حکومەتی عێراقەوە بۆ پارێزگاکانی هەرێمی کوردستان بەردەوامە، بۆ پارێزگاکانی سلێمانی و هەڵەبجە رۆژانە بڕی ٥٠٠ هەزار لیتر دەنێرێت، بەهمەن شێخ قادر گوتی، "ئەو بەنزینە کاریگەری هەبووە بۆ کۆنتڕۆڵکردنی نرخی بەنزین بە گشتی. "  دابەشکردنی بەنزینی ٦٩٠ دیناری لە هەولێر و دهۆکیش بەردەوامە، کۆمپانیای کار رۆژانە ٩٠٠ هەزار لیتر دەداتە هەولێر و دهۆک، لەو بڕە نزیکەی ٦٠٠ هەزار لیتری بۆ هەولێرە، کە بەسەر ٢٠ بەنزینخانەدا دابەشدەکرێت.  مەڕوان یاسین، کە خاوەنی بەنزینخانەیە لە هەولێر بە رووداوی راگەیاند: "ئێستا نرخی بەنزین ٢٥ دینار دابەزیوە، لیترێک بەنزینی نۆرماڵ بە ٨٢٠ بۆ ٨٢٥ دینارە. "  لە بارەی قەرەباڵخی بەنزینخانەکانیش گوتی: "ئێستا قەرەباڵخی بەنزینخانەکان وەک جاران نەماوە بەڵکو زۆر زۆر کەمبووەتەوە چونکە نرخەکان گۆڕانکاری بەسەردا هاتووە ئەگەریش بەوشێوەیە بەردەوام بێت ئەوە کەمتریش دەبێتەوە. "