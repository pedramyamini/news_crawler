هەرێم کەمال ئاغا، سەرۆکی فراکسیۆنی یەکێتیی نیشتمانیی کوردستان، لە بووڵتەنی کۆڕۆژی تەلەڤزیۆنی رووداو میوان بوو. لەبارەی کێشە و بەربەستەکانی بەردەم پێکهێنانی حکومەت، هەڵبژاردنی سەرۆککۆمار و نێوماڵی شیعە قسەی بۆ رووداو کرد. روونیکردەوە، کە ئێستا دوو کێشە هەن، یەکێکیان رێکنەکەوتنی نێوماڵی شیعەیە لەسەر فراکسیۆنی گەورە و بەربژێری سەرۆکوەزیران، کێشەکەی دیکەش رێکنەکەوتنی یەکێتی و پارتییە لەسەر بەربژێری سەرۆککۆمار.   سەرۆکی فراکسیۆنی یەکێتی دەشڵێت، "ئەگەر ئەوان [شیعە] تاوەکو رۆژی شەممە رێککەوتن، ئەوا ئیدی روو دەکەنە کورد و داوای یەک بەربژێری سەرۆککۆمار لە کورد دەکەن، ئەگەر کوردیش تاوەکو ئەوکاتە رێکنەکەوتبێت، پێدەچێ لایەنە شیعەکان خۆیان بەربژێرێک دیاری بکەن، کە بە دڵی یەکێتی و پارتیش نەبێ". چونکە وەک ئەو دەڵێت، "سەرۆککۆمار بە ٦٠ کورسی کورد تێناپەڕێت، بەڵکو دەنگی شیعە و سوننە سەرۆککۆمار تێدەپەڕێنێ، بۆیە ئەوە یەکێکە لە مەترسییەکان لە ئەگەری رێکنەکەوتنی کورد، چونکە پڕۆسەی سیاسیی عێراق لەسەر رێکنەکەوتنی کورد لەسەر ئەو پۆستە پەکناخرێت".  رۆژی شەممە ٢٦ی ئادار دیاریکراوە بۆ دانیشتنی ئەنجوومەنی نوێنەرانی عێراق بۆ یەکلاییکردنەوەی پرسی سەرۆککۆمار، بەڵام پێشتر لایەنەکانی نێو چوارچێوەی هاوئاهەنگی رایانگەیاند، کە ئەوان بەشداریی ئەو دانیشتنە ناکەن.  سەرۆکی فراکسیۆنی یەکێتی لە پەرلەمانی عێراق گریمانەیەکی دیکەش باسدەکات بۆ رۆژی شەممە کە دەڵێت، "ئەگەر رێککەوتن نەکرێت، یەک لەسەر سێی پەکخەر ئامادەن، کە پێکدێن لە چوارچێوەی هاوئاهەنگی و یەکێتیی نیشتمانیی کوردستانیشیان لەگەڵدا دەبێت".  لە نەورۆزدا هەموو لایەنەکان لە پەیامی پیرۆزباییەکانیان داوای یەکڕیزییان بۆ کورد دەکرد، بەڵام هەرێمی کەمال ئاغا گوتی، "بەڕاشکاوی پێتان دەڵێم تاوەکو ئێستا هیچ هەنگاوێک بۆ یەکڕیزیی کورد نییە لە بەغدا". جەختیش دەکاتەوە، کە تاوەکو ئێستا یەکێتی و پارتی سوورن لەسەر داواکارییەکانی خۆیان و هیچ لایەکیان سازشیان لەسەر داواکانیان نەکردووە بۆ پۆستی سەرۆککۆمار و پۆستەکانی دیکەی کورد لە بەغدا. دەشڵێت، "ئێستا هەموو هەوڵێکی یەکێتی و پارتی دەستخستنی پۆستە".  لە ماوەی رابردوودا پارتی دیموکراتی کوردستان پێشنیازی بۆ یەکێتیی نیشتمانیی کوردستان کردووە، کە لەجیاتی پۆستی سەرۆککۆمار، پۆستی وەزارەتەکان ببەن، کە لە حکومەتی داهاتووی عێراق پشکی کورد دەبن، بەڵام هەرێم کەمال ئاغا دەڵێت، "ئێمە ئەو داوایە پێچەوانە دەکەینەوە، با هەروەکو جاران پۆستی وەزارەتەکان لای پارتی بێت و سەرۆککۆمار یەکێتی بێت".  بڕیاری دادگەی فیدراڵیی عێراق بۆ رادەستکردنی نەوتی هەرێمی کوردستان و داهاتەکەی بە بەغدا، یەکێکە لەو کێشانەی لەنێو کێشە زۆرەکانی دیکەی پێکهێنانی حکومەتی عێراق سەریهەڵدا. سەرۆکی فراکسیۆنی یەکێتی دەڵێت، "ئەو بڕیارە لە داهاتوودا هەر کێشە بۆ هەرێمی کوردستان دروستدەکات، نابێ پارتی دڵی بەوە خۆشبێ هاوپەیمانەکەی لە داهاتوودا پشتگیریی دەکات لەو پرسەدا و بەدڵنیاییەوە نایکات، بۆ یەکێتیش بەهەمانشێوەیە و هاوپەیمانەکانمان پشتگیریمان ناکەن".   لەبارەی ئەوەی ئایا هیچ رێککەوتنێکیان لەگەڵ چوارچێوەی هاوئاهەنگی هەیە، جەختدەکاتەوە "یەکێتی و چوارچێوەی هاوئاهەنگی هیچ رێککەوتنێکی نووسراویان نییە و سوورین لەسەر ئەوەی نەبینە بەشێک لە کێشەکانی نێوماڵی شیعە".  چاوەڕواندەکرا پێش نەورۆز کۆبوونەوەی هەردوو مەکتەبی سیاسیی پارتی دیموکراتی کوردستان و یەکێتیی نیشتمانیی کوردستان بکرێت، بەڵام پێش نەورۆز نەکرا، سەرۆکی فراکسیۆنی یەکێتی دەڵێت "هیوادارین بکرێ، هیچ شتێکی فەرمی نییە".