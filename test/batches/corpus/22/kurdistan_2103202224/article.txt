لەو چوار خاڵە پشکنینە کە لە چواردەوری گۆڕەپانی نەورۆز لە ئامەد دانرا، پشکنینی یەکجار تووند هەیە. هاونیشتمانییان ناچار دەکرێن پێڵاوەکانیان دابکەنن. تەنیا لەبەر ئەوەی بەشێک لە بەشداربووان جلەکانیان سوور و سەوز و زەردە، پێیاندەڵێن، "رێگەتان پێنادرێت بەشداری لە ئاهەنگی نەورۆزی ئامەد لە گۆڕەپانەکەدا بکەن".   هاونیشتمانییەک بەشداریی لە ئاهەنگە کردووە و دەڵێت، "ئێمە لە قەرەجداغ هاتین، گرووپێکی زۆر مەزنی خەڵک لەوێ هەن. ئەوان چاوەڕێ دەکەن بۆ ئەوەی پۆلیس پشکنینیان بۆ بکات. لە پێنج خاڵەوە یان لە چوار خاڵەوە پشکنین بۆ خەڵک دەکەن و رێگە نادەن هەمووان بێنە ئێرە".  لە پشکنینەکاندا بەتایبەتی سەرنج لەسەر رەنگەکانی سەوز و سوور و زەردە. پۆلیس ئاڵای کوردستانیشی ببینیایە، لە خەڵکەکەی وەردەگرت. لە چەند شوێنێک پۆلیس گازی فرمێسکڕێژی دژی هاونیشتمانییان بەکارهێنا. بەگوێرەی زانیارییەکانی رووداو، نزیکەی ٢٠٠ کەس لەلایەن پۆلیسەوە دەستبەسەرکراون.   هاونیشتمانییەکی دیکە دەڵێت، "من بەختیارم خەڵکی ورمێم. لەوێوە هاتووم بۆ ئەوەی بەشداری لە ئاهەنگی نەورۆز بکەم. بەڵام بەداخەوە، بەداخەوە، پۆلیس لێرە زۆر سەختی و ئاستەنگی دروستکردووە. ئێمە ئەوە شەرمەزار دەکەین".  سەرەڕای هەموو گوشارەکان، گۆڕەپانی نەورۆز لە ئامەد یەکجار قەرەباڵخ بوو، ئایشە ئاجار باشاران، پەرلەمانتاری هەدەپە لە گوتارێکدا رووی لە ئاسایش و پارێزگای ئامەد کرد و گوتی، "ئەگەر ئێوە دەتانەوێ بەم گوشارانە رێگری لە ئاهەنگی نەورۆز بکەن، بە هەڵەدا چوون".  ئایشە ئاجار باشاران دەشڵێت، "ئێمە ئەمڕۆ لە ئامەد، لە گۆڕەپانی نەورۆز، لە نێوجەرگەی شاردا ئاهەنگی نەورۆز سازدەکەین. هەرگیز هیچ کەسێک ناتوانێ لە بەرامبەر ئیرادەی خەڵکی ئامەد و کورد بوەستێتەوە".    جگە لە ئامەد، لە شارەکانی دیکەی کوردستانیش هاونیشتمانییان بە مەبەستی بەشداریکردن لەم ئاهەنگە، خۆیان گەیاندبووە ئامەدی باکووری کوردستان.