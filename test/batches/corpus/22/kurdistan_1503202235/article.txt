بەپێی دەیان بەڵگەنامە، ئەو هەنگاوە لە چوارچێوەی پرۆسەیەکی نوێی تەعریبدایە، بە لیست و کۆمەڵ پرۆسەی گواستنەوەی ناسنامەی عەرەبی هاوردە بۆ ئەو کەسانە کراوە کە هاتوونەتە سنورەکە. ئەندامێکی پێشووی پەرلەمانی کوردستان هۆشداری لە پیلانگێڕییەکی نوێ دەدات کە هەنگاوەکانی پێچەوانەی دەستوور دەنرێت.  سالار مەحموود، ئەندامی پێشووی پەرلەمانی کوردستان بە رووداوی گوت، "ئەمە پەیامێکە کە حکومەتی عێراقی نایەوێ بەپێی دەستوور چارەسەری کێشەکانی خۆی بکات لەگەڵ کورد لە کوردستانی عێراق، لەم رووەوە پەیامم بۆ سەرۆکایەتی هەرێم و حکومەت و پەرلەمان هەیە لەگەڵ هێزە سەرەکییەکان، لیژنەیەکی هاوبەش پێکبهێنن بۆ ئەم پرسە نیشتمانی و نەتەوەییانە. "  لە کەرکووک بەپێی دواین رێکاری وەزارەتی ناوخۆی عێراق، دەرگەی واڵاکردووە بۆ هەر کەسێک بیەوێ ناسنامەی لە پارێزگاکانەوە بگوازێتەوە، کورد و تورکمان دژی هەر رێکارێکن سەبارەت بە گواستنەوەی فۆڕمی خۆراک و ناسنامەی کەسانی دەرەوەی پارێزگای کەرکووک.  ئەرشەد ساڵحی، سەرۆکی فراکسیۆنی بەرەی تورکمانی لە پەرلەمانی عێراق باسی لەوە کرد، "رەتیدەکەینەوە وەزارەتی ناوخۆ گەر یەکێک ناسنامەی ٥٧ ـی کەرکووک نەبێ بیانهێنێ لە پارێزگاکانی باشوور و رۆژئاوا و تەنانەت لە پارێزگاکانی باکووریشەوە بیانهێنێتە کەرکووک، بە پێی رێکەوتنی نێوانمان لەگەڵ وەزارەتی ناوخۆ، قەدەخەیە هەر کەسێک ناسنامەی بگوازێتەوە ئەگەر لە سەرژمێری ٥٧ ـی کەرکووک نەبێت. "  جیا لە هەوڵەکانی تەعریب لە چوارچێوەی کێشەی زەوی و زار، بەهۆی بڵاوبوونەوەی ئاوارەکان بەنێو و شاردا و ئاسانکاری بۆیان تاوەکو نیشتەجێبن، زۆرینەیان ئێستا کارتی پشتگیری نیشتەجێبوونی کەرکووکیان هەیە.  مونشەد ساڵح، ئاوارەی شەڕی داعشە و خەڵکی پارێزگای سەڵاحەدینە دەڵێت، "کەسانێک دەیانەوێ بگوازنەوە لە دیالە و سەڵاحەدین و موسڵ و بۆ کەرکووک، ئێمە یەک گەلین و یەک نەتەوەین و شاری کەرکووک شاری برایەتییە. "  حەمید عەزیز، ئاوارەی شەڕی داعشە و خەڵکی پارێزگای دیالەیە ئاماژە بەوە دەکات، "ناسنامەم سامەڕایە، بەڵام کارتی نیشتەجێبوونم دەوروبەری حەمرینە، من کارم لە کەرکووکە، ئەگەر بکرێت من دەمەوێ ناسنامەم بگوازمەوە کەرکووک. "  بەشێک لە ئاوارەکان کە لە کەرکووک نیشتەجێن، دەخوازن بگەڕێنەوە ناوچەکانیان، بەڵام نەڕەخساندنی هەلی گەڕانەوەیان و لە هەندێک ناوچەش رێگری گرووپە چەکدارییەکان وای لێکردوون بە ناچاری مانەوە لە کەرکووک هەڵبژێرن.