خەڵەف محەممەد دەڵێت، ١٥ کەسم ئەنفال تەنها خۆم ماومەتەوە، خۆشم بەو شێوەیە ژیان بەسەر دەبەم، گوندێکی زۆر گەورەیە، بەڵام وردە وردە ماڵەکان چۆڵی دەکەن.   ٤٠ گوندی سنووری گەرمیان لە شارۆچکەکانی شێخ تەوێل، ئاوەسپی، کۆکس و قۆرەتوو تۆری ئاویان بۆ رانەکێشراوە پێشتر زۆربەی ئەو گوندانە سەرچاوەی ئاویان بیر بوو، بەڵام ئێستا بەهۆی وشکەساڵییەوە بیرەکانیان یان شکبوون یان بەکەڵکی خواردنەوە نایەن.   خەریب رەشید، گوندنشینێکە و دەڵێت، "ئاوی خواردنەوەمان نییە ئاژەڵەکان ئاویان نییە، هەر چۆنێک بێت خۆمان ئیدارە دەکەین کەموکورت، بەڵام ئەمانە چیلێدەکەین، چارمان نییە ئەگەر هەوڵێک نەدەن مەگەر بیفرۆشین. "  ژنێکی دانیشتووی گوندەکانی سنووری گەرمیان دەڵێت، "ئاومان قەترەیەک نییە، ئەوەش ئاوی تەنکەرەکەیە خەریکە نامێنیت ١٥ رۆژ جارێک تانکەرێک ئاومان بۆ دێنن، ئەگەر زستان بێت حاڵمان هەر نییە. "   بەڕێوەبەرایەتی ئاوی دەوروبەری گەرمیان وەک رێگەچارە بە تانکەر ئاو بۆ گوندەکان دابین دەکات.   سالار عەزیز، گوتەبێژی ئاوی دەوروبەری گەرمیان باس لەوە دەکات، "دوو ساڵە لەسەر یەک تووشی قەیرانی کەم ئاوی بووینەتەوە، ئێمە لە بەڕێوەبەرایەتی ئاوی دەوروبەری گەرمیان هەوڵی جیددیمان داوە بۆ دابینکردنی تانکەری ئاو دابەشکردنی ئاوی خواردنەوە لە سنوری بەڕێوەبەرایەتییەکەمان. "  دوو ساڵە لە گەرمیان وشکەساڵی رادەگەیێنرێت بەوهۆیەوە جوتیارانی گەرمیان بە بەهای ٣٢ ملیار دینار زیانیان بەردەکەوت. ئەمساڵ مەترسی زیانەکان تەنیا لەسەر کشتوکاڵی ناوچەکە نین، بەڵکو مەترسی لەسەر ئاژەڵداری و چۆڵبوونی دەیان گوند هەیە.