ئەو کوڕەی کە لە ماڵ رۆشتووەتە دەرەوە ناوی ئوسامە موحسین جەبارە و بە رەچەڵەک عەرەبە. ئەمڕۆ یەکشەممە، ١٠ - ٤ - ٢٠٢٢، موهەند موحسین، کە برای ئوسامەیە و خەڵکی بەغدادن بە رووداوی گوت، "براکەم ماوەی مانگێک دەبێت لە تورکیا گەڕاوەتەوە، لەوێ لە پەیمانگە دەیخوێند، بەڵام بەهۆی ئەوەی لە تورکیا بە تەنیا دەژیا و ژیان زۆری بەسەرهێناین، تەندروستیی تێکچوو بوو. "  موهەند موحسین جەبار گوتیشی، "ئوسامە رۆژی دووشەممە ٤ - ٤ - ٢٠٢٢ لەگەڵ ماڵەوەمان رۆشتووە بۆ مۆڵێک، دوای گەڕانەوە کاژێر ١: ٠٠ی دوای نیوەشەو رۆشتووەتە دەرەوە و تاوەکو ئێستا نەگەڕاوەتەوە. "   لەبارەی بارودۆخی تەندروستی گوتی، "ئەو برایەم تووشی خەمۆکی بووە، چەند جارێک بردوومانە بۆ دکتۆر و چارەسەری بۆ نوسراوە، هەموو دەرمانەکانیشی بەکاردەهێنا و بارودۆخی تارادەیەک باشبووەوە، بە باشی دەخەوت و نانی دەخوارد، بەڵام دوای رۆشتنە دەرەوەی نەگەڕاوەتەوە و ئیمە گومان دەکەین تەندروستی دووبارە تێکچووبێتەوە. "  بە گوتەی موهەند، "ئەوان پرسیاریان لە ئاسایش  و پۆلیس کردووە و سەردانی نەخۆشخانەکانیان کردووە بۆ ئەوەی دڵنیاببنەوە لەوەی براکەیان لە جێگەیەک دەستبەسەرکراوە یاخود لە نەخۆشخانەیە، بەڵام هیچ زانیارییان لە بارەیەوە دەست نەکەوتووە، تەنانەت لە کۆمپانیای کۆرەک گوێیان لە دوایین پەیوەندیی گرتووە کە کاژێر ٩: ٤٥ خولەکی شەو لە ماڵەوە قسەی کردووە پێش رۆشتنە دەرەوەی. "  سەبارەت بە خێزانەکەشیان دەڵێت، "هیچ کێشەیەکمان لەگەڵ کەسدا نییە، چونکە ئێمە ماوەیەک رۆشتین بۆ تورکیا و لەو وڵاتە ژیاوین، تەنیا چەند مانگێک دەبێت لە هەولێرین لە گەڕەکی عەدالە نیشتەجێین. "  موهەنەد داوای لە هاونیشتیمانیانی هەرێمی کوردستان کرد  و گوتی: هەر کەسێک لەم ماوەیە یان لە داهاتوو براکەمیان بینیووە پەیوەندی بەم ژمارەیە ٠٧٧٢٤٤٤٤٦١٩ بکەن و ئاگادارمان بکەنەوە.  هاوکات، پۆلیسی هەولێریش ئاگادارینامەیەکی لەبارەی ونبوونی ئەو گەنجە بڵاوکردووەتەوە و رایگەیاندووە، هەرکەس زانیاریی لەبارەیەوە هەبوو، با ئاگاداریان بکاتەوە.