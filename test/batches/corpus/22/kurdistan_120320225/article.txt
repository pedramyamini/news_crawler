شڤان حەداد، بە تۆڕی میدیایی رووداوی گوت، "تاوەکو ئێستا زیاتر لە ٣٥ جۆر چەقۆم بە نەخشی جیاوازەوە دروستکردووە. لەم دواییانە بەرهەماکانم زیاد کردووە. چەندین جۆری چەقۆ و تەوەر دروستدەکەم، دروستکردنی هەر بابەتێکم لانیکەم سێ رۆژی پێویستە، چونکە دروستکردنەکە پێویستی بە چەندین قۆناخی جیا جیا هەیە، دوای تەواوبوونی بە ئامێری تایبەت لەسەر چەقۆکان نەخشێکی تایبەت بەخۆمی لێ دەدەم. "  ئەو گەنجە باس لەوەش دەکات، "دەست پێکردنم بۆ ئەم کارە چەند پەیامێک و ئامانجێکی تێدایە، ئامانجەکەم ئەوەیە کە دەکرێت لەم رێگەیەوە ژینگە بپارێزین و لە داهاتووش پەرە بە کارەکەم بدەم و پرۆژەکەش گەورەتر بکەم، دەمەوێت بەرهەمەکانم وەکو براندێکی کوردی بناسێنم و دەستبکەم بە بازاڕکردنی هەم لەنێوخۆی هەرێمی کوردستان و هەم هەناردەی دەرەوەش بکرێت. تاوەکو ئێستا هیچم لێی نەفرۆشتووە. "  ئەو گەنجە هەڵدەستێت بە کۆکردنەوەی بۆربەرین و پارچەکانی دیکەی ئاسن کە بۆ دروستکردنی چەقۆ گونجاون. ئاماژە بەوەش دەدات، "پەیامم بۆ گەنجان ئەوەیە کە دەتوانن بەشێک لە کاتەکانیان بۆ دروستکردنی کاری دەستی جیاواز بەکاربهێنن و پەرە بە خۆیان بدەن و کاری جیاواز ئەنجامبدەن. "