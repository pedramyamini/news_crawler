کۆمەڵێک مەرج دانراون بۆ بەڕێوەبردنی رێوڕەسمەکان وەکو رێگەنەدان بە هەڵکردنی ئاڵای کوردستان، سروودی نیشتمانی و خوێندنەوەی گوتار و شیعر لەلایەن کەسانێکەوە، کە رێگەپێدراو نین. هەروەها بەڕێوەبەرانی رێوڕەسمەکان ناچار دەکرێن ئاڵای ئێران دابنێن.  رۆژی هەینی لێژنەی باڵای ئەمنیی پارێزگای ئیلام داواکاری چالاکڤانانی مەدەنی شارەکەی بۆ بەڕێوەبردنی رێوڕەسمی نەورۆزی رەتکردبووەوە.  بەپێی زانیارییەکانی تۆڕی میدیایی رووداو، ژمارەیەک چالاکڤانی مەدەنی شاری ئیلام چەند رۆژ بوو داواکارییان پێشکەشکردبوو بۆ بەڕێوەبردنی رێوڕەسمی نەورۆز لەو شارەدا، بەڵام رۆژی پێنجشەممە لە کۆبوونەوەی لێژنەی باڵای ئەمنیی پارێزگای ئیلام، کە لە باڵەخانەی پارێزگاری ئیلام بەڕێوەچوو، داواکارییەکە رەتکراوەتەوە.  ئەو چالاکڤانانە پێشتر رەزامەندی بەڕێوەبەرایەتی کولتوور، قایمقامیەت و دەزگاکانی دیکەی حکومەتیان وەرگرتبوو بۆ بەڕێوەبردنی رێوڕەسمەکە، بەڵام بەشی هەواڵگریی سوپای پاسداران کە بە ئیتلاعاتی سوپا ناسراوە، دژی بەڕێوەبردنی رێوڕەسمەکە بووە و رێگەی نەداوە. ساڵانی پێشتر رێگە دەدرا لە شاری ئیلام رێوڕەسمی تایبەت بە نەورۆز بەڕێوەبچێت.  هەروەها بڕیار بوو دوانیوەڕۆی شەممە لە گوندی سیسێری سەردەشت رێوڕەسمێکی گەورەی نەورۆز بەڕێوەبچێت، بەڵام هێزەکانی سوپای پاسداران چوونەتە ئەو گوندە و رێگەیان نەداوە رێوڕەسمەکە بەڕێوە بچێت.  پێشتر خەڵکی سەردەشت داوایان لە بەڕێوەبەرایەتی کولتوور و قایمقامەتی سەردەشت کردبوو، مۆڵەتیان پێبدەن رێوڕەسمی نەورۆز لە گوندی سیسێر بەڕێوەبچێت، بەڵام بەپێی زانیارییەکان قایمقامیەتی سەردەشت لە ترسی ئەوەی رێوڕەسمەکە ببێتە خۆپیشاندان، مۆڵەتی نەداوە.  بۆ رێگری لە بەڕێوەچوونی رێوڕەسمی نەورۆز، سوپای پاسداران هێزێکی بردووەتە گوندی سیسێر.  بەپێی زانیارییەکان هێڵەکانی ئینتەرنێت و مۆبایلیش لە هەندێ ناوچەی رەبەت خاوکراونەتەوە.  سوپای پاسداران ساڵی رابردووش رێگەی نەدابوو لە گوندی سیسێر رێوڕەسمی نەورۆز بەڕێوەبچێت.  قایمقام و هێزەکانی سوپای پاسداران داوایان کردووە، بۆ ئەوەی رێگە بدەن رێوڕەسمی نەورۆز بەڕێوەبچێت، هەندی مەرج هەیە دەبێت ئەو مەرجانە رەچاو بکرێت.  رۆژی هەینیش بڕیار بوو لە ناوچەی سێرۆی سەربە شاری ورمێ مەراسیمی نەورۆزە بەڕێوەبچێت، مۆڵەتیش وەرگیرابوو و هەموو ئامادەکاریەک کرابوون، بەڵام لەدواکاتەکاندا سوپای پاسداران رێگەی نەدا بەڕێوەبچێت.  حکومەت ئەمساڵ تەنیا لە هۆڵە وەرزشییەکان و لەژێر ئاڵا و یاساکانی کۆماری ئیسلامی، رێگە بە چالاکڤانان دەدات رێوڕەسمەکانی نەورۆز بەڕێوەببەن.