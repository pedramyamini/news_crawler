رەشید دەڵاک، چالاکڤان بە رووداوی گوت، "بەهۆی تەنکەر و بارهەڵگرەکان شەقامەکانی کۆیە تێکچوونە، هەر ئەمەش وایکردووە کە ئێمە بڕیاربدەین هاتووچۆی بازرگانی پەکبخەین. "  دوای هەفتەیەک لە داخستنی رێگەکە دانیشتووانی کۆیە بۆ ماوەیەکی کاتی رێگەکەیان بەڕووی تانکەر و بارهەڵگرەکان کردووەتەوە و چاوەڕوانی بەڵێنەکانن بۆ چارەسەرکردنی کێشەکانیان.  مەریوان حەسەن، مامۆستا باسی لەوە کرد، "ئەگەر دەبینی رێگەکەمان کردووەتەوە بۆ ئەوەی شوفێری بارهەڵگرەکان بەهۆی رەمەزانەوە ماندوونەبن و نەمێننەوە، بەڵام ئەگەر بزانین بەڵێنەکان جێبەجێ ناکەن ئەوا رێگەکە دادەخەین. "  رۆژانە هەزار تانکەر و بارهەڵگر بە شەقامەکانی کۆیەدا هاتووچۆ دەکەن، زۆری هاتووچۆ و نەبوونی رێگەی تایبەت بە بارهەڵگرەکان، بەشێک لە خەڵکی نیگەران کردووە.  دەرباز جەلیزادە، مامۆستای ئایینی ئاماژەی بەوە کرد، "ئەگەر پارەی پترۆ دۆلار بۆ کۆیە خەرجکرابا و پرۆژە تەواونەکراوەکان تەواوکرابان و تونێلی هەیبەت سوڵتان تەواوکرابا کە چەندین جار پارەی بۆ تەرخانکراوە، ئەمە رووینەدەدا. "  ئومێد خۆشناو، پارێزگاری هەولێر بە رووداوی راگەیاند، بۆ هاتن و چوونی تەنکەر و بارهەڵگرەکان گۆڕانکارییان لە رێگەی کۆیەدا کردووە، بە جۆرێک تەنکەر و بارهەڵگرەکان لە کاتی هاتنیان بە بارەوە دەتوانن رێگەی دووکان کۆیە بۆ هەولێر بەکاربێهێنن، لە کاتی گەرانەوەشیان نابێت بە کۆیەدا بگەڕێنەوە، بەڵکو دەبێت رێگەی سماقلوڵی - سلێمانی بەکاربهێنن، هەروەها گوتیشی، لەگەڵ لایەنە پەیوەندیدارەکان گفتوگۆ دەکەن بۆ تەواوکردنی جوتسایدی نێوان هەولێر کۆیە.  بەپێی ئامارەکانی بەڕێوەبەرایەتیی هاتووچۆی کۆیە لە سەرەتای ئەمساڵ تاوەکو ئێستا لە سنووری قەزای کۆیە لە کۆی ٣١ رووداوی هاتووچۆ ٥٩ کەس برینداربوونە و ١١ کەسیش گیانیان لەدەستداوە.