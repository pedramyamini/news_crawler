ئەمڕۆ چوارشەممە، ٦ی نیسانی ٢٠٢٢، بافڵ جەلال تاڵەبانی، لەگەڵ ژمارەیەک لە سەرکردەکانی چوارچێوەی هاوئاهەنگی بە ئامادەبوونی هەریەک لە نووری مالیکی، سەرکردەی هاوپەیمانیی دەوڵەتی یاسا، هادی عامری، سەرکردەی هاوپەیمانیی فەتح، قەیس خەزعەلی، ئەمینداری عەسائیبی ئەهلی حەق کۆبووەوە.  بافڵ تاڵەبانی، هاوسەرۆکی یەکێتیی نیشتمانیی کوردستان لەبارەی کۆبوونەوەکە لە پەڕەی فەیسبووکی خۆی رایگەیاند، "هەردوولا جەختیان لەوە کردەوە کە دەبێت دەستپێشخەرییەکەی چوارچێوەی هاوئاهەنگی بەشێوەیەک دابڕێژرێت کە خزمەت بە پرۆسەی سیاسی لە عێراق بکات و زمانی گفتوگۆ و لێکتێگەیشتنی هاوبەش بهێنێتە ئاراوە لەنێوان هێز و لایەنە سیاسییەکاندا. هاوکات بێت لەگەڵ داواکارییە رەواکانی خەڵک و خزمەت بە بەرژەوەندییە باڵاکان بکات و لەپێناو بونیادنانی داهاتوویەکی ئارام و سەقامگیر بێت. "  لەو کۆبوونەوەیەدا کە دەرباز کۆسرەت رەسووڵ، کارگێڕیی مەکتەبی سیاسیی یەکێتیی نیشتمانی و چەند سەرکردەیەکی دیکەی یەکێتی بەشداربوون دوای ئەوە دێت ماوەیەکە چوارچێوەی هاوئاهەنگی دەستپێشخەرییەکی بۆ گەیشتن بە چارەسەری کێشەی هەڵبژاردنی سەرۆککۆماری رۆژی سێشەممە، ٥ی نیسانی ٢٠٢٢، جەواد ساعدی، سەرکردە لە چوارچێوەی هاوئاهەنگی بە تۆڕی میدیایی رووداوی راگەیاند، "ئەو دەستپێشخەرییەی لایەکانی نێو چوارچێوی هاوئاهەنگی نووسیویانەتەوە و ئامادەیان کردووە چوار ئاڕاستە و تەوەر لەخۆ دەگرێت ئەوانیش یەکخستنی نێو ماڵی شیعە و مافی شیعە، پرسی گەورەترین فراکسیۆن لە پەرلەمانی عێراق، هەڵبژاردنی سەرۆککۆمار، پرسی پێکهێنانی حکومەت و میکانیزمەکەی و وەزارەتەکانی و مافی هەموو لایەنەکان تێیدا".  گوتیشی، "ئەو دەستپێشخەرییە وردەکاریشی هەیە و چەند خاڵێکی دیکە لەو تەوەرانە دروستدەبن کە دەکرێت کاری زیاتر بۆ لێکنزیککردنەوەی لایەنەکان بکات".  رۆژی پێنجشەممە ٣١ ى ئادارى ٢٠٢٢، موقتەدا سەدر، رێبەری رەوتى سەدر ماوەى ٤٠ رۆژی دایە چوارچێوەى هاوئاهەنگى کە بە سێیەکى پەکخەر ناویبردن بۆ پێکهێنانى حکومەتى نوێ بێ بەشداریى رەوتەکەى و رایگەیاند: "داوا لە برایانم لە رەوتی سەدر دەکەم دەست لەو پرسە وەرنەدەن؛ نە بە چاک و نە بە خراپ".  جەواد ساعدی لەو بارەیەوە دەڵێت، "پاش ئەو داواکارییەی سەدر لایەنەکانی نێو چوارچێوەی هاوئاهەنگی کۆبوونەوە لەپێناو ئەوە نا کە هەوڵی پێکهێنانی حکومەتی بدەین، بەڵکو لەپێناو ئەوەی کە لایەنەکان لەیەکتر نزیک بکەینەوە و مافی شیعە لە بەرکەوتەی خۆی لەعێراقی دوای ٢٠٠٣ کە گەورەترین پێکهاتەی کۆمەڵایەتییە بپارێزین، هەربۆیە دەمانەوێت لەڕێگەی دەستپێشخەرییەکەمانەوە لەگەڵ هەموو لایەنەکان لەنێویاندا رەوتی سەدر کۆببینەوە بۆ ئەوەی بگەین بە رێگەچارە و دەربازبوونی ئەم قۆناخە، کە نە چوارچێوەی هاوئاهەنگی بەبێ رەوتی سەدری دەتوانێت ئەو کارە بکات و نە ئەوانیش بە بێ ئێمە".   ٢٦ و ٣٠ ى ئادار پەرلەمانى عێراق نەیتوانى سەرۆککۆمارى نوێ هەڵبژێرێت لەنێو ٤١ بەربژێردا بەهۆى بایکۆتکردنى کۆبوونەوەکە لەلایەن هاوپەیمانیی چوارچێوەى هاوئاهەنگى و چەند فراکسیۆنێکى دیکەوە، کە زیاتر لە سێیەکى تێکڕاى ژمارەى ئەندامانى پەرلەمان پێکدەهێنن.   لەدوای هەڵبژاردنی ١٠ی ئۆکتۆبەری عێراق بۆ خوولی پێنجەمی ئەنجوومەنی نوێنەران، ناکۆکییەکانی سەدر و لایەنە شیعییەکانی دیکە دەرکەوتن و راگەیاندنی ئەنجامی کۆتایی ئەو دوو لایەنە ناکۆکەی کرد بە گژ یەک و تۆمەتبارکردنی یەکتر، لەو کاتەوە موقتەدا سەدر باس لە بێبەشکردنی ئەو لایەنانە یان بەشی زۆیان دەکات کە لەنێو چوارچێوەی هاوئاهەنگی کۆبوونەوەتەوە و بە پشتیوانی گەندەڵکاران ناویان دەهێنێت و بەرگری لە پێکهێنانی حکومەتی زۆرینەی نیشتمانی دەکاتەوە، لەبەرامبەردا، چوارچێوەی هاوئاهەنگی دەیەوێت حکومەتی سازان جارێکی دیکە دروست بکرێتەوە هاوشێوەی حکومەتەکانی دوای ساڵی ٢٠٠٣ی عێراق و هەمووان بەشداربن لە پێکهێنانیدا.