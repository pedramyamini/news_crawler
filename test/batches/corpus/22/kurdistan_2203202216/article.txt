کاوە زوھێر، بەڕێوەبەری بەڕێوەبەرایەتیی رۆشنبیریی و ھونەری ئاکرێ رۆژی سێشەممە ٢٢ - ٠٣ - ٢٠٢٢ بە رووداوی راگەیاند، پۆلیسی ئاکرێ بە ھاوئاھەنگی لەگەڵ ئاسایش، چوار کەسیان دەستگیر کردوون کە تەقەی ھەڕەمەکییان کردووە لە رۆژانی نەورۆز.  بەڕێوەبەرایەتیی رۆشنبیریی و هونەری ئاکرێ ساڵانە سەرپەرشتیی ئاهەنگ و مەراسیمی یادی نەورۆز دەکات لە شارەکە کە هەزاران کەس لەنێوخۆ و دەرەوەی وڵات بەشداریی تێدا دەکەن.  ئەو بەڕێوەبەرەی رۆشنبیریی و هونەریی ئاکرێ باسی لەوە کرد، بە بڕیاری دادوەر دەست بەسەر چەکی تەقەکەرەکان گیراوە و بەپێی یاسای ٤٩٥ لە یاسای سزای ھەموارکراوی عێراق راگیراون.   دەستگیرکردنی ئەو کەسانە لە کاتێکدایە کە پۆلیسی ئاکرێ پێش نەورۆز بە رووداوی راگەیاندبوو، "ھەرکەسێک تەقە بکات یاخود چەک هەڵبگرێت دەستگیر دەکرێت. "