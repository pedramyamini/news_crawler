شەریف رەحیم، جێگری بەڕێوەبەری تەندروستیی چەمچەماڵ، بە تۆڕئ میدیایی رووداوی راگەیاند: "رۆژی شەممە ٩ی نیسانی ٢٠٢٢، دەوروبەری کاژێر ٨: ٠٠ ئێوارە گەنجێک لە ناحیەی شۆرشی سەر بە  قەزای چەمچەماڵ تووشی رووداوی هاتووچۆ بوو و بە سەختی بریندار بوو، بۆیە رەوانەی نەخۆشخانەی سلێمانیمان کرد. "  بە گوتەی جێگری بەڕێوەبەری تەندروستیی چەمچەماڵ: "ئەو گەنجە دوای ئەوەی رەوانەی سلێمانی کراوە لەوێ گیانی لەدەستداوە. " بەگوێرەی زانیارییەکانی رووداو تەرمی گەنجەکە لە دادپزیشکیی سلێمانییە.  لەبارەی ناسنامەی گەنجەکەش، شەریف رەحیم گوتی: "ئەو گەنجە هیچ ناسنامەیەکی پێ نەبووە بۆ ئەوەی بیناسینەوە، تەنانەت مۆبایلەکەشی تەنیا سیمکارتێکی ئەنتەرنێتی تێدا بووە، بۆیە هیچ کەسێک لە کەسوکاری ئاگادار نەکراونەتەوە. "  بۆ ناسینەوەی گەنجەکە، شەریف رەحیم، گوتەبێژی هاتووچۆی چەمچەماڵ گوتی: "پێدەجێت خەڵکی ناحیەی شۆرش بێت، وەک نیشانەیەک بۆ ناسینەوەی تەنیا دەتوانین بڵێین پانتۆڵێکی رەشی لەپێدابووە. "  قایمقامێتی قەزای چەمچەماڵێش لە راگەیێندراوێکدا رایگەیاند: "هەر کەسێک زانیاری لە بارەی گەنجەکەوە هەیە پەیوەندیی بە بەشی فریاکەوتنی خێرای چەمچەماڵەوە بکات. "