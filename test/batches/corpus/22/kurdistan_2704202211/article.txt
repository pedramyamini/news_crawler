خێزانەکە نوانیان نایلۆن و برسێتیش تەنگی پێهەڵچنیوون، باوکی منداڵەکان نڤیشکانە (خاوەن پێداویستیی تایبەتە)، سێ منداڵی هەیە، گەورەکەیان ٨ ساڵ و بچووکەکەشیان ٤ ساڵان. ئەو خێزانە نە خاوەن مووچەن و نە کاسبکارێک لەو ماڵەدا هەیە پارویەک نان پەیدابکات.  دایکی منداڵەکان دەڵێت، "بە خوا دەیان رۆژ لەم ماڵە نان نەبووە بیخۆین و زۆر جار لەتاو برسێتیم، هاوارم بۆ دراوسێکان بردووە تاوەکو نانێکی سادەمان پێبدەن، سێ مانگ دەبێت یەک دینار لەم ماڵەدا نییە. "  ئەو خێزانە خەڵکی ورمێی رۆژهەڵاتی کوردستانن، ماوەی چوار ساڵە ئاوارەی باشووری کوردستان بوون.  بەهزاد، باوکی منداڵەکان ئاماژە بەوە دەکات، "بەهۆی کاری سیاسیمەوە قاچاخ بووم و هاتوومەتە باشووری کوردستان. لێرە هەموو رۆژ دەچمە مەیدانی کرێکاران، بەڵام کە دەبینن من خاوەن پێداویستیی تایبەتم (نڤیشکانم) کەسێک کار بە من نادات. "  منداڵەکان بە ئاواتی دەیان پێداویستیی رۆژانەی ژیان شەو، رۆژ دەکەنەوە.  خێزانەکە دانیشتووی گەڕەکی ئازادیی دیانەن لە ئیدارەی سۆران. یەکێک لە منداڵەکان دەڵێت، "تەنیا جلوبەرگی زستانەم هەیە بۆ قوتابخانە، کاتێک کە وانەشم تەواو دەبێت، منداڵەکان دەچنە فرۆشگەی قوتابخانە و من پارەم پێ نییە هیچ شتێک بکڕم. "