مازن محەممەد، قایمقامی ئاکرێ بە رادیۆی رووداوی راگەیاند: "لە ئاکرێ دوو بەنزینخانە بەنزینی حکومی دابەش دەکەن کە زۆربەی رۆژەکان ٧٠ هەزار لیتر دابەش دەکرێت. ئەوە لە کاتێکدایە ئاکرێ رۆژانە پێویستی بە نزیکەی ٣٠٠ هەزار لیتر بەنزینە. "  لە ئەنجامی گرانبوونی بەنزین رۆژانە لە زۆربەی شار و شارۆچکەکانی هەرێمی کوردستاندا ژمارەیەکی زۆر ئۆتۆمبێل لە سەرەی بەنزینی حکومیدا دەوەستن بۆ ئەوەی بە نرخێکی هەرزانتر بەنزین وەربگرن. ئەوەش وایکردووە شەقامەکان قەرەباڵخ ببن.  مازن محەممەد باسی لەوە کرد، "ئێمە ناتوانین لەسەر ئاستی قەزا بەرنامەیەکی تایبەت بە خۆمان بۆ دابەشکردنی بەنزین دابنێین، چونکە ئێمە سەر بە بەڕێوەبەرایەتیی سووتەمەنیی پارێزگای دهۆکین. ناکرێت من لە ئاکرێ بەرنامەیەک دابنێم، لە رۆڤیاش کە سەر بە قەزای بەردەڕەشە بەرنامەیەکی جیای هەبێت. دەبێت بەرنامەی وا لەسەر ئاستی پارێزگا دابنرێت. "  قایمقامی ئاکرێ باسی لەوە کرد، بەرنامەی ئەوان لە دابەشکردنی بەنزیندا تەنیا رێکخستنی کاروباری رۆژانەیە و هیچ دەسەڵاتێکیشیان نەدراوەتێ کە بەپێی ژمارەی تاک و جووت یان بە کارت دابەشی بکەن.   مازن محەممەد گوتیشی: "داوامان لە بەڕێوەبەرایەتیی بەرهەمە سووتەمەنییەکانی پارێزگای دهۆک کردووە سیستەمێکی دابەشکردن بۆ هەموو پارێزگا دابنێت. "