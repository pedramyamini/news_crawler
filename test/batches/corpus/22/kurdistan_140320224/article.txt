رۆژی دووشەممە ١٤ - ٣ - ٢٠٢٢، عوسمان فەرەج، نوێنەری نانەواخانەکانی سلێمانی بە تۆڕی میدیایی رووداوی گوت، دوێنێ یەکشەممە لەگەڵ چاودێریی بازرگانیی سلێمانی و قایمقامییەتدا کۆبوونەوە، بەڵام کێشەکانیان بۆ چارەسەر نەکردن و بۆیە نرخی نانیان بەرزکردووەتەوە.  عوسمان فەرەج گوتیشی، هەر فەردەیەک ئارد ٢ هەزار و ٥٠٠ دینار گومرگی دەکەوێتەسەر و خۆیشیان رسووماتێکی زۆریان لەسەرە و هەربۆیە نرخی نانیان لە هەشت نان بە هەزار دینارەوە کردووەتە شەش نان بە هەزار دینار.  نوێنەری نانەواخانەکانی سلێمانی ئاماژەی بەوەکرد، لە کۆبوونەوەی دوێنێدا داوایان لێکراوە هەفتەیەک مۆڵەتیان بدەنێ بۆ چارەسەرکردنی کێشەکان؛ عوسمان فەرەج لەو بارەوە گوتی، بە راستی ناتوانن لە فرۆشتنی نان بەو جۆرە بەردەوام بن کە ٨ نان بە هەزار دینار بێت.   هاوکات سۆران عەبدولغەفوور، بەڕێوەبەری چاودێریی بازرگانیی سلێمانی ئەمڕۆ دووشەممە ١٤ - ٣ - ٢٠٢٢ بە تۆڕی میدیایی رووداوی راگەیاند: "لیژنە دەنێرین و هەرکەسێک سەرپێچی بکات و نرخی گرانکرد بێت پسووڵەی سەرپێچی بۆ دەکەین".  سۆران عەبدولغەفوور گوتیشی: "دوێنێ گوتومانە هەفتەیەک مۆڵەت بدەن تاوەکو کێشەکانتان بۆ چارەسەر دەکەین. ئێمە هەر لەسەر هێڵین و هەوڵدەدەین بە زووترین کات کێشەکانیان بۆ چارەسەر بکەین و رێگری لە بەرزبوونەوەی نرخ بکەین".  داخوازی گرانبوونی نان دەگەڕێتەوە بۆ بەرزبوونەوەی زیاتر لە شەش هەزار دینار بۆ نرخی فەردەیەک ئارد؛ نانەواخانەکانی هەموو ناوچەکانی هەرێمی کوردستان هەمان داواکارییان هەیە، بەڵام تاوەکو دوێنێش نرخ گران نەکرابوو.