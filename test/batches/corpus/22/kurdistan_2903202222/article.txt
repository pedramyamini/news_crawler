رۆژی سێشەممە ٢٩ - ٠٣ - ٢٠٢٢ عەبدوڵڵای حاجى مەحموود، وەزیرى کاروبارى شەهیدان و ئەنفالکراوان پێشوازیکرد لە قایمقامى چەمچەماڵ و بەڕێوەبەرى مۆنیۆمێنتى چەمچەماڵ. عادل مەلا ساڵح، گوتەبێژی وەزارەتی کاروبارى شەهیدان و ئەنفالکراوان بە رووداوی راگەیاند، "گفتوگۆ لەبارەی ئامادەکارییەکان بۆ ٣٤ ـەمین ساڵیادى قوربانییانی ئەنفال کراوە و لەڕێگەى وەزارەتەوە پرۆژەیەکى زیاتر لە ٥٠٠ ملیۆن دیناری خەرجکرا بۆ نۆژەنکردنەوەى مۆنیۆمێنت و گۆڕستانى شەهیدانى ئەنفال لە قەزاى چەمچەماڵ. "  گوتەبێژی وەزارەتی کاروبارى شەهیدان و ئەنفالکراوان گوتیشی: "قایمقامی چەمچەماڵ ژمارەیەک پرۆژە و داواکاریی سنووری قەزاکەی خستەڕوو، وەزیری شەهیدان و ئەنفالکراوانیش پشتگیریی داواکارییەکانی کرد و بەڵێنیدا لە یەکشەممەی داهاتوو، لە کۆبوونەوەیەکی تایبەتدا داواکارییەکان بخاتە بەردەم سەرۆکایەتیی ئەنجوومەنی وەزیران".  لەبارەی داواکارییەکانەوە، گوتەبێژی وەزارەتى کاروبارى شەهیدان و ئەنفالکراوان باسی لەوە کرد، چەند داواکارییەکیان هەبوو، لەوانە تەواوکردنی پرۆژە وەستێنراوەکان لە گەرمیان، چاککردنی رێگەوبان و تەواوکردنی پرۆژەی ئاوی چەمچەماڵ.