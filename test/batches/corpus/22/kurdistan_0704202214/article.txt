ئەمڕۆ پێنجشەممە ٧ - ٤ - ٢٠٢٢ بەڕێوەبەرایەتیی کەشناسی و بوومەلەرزەزانیی هەرێمی کوردستان رایگەیاند، بەرزبوونەوەی تۆز و خۆڵ و خێرایی با تاوەکو ئێوارە بەردەوامدەبێت.  لەبارەی پێشبینییەکان بۆ سبەی هەینی لە پارێزگای هەولێر، کەشناسی ئاماژەی بەوەکردووە، ئاسمان لەنێوان هەور و نیمچەهەوردا دەبێت، لەگەڵ چالاکبوونی هەوری برووسکە و تاوەباران لە ناوچە جیاجیاکانی پارێزگاکە، کاریگەریی زیاتر دەبێ لە ناوچە شاخاوییەکان، هەروەها لە دوای نیوەڕۆوە، تۆز و خۆڵ و چالاکبوونی خێرایی با، باشوور و سەنتەری شار دەگرێتەوە و تاوەکو نیوەی شەو کاریگەرییەکەی بەردەوامی دەبێت.