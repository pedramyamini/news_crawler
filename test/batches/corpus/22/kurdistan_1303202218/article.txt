هەرێم کەمال ئاغا، سەرۆکی فراکسیۆنی یەکێتیی نیشتمانیی کوردستان لە پەرلەمانی عێراق بە رادیۆی رووداوی راگەیاند: "تاوەکو ئێستا بۆ رێککەوتن لەسەر بەربژێرێک بۆ پۆستی سەرۆککۆماری عێراق هیچ گفتوگۆیەک لەنێوان یەکێتی و پارتیدا نییە. لە چەند رۆژی داهاتوودا شیعە رێکدەکەون، ئەو کاتە تۆپەکە دەکەوێتەوە نێو ماڵی کورد. "  سەرۆکی فراکسیۆنی یەکێتی گوتیشی: "بریا حیزبە کوردییەکان لە بەغدا شەڕیان لەسەر دۆز و داواکانی خەڵکی کوردستان بکردایە نەک لەسەر پۆست. کورد پێویستی بەوەیە لەنێو ماڵی خۆیدا خۆی رێکبخات و یەکگرتوو و یەکدەنگ بێت. "  باس لەوە دەکرێت کە پێشنیاز کراوە پارتی پۆستی سەرۆککۆماری عێراق وەربگرێت، لە بەرامبەردا یەکێتی هەموو پۆستە وەزارییەکان وەربگرێت. هەرێم کەمال ئاغا گوتی: "ئەو پێشنیازە پێشتریش لەنێوان هەردوو لادا هەبوو. ئەگەر رێکنەکەوتن ئەوا یەکێتی لەسەر بەربژێری خۆی سوور دەبێت. بۆچوونی خۆیشم باشترین شت ئەوەیە کورد بە یەک بەربژێر بڕواتە بەغدا. "  تاوەکو ئێستا شیعەکان لەنێو خۆیاندا لەسەر بەربژێرێک بۆ پۆستی سەرۆکوەزیران رێکنەکەوتوون، بەڵام رەوتی سەدر لای خۆیەوە جەعفەر سەدری بۆ ئەو پۆستە پێشنیاز کردووە.  هەرێم کەمال ئاغا ئاماژەی بەوە کرد: "پێموایە ئەو کەسەی موقتەدا سەدر بۆ پۆستی سەرۆکوەزیران دیاریی کردووە بەختی لە هەموو کەسەکانی دیکە زیاترە و بەشێکی زۆری لایەنەکانیش پێی رازین. "  رۆژی پێنجشەممە ٢٠٢٢/٠٣/١٠ موقتەدا سەدر، رێبەری رەوتی سەدر بە تەلەفۆن قسەی لەگەڵ سەرۆک بارزانی، نووری مالیکی و محەممەد حەلبووسیدا کرد و رەوشی سیاسیی عێراقیان تاوتوێ کرد.  سەرۆکی فراکسیۆنی یەکێتی گوتی: "دوای تەلەفۆنەکانی موقتەدا سەدر بۆ چەند لایەنێکی سیاسی بەستەڵەکی نێوان رەوتی سەدر و چوارچێوەی هاوئاهەنگی توایەوە. هۆکارێکی سەرەکیی ئەوەی کە تاوەکو ئێستا سەرۆککۆمار هەڵنەبژێردراوە ئەوەیە کە شیعەکان لەسەر کەسێک بۆ پۆستی سەرۆکوەزیران رێکنەکەوتوون. "