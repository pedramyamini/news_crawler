بەرەبەیانی ئەمڕۆ بە ١٢ مووشەکی بالیستی هێرشکرایە سەر هەولێر. مەکتەبی سیاسیی پارتی هێرشەکە بە "تووندی ئەو پەلامارە سەرزەنشت و ریسوا" دەکات و بە پەلامارێکی دووژمنکارانە و شکستخواردوو ناوی دەبات.  سوپای پاسدارانی ئێران لە راگەیێندراوێکدا بەرپرسیارێتیی هێرشەکەی لە ئەستۆ گرت و لەبارەی هۆکاری هێرشەکەوە ئاماژەی بەوە دا، "لە ئەنجامی تاوانەکانی ئەمدواییەی رژێمی ساختەی زایۆنی و راگەیاندنی پێشتر بەوەی کە ئەو تاوانانە بێ وەڵام نامێننەوە، شەوی رابردوو ناوەندی ستراتیژیی پیلانگێڕی و ئاژاوەنانەوەی زایۆنیستەکان بە مووشەک بەهێزەکانی سوپای پاسداران کرانە ئامانج".  مەکتەبی سیاسیی پارتی رایگەیاند، چاوەڕوانیمان لە کۆمەڵگەی نێودەوڵەتی و ئەنجوومەنی ئاسایش و سەرجەم وڵاتانی ھاوپەیمان و دۆستە کە ھەڵوێستی روون و راشکاوانەیان رابگەیێنن بەرامبەر ئەو پێشێلکارییەی دەکرێتە سەر سەروەریی ھەرێمی کوردستان و عێراق.  باڵیۆزخانەی ئەمریکا لە عێراق لەو بارەوە رایگەیاند، "رژێمی ئێران بەرپرسیارێتیی هێرشەکەی لە ئەستۆ گرتووە و دەبێت سزای ئەو پێشێلکارییە روونە کە کردیە سەر سەروەریی عێراق و هێرشکردنە سەر ماڵی خەڵکی بێتاوانی سڤیل وەربگرێت".  هەروەها باڵیۆزخانەی ئەڵمانیاش لە عێراق تویتێکی بڵاوکردەوە و تێیدا هاتووە: "پێویستە ئەنجامدەرانی ئەم هێرشە رووبەڕووی لێپێچینەوە بکرێن. هیچ شتێک رەوایەتیی بە جۆرێکی وەهای بەکارهێنانی هێز و تووندوتیژی نادات".  مەکتەبی سیاسیی پارتی رایگەیاند، ئامانجی هێرشەکە "گێرەشێوێنی و ئاژاوەنانەوە و شێواندنی بارودۆخی ئارام و ئاسایش و سەقامگیریی هەرێمی کوردستانە".  لە کۆتایی راگەیێندراوەکەدا، مەکتەبی سیاسیی رایگەیاند، "هاووڵاتییانی دڵسۆز و خۆڕاگری کوردستان دڵنیادەکەینەوە کە شاری هەولێر هەمیشە ئارام و سەقامگیر و ئاوەدانتر دەبێت و، بە ئیرادەی بەھێزی گەلەکەشمان وەکو ھەمیشە دووژمن و ناحەزانمان ریسوا و شەرمەزارتر دەبن. "