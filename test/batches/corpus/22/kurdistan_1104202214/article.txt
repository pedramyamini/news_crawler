رۆژی دووشەممە ١٠ - ٤ - ٢٠٢٢، سلێمان محەممەد، قایمقامی قەزای دەربەندیخان بە تۆڕی میدیایی رووداوی راگەیاند: "لیژنەكانی زێدەڕۆیی سەر بە قایمقامییەت راسپێدراون رێگری لەو ئاژەڵانە بکەن كە ژینگەی شارەكەمانیان ناشیرین كردووە و بەرەڵا دەكرێنە سەر شەقام و نێو پاركەكان؛ لەوچوارچێوەیەدا دوێنێ یەکشەممە دەستبەسەر ٣٤ سەر ئاژەڵدا گیرا".  بۆ ئازادکردنی ئاژەڵەکان، دەبێت بۆ هەر سەرێک خاوەنەکەی ٦٠ هەزار دینار بدات؛ قایمقامی دەربەندیخان گوتی: " ٢٧ سەریان پێبژاردنیان بۆکراوە و ئازادکراون؛ حەوت سەریان ماون و تاوەکو پارەی پێبژاردنەکە نەدەن بەرەڵاناكرێن".  داهاتی ئەو ٢٧ سەر وڵاخەی پێبژاردن بە خاوەنەکانیان دراوە، ملیۆنێک و ٦٢٠ هەزار دینارە و بە گوتەی قایمقام پێبژاردنەکە لەلایەن شارەوانیی دەربەندیخانەوە وەردەگیرێت؛ لەو بڕەپارەیە ١٥ % ی بۆ شارەکە خەرجدەکرێت و ئەوی دیکەی دەگەڕێتەوە بۆ گەنجینەی حکومەتی هەرێمی کوردستان.  قایمقام داوای لە هاونیشتمانییانی دەربەندیخان کرد کە چیدیکە ئاژەڵەكانیان بەرەڵای سەرشەقام و نێو پاركەكان نەكەن و گوتی، هەڵمەتەکەیان بەردەوام دەبێت بۆ دەستبەسەرداگرتنی هەر ئاژەڵێک لە شارەکەدا بەرەڵا بکرێت.