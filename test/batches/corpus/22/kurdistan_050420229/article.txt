رۆژی سێشەممە ٥ ـی نیسانی ٢٠٢٢، عەلی رەشید، سەرۆکی ئەنجوومەنی پارێزگای هەولێر بە رادیۆی رووداوی راگەیاند، "ئەو هەواڵە لە راستییەوە دوورە کە گوایە بازاڕی لەنگەی هەولێر تێکدەدرێت و گرێبەستی دووکاندارەکان نوێ ناکرێتەوە. "  عەلی رەشید ئاماژە بەوەش دەکات، دوای ئەوەی بازاڕی لەنگە سووتا و دووکاندارەکان زیانێکی زۆریان کرد، حکومەتی هەرێمی کوردستان بۆ ئەوەی پاڵپشتییەکیان بکات بەڵێنی دانێ کە ١٠ ساڵ گرێبەستییان بۆ نوێ بکاتەوە و لە سێ ساڵی خۆش بێت، بەڵام دواتر کە نۆژەنکرایەوە و هاتە سەر ئەوەی ئەو بەڵێنە جێبەجێ بکرێت، سەرۆکایەتیی شارەوانیی هەولێر ئەمەی بۆ وەزارەت بەرز کردەوە. وەزارەتیش رەزامەندیی لەسەر هەشت ساڵ نوێکردنەوە و سێ ساڵ لێخۆشبوون داوە.   لە رۆژی یەکشەممە ٢٠٢٢/٠٤/٠٣ سەرۆکایەتیی شارەوانیی هەولێر ئاگادارییەکی بۆ دووکاندارەکانی لەنگە بڵاوکردووەتەوە کە بچن گرێبەستەکە نوێ بکەنەوە بۆ هەشت ساڵ و سێ ساڵی لێخۆشبوون.   سەرۆکی ئەنجوومەنی پارێزگای هەولێر گوتی، "ئێستا دووکاندارەکان بوونەتە دوو بەشەوە. ئەنجوومەنی دووکاندارەکان رەزامەندییان دەربڕیوە. هەر دووکاندارێکیش دەیەوێت گرێبەستەکەی نوێ بکاتەوە دەتوانێت سەردانی شارەوانیی هەولێر بکات. "  عەلی رەشید جەختی لەوە کردەوە، "ئەو قسانە راست نین کە بازاڕەکە دەگوازرێتەوە، ئەگەر بگوازرایەتەوە گرێبەستەکانیان نوێ نەدەکرایەوە. وەزارەتی شارەوانی هیچ پلانێکی لەو شێوەیەی نییە و ئەوانیش وەکو ئەنجوومەنی پارێزگای هەولێر رازی نابن ئەو بازاڕە تێکبدرێت. "  لە هەولێر ئەو هاونیشتمانییانەی لە گەڕەکی ٨ ـی حەسارۆک زەوییان هەیە گلەیی ئەوە دەکەن کە ناتوانن لە زەوییەکانیاندا خانوو بکەنەوە و باس لەوە دەکەن، بەشێکی زۆریان کرێچین.   سەرۆکی ئەنجوومەنی پارێزگای هەولێر لەو بارەیەوە باسی لەوە کرد، "خەڵکێکی زۆر لە گەڕەکی ٨ ـی حەسارۆک داوای ئەوە دەکەن زەوییەکانیان دابەشی دوو بکەن. ئەوەش گوشارێکی زۆرە و گرفتی ئاو و کارەبا و خزمەتگوزارییان بۆ دروست دەکات. هەر کەسێک بیەوێت زەوییەکەی بکات بە خانوو، مۆڵەتی دەدرێتێ، بەڵام کێشەکە ئەوەیە کە داوای هەموو خزمەتگوزارییەکان دەکەن ئینجا مۆڵەتی خانووکردن. "   ئاماژە بەوەش دەکات، "لە هەولێر لە دوای ساڵانی دەیەی ٩٠ ـی سەتەی پێشووەوە هەمیشە خەڵک خانووی کردووە، ئینجا حکومەت لە کوێ خانووی زۆر کراوە لەوێ خزمەتگوزاریی پێشکەش کردووە. پێویستە لە  ٨ ـی حەسارۆکیش خانوو بکرێت، چونکە ١٦ هەزار پارچە زەوین بۆ ئەوەی حکومەت بزانێت لە چ ناوچەیەکی زۆرترین خانووی تێدایە تاوەکو خزمەتگوزاریی بۆ ببات. "   لەبارەی قەرەبووکردنەوەی زیانلێکەوتووانی لافاوەکانی هەولێریشەوە، عەلی رەشید گوتی، ژمارەی بانکیی زیانلێکەوتووانی لافاوەکان گوژمەیەکی باشی بۆ قەرەبووکردنەوەیان تێدایە، بەڵام نازانن پلانی پارێزگا بۆ دابەشکردنی ئەو پارەیە چییە و کەی دابەشی دەکات.