هاوکار سابیر، دانیشتوویەکی هەڵەبجەیە و تەمەنی ٣٧ ساڵە و بەرکەوتوویەکی چەکی کیمیاییە، ئەو بە رادیۆی رووداوی گوت: "بریندارانی چەکی کیمیایی لە دۆخێکی زۆر مەترسیداردان و لەلایەن حکومەتی هەرێمی کوردستانەوە فەرامۆش کراوین. ئێستا من لەژێر ئامێری ئۆکسجیندا قسە دەکەم. "  ئەو بەرکەوتووەی چەکی کیمیایی باسی لەوە کرد، ماوەیەکی زۆرە چاوەڕێی ئەوەن وەزارەتی تەندروستی ئاوڕیان لێ بداتەوە و ئەوانەیان کە پێویستیان بە چاندنی سییەکانە بیانباتە دەرەوەی وڵات و سییان بۆ بچێنن، بەڵام  هیچ ئاوڕێکیان لێ نەدراوەتەوە.  هاوکار سابیر گوتیشی: "من پێویستم بە گۆڕینی سییەکانە. وەک خۆم پێم گوتراوە کە چارەسەرت هەیە، بەڵام لە ئەڵمانیا. ئەم نەشتەرگەرییە لە ئێران دەکرێت، بەڵام ئەوان تەنیا بۆ هاووڵاتی ئێرانی دەکەن. من دوو مانگ جارێک دەچوومە ئێران بۆ لای پزیشک، بەڵام هیچ سوودی نییە، عەلاگەیەک حەب و دەرمانت دەدەنێ و ئەگەر بەردەوام نەچیتەوە بۆ لای پزیشک وەکو خۆتت لێ دێتەوە و هیچ باش نابیت. "   هاوکار، براکانیشی بەرکەوتەی چەکی کیمیایین و بریندارن، بەڵام بە گوتەی خۆی ئەوان دۆخیان لەو باشترە.   چەند ساڵێکە هەڵەبجە نەخۆشخانەی چارەسەری بەرکەوتووانی چەکی کیمیایی بۆ دروست کراوە، بەڵام بریندارەکان لە خزمەتگوزارییەکانی رازی نین. لەو بارەوە ئەو بەرکەوتووەی چەکی کیمیایی باسی لەوە کرد: "سەردانی نەخۆشخانەی بەرکەوتووانی چەکی کیمیاییم کردووە، بەڵام لەلایەن وەزارەتی تەندروستییەوە پشتگوێ خراوە و بەرامبەر ئەم نەخۆشخانەیە کەمتەرخەمە و، پێویستە پسپۆڕی تایبەت و دەرمان و ئامێری تایبەتیان تێدا بێت. ئەگەر بریندارێک پێویستی بە چاندنەوەی چاو هەبێت، لەوێ ناکرێت و دەبێت بچێتە ئێران. "  هاوکار بەپێی ئەو راپۆرتە پزیشکییەی بۆی نووسراوە دەبێت لە ٢٤ کاژێردا ١٧ کاژێر لەژێر ئۆکسجیندا بێت. لە ئێران دەرمانەکانی دەکڕێت و دەڵێت، خزم و کەسوکارەکەی لە ئێرانەوە بۆی دەهێنن و ئەگەر لێرەیش هەبێت، ئەو کوالێتییەی نییە کە لە ئێران هەیە.