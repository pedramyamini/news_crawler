رێککەوتنەکە لە هەشت خاڵ پێکدێت و لە کۆبوونەوەی دوێنێ ٦ ـى نیسانى ٢٠٢٢ ـی نێوان شاندى هەردوو وەزارەت کە لە بەغداى پایتەختی عێراق بەرێوەچووە، لەسەر بنەماى لێکتێگەیشتنى ٣١ ـى ئایارى ٢٠٢١ واژۆیان کردووە.  بەگوێرەى رێککەوتنەکە، بڕیاردراوە لیژنەیەکی هاوبەش لە هەردوولا دروستبکرێت بەسەرپەرشتی بریکارانى وەزارەتی کشتوکاڵی عێراق و هەرێمى کوردستان و راوێژکار و بەڕێوەبەرانی گشتیی هەردوولا بە مەبەستی داڕشتنی رۆژنامەیەکی کشتوکاڵی هاوبەش؛ هەروەها بە مەبەستی پێکهێنانی لیژنەیەکی تایبەت بۆ چارەسەرکردنی کێشەی بەبازاڕکردنی بەروبوومە کشتوکاڵییەکان.  لە چوارچێوەی رێککەوتنەکەدا محەممەد خەفاجی، وەزیرى کشتوکاڵى عێراق بڕیاریداوە کە بڕی بەرهەمهاتوو لە گەنمی جووتیارانی هەرێمی کوردستان لە ناو پلانی وەرگرتنەوە و دەرەوەی پلان وەربگیرێتەوە و داوا لە وەزارەتی بازرگانیی عێراق دەکات کە لەگەڵ کردنەوەی سایلۆکان لە هەرێمی کوردستان، دەستبکات بە وەرگرتنی گەنمی جووتیارانی هەرێمی کوردستان.   یەکێک لە بڕیارەکانى دیکە ئەوەیە کە بەرهەمی کشتوکاڵی هەرێمی کوردستان بە بەرهەمی کشتوکاڵی نێوخۆ دابنرێت بۆ ئەوەی بێ کێشە بەرهەمەکان بۆ ناوچەکانی دیکەی عێراق بنێردرێن؛ هەروەها بڕیاریشدراوە بە ئاسانکاریکردن بۆ بەبازاڕکردنی بەرهەمی نێوخۆی هەرێمی کوردستان، ئەوەش لە رێگەى پڕکردنەوەى فۆرمێکی تایبەت بە پشتڕاستکردنەوە و پشتگیریکردن لەو بەرهەمانە لەلایەن وەزارەتی کشتوکاڵی هەرێمی کوردستان و لەو رێگەیەوە کارئاسانی دەکرێت بۆ هەناردەکردنی بەرهەمی کشتوکاڵی هەرێمی کوردستان بۆ شوێنەکانی دیکەی عێراق.  ئەو رێککەوتنە دوای ئەوە هات کە وەزارەتى کشتوکاڵى عێراق لە ٦ ـى نیساندا بە نووسراوێکى فەرمى لیستى ٥٢ خۆراکى دایە ناوەندى ئۆپەراسیۆنە نیشتمانییەکانی سەر بە نووسینگەى سەرۆکوەزیرانی عێراق بۆ ئەوەى رێگەیان پێنەدەن لە سنوورى هەرێمى کوردستانەوە ببردرێنە شوێنەکانی دیکەی عێراق، بەو ماددانەشەوە کە بەڵگەنامەیەى پێویستیان هەیە کە لە هەرێمى کوردستاندا بەرهەمدەهێندرێن.  بێگەرد تاڵەبانى، وەزیرى کشتوکاڵ و سەرچاوەکانى ئاوى هەرێمى کوردستان ئەمڕۆ پێنجشەممە ٧ - ٤ - ٢٠٢٢ بە تۆڕی میدیایی رووداوى گوت: "رێککەوتنەکە ئەمڕۆ ٧ ـى نیسان واژۆکرا، لەکاتێکدا ئەو بڕیارەى وەزارەتى کشتوکاڵى عێراق بۆ قەدەخەى ئەو ٥٢ ماددەیە لە ٥ ـى نیسان دەرکراوە".