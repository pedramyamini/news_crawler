ئەمڕۆ پێنجشەممە، ٣١ ـی ئاداری ٢٠٢٢، وەزارەتی ئەوقاف و کاروباری ئایینی هەرێمی کوردستان لە بارەی مانگی رەمەزان کە بە گوێرەی پێشبینییەکان رۆژی شەممە ٢ ـی نیسانی ٢٠٢٢ ـە کۆمەڵێک رێنمایی دەرکرد. یەکێک لە رێنماییەکان تایبەتە بە شێوازی دیاریکردنی یەکەم و دوایین رۆژی رەمەزان کە دەڵێت، جگە لە لیژنەی باڵای بینینی مانگی وەزارەتەکە، هیچ کەسێکی دیکە مافی ئەوەی نییە لەو بابەتە قسەدا بکات.   لە رێنوێنییەکانی دیکەدا هاتووە، دەبێت هەموو لایەک بە تەواوی پابەندی ئیمساکییەی ئامادەکراوی وەزارەتی ئەوقاف و کاروباری ئایینیی پەسندکراو لەلایەن ئەنجوومەنی باڵای فەتوای یەکێتیی زانایانی ئایینی ئیسلامی کوردستان بێت؛ هەروەها گوتارەکانی "دوای نوێژی عەسر لە ٢٥ خولەک زیاتر نەبێت بە بەکارهێنانی میکرفۆنی ناوخۆیی مزگەوت و دەبێت تێیاندا مامۆستای مزگەوت تەنیا تیشک بخاتە سەر بابەتە روحی و ئەخلاقی و پەروەردەییەکان".   وەک لە رێنماییەکاندا هاتووە: "جگە لە نوێژی جەژن و وتارەکانی هەیینی، بۆ مەراسیمەکانی دیکە تەنیا سوود لە مایکرۆفۆنی ناوەوەی مزگەوت وەردەگیرێت؛ ماوەی نێوان ئیمساک و بانگدانی بەیانی لە ٥ خولەک تێپەڕ نەکات؛ تەنیا لە ١٠ شەوە کۆتاییەکانی مانگی رەمەزانی پیرۆز دەرگەی مزگەوتەکان کراوە دەبن، ئەوەش تاوەکو نوێژی بەیانی، بەسەرپەرشتی پێش نوێژی مزگەوت".  سەبارەت بە پێشکێشکردنی وتار، لە راگەیێندراوەکەدا هاتووە: "تەنیا پێش نوێژ و وتارخوێن مافی ئەوەیان هەیە مەراسیمە ئاینییەکانی مزگەوت ئەنجامبدەن، بە پێچەوانەوە هیچ کەسێکی دیکە مافی نییە هیچ جۆرە چالاکییەک ئەنجام بدات"، هەروەها هاتووە دەبێت هەموو لایەک "پابەندی تەواو بە فەتوای دیاریکردنی زەکات و بڕی سەرفترە و فیدیە بێت کە لەلایەن ئەنجوومەنی باڵای فەتوای یەکێتیی زانایانەوە دیاری دەکرێت".   ئەوەی کە پەیوەندیی بە رێنماییەکانی دیکەوە هەیە، لە راگەیێندراوەکەدا باس لەوە کراوە: "پێویستە هەموو چێشتخانە و گازینۆ و دووکان و بازاڕ رەچاوی حورمەتی ئەم مانگە پیرۆزە بگرن و هەستی رۆژووەوانان بریندار نەکەن؛ لەم مانگە پیرۆزەدا هەموو جۆرە خواردن و خواردنەوەیەک لە دامودەزگا فەرمییەکان پێشکەش ناکرێت؛ پێویستە گشت کەناڵەکانی راگەیاندن تایبەتمەندیی و پیرۆزی ئەم مانگە لەبەرچاو بگرن و شتێک بڵاونەکەنەوە کە لەگەڵ پیرۆزی و گەورەیی ئەم مانگە نەگونجێت. "  لە راگەیێندراوەکە باس لە  مەراسیمە ئاینییەکان کراوە و تێدا هاتووە: "هەر مەراسیمێکی تایبەت بەم یادە ئەنجام بدرێت، لە گشت پارێزگە و ئیدارە سەربەخۆکان و قەزا و ناحیەکان، پێویستە لە ژێر چاودێری وەزارەتی ئەوقاف یان بەڕێوەبەرایتییەکانی ئەوقاف بێت".