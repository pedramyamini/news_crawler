دارا سێکانیانی، پەرلەمانتاری یەکگرتووی ئیسلامیی کوردستان لە پەرلەمانی عێراق بە رادیۆی رووداوی راگەیاند: "بە داخەوە دوای ئەوەی پارتی و یەکێتی نەگەیشتنە رێککەوتن و هەریەکەیان بە بەربژێرێکی جیا بەشدار بوون، لەبەر ئەوەی هەرێمی کوردستان بەرگەی کەرتبوونی زیاتر ناگرێت کە دەبێتە مایەی ئاڵۆزبوونی قەیرانەکان، ئێمە بە باشمان زانی لەم دۆخەدا بۆ هەڵبژاردنی سەرۆککۆمار بەشداریی دانیشتنی پەرلەمان نەکەین، چونکە پێمان وابوو کە ئەم دانیشتنەی پەرلەمان بۆ هەڵبژاردنی سەرۆککۆمار گرفتەکان زیاتر دەکات. "  پۆستی سەرۆککۆمار کە بەپێی نەریتی سیاسی پشکی کوردە، یەکێتی بە مافی خۆیی دەزانێت و پارتیش لەبەر ئەوەی لە هەرێمی کوردستاندا براوەیە، بە مافی خۆیی دەزانێت، هەر بۆیە هەردوو حیزب بەربژێری جیایان بۆی هەیە و لەسەر ئەو پۆستە نەگەیشتنە رێککەوتن.  پەرلەمانتارەکەی یەکگرتوو گوتی: "ئێمە چەندین جار لە کۆبوونەوە و لێدوانەکانماندا جەختمان لەوە کردووەتەوە کە پێویستە کورد لەم قۆناخە هەستیارەدا بە پاکێج و بەربژێرێکی هاوبەشەوە بچێتە بەغدا، چونکە لەم هەڵبژاردنەی دواییدا نەخشەی سیاسیی عێراق گۆڕاوە و لە حکومەتە یەک بەدوای یەکەکانی عێراقیشدا وەک پێویست مافەکانی کورد نەدراون و کێشەی کەڵەکەبوو لەنێوان حکومەتی ناوەندی و حکومەتی هەرێمی کوردستاندا هەن، ئەگەر کورد پەرتەوازە بێت کاریگەریی لەسەر سەنگی دەبێت. "  ئەوە دووەم جارە سەرۆکایەتیی پەرلەمان وادە بۆ هەڵبژاردنی سەرۆککۆمار دیاری دەکات، بەڵام بەهۆی ناکۆکیی لایەن سیاسییەکانەوە لە پەرلەمان رێژەی یاسایی پەرلەمانتاران ئامادە نابن و هەڵبژاردنەکە دوادەخرێت.  بەپێی نووسراوێک کە پێش دانیشتنەکەی رۆژی شەممە ئاراستەی پەرلەمانیان کردبوو، هەریەکە لە چوارچێوەی هاوئاهەنگی ٨١ کورسی، یەکێتی نیشتمانیی کوردستان ١٨ کورسی، هاوپەیمانی عەزم ١٢ کورسی، ئیشراقەی کانوون ٦ کورسی، یەکگرتووی ئیسلامی کوردستان ٤ کورسی، لەگەڵ چوار پەرلەمانتاری سەربەخۆ و پەرلەمانتارەکەی کۆمەڵی دادگەری بایکۆتی دانیشتنەکەیان کرد.  دارا سێکانیانی باسی لەوە کرد، هیوادارن ئەوە ببێتە وێستگەیەک بۆ ئەوەی لایەنە سیاسییەکان بە تایبەتی کورد، بیر لە جۆرێک هاوئاهەنگی و دانوستاندن بکەنەوە، بۆ ئەوەی لەم دۆخەدا کورد بە پێگەیەکی بەهێزترەوە بچێتە قۆناخی دواتر.  ئەو پەرلەمانتارەی یەکگرتوو ئاماژەی بەوە دا، ئەوان وەک یەکگرتوو هیچ داخوازییەکی تایبەتیان نییە، بەڵکو کار بۆ پێگە و سەنگی کورد دەکەن و دەیانەوێت نەبنە لایەنێک بۆ پەرتەوازەیی و لێکترازانی ماڵی کورد.   دارا سێکانیانی، پەرلەمانتاری فراکسیۆنی یەکگرتوو لە ئەنجوومەنی نوێنەرانی عێراق گوتیشی: "دانیشتنی پەرلەمانیشمان بایکۆت کرد لەبەر ئەوە نەبوو رێککەوتنمان لەگەڵ لایەنێکدا هەبووبێت. ئەگەر وابێت، پێشتریش لە هەڵبژاردنی سەرۆکی پەرلەمان و جێگرەکانیدا بەشداریمان کرد، ئایا دەکرێت بگوترێت ئەوە بە رێککەوتن بووە؟ ناوماڵی کوردی دابەش بووە و ئەمەیش خزمەت بە هەرێمی کوردستان ناکات. "  دارا سێکانیانی باسی لەوەش کرد: "ئێمە نامانەوێت ببینە لایەنگری لایەنێک دژی یەکێکی دیکە. دەمانەوێت ناوماڵی کوردی لەوە زیاتر لێکترازان و پەرتەوازەیی بە خۆیەوە نەبینێت. "