نەبەز عەبدولحەمید، قایمقامی هەولێر بە رادیۆی رووداوی راگەیاند: "ئێمە لە پارکی شانەدەر ئامادەکاریمان کردووە بۆ ئەوەی ئاهەنگێکی گەورە ساز بکەین و ئاگری نەورۆز بکەینەوە. پلانێکی تەناهیی زۆر باش بۆ پاراستنی هاوولاتییان دانراوە. لە ئاهەنگەکەدا هونەرمەندی هەر چوار پارچەی کوردستان و کۆنسوڵ و نوێنەری وڵاتانیش بەشدار دەبن. ئاسانکارییش بۆ گەشتیاران دەکەین و پێشوازییان لێدەکرێت و لیژنەکانمان سەردانی شوێنە گەشتیارییەکان دەکەن. "  مازن محەممەد، قایمقامی ئاکرێ لە باشووری کوردستان بە رادیۆی رووداوی گوت: "نەورۆزی ئەمساڵی ئاکرێ لە ساڵانی دیکە جیاواز دەبێت، چونکە خەڵکێکی زۆر لە ناوەوە و دەرەوەی وڵاتەوە دەیانەوێت بێنە ئاکرێ. ئامادەکاریمان کرووە و ئاگری نەورۆز لەلایەن حەوت کۆمەڵی خۆبەخشەوە لە حەوت شوێنی ئاکرێ ئاگری نەورۆز دەکرێتەوە. یاری ئاگرین هەڵدەکرێن. لە دوو شوێنەوە ئاڵای کوردستان رادەهێڵرێت. پێشبینی دەکەین نزیکەی ١٠٠ هەزار کەس بێنە شارەکەمانەوە. "  هەروەها عەلی رەئووف، بەڕێوەبەری گەشتوگوزاری سلێمانییش گوتی: "ئێمە دەستمان کردووە بە چاودێریکردنی نرخی کرێی شوێنە گەشتیارییەکان. لە بازگەکاندا پێشوازی لە گەشتیاران دەکەین و رێبەریی گەشتیارییان دەدەینێ. پار لە ١٦ی ئادارەوە تاوەکو ٢٥ ـی ئادار ١٢٠ هەزار گەشتیار هاتوونەتە سلێمانی. پێمانوایە ئەمساڵ گەشتیاری زیاتر روو دەکەنە سلێمانی. "  ئەمیر عەلی، بەڕێوەبەری گشتیی رۆشنبیریی دهۆکیش گوتی: "ئەمساڵ ئێمە رێوڕەسم ساز دەکەین، بەڵام زیاتر گرنگی بە پاراستنی هاونیشتمانییان دەدەین. بەرنامەی رێوڕەسمەکانیشمان لە کاژێر ٠٦: ٠٠ ـی ئێوارەوە دەست پێدەکەن و مەشخەڵ لە چیای کیلیا شەدا هەڵدەکرێت کە دەکەوێتە ناوەراستی دهۆکەوە. دوای ئەوەیش چەندین گۆرانیبێژ گۆرانی دەڵێن. دواتر کاربەدەستان گوتار پێشکەش دەکەن. "  کوردانی کوردستانی سوور یان کوردستانی سۆڤیێت سەرباری دابڕین و دوورخستنەوەیان لە کوردانی پارچەکانی دیکە، هێشتا رەگی کوردانەیان نەپچڕاوە و بەردەوام یادی نەورۆز بەرز رادەگرن.  مرازێ جەمال، کوردی ئەرمەنستان بە رادیۆی رووداوی گوت: "ئێمە ساڵانە لە ئەرمەنستان جەژنی نەورۆز پیرۆز دەکەین. کە مانگی ئادار دێت، لە سێ چوارشەممەدا سەری ساڵ پیرۆز دەکەین و ئێمە پێی دەڵێین ' سەری ساڵ '. لەو سێ چوارشەممەیەدا نان دەخۆین. ئەم جەژنگێڕانە بەردەوام دەبێت تاوەکو شەو رۆژ وەک یەکیان لێ دێت و هەریەکەیان دەبێتە ١٢ کاژێر. ئەم جەژنە لای ئێمە ئایینی نییە، بەڵکو جەژنی هەموو گەلانی ئارییە و ئێمەی ئێزدییش ئاریین. "  لە رۆژهەڵاتی کوردستان هاونیشتمانییان ساڵانە لەژێر گوشار و چاودێریی هێزە ئەمنییەکاندا ئاهەنگی نەورۆز ساز دەکەن. ئەمساڵیش کۆمەڵێک رێنمایی دەرکراون کە دەبێت بەپێی ئەو رێنماییانە ئاهەنگی بگێڕن.  حەمید ئەسراری، بەرپرسی تۆڕی رێکخراوە ژینگەییەکانی پارێزگا سنەی رۆژهەڵاتی کوردستان بە رادیۆی رووداوی گوت: "ئێمە لەگەڵ رێکخراوەکانی دیکەدا رێوڕەسمی تایبەت ساز دەکەین و شیعر دەخوێنینەوە و گۆرانی دەڵێین. ئاگری نەورۆز تەنیا لە ناوچە کوردییەکانی ئێراندا هەڵدەکرێت و لە ناوچەکانی دیکەدا نییە. جودایی ئاهەنگەکە رۆژهەڵاتی کوردستان لەگەڵ باشووردا تەنیا ئەوەیە کە ئێمە ئێوارەی ٢١ ـی ئادار ئاگر دەکەینەوە نەک ئێوارەی ٢٠ ـی ئادار. "  موحسین چراغی، لە ئیلامەوە گوتی: "کێشەی ئێمە لە نەورۆزدا لایەنی تەناهییە و لەو لایەنەوە لەسەرمان قورس دەکرێت. لە چەند رۆژی رابردوودا کۆمەڵێک چالاکوانانی ئیلام لەگەڵ بەرپرسانی شارەکەدا کۆبوونەتەوە بۆ ئەوەی ئاهەنگی نەورۆز ساز بکەن، بەڵام بە تووندی رەتیان دراوەتەوە. هەرچەندە ئێمە لەژێر گوشارداین، بەڵام بە درێژایی مێژوو توانیومانە ئەم بۆنەیە بپارێزین و بیهێڵینەوە. "  لە باکووری کوردستان و بە تایبەتی لە ئامەد ئاهەنگی نەورۆز بە ئاهەنگی ملیۆنی بەناوبانگە و لەو رۆژەدا ژمارەیەکی زۆر هاونیشتمانی لە گۆڕەپانەکانی شارەکاندا کۆدەبنەوە و بە گۆرانی و هەڵپەڕکێ خۆشحاڵیی خۆیان دەردەبڕن.  سینان، سەرۆکی گشتیی حیزبی کۆمۆنیستی کوردستان لە باکووری کوردستان گوتی: "نەورۆزی ئەمساڵ زۆر گرنگە. لە باکووری کوردستان نۆ حیزب رێککەوتوون و ئامادەکاری بۆ نەورۆز دەکەن. رێککەوتنەکە ناوی ' خەباتی رێککەوتنی کوردستانی ' ـیەوەیە و هەر حیزبیک لە شارێک گوتاری دەبێت. سەرۆکی هەر نۆ حیزبەکەیش رۆژی ٢١ ـی ئادار پێکەوە لە ئامەد دەبن و گوتاریان دەبێت. "  کوردانی رۆژئاوای کوردستانیش ساڵانە بە جۆشوخرۆشەوە ئاهەنگی نەورۆز ساز دەکەن و ئاگر دەکەنەوە، بەڵام ئەمساڵ دۆخیی ئابووری کاریگەریی لەسەر ئاهەنگەکانی نەورۆز دەبێت، ئەمە وێڕای ئاوارەبوونی ژمارەیەکی زۆری هاونیشتمانی لەو بەشەی کوردستان.  رۆنی محەممەد، نووسەر لە رۆژئاوای کوردستان بە رادیۆی رووداوی گوت: "پێش دەیەی ٨٠ی سەدەی بیستەم دا نەورۆز لەلایەن نووسەران و رۆشنبیرانەوە یادی دەکرایەوە. لە دوای ١٩٨٠ وە لەلایەن حیزبە سیاسییە کوردییەکانەوە یادی دەکرایەوە. نەورۆزی ئەمساڵ لە ئاستی چاوەڕوانیدا نییە و ئامادەکارییەکان وەک پێوسیت نین، چونکە رەوشی سیاسی و ئابووری نالەبارە. لێرە نەورۆز پەیوەستە بە چالاکیی حیزبە سیاسییەکانەوە و هەریەکەیان لایەنگرانی خۆیان دەبەنە شوێنێکی تایبەت و کۆیان دەکەنەوە و بە جیا ئاهەنگ ساز دەکەن. "