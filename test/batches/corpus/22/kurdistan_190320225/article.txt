سەربەست عوسمان، بەڕێوەبەری ئاوی سلێمانی بە تۆڕی میدیایی  رووداوی راگەیاند، داوایان لە گەشتیاران ئەوەیە لە كاتی چوونیان بۆ  سەیرانگەی دووكان بەتایبەت لە رۆژانی نەورۆز مەلە لە ئاوەكەدا نەكەن  و گوتی، "ئەگەر بەهۆی ئەو مەلە كردنەوە خنكان رووبدات، ئێمە  ناچار دەبین بۆ ماوەیەك ئاو بگرینەوە، ئەو كاتە كێشەی كەمئاوی بۆ  نزیكەی ١ ملیۆن ٥٠٠ هەزار هاوبەشی ئاو دروستدەبێت، بۆ ئەوەی ئەوە  روونەدات، داوا دەكەین مەلە نەكرێت".   بەڕێوەبەری ئاوی سلێمانی داوایەكی دیكەی لە گەشتیاران ئەوەیە  پاشماوەی كەلوپەلی سەیرانەكەیان فڕێنەدەنە ئاوی دووكانەوە، چونكە  ئەوەش دەبێتە هۆی پیسبوونی سەرچاوەی ئاوی خواردنەوەی سلێمانی. لەوبارەوە باسی لەوە کرد، "لەبەردەم وێستگەكانی هەڵێنجانی ئاو لە دووكان بەتایبەت لە  وەرزی بەهار، پاشماوەیەکی زۆر  كۆدەبێتەوە، تەنانەت هەندێ جار بەتانی و راخەریش دەخرێتە ئاوەكەوە،  ئەوەش دووبارە دەبێتە كێشە بۆ ئێمە، بۆیە داوا لە گەشتیاران دەكەین  لەئێستاوە ژینگەییانە مامەڵە بكەن و سەرچاوەی ئاوی سلێمانی پیس  نەكەن".   جگە لە ئاوی سەرچنار، دەریاچەی دووكان سەرچاوەی سەرەكیی  دابینكردنی ئاوی خواردنەوەی سلێمانییە.