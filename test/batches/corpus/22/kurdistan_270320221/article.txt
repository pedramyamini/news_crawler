ئەمڕۆ یەکشەممە، ٢٧ی ئاداری ٢٠٢٢، ئەحمەد سلێمان، بەڕێوەبەری ناحیەی گردەسێنی سەر بە قەزای ئاکرێ لەبارەی هێرشکردنە سەر گۆڕستانێکی کۆنی شارۆچکەکە، کە تایبەتە بە بنەماڵەی جیهانگیرائاغای هەرکی بە رووداوی گوت: "ئەو گۆڕستانە تایبەتە بە ماڵی ئاغایەکی هەرکی، کە رۆژی هەینی، کەسانێکی نەناسراو شوورای گۆڕستانەکەیان رووخاندووە و تاوەکو ئێستا دیار نییە کێ ئەو کارەی کردووە. "  لە بارەی تێکدانی گۆڕەکانی ناو گۆڕستانەکە بەڕێوەبەری ناحیەکە گوتی: "بەهیچ شێوەیەک هیچ گۆڕێک تێکنەدراوە، تەنیا گۆڕستانەکە شێوێندراوە داوامان لە بنەماڵەکە کردووە سکاڵا تۆمار بکەن بۆ ئەوەی لێکوڵینەوە لە بابەتەکە بکرێت و هەر کەسێک ئەو کارەی کردبێت سزای خۆی وەربگرێت. "  بەگوتەی بەڕێوەبەری ناحیەی گردەسێن، ئەو بنەماڵەیە گومان لە چەند کەسێک دەکەن، کە رەنگە هەر لە نێو بنەماڵەی خۆیان بێت، ئەگینا هیچ مەرامێکی سیاسی بە دواوە نییە.  بەڵام ئەرکان عەزیز، کە ئەندامی ئەو بنەماڵەیە گۆڕستانەکەیان شێوێندراوە، بە رووداوی گوت: "گومان لە هیچ کەسێک ناکەین، ئەمڕۆ سکاڵا تۆمار دەکەین".  ئەرکان عەزیز، کە راوێژکارە لە دەستەی مافی مرۆڤی هەرێمی کوردستان داوا لە حکومەتی هەرێمی کوردستان دەکات لێژنەیەکی لێکۆڵینەوە پێکبهێنێت، نۆ ئەوەی بزانن کێ ئەو کارەی کردووە.