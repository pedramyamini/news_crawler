ئەمڕۆ چوارشه‌ممه ٩ی ئاداری ٢٠٢٢ مەسرور بارزانى، سه‌رۆكوەزیرانى هه‌رێمى كوردستان، پێشوازیى له ماتيو توله‌ر، باڵيۆزى ئه‌مريكا لە عێراق و شاندی یاوەری کرد کە لە جۆن برێنان، فه‌رمانده‌ى هێزه‌كانى هاوپه‌يمانان له عێراق و سووريا، جێنيفه‌ر گاڤيتۆ، جێگری ياريدەدەرى وه‌زيرى ده‌ره‌وه بۆ كاروبارى عێراق و ئێران، ئيتان گۆڵدريچ، جێگری ياريدەده‌رى وه‌زيرى ده‌ره‌وه بۆ كاروبارى رۆژهەڵاتی نزیک و وڵاتانی سووريا، لوبنان و ئوردن، رۆبەرت پاڵادینۆ، كۆنسولى گشتيى ئه‌مريكا له هه‌ولێر و ژماره‌يه‌ك له به‌رپرسی دیکەی پێکهاتبوو.   بەپێی راگەیێندراوی سەرۆکایەتیی حکومەتی هەرێمی کوردستان، له كۆبوونه‌وه‌کەدا، دوايين گۆڕانکاری و پێشهاته‌كانى پرۆسه‌ى سياسیى عێراق و بارودۆخى سووریا و ناوچەکە تاوتوێ کراوە.   لە کۆبوونەوەکەدا مەسرور بارزانی جەختی لە مافە دەستوورییەکانی هەرێمی کوردستان کردووەتەوە و ئاماژەی بەوە داوە کە بڕیارەکەی دادگەی فیدراڵیی عێراق، "پێشێلکردنی" مافە دەستوورییەکانی هەرێمی کوردستانە و خزمەت بە بەرژوەندیی هاووڵاتییان و سەقامیگری و ئارامی و ئاسایشی عێراق ناکات. سەرۆکی حکومەت، ئامادەیی هەرێمی کوردستانی بۆ چارەسەرکردنی کێشەکان لە رێگەی دانوستاندن و لەسەر بنەمای دەستوور دەربڕی.  هەر بەپێی راگەیێندراوەکە، شاندی ئەمریکی پشتیوانیی خۆیان بۆ بەردەوامی سەقامگیریی ئابووری و سیاسیی هەرێمی کوردستان دووپات کردەوە. هەرەوەها هەڕەشە و مەترسییەکانی "تیرۆریستانی داعش" و گرنگیی بەردەوامبوونی پشتگیریکردنی پێشمەرگە، تەوەرێکی دیکەی گفتوگۆکانی كۆبوونەوەکە بوون.  کۆبوونەوەی سەرۆکوەزیرانی هەرێمی کوردستان و شاندێکی ئەمریکی. وێنە: سەرۆکایەتیی حکومەتی هەرێمی کوردستان