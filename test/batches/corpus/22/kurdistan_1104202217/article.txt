شەوی رابردوو ڤیدیۆی چەند گەنجێک لە تۆڕەکۆمەڵایەتییەکان بڵاوکرایەوە کە تێیدا پردێکی تێکچوو پێشاندەدەن کە گوایە پردى چەممەیە لەسەر رووبارى خازر کە هەردوو پارێزگای دهۆک و هەولێر پێکەوە دەبەستێت.  خەدیجە محەممەد، بەڕێوەبەرى رێگەوبانى دهۆک بە تۆڕی میدیایی رووداوی راگەیاند، ئەو پردەی لە ڤیدیۆکە دەردەکەوێت، پردی چەممە نییە، ئەو پردەش بەتەواوی نەڕووخاوە، بەڵکو تێکچوونى جۆینێکە لەنێوان دوو ئاسندا، ئەوەش رووداوێکی ئاساییە و هەر دوو بۆ سێ ساڵ جارێك روودەدات.  بڕیارە لە ماوەی نزیکەی هەفتەیەکدا پردەکە چاکبکرێتەوە. بەڕێوەبەرى رێگەوبانى دهۆک رایگەیاند، "ئەو پردە سێ ساڵە لەلایەن کۆمپانیای کاڤین گرووپ دروستکراوە، بە سوپاسەوە هەر کۆمپانیاکە لەسەر ئەرکى خۆیان چاکی دەکەنەوە. "   لە ماوەی ئەو هەفتەیەدا شوفێران دەتوانن لەو شوێنە بە درێژایى پێنج کیلۆمەتر لابدەن و لە جادەى کۆنی سەنتەرى ناحیەی رووڤیا هاتووچۆ بکەن.