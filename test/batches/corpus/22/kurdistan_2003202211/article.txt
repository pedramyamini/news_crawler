رۆژی یەکشەممە ٢٠ی ئادار، سەرکەوت ئەحمەد، گوتەبێژی پۆلیسی پارێزگای سلێمانی، بە تۆڕی میدیایی رووداوی راگەیاند، شەوی رابردوو دوای رووداوەکە لێکۆڵینەوەیان دەستپێکردووە و ناوی دوو کەسیان ئاشکرا کردووە، کە لە رووداوەکەدا بەشداربوون و کارمەندی پاراستنی یانەکە بوون.  سەرکەوت ئەحمەد دەڵێت، یەکێک لە تۆمەتبارەکانیان دەستگیرکردووە و دادەر گوتەی لێوەرگرتووە و دانی بەوەداناوە، کە "شەڕیان کردووە و تەقەی کردووە". هەروەها پۆلیس  دەستی بەسەر ئەو چەکەدا گرتووە کە تەقەی پێکراوە، لەگەڵ دوو ئۆتۆمبێل، کە هەردوو تۆمەتبارەکە پێی هەڵهاتوون.  لێکۆڵینەوە لە رووداوەکە بەردەوامە، گوتەبێژی پۆلیسی سلێمانی ئاماژەی بەوەشکرد، کە سەرەداویان دەستکەوتووە و لە داهاتوویەکی نزیکدا تۆمەتبارەکەی دیکە دەستگیردەکەن.  کاژێر ٢٣: ٠٠ی شەوی رابردوو لە شەقامی بازنەیی مەلیک مەحمود (شەست مەتری) رووداوێکی تەقەکردن لە یانەیەکی شەوانە روویدا، سامان نادر، بەڕێوەبەری فریاکەوتنی خێرای سلێمانی بە تۆڕی میدیایی رووداوی گوت، کوژراوێک و سێ بریندار گەیێندراونەتە نەخۆشخانە و ئەوەی کوژراوە "پلەداری هێزە ئەمنییەکانە".  هەروەها هۆرڤان رەفعەت، پەیامنێری رووداو چووە شوێنی رووداوەکە و لەبارەی هۆکاری شەڕەکەوە گوتی، بەپێی ئەو زانیارییانەی دەستی کەوتووە چەند ئەفسەرێک ویستوویانە بچنە نێو یانە شەوانەکەوە، بەڵام پاسەوانەکان نەیانهێشتووە، لە ئەنجامدا شەڕ لەنێوانیان دروستبووە و ئەفسەرێک کوژراوە و سێ کەسی دیکەش بریندار بوون کە ئەوانیش ئەفسەرن.