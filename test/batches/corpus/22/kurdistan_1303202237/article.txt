ئەمڕۆ یەکشەممە ١٣ی ئاداری ٢٠٢٢، بەشی فریاگوزاری خێرای سلێمانی مانیان لە کارکردن گرت. سامان نادر، بەڕێوەبەری سەنتەری فریاکەوتنی خێرای سلێمانی" ١٢٢ " لەو بارەوە بە تۆڕی میدیایی رووداوی راگەیاند، جگە لەو دۆخانەی کە زۆر کتوپر و مەترسیدارن، بۆ هیچ رووداوێکی دیکە ئەمبۆڵانس دەرناکەن، "بۆ حاڵەتە کتوپڕەکانیش تاوەکو رۆژی دووشەممە ١٤ی ئاداری ٢٠٢٢، دەتوانین بە هانای نەخۆشەکانەوە بچین".  بە گوتەی سامان نادر، لەو کاتەوەی لە تەندروستی کاری کردووە، نەبوونی لەو شێوەی نەبینیوە، ئەو دەڵێت "لە هەموو جیهان ئەگەر حکومەتیش بڕووخێت، نابێ ئەمبۆڵانس لە کارەکانی بوەستێت، بەڵام هیچ چارەسەرێکی دیکەمان لە بەردەست نەماوە. "   تاوەکو ئێستا کارمەندانی ئێشکگری تایبەت بە نەخۆشیی کۆرۆنا، مووچەی سێ مانگیان وەرنەگرتووە، سامان نادر دەڵێت، "حکومەت نزیکە ٣٠ ملیۆن دینار قەرزاری کارمەندانی ئێشکگرە، بەڕێوەبەرایەتیی تەندروستیی سلێمانیش ٣٢٠ ملیۆن دینار قەرزاری بەنزینخانەکانە لە بەرامبەر دابینکردنی سووتەمەنی بۆ ئۆتۆمبێل و ئەمبۆڵانسەکان. "  هاوژین عوسمان، سەرۆکی سەندیکای کارمەندانی تەندروستیی سلێمانی، بە رووداوی راگەیاند، تەندروستیی سلێمانی مانگانە ٨٠ ملیۆن دیناری بۆ بەنزین بۆ تەرخانکراوە، بەڵام ئێستا بەهۆی بەرزبوونەوەی نرخی بەنزین زیاتری دەوێت، ئێستا ٨٠ ملیۆنەکەش دیار نییە. بە گوتەی ئەو "ئەگەر گرفتی تەندروستی سلێمانی چارەسەر نەکرێت، دەبێ شکستی تەندروستی رابگەیێندڕێت".   تاوەکو ئێستا لە سلێمانی کۆمپانیاکانی دابینکردنی دەرمان مانیانگرتووە و دەرمان بۆ نەخۆشخانەکانی ئەو شارە دابین ناکەن، سەرۆکی سەندیکای کارمەندانی تەندروستیی سلێمانی دەڵێت، "زۆربەی دەرمانەکان کەمبوونەتەوە تاوەکو نەورۆز دەتوانرێت بەکاربهێنرێن، بەشێک لە دەرمانە پێویستەکانی وەک بەنج و دەرمانی دەروونی لە نەخۆشخانەکانی سلێمانی نەماون. "  کێشەی نەبوونی پارە لە بانکەکان گرفتی بۆ ئەو شاری سلێمانی دروستکردووە، ئێستا بەهۆی نەبوونی پارەی سووتەمەنی بۆ ئەمبۆڵانسەکانی ئەو شارە دابین ناکرێت و ئەوانیش کارەکانیان راگرتووە، کۆمپانیاکانی دابینکردنی دەرمانیش بەهۆی خەرج نەکردنی شایستە داراییەکانیان دەرمان بۆ نەخۆشخانەکانی ئەو شارە دابین ناکەن ئەوەش گرفتی کەمبوونەوەی دەرمانی لە نەخۆشخانەکان دروستکردووە.   تەنیا لە سلێمانی گرفتی کەمبوونەوەی دەرمان نییە، بەڵکو هەر ئەمڕۆ، د. سیروان محەممەد، بەرێوەبەری تەندروستیی گەرمیانیش باسی لەوەکرد، زیاتر لە سێ مانگە هیچ بڕە دەرمانێک و پێداویستیی پزیشکییان نەکڕیوە و "ئەگەر دۆخەکە بەو شێوەیە بەردەوام بێت، رەنگە ناچار بن داوا لە نەخۆشەکان بکەن، خۆیان کەرستەی نەشتەرگەریی لەگەڵ خۆیان بهێنن".  تەندروستیی گەرمیان لە مانگی ١١ی پارەوە هیچ بڕە دەرمانێک و پێداویستییەکی پزیشکییان نەکڕیوە، مانگی ١٢ی ٢٠٢١ هۆشدارییان لە نەمانی دەرمان دابوو، بەڵام گرفتەکانیان چارەسەر نەکراون بەڕێوەبەری تەندروستیی گەرمیانیش دەڵێت، " ٦٧ جۆر دەرمانی درێژخایەنیان نەماوە و پێدوایستییەکانی تاقیگەشیان خەریکە تەواو دەبن".