رۆژی ٠٤/٠٤ی هەموو ساڵێک رۆژی جیهانیی هۆشیارییە بەرامبەر بە مین و تەقەمەنی. دەزگای گشتیی کاروباری مین لە هەرێمی کوردستان لەو رۆژەدا هەندێک چالاکیی هۆشیاری سازدەکات تاوەکو هاونیشتمانییان لە مەترسییەکانی مین و تەقەمەنی ئاگادار بکەنەوە.  جەبار مستەفا، سەرۆکی دەزگای گشتیی کاروباری مین لە هەرێمی کوردستان بە رادیۆی رووداوی راگەیاند: "مێژووی پاشماوەی مین لە هەرێمی کوردستان بۆ ساڵانی دەیەی ٦٠ ـی سەدەی پێشوو دەگەڕێتەوە. ٧٧٦ کیلۆمەتر دووجا خاکی هەرێمی کوردستان بە مین و پاشماوەی جەنگی پیس کراوە. "  سەرۆکی دەزگای گشتیی کاروباری مین ئاماژەی بەوە دا، رەوتی پاککردنەوەی زەوی لە مین رەوتێکی قورسە و بە قورسی بەڕێوە دەچێت. لە دوای ساڵی ١٩٩٢ و دامەزراندنی حکومەتی کوردی توانراوە بە هاوکاریی رێکخراوە بیانییەکان زەوییەکی زۆر پاک بکرێتەوە و لە سەرانسەری هەرێمی کوردستاندا تەنیا ٢٥٥ کیلۆمەتر دووجا زەویی پیسبوو بە مین و تەقەمەنی ماوە.  مین لە هەرێمی کوردستان تەنیا هی شەڕی ئێران - عێراق نییە، بەڵکو هی حکومەتە یەک - لەدوای - یەکەکانی عێراقە دژ بە بزووتنەوەی رزگاریخوازی کوردستان و پێشمەرگە دایانناون.   هەروەها تیرۆریستانی داعشیش تا رادەیەک خاکی کوردستانیان لە ناوچەکانی دەرەوەی کارگێڕیی حکومەتی هەرێمی کوردستان لە شنگال و کەرکووک و گوڵاڵە بە مین پیس کردووە.  جەبار مستەفا گوتی: "ئەو رووبەرانەی پاک نەکراونەتەوە بریتین لە زاوێتە، ئامێدی، زاخۆ و چەمانکێ لە پارێزگای دهۆک و؛ لە پارێزگای هەولێریش لە شەقلاوەوە تاوەکو چیای سەفین و حاجی ئۆمەران بە شیوەی جیاجیا مینی زۆر هەیە و؛ لە سلێمانییش زۆر شوێن پاشماوەی مین و جەنگییان تێدایە بە تایبەتی لە پێنجوێن، گەرمیان؛ لە هەڵەبجەیش هەیە. "  بەپێی ئاماری دەزگای گشتیی کاروباری مین لە هەرێمی کوردستان، لە هەرێمی کوردستاندا ٦٠ % ـی پاشماوەی مین و تەقەمەنیی دەکەوێتە پارێزگای سلێمانی.   رێکخراوی یوئێنماسی سەر بە نەتەوە یەکگرتووەکان کە لە هەولێر لە بواری هۆشیاریی میندا کار دەکەن و هاوکاریی دەزگای گشتیی کاروباری مین دەکەن.  جەبار مستەفا گوتی: "لە سلێمانی، دهۆک، کەلار و سۆران قوتابخانەی تایبەت بە فێرکاریی هەڵگرتنەوەی مینمان هەیە. "  بەپێی ئاماری دەزگای گشتیی مین، تاوەکو ئێستا لە هەرێمی کوردستاندا ١٣ هەزار و ٥٠٥ کەس مینیان پێدا تەقیوەتەوە کە بەشێکیان مردوون و بەشێکیشیان بریندار و کەمئەندام بوون.