کارگەکە لە ناوچەی پیشەسازیی تانجەڕۆی سلێمانییە، بەهۆی تێکەڵکبوونی پاشماوەی تەقەمەنی تەقییەوە و لە ئەنجامدا ١٣ کرێکاری کارگەکە برینداربوون، دوو لەوانە بە سووتاوی بران بۆ نەخۆشخانەی سووتاوی و یەکێکی دیکەش قاچێکی پەڕیووە.  عیسا حەمەد، ئاوارەی دوای هاتنی داعشە و خەڵکی پارێزگای دیالەیە، ماڵەکەی ئەو یەک لە نزیکەکانی دەوری کارگەکەیە و باسی ساتەوەختی تەقینەوەکە دەکات و دەڵێت، "تەقینەوە بوو، ئەمناوەی لەراندەوە، عەرزەکەی هەژاند، بوو بە دووکەڵ و ئاگر، دواتر ئاگرکوژێنەوە و پۆلیس و ئەمبوڵانس هاتن. "  تانجەڕۆ سێ کارگەی توانەوەی ئاسنی بەکارهاتووی لێیە، رۆژانە توانای توانەوەی ١٥٠ تۆن ئاسنی شکاویان هەیە، دوو کارگە قاڵب بۆ شیش دروستدەکەن، ئەوی دیکە بۆ شێلمان و ئینگلاینی گەورە.  کارگەکە ساڵی پاریش هەمان تەقینەوەی بەخۆیەوە دی، بە گوتەی گوتەبێژی پۆلیس، ئەمساڵ دۆسیەی لێکۆڵینەوەیان بۆ کردووەتەوە، ئەگەر سەلمێنرا کەمتەرخەم بووە، لێکۆڵینەوەی لەگەڵدا دەکرێت.