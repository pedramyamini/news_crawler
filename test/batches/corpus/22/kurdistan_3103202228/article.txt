دەستەی وەبەرهێنان کە پشکی کورد بوو، چوار ساڵە بە کەسێکی عەرەب دراوە و مانگێکە ئەو کەسە دەستی لە پۆستەکەی هەڵگرتووە و کەسێکی کورد لە شوێنەکەی دانراوە، بەڵام راکان سەعید، پارێزگاری بە وەکالەتی کەرکووک بە گۆڕنکارییەکەی زانی و کوردەکەی لەسەر پۆستەکەی لادا و بۆ عەرەبەکەی گەڕاندەوە.  جاڕوڵلا حەمە، سەرۆکی دەستەی وەبەرهێنانی کەرکووک بە تۆڕی میدیایی رووداوی گوت، "پێم باشبوو دەستبەرداری پۆستەکەم ببم، چونکە دۆخەکەم هی ئەوە نییە کە بەردەوام بم لەم دۆخە، رێکەوتن کرا کە بەڕێز ستار لەنێو دەستەکە ببێ بە سەرۆک بە شێوەی کاتی، لەسەر ئەم بنەمایە بڕیاریدا دۆخەکە بگەڕێنێتەوە بەوپێیەی من جێگری سەرۆک بووم، لەڕووی یاساییەوە گونجاندیان بگەڕێمەوە. "  پۆستی سەرۆکی زانکۆی کەرکووکیش پشکی کورد بوو، سێ مانگە بە کەسێکی تورکمان دراوە، ئەوە لە کاتێکدایە کورد دوو بەربژێری بۆ ئەو پۆستە هەبووە و یەکێکیان بڕیاری دەستبەکاربوونی سەرۆکوەزیرانی عێراقیشی هەبووە.  فەرهاد عەزیز، راگری کۆلێژی پەروەردەی کەرکووک باس لەوە دەکات، "من بەربژێری فەرمیی بووم بۆ پۆستی سەرۆکی زانکۆی کەرکووک و رەزامەندی سەرۆکی ئەنجوومەنی وەزیرانی عێراقم هەبوو بۆ ئەو پۆستە، بەڵام وادیار ئەم پۆستەش دەبێتە قوربانیی ململانێی سیاسی. "  بەپێی هەڵبژاردنی ٢٠٠٥ ـی ئەنجوومەنی پارێزگای کەرکووک، کورد زۆرینەی ئەنجوومەنەکە پێکدەهێنێت، بەڵام ئێستا لەڕووی ئیداریی و ئەمنییەوە کەمترین پۆستی لە پارێزگاکە هەیە.   نەجوە حەمید، ئەندامی ئەنجوومەنی نوێنەرانی عێراق بە رووداوی گوت، "ئاگادارم کە لە کەرکووک چەندین گۆڕانکاری دەکرێ لە ئیدارەی کەرکووک، ئێمە ئێستا ناچینە ناو ئەو بابەتە، چونکە چاوەڕێی هەڵبژاردنی سەرۆککۆمارین، بەڵام کە کاتی خۆی هات ئێمە قبوڵی ئەو بابەتە ناکەین و هەر پێکهاتەیەک و بەپێی پێوەری خۆی مافی پێدەدەین. "  ئیدارەی کەرکووک لەژێر ناوی جێبەجێکردنی پرۆژەی دابەشکردنی پۆستەکان بەڕێژەی % ٣٢ بەسەر پێکهاتەکان، ئەو گۆڕانکارییانە ئەنجامدەدات و بەردەوامی هەیە.