دوای ئەوەی ئەنجوومەنی نوێنەرانی عێراق رێککەوتی ٢٦ ـی ئەم مانگەی دیاریکرد بۆ هەڵبژاردنی سەرۆککۆمار، بافڵ تاڵەبانى، هاوسەرۆکی یەکێتیی نیشتمانیى کوردستان رایگەیاند، "هێشتا درەنگ نییە و دەتوانین ناکۆکییەکان وەلابنێین و پێکەوە یەک بەربژێر بۆ سەرۆکایەتی کۆمار پێشکێش بکەین. "  فراکسیۆنی پارتی دیموکراتی کوردستان لە پەرلەمانی عێراق رایەکی دیکەی هەیە. ڤیان سەبری، سەرۆکی فراکسیۆنی پارتی لە پەرلەمانی عێراق دەڵێت، "بەربژێری ئێمە رێبەر ئەحمەدە، وە هەر ئەویش دەبێت، بەلای ئێمەوە پۆست گرنگ نییە، ئێمە ئایدیای خۆمان هەیە. چەندی ساڵە هەر باس لەوە دەکرێت ئەم پۆستە تەشریفاتی و پرۆتۆکۆڵییە و هیچ گرنگییەکی نییە، بەڵام ئێمە بە پێچەوانەوە سەیری ئەو پۆستە دەکەین. "  هاوکات سۆزان مەنسوور، گوتەبێژى فراکسیۆنى یەکێتى نیشتیمانیی کوردستان لە پەرلەمانی عێراق بە رووداوى راگەیاند، هیچ شتێک لەبارەی گۆڕینی بەربژێری یەکێتی بۆ پۆستی سەرۆککۆمار نەهاتووەتە ئاراوە، تاوەکو ئێستاش چوارچێوەى هاوئاهەنگیی شیعە نەیگوتووە دەنگ بەکام بەربژێر دەدات، "چونکە چوارچێوە پێی باشە ئێمەی کورد لە نێوان خۆماندا رێکبکەوین. "  کاروان یاروەیس، ئەندامی فراکسیۆنی یەکێتی لە پەرلەمانی عێراق باسی لەوە کرد، "سەبارەت بە نزیکبوونەوە یاخود گفتوگۆی یەکێتی و پارتی بۆ چارەسەر کردنی پۆستی سەرۆککۆمار بۆ ئەوەی بەیەک بەربژێر بچنە نێو پڕۆسەکەوە، بەڵام تاوەکو ئێستا هیچ دەستپێشخەرییەکی ئەوتۆ نییە کە بتوانین ئومێدی لەسەر بچنین. "  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.  غازی فەیسەڵ بەڕێوەبەری ناوەندی عێراقی بۆ لێکۆڵینەوەی ستراتیژی ئاماژەی بەوە کرد، "لە بەرژەوەندی هیچ لایەنێکدا نییە پرۆسەی سیاسی و هەڵبژاردنی سەرۆککۆمار و سەرۆکوەزیران پەکبخەن".  ئەوە لە کاتێکدایە چوارچێوەی هاوئاهەنگی کە لە هاوپەیمانیی دەوڵەتی یاسا و هاوپەیمانی فەتح، باڵی سیاسی گرووپەکانی حەشدی شەعبی و چەند لایەنێکی دیکە پێکهاتووە، وەکو حەیدەر ئەللامی، ئەندامی هاوپەیمانیی دەوڵەتی یاسا بە رووداوی راگەیاند، "هێشتا وەڵامی مەرجەکانی موقتەدا سەدر، رێبەری رەوتی سەدری نەداوەتەوە بۆ بەدیهێنانی رێککەوتن لە نێوان هەردوولا. "  دیارترینی ئەو مەرجانە؛ هەڵوەشاندنی گرووپە چەکدارەکانە، لەگەڵ رادەستکردنی چەکەکانیان بە دەوڵەت، هەروەها پێشکەشکردنی بەرپرسانی باڵایە کە لە ساڵی ٢٠٠٣ ـەوە لە گەندەڵی تێوەگلاون بۆ دادگە، لەپاڵ نەهێشتنی دەستوەردانی دەرەکی.