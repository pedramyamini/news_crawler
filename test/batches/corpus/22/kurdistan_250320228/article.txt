ئومێد خۆشناو، پارێزگاری هەولێر سەبارەت بە دیدارەکانی لە پێشانگەی گەشتوگوزاری میزۆپۆتامیا لە ئامەدی باکووری کوردستان، رۆژی هەینی ٢٥ - ٣ - ٢٠٢٢ قسەی بۆ پەیامنێری تۆڕی میدیایی رووداو کرد و گوتی: "هەرێمی کورستان خوازیارە پەیوەندییەکانی لەگەڵ تورکیا فراوان بکات؛ رێگەی راستمان ئەوەیە پەیوەندییەکانمان باش بن لە هەموو رووەکانەوە؛ دەبێت هەردوولامان هاوکاربین".  پارێزگاری هەولێر دەڵێت، لەگەڵ پارێزگاری ئامەد و ژووری بازرگانیی ئامەد کۆبووەتەوە و یەکێک لە خاڵە سەرەکییەکانی کۆبوونەوەکان باسکردن بووە لە دەستپێکردنەوەی گەشتی راستەوخۆی نێوان هەولێر و ئامەد.  ئومێد خۆشناو دەڵێت، تێبینی خۆیان لەسەر دەستپێکردنەوەی گەشتەکان خستووەتەڕوو و گوتیشی، هەردوولایان ئامادەییان دەربڕیوە بۆ هەنگاونان بۆ دەستپێکردنەوەی گەشتەکان.  پارێزگاری هەولێر ئاماژەی بەوەش کرد، پارێزگاری ئامەدی بانگهێشتکردووە بۆ هەولێر و ئەویش رازی بووە و گوتیشی: "پارێزگاری ئامەد گوتی لە یەکەم گەشتی راستەوخۆی نێوان هەولێر و ئامەد، سەردانی هەولێر دەکات. "  ئومێد خۆشناو باسی لەوەش کرد: "حکومەتی هەرێمی کوردستان ستراتیژییەتی خۆی گۆڕیوە و ئیدی تەنیا پشت بە نەوت نابەستێت؛ کەواتە کۆمەڵێک دەرفەتی گرنگ دەڕەخسێنێت و لێرە بانگەوازمان کرد، کە کۆمپانیاکان و سەرمایەدارانی باکووری کوردستان و وڵاتی تورکیا دەتوانن لە چوارچێوەی یاسا بەرکارەکانی ئێمە بێن لە هەرێمی کوردستان کاربکەن و گەرەنتی کاریان هەیە، پارێزگارییان لێدەکەین و هەرچی ئاسانکاری بێت ئێمە پێشکێشیان دەکەین".  لەکاتی بەشداریکردنی لە بووڵتەنی هەواڵەکانی کاژێر ١٥: ٠٠ ـی ئەمڕۆی تۆڕی میدیایی رووداویش، محەممەد کایا، سەرۆکی ژووری بازرگانی و پیشەسازیی ئامەد گوتی، هەموو کارێک دەکەن بۆ پێشخستنی بازرگانی و گەشتیاری لەنێوان هەولێر و ئامەد و رایگەیاند: "یەکێک لە پلانەکانمان چارەسەرکردنی ئەو قەرەباڵخییە دەبێت کە لە دەروازەی ئیبراهیم خەلیل دروستدەبێت؛ ناکرێت کەسێك گەشت بکات و بۆ ماوەیەکی زۆر لە دەروازەکەدا رابگیرێت".  محەممەد کایا سەبارەت بە گەشتی ئاسمانی هەولێر و ئامەد گوتی، شەڕی رووسیا و ئۆکراینا گەشتی نێوان هەولێر و ئامەدی دواخستووە، ئەگینا پلانیان بووە ئەم مانگە دەستپێبکات و گوتیشی، "بە بۆچوونی من، لە چەند مانگی داهاتوودا گەشت دەستپێدەکاتەوە".  بە بەشداری ئومێد خۆشناو، پێشانگەی گەشتوگوزاری میزۆپۆتامیا لە ئامەدی باکووری کوردستان رۆژی پێنجشەممە دەستی بە کارەکانی کرد و بڕیارە تاوەکو ٢٧ ـی ئەم مانگە بەردەوام بێت.  رۆژی ١٠ی نیسانی ٢٠١٦ یەکەم گەشتیی ئاسمانیی راستەوخۆی نێوان ئامەد - هەولێر دەستیپێکرد و هەفتانە سێ گەشتی راستەوخۆ ئەنجام دەدرا. دواتر لە مانگی ئەیلوولی ٢٠١٧ دا و بەهۆی گشتپرسیی سەربەخۆیی باشووری کوردستانەوە، گەشتەکان هەڵوەشێندرانەوە. رۆژی ٢١ی ئاداری ٢٠١٩ گەشتەکان دەستیانپێکردەوە و هەفتانە سێ گەشتی راستەوخۆ ئەنجام دەدران، بەڵام بڵاوبوونەوەی کۆرۆنا گەشتەکانی راگرتەوە.