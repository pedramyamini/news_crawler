رۆژی یەکشەممە، ٢٧ی ئاداری ٢٠٢٢ رێباز زیوەر مستەفا، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر بە تۆڕی میدیایی رووداوی راگەیاند، ئەو کچە بەشێوەزاری کوردیی سۆرانی "سنووری هەولێر" قسە دەکات و هیچی لەگەڵدا دانەنراوە وەکو جلوبەرگ و شتی دیکە، هیچ نامەیەکیشی لەگەڵ بەجێنەهێڵدراوە.  گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر ئاماژەی بەوەش کرد، "دوای ئەوەی لە رۆژی ٧ی ئاداری ٢٠٢٢، لەلایەن هەواڵدەرێکەوە بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر لە بوونی منداڵێک لەنزیک نەخۆشخانەی مەلافەندی لە گەڕەکی باداوەی شاری هەولێر ئاگادارکراینەوە، دەرکەوت ئەو منداڵە جێهێڵدراوە و کەسوکاری دیار نییە".  رێباز زیوەر مستەفا باسی لەوەش کرد، "دوای بەدواداچوون و لێکۆڵینەوەمان لەسەر ئەو منداڵە، دەرکەوت منداڵەکە لە هەمان شوێن کە پێمان راگەیێندرابوو، جێهێڵدراوە و تەمەنی لەنێوان ٣ بۆ ٤ ساڵ دەبێت. بە گوتەی خۆی، ناوی (هەناسە رێباز)ە".  سەبارەت بەو کەیسە و بەدواداچوونیان بۆ دۆزینەوەی کەسوکاری ئەو منداڵە، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر گوتی، "لە نووسینگەی قەڵای سەر بە بەڕێوەبەرایەتییەکەمان، لێکۆڵینەوە بەردەوامە و ماوەی ٢٠ رۆژە هەناسە رێباز لە خانەی نەوجەوانانی هەولێرە و کەسوکاری دیارنییە و کەسیش بەدواداچوونی نەکردووە".  بە گوتەی نەقیب رێباز زیوەر مستەفا، "بەهۆی ئەوەی کەس لێی نەپرسیوەتەوە، بە فەرمانی دادوەر بڕیاردرا ناو و وێنەی لە کەناڵ و پەیجە فەرمییەکانی سەر بە حکومەت بڵاوبکرێنەوە"، داواش دەکات، هەر کەسێک زانیاریی دەربارەی ناونیشانی کەسوکاری هەناسە هەیە، پەیوەندییان پێوە بکات بۆئەوەی بتوانن بە کەسوکاری شاد بکەنەوە، یاخود چارەسەرێکی یاسایی بۆ کێشەکەی بکەن.