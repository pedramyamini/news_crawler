ئەمڕۆ یەکشەممە، فەرمانبەرانی فەرمانگەی کارەبای راپەڕین لە بەردەم فەرمانگەکەیان گردبوونەوە و رایانگەیاند تاوەکو مووچەی مانگی دوو وەرنەگرن، دەوام ناکەن.  لە گردبوونەوەکەدا فەرمانبەرانی کارەبای راپەڕین گوتیان بەڕێوەبەرایەتییەکەیان داهاتی "زۆر"ی هەیە و هەموو کاتێکی مووچە دابەشکردن دەخرێنە کۆتایی لیستی خشتەی دابەشکردنی مووچەوە.  رۆژی یەکشەممە ٢٧ - ٣ - ٢٠٢٢، حوسێن مەحموود قایمقامی رانیە بە تۆڕی میدیایی رووداوی گوت: "کارەبای راپەڕین لەم سنوورە تەنیا بەڕێوەبەرایەتی بوو مووچەی وەرنەگرتبێت، بەڵام ئەوانیش ئەمڕۆ مووچەکانیان وەردەگرن".  لەکاتێکدا لە پێش نەورۆزەوە هەموو مووچەخۆرانی هەولێر و دهۆک مووچەیان وەرگرتووە، بەڵام لە سنووری پارێزگای سلێمانی و ئیدارەکانی راپەڕین و گەرمیان بەشێک لە مووچەخۆران مووچەکانیان وەرنەگرتووە.  رۆژی شەممە ٢٦ - ٣ - ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی، بە تۆڕی میدیایی رووداوی گوت: "لە سلێمانی مووچەی مانگی شووباتمان وەرنەگرتووە و ناشزانین کەی وەریدەگرین".  رۆژی ١٧ - ٠٣ - ٢٠٢٢ وەزارەتی دارایی هەرێمی کوردستان رایگەیاند، پێش جەژنی نەورۆز مووچەی مانگی شووباتی سەرجەم فەرمانبەرانی هەرێمی کوردستان دەدرێت، بەڵام بەشێک لە فەرمانبەرانی فەرمانگەکانی سنووری پارێزگای سلێمانی تائێستا مووچەی مانگی رابردوویان وەرنەگرتووە.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.