رۆژی چوارشەممە ٣٠ - ٠٣ - ٢٠٢٢ رێڤینگ هرووری، سەرۆکی لیژنەی کاروباری پێشمەرگە لە پەرلەمانی کوردستان بە تۆڕی میدیایی رووداوی راگەیاند، "دوێنێ سێشەممە پێشنیازە یاسای ماف و ئیمتیازاتی پێشمەرگە دێرینەکانمان واژۆ کردووە، تەنیا لە شەوی رابردوودا نزیکەی ٧٠ پەرلەمانتار واژۆیان لەسەر کردووە. دەتوانم بڵێم، تەنیا پێشنیازە یاسایە زۆرینەی پەرلەمانتاران پشتیوانیی دەکەن".  سەرۆکی لیژنەی کاروباری پێشمەرگە باس لەوەش دەکات، دەیانەوێت "ئەوان [پێشمەرگە دێرینەکان] وەکو پێناسێک، ئیمتیازێکیان هەبێت، بۆئەوەی چوونە هەر فەرمانگەیەکی حکومەتی هەرێمی کوردستان رێزی تایبەتیان لێبگیرێت. رۆژێک هەبێت بەناوی رۆژی پێشمەرگە. ' بۆ رۆژی دیاریکراو بۆ هەموو شتێک هەبێت بۆ پێشمەرگە نەبێت؟' لە کاتێکدا خاوەنی پەرلەمان و حکومەت و هەموو ئەو دەستکەوتانەن کە ئەمڕۆ هەن".  رێڤینگ هرووری باسی لەوەش کرد، رۆژی چوارشەممە ٣٠ - ٠٣ - ٢٠٢٢ پێشنیازە یاساکە رەوانەی سەرۆکایەتیی پەرلەمانی کوردستان دەکەن و لەم وەرزەی یاساداناندا دەیخەنە بەرنامەی کارەوە؛ داوایشی کرد، حکومەتی هەرێمی کورستان هاوکارییان بکات لە جێبەجێکردنی پێشنیازە یاساکەدا دوای پەسندکردنی لەلایەن پەرلەمانی کوردستانەوە.  بە گوتەی سەرۆکی لیژنەی کاروباری پێشمەرگە، "لە پێشمەرگە دێرینەکانیشدا کەسانێک تۆمارکراون کە پێشمەرگەی دێرین نین، ئێمە ناڵێین مووچەکانیان ببڕن، بەڵام ناکرێت ماف و ئیمتیازی پێشمەرگەی دێرینی راستەقینەیان هەبێت، بۆیە لە پێشنیازە یاساکەدا چاکسازیش لەنێو ژمارەی راستەقینەی پێشمەرگە دێرینەکان باسکراوە".  ئەوانەی بە فەرمی بە پێشمەرگەی دێرین هەژماردەکرێن، ئەو کەسانەن کە لە ساڵی ١٩٦١ ـەوە تاوەکو ٠٥ - ٠٣ - ١٩٩١ لە شۆڕشە جیاجیاکانی باشووری کوردستاندا پێشمەرگایەتییان کردووە. سەرۆکی لیژنەی کاروباری پێشمەرگە دەڵێت، "ناکرێت ئەوانە رێز و ئیمتیازاتی تایبەتییان نەبێت".