رابەر عەبدوڵڵا، مامی محەممەدە و دەڵێت، "پێنج کەس بوون، یەکێکیان هاتەوە بۆ کوردستان، ئەوانی دیکەش کۆچی دواییان کردووە، ئەمڕۆش تەرمی یەکێکیان گەڕێندراوەتەوە هەرێمی کوردستان. "  ژاکاو محەممەد ئەمین، یەکێکی دیکەیە لە قوربانیانی یەختە نوقمبووەکەی ئیجە. خێزانێکی چوار کەسی بوون هەموویان خنکاون. کەسوکارەکەی دەڵێن، ژاکاو پێش رۆیشتنی دووگیان بووە و چاوەڕوانی منداڵی سێیەمی بوو.   سانا محەممەد، براژنی ژاکاوە و گوتی، "دوو کچی هەبوو. چوار کەس بوون کە رۆشتن و ویستیان بچنە دەرەوەی وڵات، بەڵام نەیانزانی بەوجۆرەیان لێدێت. ژاکاو کە رۆشت دووگیان بوو. "  ئەو دوو خێزانە نۆ کەسییەی کە لە یەک یەختدابوون، هەشتیان خنکاون و تەنیا منداڵێکی تەمەن ١٢ ساڵ رزگاری بووە، هێشتا تەرمی شەش کەسییان ماوە بگەڕێندرێتەوە دەست کەسوکارەکانیان.   لەبارەی تەرمەکانی دیکەوە، محەممەد ئەحمەد، کە خەزوی ژاکاوە دەڵێت، "نادیارن. "  لە ٢١ ـی کانوونی یەکەمی ساڵی رابردوو، ٢٣ کۆچبەری هەرێمی کوردستان بەهۆی ژێرئاوکەوتنی بەلەمەکەیان لە دوورگەیەکی یۆنان خنکان. لەو ژمارەیە تاوەکو ئێستا حکومەتی هەرێمی کوردستان تەرمی ١٤ لە قوربانیانی بۆ کەسوکارەکانیان گەڕاندووەتەوە.   بەخاکسپاردنی ئەو دوو تەرمە لە چوارچێوەی گەڕاندنەوەی تەرمی ئەو پێنج هاونیشتمانییە بوو کە بەهۆی ژێرئاوکەوتنی بەلەمەکەیان لە ئیجەدا خنکابوون.