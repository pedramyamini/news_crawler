وەزیر عەزیز، شۆفێری تەکسییە و بە تۆڕی میدیایی رووداوی گوت، "لەڕێگەبووم و دەگەڕامەوە بۆ ماڵەوە، لە نزیک رێگەی گوندەکەمان گوێم لە دەنگێکی بەهێز بوو، لە ئۆتۆمبێلەکەم دابەزیم و چوومە لای سیکویریتییەکان، دواتر دەنگێکی دیکە هات، بۆ سێیەم جار گوێمان لەدەنگی دیکە بووە. "  ئەمشەو ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەشێک لە مووشەکەکان بەر چەند ناوچەیەکی نیشتەجێبوون کەوتن، بەوهۆیەوە زیانی دارایی لێکەوتەوە. لەوبارەیەوە پارێزگاری هەولێر بە تۆڕی میدیایی رووداوی گوت، "بەدڵنیاییەوە هێرشەکە تیرۆرستیی بووە و خەڵک دڵنیا دەکەینەوە کە شارەکە ئارامە و ئەنجامدەرانی تاوانەکە ئاشکرا دەکرێن. "  ئەو بریندارەی هێرشە مووشەکییەکەی سەر هەولێر باسی لەوەش کرد، "دوای رووداوەکە پەیوەندیم بە برا و کەسوکارەکانمەوە کرد و ئەوان زوو بەهانامەوە هاتن و منیان بردە نەخۆشخانە و دوای وەرگرتنی چارەسەر گەڕامەوە. "  وەزیر عەزیز کە لەکاتی گەڕانەوە لە کار بەهۆی بەهێزی دەنگی تەقینەوەکان برینداربووە ئاماژە بەوەش دەکات، "زیانی زۆر بەر ئۆتۆمبێلەکەم کەوتووە. پڕووشکی شووشەی ئۆتۆمبێلەکەم بەر منیش کەوت، پزیشکان دڵنییان پیدام و گوتیان هیچ مەترسییەک لەسەر تەندروستیت نییە. "