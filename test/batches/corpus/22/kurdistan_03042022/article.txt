هەکار هرووری، نوێنەری کۆمەڵەی موەلیدە ئەهلییەکانی پارێزگای دهۆک، لەکاتی بەشداریکردنی لە بوولتەنی هەواڵەکانی کاژێر ١٣: ٠٠ی تۆڕی میدیایی رووداو کە شەهیان تەحسین پێشکێشی دەکات، لەبارەی دیاریکردنی نرخی ئەمپێرەکانی کارەبا لە پارێزگاکە بۆ مانگی ٣ رایگەیاند: "بۆ مانگی سێ لە پارێزگای دهۆک بە هەر ٧ قەزاکەوە، ٤١٠ بۆ ٤٩٥ کاژێر کارمان بە موەلیدە کردووە، لە  ئیدارەی سەربەرخۆی زاخۆش ٣٢٠ بۆ ٣٣٠ کاژێر کارمان بە موەلیدە کردووە. نرخی هەر ئەمپێرێکیش لە ماوەی مانگێک دەگاتە سەرووی ٢٢ هەزار ٥٠٠ دینار، چونکە نرخی گازوایل گرانبووە".  بە گوتەی هەکار هرووری، پێشبینی دەکرێت بۆ مانگی سێ، نرخی ئەمپێرێک کارەبای موەلیدە لە سەنتەری پارێزگای دهۆک بە هەر حەوت قەزاکەوە جگە لە ئیدارەی سەربەخۆی زاخۆ "لەنێوان ٢٢ بۆ ٢٣ هەزار  و ٧٥٠ دینار بێت، بۆ ئەو مەبەستەش ئەمڕۆ یەکشەممە لە قایمقامیەتی قەزای دهۆک کۆبوونەوە دەکرێت و نرخکە دیاری دەکرێت. لە ئیدارەی سەربەخۆی زاخۆش لەنێوان ١٩ بۆ ٢٠ هەزار و ٥٠٠ دینار دەبێت".  نوێنەری کۆمەڵەی موەلیدە ئەهلییەکانی پارێزگای دهۆک ئاماژە بەوە دەدات، کە نرخی گازوایل و کاژێرەکانی پێدانی کارەبا، نرخی ئەمپێری کارەبای موەلیدە دیاری دەکەن و دەشڵێت: " لیتری گازوایل لە شاری دهۆک لە ١ی ٣ بۆ ٣١ - ٠٣ - ٢٠٢٢ بە تێکڕایی بە ٨٣٠ بۆ ٨٤٥ دینار بووە. ئەگەر بێت و نرخی لیترێک گازوایک بگاتە ١٠٠٠ دینار، ئەوا نرخی ئەمپێرێکیش بۆ مانگێک دەگاتە ٣٠ هەزار دینار، لە کاتێکدا ئەگەر بێت و کارەبای نیشتمانی رۆژانە ١٢ کاژێر بدرێت، ئەگەر بێت و کارەبای نیشتمانی زیاتر بێت ئەوا بێگومان نرخی کرێی کارەبای موەلیدەی ئەهلیش دادەبەزێت".