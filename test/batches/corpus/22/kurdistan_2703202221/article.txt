رۆژی یەکشەممە، ٢٧ی ئاداری ٢٠٢٢ رێباز زیوەر مستەفا، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر بە تۆڕی میدیایی رووداوی راگەیاند، ماوەی ٢٠ رۆژ دەبێت کچێک بەناوی (هەناسە) کە تەمەنی لەنێوان ٣ بۆ ٤ ساڵاندایە، لە هەولێر جێهێڵدراوە و کەسوکارەکەی بەدوایدا نایەن.  گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر ئاماژەی بەوەش کرد، "دوای ئەوەی لە رۆژی ٧ی ئاداری ٢٠٢٢، لەلایەن هەواڵدەرێکەوە بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزانیی هەولێر لە بوونی منداڵێک لەنزیک نەخۆشخانەی مەلافەندی لە گەڕەکی باداوەی شاری هەولێر ئاگادارکراینەوە، دەرکەوت ئەو منداڵە جێهێڵدراوە و کەسوکاری دیار نییە".  کەژاڵ جەمال، بەڕێوەبەری خانەی کچان لە بەڕێوەبەرایەتیی چاودێریی کۆمەڵایەتیی هەولێر بە رووداوی راگەیاند، دایکی هەناسە پەیوەندیی بە بەڕێوەبەرایەتییەکەیانەوە کردووە و پێی گوتوون، "سبەی سەردانیان دەکات بۆ بردنەوەی هەناسە و چیرۆکەکەشیان بۆ دەگێڕێتەوە".  بە گوتەی نەقیب رێباز زیوەر مستەفا، "بەهۆی ئەوەی کەس لێی نەپرسیوەتەوە، بە فەرمانی دادوەر بڕیاردرا ناو و وێنەی لە کەناڵ و پەیجە فەرمییەکانی سەر بە حکومەت بڵاوبکرێنەوە"، داواش دەکات، هەر کەسێک زانیاریی دەربارەی ناونیشانی کەسوکاری هەناسە هەیە، پەیوەندییان پێوە بکات بۆئەوەی بتوانن بە کەسوکاری شاد بکەنەوە، یاخود چارەسەرێکی یاسایی بۆ کێشەکەی بکەن.