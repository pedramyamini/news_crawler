مەهدی پازوکی، بەڕێوەبەری کۆنترۆڵی قەیرانی پارێزگای لوڕستان لە رۆژهەڵاتی کوردستان گوتی: "بەپێی راپۆرتی کەشناسی، ئەمساڵ بەراورد بە ساڵی رابردوو، بارینی بەفر و باران کەمتر بووەتەوە".  بە گوتەی مەهدی پازوکی، ئاوی ژێرزەوی ئەو پارێزگایەی رۆژهەڵاتی کوردستان تێکڕا ٢ مەتر دابەزیوە و ئاوی بەنداوەکانیش ٣٠ % کەمبووەتەوە.  لە پارێزگای لوڕستان بۆ کۆنترۆڵی دۆخی ئاو هەندێ رێکار گیراوەتەبەر، لەوانە چاندنی برنج قەدەخە کراوە، بەڕێوەبەرایەتیی ئاو دەبێت بیرە ئاوە نایاساییەکان پڕ بکاتەوە؛ هەروەها ئەو جووتیارانەی خەڵکی پارێزگاکانی ئێرانن و لە پارێزگای لوڕستان زەوی کشتوکاڵییان بەکرێ گرتووە، ئەگەر بەرهەمێک بچێنن کە پێویستی بە ئاوی زۆر بێت، سزا دەدرێن.  حەمیدڕەزا کەرەموەند، بەڕێوەبەری ئاو و ئاوەڕۆی پارێزگای لوڕستان رۆژی ٠٦.٠٤.٢٠٢٢ گوتی: "جگە لەوەی ئاوی ژێرزەوی کەمبووەتەوە، بارینی بەفر و باران وەک ساڵانی رابردوو نییە و ئاوی رووبارەکانیش کەمە؛ کێشەیەکمان بە ناوی کەمیی کارەباش هەیە، کە ئەوەش کاریگەریی زۆری لەسەر دابینکردنی ئاوی خواردنەوە هەیە".  بەپێی راپۆرتی بەڕێوەبەرایەتیی کۆنترۆڵی قەیرانی پارێزگای لوڕستان، ئاوی رووبارەکانی پارێزگای لوڕستان ٧٠ % کەمبووەتەوە.