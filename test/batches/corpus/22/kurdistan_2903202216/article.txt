حەیدە دۆسکی، پەیامنێری رووداو لە دهۆک رایگەیاند: "ئێوارەی رۆژی ٢٠ - ٠٣ - ٢٠٢٢ لە رێوڕەسمی کردنەوەی ئاگری نەورۆز، گوللەیەکی وێڵ بەر سەر هاووڵاتی سدیق پاسی، تەمەن ٦٥ ساڵ کەوت؛ ئەو لەگەڵ دوو کەسی دیکە لەڕێگەی گەڕانەوە بوون بۆ ماڵەوە دوای ئەنجامدانی نوێژی مەغریب".  ماوەی زیاتر لە ٨ رۆژ بوو، ئەو هاووڵاتییە لەژێر چاودێریی چڕی پزیشکیدابوو، نەشتەرگەریشی بۆ ئەنجامدرا. دواجار بەهۆی سەختی برینەکەیەوە گیانی لەدەستدا.  زەکی پاسی کە برازای سدیق پاسییە، لەبارەی هۆکاری گیانلەدەستدانەکەی قسەی بۆ پەیامنێری رووداو کرد و گوتی: "رۆژ دوای رۆژ دۆخی تەندروستیی بەرەو خراپتر دەچوو؛ نەشتەرگەریی بۆ کرا و نەشتەرگەرییەکەش تاڕادەیەک سەرکەوتوو بوو، بەڵام لەناکاو چووە بەر دلۆڤانی خودا".  برازاکەی سدیق پاسی ئاماژەی بەوەش دا، ئەوان سکاڵا لەسەر کەس تۆمار ناکەن و گوتیشی: "ئێمە کێشەمان لەگەڵ هیچ کەسێک نییە، ئەمە قەدەری خودا بووە و دەبێت پێی رازی بین؛ لە رێگەیەکی پیرۆزدا گیانی سپارد، لە ماڵی خودا دەگەڕایەوە".