ئەمین موکەڕەم، خاوەنی پەلەوەرخانەیە لە سنووری لەیلان و بە تۆڕی میدیایی رووداوی راگەیاند، "کێشەمان لەوەیە بەهیچ جۆرێک رێگە نادەن بچێتە دەرەوەی شار، ئەگەر بمانەوێ بینێرین بۆ پارێزگاکانی دیکە رێگە نادەن، تەنانەت بۆ ناوخۆش ناهێڵن، سەربازەکان هیچ هەماهەنگییەکیان لەگەڵ فەرمانگە حکومییەکان نییە. "  رێگرییەکان تەنیا لە مریشک نین، بردنی جوجکە و هێنانی هێلکەش قەدەخە کراون، کێڵگەکانی هەڵهێنەریش ئێستا رووبەڕووی بەربەست بوونەتەوە، بەهۆی بەربەست و زەحمەتییەکانی بەردەمیان تاوەکو ئێستا حەوت پەلەوەرخانە داخراون و دەیان کەس بێکار ماونەتەوە.  ئەو رێگرییانەی هەن، راستەوخۆ کاریگەریی خستووەتە سەر خەرجی خەڵک، نرخی مریشکی زیندوو زیاد بووە. عەبدولڕەحمان دڵشاد، مریشکفرۆشە و باسی لەوە کرد، "مریشک هەمووی بووەتە قاچاخ، نرخی مریشک لە شارەکانی هەرێمی کوردستان دوو هەزار و ٢٥٠ بۆ دوو هەزار و ٣٠٠ دینارە، بەڵام لێرە مریشک بە سێ هەزارە، خەڵک زۆر لێی ناڕازییە، لە بازگەکان پارەیان لێوەردەگرن و بەرتیل داوا دەکەن، ناهێڵن بێتە ژوورەوە. "  کێشەکە چووەتە بەردەم فەرمانگەی کشتوکاڵی کەرکووک، بەڕێوەبەری کشتوکاڵی کەرکوکیش دەڵێت، پەیوەندی بە وەزیرەوە دەکات.  زوهێر عەلی، بەڕێوەبەری کشتوکاڵی کەرکووک ئاماژەی بەوە کرد، "کێشەیان لەگەڵ بازگەکان هەیە کە بەشێکی پەیوەستە بە هەمەچەشنی هێزە ئەمنییەکان لە پارێزگای کەرکووک و پەیوەست بوونیان بە بارەگای هاوبەشی پێشکەوتووەوە، هەندێ کات کار بەو نووسراوانە ناکەن کە لە کشتوکاڵ و ڤێتێرنەرییەوە دەردەچێت، ئەمڕۆ داوامان لە بەڕێز وەزیر کرد لەم ماوەیە تاوەکو حەوت رۆژێک بۆ کەمکردنەوەی گوشارەکان لە کەرکووک ئاسانکاریی بۆ گواستنەوەی بکرێت بۆ پارێزگاکانی باشوور و نێوەڕاست. "  لە هەر یەکێک لەڕێگەکانی دەرەوە بەرەو کەرکووک زیاتر لە دوو بازگە دانراون، لە هەر یەکێک لە بازگەکان هێزی جیاواز هەن، جیا لەوانە چەندین بازگەی دیکەی نافەرمیی هەن کە شۆفێرانی بارهەڵگر دەڵێن، "زەحمەتی زۆر دەبینین تاوەکو پێیاندا تێدەپەڕین. "