رۆژی هەینی ١٨ - ٠٣ - ٢٠٢٢ بۆ چارسەری قەیرانی بەنزین لە کەرکووک، حسێن تاڵیب، بەڕێوەبەری دابەشکردنی بەرهەمە نەوتییەکان چووە شارەکە و ژمارەیەک بڕیاری بەپەلەی دا؛ بۆ وەرگرتنی بەنزینی موحەسەن کۆبۆن هەڵگیرا و هەر ئۆتۆمبێلێک پەنجا لیتری پێدەدرێت، پێنج وێستگە ٢٤ کاژێر کراوە دەبن و هاوکات بەڕێوەبەری تەواوی وێستگەکانی لەسەر کار لادا.  حسێن تالیب، بەڕێوەبەری گشتیی دابەشکردنی بەرهەمە نەوتییەکانی عێراق باسی لەوە کرد، "بە دەستێکی ئاسنین لە هەموو گەندەڵێک دەدەین کە بیەوێ یاری بە نرخی بەنزین بکات لە پارێزگای کەرکووک، بەشە بەنزینی موحەسەن ٥٠ لیترە بۆ هەموو هاووڵاتییەک بەبێ کۆبۆن، وە پێنج بەنزینخانەش ئێشکگر دەبن. "  خۆپێشاندەرانی ناڕازی، دەرگەی وێستگەکەیان لە بەڕێوەبەری دابەشکردنی بەرهەمە نەوتییەکان داخست و گەمارۆی ئەو شوێنەیاندا، یەکێک لە کێشەکانی کەرکووک کەمیی بەشە بەنزین و سوتەمەنییە لە بەغداوە. وەزارەتی نەوتی عێراق بەڵێنی داوە ئەو بڕەی لە گاز و بەنزین دەگاتە کەرکووک زیاد بکات.  لەبەردەم وێستگەکە دەیان شۆفێری ناڕازی، دژی دروستکردنی قەیرانی بەنزین لە کەرکووک کۆبوونەوە و وێستگەکەیان داخست. داواکاری سەرەکیی خەڵک، هەڵگرتنی کۆبۆن بوو بۆ وەرگرتنی بەنزین و زیادکردنی بەشە بەنزینی کەرکووک لە بەغداوە.  عەممار محەممەد، خۆپێشاندەرە و بە رووداوی گوت، "من نامەوێ دەنگم بگاتە بەغدا، چونکە بەغدا گوێ ناگرێت، مامە ئێمە تەنیا یەک کەسمان دەوێ، مردووە بەڵام هەر دەمانەوێ، دکتۆر نەجمەدین چارەسەری ئەوەی پێدەکرێت. "  ئەرجان تورکمانی، خۆپێشاندەرێکی دیکەیە و باسی لەوە کرد، "ئەم میللەتە چی دەوێ؟ دەمانەوێ ئیدارە بکەین، بەنزینمان دەوێ، کارەبامان دەوێ، دەمانەوێ ئاو باش بێت، ئەم دەوڵەتە دەوڵەمەندە و پارەی زۆرە، بۆ وا لەو خەڵکە دەکەن؟ ".  کاردۆ عەزیز، ئەویش لەنێو خۆپێشاندەرەندا بوو و ئاماژەی بەوە کرد، "خەڵکانێکی نامۆ هاوردە کراون و لێرە ئەمانە بەنزین دەبەن لە بەشی کەرکووک، کابرا باجێکی پێیە و دەچێتە بەنزینخانە بەبێ کۆبۆن بەنزین وەردەگرێت. "  غەریب عەسکەر، ئەندامی پەرلەمانی عێراق گوتی، "بەپێی ئەو پەیوەندییانەی لەمڕۆوە لەگەڵ مامۆستا حسێن کردوومانە، پێشتر بەشی کەرکووک ملیۆنێک و ٤٠٠ لیتر بووە، ئێستا لەمڕۆوە ملیۆنێک و ٧٠٠ لیتر بەشی کەرکووکە رۆژانە. "  لە کەرکووک بەنزینی حکومی بەدوو جۆر دابەش دەکرێت، بەنزینی نۆرماڵ هەفتانە ٥٠ لیتر بە کۆبۆن و بە نرخی ٤٥٠ دینار و بەنزینی کوالێتی بەرز بە ٦٥٠ دینار بەبێ کۆبۆن دابەش دەکرێت کە پێشتر بڕیاردرا ئەوەش بکرێتە کۆبۆن، بەڵام ئەوەیان هەڵوەشایەوە.