لەیلا عومەر، سەرۆکی شارەوانیی سلێمانی، راگەیێندراوێکی بڵاوکردەوە و گوتی، "بۆ بەردەوامبوون لە پڕۆژەی ١٠٠ مەتری، لە ھەوڵ و پەیوەندیدا بووین لەگەڵ جێگری سەرۆکی ئەنجوومەنی وەزیران، وەزیری شارەوانی و گەشتوگوزار و کۆمپانیای جێبەجێکار، بەڵێنی ئەوەیان پێداین کە بەردەوام دەبن لە کارەکانیان وە پڕۆژەکە لەم کاتەدا راناگیرێت".  سەرۆکی شارەوانیی سلێمانی ئاماژەی بەوەکردووە، "ئێمە ھەموو ھەوڵی خۆمان دەدەین لە چارەسەرکردنی کێشەکەیان و خەرجکردنی شایستە داراییەکانیان، بۆیە بە پێویستی دەزانین بە ھەموو لایەکی رابگەیێنین کارکردن لە پڕۆژەکە بەردەوام دەبێت".  بەپێی نووسراوێکی عەلی سەعید، بەڕێوەبەری کارگێڕیی شەقامی ١٠٠ مەتریی سلێمانی، کارەکانی پڕۆژەکە راگیراون، ئەوەش بەهۆی وەرنەگرتنی شایستەی داراییەوە.  عەلی سەعید، بەڕێوەبەری کارگێڕیی ئۆتۆبانی بابان ناسراو بە شەقامی ١٠٠ مەتریی سلێمانی لە نووسراوەکەیدا ئاماژەی بەوە کردووە، تاوەکو کاتی بڕیاردانی پێدانی شایستەی دارایی، کارکردن لە سەرجەم یەکەکانی پڕۆژەکە رادەگرن.   لەو بارەوە، رۆژی شەممە ١٢.٣.٢٠٢٢ وەزارەتی شارەوانی و گەشتوگوزار لە راگەیێندراوێکدا ئاماژەی بەوە دا، "حکومەتی هەرێمی کوردستان، ئەوپەڕی ئاسانکاری و پشتگیری لە کۆمپانیا خۆماڵییەکان کردووە و بەردەوامیش دەبێت لە پشتگیریکردنیان، هەروەها بودجەی پێویستی بۆ سەرجەم پڕۆژەکان تەرخان کردووە. "  هەروەها وەزارەتی شارەوانی رایگەیاند، "ناوهێنانی وەزارەت بە ناڕاستی و راگرتنی كاری پڕۆژە بەدەر لە گرێبەست، پێچەوانەی بڕگەکانی گرێبەستە و لەو بارەیەوە وەزارەت رێکاری پێویست دەگرێتە بەر".  دلێر کەمال، بەڕێوەبەری راگەیاندن و پەیوەندییەکانی گرووپی کۆمپانیاکانی قەیوان بە تۆڕی میدیایی رووداوی گوت، "بەهۆی خەرجنەکردنی شایستە داراییەکانمانەوە لە پڕۆژەی ئۆتۆبانی بابان بڕیارمانداوە بە راگرتنی کارکردن، تاوەکو ئەو کاتەی بڕیاری خەرجکردنی شایستە داراییەکانمان دەدرێت. "  ئەبوبەکر تەیب، بەڕێوەبەری پڕۆژەکان لە شارەوانیی سلێمانی بە رووداوی گوت، "تاکو ئێستا بە نووسراوی فەرمی راگرتنی کارەکانی ئەو پڕۆژەیەمان بەدەست نەگەیشتووە، هەر کات بە دەستمان گەیشت، ئەوکاتە دەتوانین بە فەرمیی بڵێین راگیراوە. "