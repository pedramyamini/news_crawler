١٢ ساڵە ئەو رێوڕەسمە بە هەوڵی چالاکڤانانی کولتووری ئەو شارە بەڕێوەدەچێت، جەلال راوەند کە لە بەڕێوەبەرە سەرەکییەکانی ئەو رێوڕەسمە و زیندووکردنەوەی بۆنە و رێوڕەسمە فۆلکلۆرییەکانی مەریوانە، رایگەیاند، ئەمساڵ دوایین ساڵ دەبێت کە رێوڕەسمەکە بەڕێوە دەبەن، بەهۆی ئەوەی وەکو پێویست هاوکاریی ناکرێن و چیدیکەش ناتوانن لەسەر ئەرکی خۆیان بەڕێوەی ببەن.  جەلال راوەند، چالاکڤانی کولتووری باسی لەوە کرد، "بەهەر جۆرێک بێت لەسەر ئەرکی سەر شانی خۆم مەڕاسیمەکە بەڕێوەچوو، هەرچەندە کەمێک هاوکارییان کردم، بەڵام وەکو پێویست نەبوو. "  ئەو شەوە کە هۆگرانی هونەری تێیدا کۆببوونەوە، شەوی دوازدەیەمین و دوایەمین خولی ئەو رێوڕەسمەیە بوو، بەڕێوەبەرانی مەراسیمەکە دەڵێن، بەهۆی نەبوونی پاڵپشتی، لە درێژەدان بە رێوڕەسمەکە بێهیوان و وێڕای داواکاریی بەردەوامی خەڵک، دەیانەوێ کۆتایی بەو چالاکییە بهێنن.   لە دوایەمین خولی رێوڕەسمەکەدا، هەم لەلایەن هونەرمەندانی فولکلۆری چەند شاری رۆژهەڵاتی کوردستانەوە، بەرهەمی هونەری پێشکێشی خەڵک کرا، هەمیش لەلایەن بەڕێوەبەرانی رێوڕەسمەکەوە، خەڵاتی رێزلێنان بەخشرایە ئەو هونەرمەندانەی کە لەو شارانەوە بەشداریان کردبوو.  مەهوەش شانەزەری، هونەرمەندێکی بەشداربووی رێوەرەسمەکەیە و باسی لەوە کرد، "لەم فیستیڤاڵەدا هونەرمەندانێکی زۆر لە شار و شارۆچکەکانی رۆژهەڵاتی کوردستان ئامادە بوون و رێزیان لێگیرا. "  رێوڕەسمە کولتوورییەکانی رۆژهەڵاتی کوردستان، زۆربەیان بە ئەرکی چالاکڤانانی ئەو بوارە بەڕێوەدەچن و هۆکارێکە بۆ نزیک کردنەوەی خەڵک لە کولتوور و دابونەریتیان. چالاکی گەلێک کە زۆر جار بەهۆی نەبوونی پاڵپشتی، پەکیان دەکەوێت.