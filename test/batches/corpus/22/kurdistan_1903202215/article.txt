نایف سیسۆ، هاونیشتمانییەکی خەڵکی گوندی ئاڤگەنییە لە سنووری زاخۆ و باس لەوە دەکات، "هەشت تۆنی جۆم داونەتێ، دوای دروستبوونی ئەم شەڕەش جۆ زیاتر گرانبووە، لە بازاڕ و هەموو شوێنێک گرانبووە. "  کەمبوونە ریژەی بارن و بەردەوامی جەنگی نێوان رووسیا و ئۆکراینا، نرخی ئالیکی لە بازاڕەکانی زاخۆ گرانکردووە.  موحسین سەعید، بازرگانێکی ئالیکە لە زاخۆ و ئاماژە بەوە دەکات، "جۆی رەش فەردەی بە ٣٥ هەزار دینارە، گەنمیش بە هەمانشێوە، لەم چەند رۆژەی بەردەوامی شەڕی نێوان رووسیا و ئۆکراینا هەر تۆنێکی ١٥ بۆ ٤٢ هەزار دیناری چووەتە سەر. "  هاونیشمانییەکی زاخۆ کە دوو مەڕی فرۆشتووە و چووە ئالیک بۆ مەڕەکانی دیکەی بکڕێت بە رووداوی گوت، "سێ فەردە جۆم کڕی، لەوە زیاتر توانام نییە، فەردەی بە ٣٥ هەزارە و یەک تۆنیش بە ٧٠٠ هەزار دینارە، ئەو توانایەمان نییە بیکڕین، ناچارین بەشێک لە مەڕەکانمان بفرۆشین بۆ ئەوەی ئالیک و جۆ بۆ ئەوانی دیکە بکڕین. "  بەگوێرەی ئاماری بەڕێوەبەرایەتی کشتوکاڵی زاخۆ، نزیکەی ٩٠٠ هەزار سەر مەڕ لە سنوورەکە هەن، هەروەها باس لەوەش دەکەن، بەردەوامی جەنگی نێوان رووسیا و ئۆکراینا بەڕێژەی ١٣ % بەهای ئالیکی بەرزکردووەتەوە.