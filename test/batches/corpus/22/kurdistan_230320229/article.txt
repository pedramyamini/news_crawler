ئێستا لە سلێمانی بەهۆی گرانبوونی ئارد و سووتەمەنی و کرێی کارەباوە نانەواخانەکان هەشت نان و هەندێکیشیان شەش نان بە هەزار دینار دەفرۆشن.  سەڵاح ساڵح، نوێنەری نانەواخانە و سەموونخانەکانی سلێمانی بە رادیۆی رووداوی گوت: "جیاییەکە بۆ ئەوە دەگەڕێتەوە کە ئەو نانەواخانانەی لە بازاڕدان کرێ و تێچوویان لە نانەواخانەی کۆڵانەکان زۆرترە. هەروەها نانەواخانەی کۆڵانەکان تۆزێک کێشی گونکیشیان کەم کردووەتەوە. بەڵام ئێستا زۆرینەی نانەواخانەکان شەش نان بە هەزار دینار دەفرۆشن کە کێشی هەر گونکێک ١٠٠ گرامە. "  سۆران عەبدولغەفوور، بەڕێوەبەری چاودێریی بازرگانیی سلێمانی بە رادیۆی رووداوی راگەیاند: "هەرچەندە ئێمە رازی نەبووین شەش نان بە هەزار دینار بێت، بەڵام هەندێک لە نانەواخانەکان خۆیان شەش نانیان کردووە بە هەزار دینار. هەر نانەواخانەیەک شەش نان بە هەزار دینار بفرۆشێت سزا دەدرێت. چەندین پسووڵەی سەرپێچیمان بۆ ئەو نانەواخانانە کردووە. دواتر بڕیار لەسەر جۆری سزاکەیان دەدەین، چونکە بارودۆخیانمان رەچاو کردووە. "  پاساوی نانەواخانە و سەموونخانەکان بۆ گرانکردنی نان و سەموون ئەوەیە کە هەموو ئەو ماددانەی پێویستیانن گران بوون و حکومەتیش هاوکارییان ناکات.  نوێنەری نانەواخانە و سەموونخانەکانی سلێمانی گوتی، "لیترێک گاز کە سەموونخانەکان بەکاری دەهێنن پێشتر بە ٤٥٠ دینار بوو، ئێستا بە ٩٠٠ دینارە. سەیرە حکومەت بیەوێت هاونیشتمانی لەسەر نانەواخانە و سەموونخانەکان بەخێو بکات. حکومەت هیچ شتێکی نەداوە پێمان، بگرە بارگرانیشە لەسەرمان. جاران فەرمانگەی ئاش بە نرخێکی گونجاو ئاردی بۆ دابین دەکردین بۆ ئەوەی نان گران نەبێت، بەڵام ئێستا هیچیشمان بۆ دابین ناکات و ساڵانەیش مۆڵەتمان پێ نوێ دەکاتەوە. "  سیروان محەممەد، سەرۆکی ژووری بازرگانیی سلێمانیش گوتی: "من پشتگیریی نانەواخانە و سەموونخانەکان دەکەم. بەرپرسیارێتیی نان لە ئەستۆی حکومەت و وەزارەتی بازرگانیدایە. دەبێت رێکارێکیان بۆ کەمکردنەوەی کۆمەڵێک رسوومات لەسەر نانەواخانە و سەموونخانەکان هەبێت. ئێمە هەوڵ دەدەین ئارد بۆ هەندێک نانەواخانە و سەموونخانە دابین بکەین بۆ ئەوەی بە نرخی گونجاو نان و سەموون بفرۆشن. "  سۆران عەبدولغەفوور، بەڕێوەبەری چاودێریی بازرگانیی سلێمانییش گوتی: "نانەواخانە و سەموونخانەکان شەش مانگ چاوەڕێی ئێمەیان کرد بۆ ئەوەی نرخی سووتەمەنییان بۆ کەم بکەینەوە بۆ ئەوەی نان هەرزان ببێت. بە داخەوە دوای چەندین کۆبوونەوە لەگەڵ کۆمپانیایەکدا کە بەڵێنی داینێ نرخی غاز بۆ نانەواخانە و سەموونخانەکان کەم بکاتەوە و بوتڵی بە شەش هەزار دینار بیانداتێ، بەڵام جێبەجێیان نەکرد. دەبوو ئەو کۆمپانیایە لەلایەن حکومەتەوە زۆر لێی بپرسرایەتەوە. "   بەڕێوەبەری چاودێریی بازرگانیی سلێمانی ئاماژەی بەوە دا، داوایشیان لە لایەنە پەیوەندیدارەکان کردووە کە ئەو گومرگەی لەسەر ئارد هەیە کە بۆ هەر تۆنێک ٣٤ دۆلارە لاببرێت، بەڵام ئەوەیش نەکراوە.