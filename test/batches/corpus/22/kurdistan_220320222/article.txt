رۆژی دووشەممە ٢١ی ئاداری ٢٠٢٢ لە ناوەندی شارەکانی ئامەد، موش، سێرت، ئاگری، شارۆچکەکانی جزیر و ئیدلی شرناخ، شارۆچکەی نوسێبینی مێردین، شارۆچکەکانی چەلێ و گەڤەری جۆلەمێرگ، شارۆچکەی تاتۆسی ئەرزەڕۆم و شارۆچکەی وێرانشاری روها ئاهەنگی نەورۆز سازدرا.   لە ناوەندی شاری ئامەد لە کاژێر ١١: ٠٠ی بەیانییەوە هاونیشتمانیان بە جلوبەرگی کوردییەوە بەرەو گۆڕەپانی ئاهەنگی نەورۆز رۆیشتن و لە پێنج دەروازەوە چوونە گۆڕەپانی ئاهەنگەکە.   بەهۆی رێگرییەکانی پۆلیسەوە لە چەند شوێنێک گرژی لەنێوان پۆلیس و هاونیشتمانییان روویدا و بەو هۆیەوە ٢٩٨ هاونیشتمانی دەستگیرکران کە ١٥٠ یان منداڵ و مێردمنداڵن، هەروەها ١٥ پۆلیسیش بە سووکی برینداربوون.  ناوەندی مافی منداڵانی بارۆی ئامەد لە هەژماری تایبەتی خۆی لە تویتەر رایگەیاند: "رۆژی ٢١ی ئادار لە ئاهەنگی نەورۆزی ئامەددا زیاتر لە ١٠٠ منداڵ بە شێوەیەکی نایاسایی دەستگیرکراون و پێویستە دەستبەجێ ئازاد بکرێن".  بەگوێرەی زانیارییەکان تاوەکو ئێستا ئەو هاونیشتمانییانە ئازاد نەکراون کە لە نەورۆزی ئامەد دەستگیرکراون.