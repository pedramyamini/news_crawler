ئەمڕۆ پێنجشەممە، ٣١ی ئاداری ٢٠٢٢، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، "یەکەم رووداو لەناو شاری سلێمانی بووە، گەنجێکی لە دایکبووی ١٩٩٥ شەڕی بە هاونیشتمانییەک فرۆشتووە و بە چەقۆ هێرشیکردووەتە سەری و برینداری کردووە. ئەو کەسە پێشتر بە تاوانی بەکارهێنانی هۆشبەر سزا دراوە. "   لە بارەی رووداوی دووەمەوە، گوتەبێژی پۆلیسی سلێمانی گوتی، "کەسێکی دیکە کە لە دایکبووی ١٩٩١ ـە لە ناو بازاڕی شاری سلێمانی بە خەنجەر و بۆکس هێرشیکردووەتە سەر هاونیشتمانییەک و بە سەختی برینداریکردووە، ئێستا ئەو کەسە بە گوێرەی ماددەی ٤٠٥ - ٣١ لە یاسای سزادانی عێراقی راگیراوە.   سەرکەوت ئەحمەد، ئاماژەی بەوەش کرد، "هەردوو تۆمەتبار لەلایەن مه‌فره‌زه‌كانی بنكه‌ی پۆلیسی سه‌را دەستگیر کراون. "