ئەحەد جەلیلیان، بەڕێوەبەری پاراستنی ژینگەی کرماشان بە وەکالەت رایگەیاند؛ خۆڵبارین لە شارە سنوورییەکانی پارێزگای کرماشاندا لە ئاستێکی بەرزدایە. دۆخی شاری پاوە و شاری کرماشانی ناوەندی پارێزگای کرماشانیش لە ئاستی وەنەوشەیی واتە هۆشداری دایە.  مورادعەلی تاتار، قایمقامی شاری قەسری شیرین دەڵێت: "سەرجەم قوتابخانەکانی شار و گوندەکانی سەر بەم شارە بەهۆی خەستی خۆڵبارینەکانەوە کراونەتە پشوو".  هەروەها ئیبراهیم شەکیبا، جێگری سەرۆکی زانکۆی زانستیی پزیشکیی کرماشان بۆ کاروباری تەندروستی، داوای لە خەڵک کرد بۆ کاری زۆر پێویست نەبێت لە ماڵەکانیان نەیەنە دەرەوە، یان لە کاتی چوونە دەرەوەدا ماسک ببەستن.  لە پارێزگای ئیلامیش، بەهۆی خەستی خۆڵبارینەوە سەرجەم قوتابخانەکانی ئەم پارێزگایە لە رۆژی شەممەدا داخران و فەرمانگەکانیش دوو کاژێر درەنگتر لە کاتی ئاسایی خۆیان کرانەوە.  ناسر مەلەکی، بەڕێوەبەری کەشناسیی پارێزگای ئیلام رایگەیاند بەیانی ئەمڕۆ شەممە مەودای بینین لە شاری مێهران ١٠٠ مەتر بووە.  هەروەها مەجید بیگلەریان، بەڕێوەبەری کۆنترۆڵی قەیرانی پارێزگای ئیلام دەڵێت: بیابانەکانی عێراق و سوریای سەرچاوەی خۆڵبارینەکانە.  بەپێی پێشبینییەکانی کەشناسی، ئەم شەپۆلەی خۆڵبارین ئێوارەی ئەمڕۆ وردە وردە کەمدەبێتەوە.