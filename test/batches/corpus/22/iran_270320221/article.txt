گەشتیارێکی ئێرانی دەڵێت، "یەک لە جوانترین رووبارەکانی ئێرانە، کە لە شاری خوڕەمئاوا و لە پارێزگا جوانەکەی لۆڕستانە. لە دەوروبەری هەم دار هەیە، هەم کێوی لێیە، خۆیشی تاوەکو دڵ حەزدەکات جوانە".  گەشتیارێکی دیکە ئاماژە بەوە دەکات، "لە شاری ئەهوازەوە هاتووین، بەڕاستی قسەی تێدا نییە. رێگەکەمان لە کامێرانەوە بوو بەرەو پاڵنگان، لەوێشەوە چووینە مەریوان و هەورامان و ئێستاش کە لە سنەین. هیچ دیمەنێکی دووپات نابێتەوە".  عەمارەتی خەسراوای سنە، بینایەکی مێژوویی هونەرمەندانی سنەیە، ساڵانە لەم رۆژانەدا ئەم چالاکییانە بەڕێوەدەبەن و دەبنە هۆی پەلکێشکردنی زیاتری گەشتیاران.  یەکێک لە گەشتیارانی ئێران لەبارەی بینا مێژووییەکەوە دەڵێت، "بینایەکی زۆر سەرنجڕاکێشە، سەرەتا کە دێیتە ژوورەوە، چاوت بەو پەیکەرانە دەکەوێت، نموونەیان زۆر کەمە. ئەوانەی ئەم پەیکەرانەیان دروستکردووە هونەرمەند بوون. لێرە مەستوورەشم ناسی کە گوایە لەم بینایە دانیشتووە و خۆشحاڵم کە توانیم ئەو خاتوونە کوردە بناسم".  دوای دوو ساڵ بەسەر بڵاوبوونەوەی پەتای کۆرۆنا، ئەمساڵ رێژەی هاتنی گەشتیار بۆ رۆژهەڵاتی کوردستان ٢٠ بۆ ٣٠ % زیاتر بووە لە ساڵی رابردوو. ئەوەش لە کاتێکدایە کە هەندێک لە رۆژانی پشووی نەورۆز، لە هەندێک لە پارێزگاکان کەشوهەوا سارد و تاوەکو ئاستی بەفربارین چووە.  بەپێی ئامارەکانی بەڕێوەبەرایەتییەکانی گەشتیاریی پارێزگاکان، زۆرترین رێژەی سەردانی گەشتیاران لە رۆژهەڵاتی کوردستان لە پارێزگای ورمێ بووە کە سەردانی سێ ملیۆن و ٤٥٥ هەزار ئۆتۆمبێل لە ماوەی ١٠ رۆژدا بۆ ئەو پارێزگایە تۆمارکراوە. ٩٢ هەزار گەشتیاریش لە سنوورەکانی ورمێوە، چوونەتە باشوور و باکووری کوردستان. لە پارێزگای لۆڕستانیش سەردانی یەک ملیۆن و ٧٠٠ هەزار گەشتیار تۆمارکراوە و قەڵای فەلەکولئەفلاکی خوڕەمئاوا لە ئاستی ئێراندا پێنجەم شوێنەوار بووە لەڕووی زۆریی سەردانی گەشتیاران. هەروەها هەرکام لە پارێزگاکانی کرماشان و سنە سەردانی یەک ملیۆن و ٥٠٠ هەزار گەشتیاری بۆ تۆمارکراوە و ٣٣ هەزار گەشتیاریش لە سنوورەکانی ئەو دوو پارێزگایەوە سەردانی باشووری کوردستان و عێراقیان کردووە.  لە گەرووی کافرییە لە ناوچەی بەدرەی پارێزگای ئیلام، رووبارێک لەنێو دڵی شاخێکدا ژمارەیەک گەشتیاری لەخۆی کۆکردووەتەوە کە بەجۆرێک سەرسامن بە سرووشتەکەی؛ بەڵام زۆربەی ئەو گەشتیارانە گلەیی لە نەبوونی خزمەتگوزاری و پێڕاگەیشتن بە شوێنێکی گەشتیاریی وا دەکەن.  گەشتیارێک دەڵێت، "رێگەی گەیشتن بەم گەرووە جوانە بەڕاستی سەخت بوو، زۆر جێی داخە. بە هەر ئۆتۆمبێلێک ناتوانی بگەیتە ئێرە"، گەشتیارێکی دیکە گلەیی هەیە و دەڵێت، "شوێنێکی گەشتیاریی تایبەتە، بەڵام بەداخەوە توالێتێکیان بۆ دروست نەکردووە".  لە ١٠ رۆژی رابردوودا زیاتر لە ١٨ ملیۆن هاتووچۆی گەشتیاری لە ئێران تۆمارکراوە کە لەو ژمارەیە رێژەیەکی بەرچاوی گەشتەکان بەرەو پارێزگاکانی رۆژهەڵاتی کوردستان بوون.