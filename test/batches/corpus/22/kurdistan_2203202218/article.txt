عەقید فازل حاجی، گوتەبێژی بەڕێوەبەرایەتیی پۆلیسی هاتووچۆی هەولێر، رۆژی سێشەممە ٢٢ - ٣ - ٢٠٢٢ بە تۆڕی میدیایی رووداوی راگەیاند: "دوێنێ دووشەممە لە رووداوێکدا لەڕێگەی کەسنەزان - هەولێر منداڵێک کاتێک لە پاسێک دابەزیوە ئۆتۆمبێلێک لێیداوە و گیانی لەدەستداوە؛ لە رووداوێکی دیکەدا ئەمڕۆ ماتۆڕسکیلێک لە هاونیشتمانییەکی دا و بەهۆیەوە برینداربوو؛ هەر ئەمڕۆ رووداوێکی هاتووچۆ لەڕێگەی کۆنی بەحرکە و لەنزیک هەرشەم روویدا و چوار برینداری لێکەوتەوە".  هەروەها عەقید بەختیار محەممەد، بەڕێوەبەری راگەیاندنی هاتووچۆی سلێمانی ئەمڕۆ سێشەممە بە تۆڕی میدیایی رووداوی گوت، هیچ کەسێک لە رۆژانی ٢٠، ٢١ و ٢٢ ـی مانگدا بەهۆی رووداوەکانی هاتووچۆوە گیانی لەدەستنەداوە و گوتیشی، "چوار رووداوی هاتووچۆ روویانداوە و لە ئەنجامیاندا لە یەک رووداویاندا لە دووکان شەش کەس برینداربوون".  هاوکات، عەقید ئازاد تەها، گوتەبێژی پۆلیسی هاتووچۆی دهۆک بە تۆڕی میدیایی رووداوی گوت: "هێشتا ئاماری وردی رووداوەکانی هاتووچۆمان کۆنەکردووەتەوە، بەڵام لە دوو رۆژی رابردوودا حاڵەتی مردن بە رووداوی هاتووچۆ تۆمارنەکراوە".  هەروەها عەقید حەسەن عەبدوڵڵا، بەڕێوەبەری هاتووچۆی هەڵەبجە بە تۆڕی میدیایی رووداوی گوت، لە رۆژانی نەورۆزدا هیچ حاڵەتێکی گیانلەدەستدان نەبووە و گوتیشی، "شەوی رابردوو ئۆتۆمبێلێک کۆنترۆڵی لەدەستدابوو خۆی بە شۆستەیەکدا کێشا، بەڵام هیچ زیانێکی گیانی نەبووە، ئۆتۆمبێلەکەش بۆ لێکۆڵینەوە دەستیبەسەردا گیراوە".  بە گوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویاندا و بەهۆیانەوە ٦٦٢ کەس گیانیان لەدەستدا و ٧١٢١ کەسیش بریندار بوون.