١١ ى نیسانى ٢٠٢٢، سەعید خەتیبزادە، گوتەبێژی وەزارەتی دەرەوەی ئێران لە کۆنفرانسێکى رۆژنامەڤانیی هەفتانەیدا رایگەیاند، ئیرەج مەسجدی، باڵیۆزی ئەو وڵاتە لە عێراق دەگۆڕدرێت؛ محەممەدکازم ئال سادق دەبێتە جێگرەوەى کە بەم نزیکیانە دەچێتە بەغدا.   محەممەدکازم ئال سادق لەدایکبووى شارى نەجەفە و برا بچووکى محەممەدرەزا ئال سادقە کە یەکێکە لە شاعیر و پیاوانى ئایینى حەوزەى زانستى ئایینى لە نەجەف.    ماوەى دوو ساڵە محەممەدکازم ئال سادق جێگرى یەکەمى باڵیۆزى ئێرانە لە عێراق؛ باڵیۆزە نوێکە زمانى عەرەبی بەباشی دەزانێت.    ئیرەج مەسجدی لە ١٥ ى کانونى دووەمى ٢٠١٧ وەکو باڵیۆزی ئێران لە بەغدا دیاریکرا؛ ئەو پێشتر لە سوپای پاسدارانی ئێران بەرپرسیارێتیی هەبوو و لە شەڕی ئێران و عێراقدا فەرماندەی قەرارگەی رەمەزان بوو کە قەرارگەیەکی سوپای پاسدارانی تایبەت بە ئەنجامدانی چالاکی سەربازی دژی دەسەڵاتی بەعس لە باشووری کوردستان بوو.  وەزارەتی گەنجینەی ئەمریکا لە ٢٣ ى تشرینى دووەمى ٢٠٢٠ ناوی ئیرەج مەسجدی خستە لیستی سزاکانەوە و رایگەیاند، مەسجدی فەرماندارێکی سوپای پاسدارانە کە رێنوێنی و پشتگیری ئەو گرووپانە دەکات، هێرش دەکەنەسەر هێزەکانی ئەمریکا و هاوپەیمانەکانی.