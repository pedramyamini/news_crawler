رۆژی یەکشەممە ٢٧ - ٠٣ - ٢٠٢٢ سەرچاوەیەک لە ئاسایشی پارێزگای دهۆک بە تۆڕی میدیایی رووداوی راگەیاند، هەفتەی رابردوو بەڕێوەبەری پێشووی بەڕێوەبەرایەتیی چاکسازیی ژن و نەوجەوانان لەگەڵ سێ فەرمانبەری دیکەی هەمان بەڕێوەبەرایەتی، بە تۆمەتی گەندەڵی و بردنی بڕە پارەیەک دەستگیرکراون و ئێستا لە لێکۆڵینەوەدان.  ئەو سەرچاوەیە کە نەیویست ناوی بڵاوبکرێتەوە ئاماژەی بەوەش کرد، "ئێستا تۆمەتبارەکان لە قۆناخی لێکۆڵینەوەدان و دواتر دۆسیەکانیان رەوانەی دادگە دەکرێت".  بەپێی زانیارییەکانی رووداو، هەفتەیەک لەمەوبەر بەڕێوەبەری پێشووی بەڕێوەبەرایەتییەکە دەستگیرکراوە و دوای دانپێدانان، رۆژی ٢٥ی ئادار سێ فەرمانبەری دیکە بە هەمان تۆمەت دەستگیرکراون.  چەند رێکخراوێکی جیهانی لەگەڵ بەڕێوەبەرایەتیی چاکسازیی ژن و نەوجەوانانی دهۆک کار دەکەن و بۆ کارەکانیان پارەیان بۆ دێت. سەرچاوەیەک بە رووداوی گوت، "ئەو چوار کەسە بە تۆمەتی بردنی ٢٠٠ هەزار دۆلار دەستگیر کراون".  ئەحمەد ساڵح، بەڕێوەبەری لێکۆڵینەوە و دەستپاکی لە پارێزگای دهۆک بە رووداوی راگەیاند، تاوەکو ئێستا دۆسیەکە نەبراوەتە لای ئەوان.  لە مانگی کانوونی یەکەمی ٢٠٢١ بەڕێوەبەری چاکسازیی ژن و نەوجەوانانی دهۆک گۆڕدرا.