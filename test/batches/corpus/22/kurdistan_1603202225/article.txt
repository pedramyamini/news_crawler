عەبدول فەرەج، دانیشتوویەکی هەڵەبجەیە و بەباشی کاتی کیمیابارانکردنی بیر ماوە، ٣٤ ساڵە هەموو ١٦ ى سێیەک، دەچێتە مۆنۆمێنتى هەڵەبجە و لە وێنەکان ورد دەبێتەوە کە لە رۆژى کیمیابارانەکەوە تا ئەمڕۆ بوونەتە بەشێک لە بیرەوەرییە ناخهەژێن و لەیاد نەچووەکانی.  عەبدول فەرەج لە رووداوەکەی هەڵەبجە دوو منداڵى ساواى دیوە کە لە باوەشى دایکە شەهیدبووەکەیان شیریان خواردووەتەوە و پاسدارانى ئێران هەڵیانگرتوونەتەوە و بردوویانن، دوو منداڵ کە لە شیرەخۆرەییەوە شەڕ و ئاشووبى دوو وڵات بە چارەنووسێکی بێ سۆراخى سپاردوون.  عەبدول فەرەج دەڵێت، "کاتێك بینیم دوو منداڵ لە باوەشى دایکیان مەمک دەمژن و دایکیشیان مردووە، ئیتر چووین بۆ لاى پاسدارەکان و ئەوان چارەسەری پزیشکییان پێبوو لەگەڵ خۆیان بردیانن هەر نەمانکرد گیرفانى دایک و باوکیان بگەڕێین بزانین کێن و ناویان چییە".  کۆنسوڵی وڵاتانی ئەمریکا و بەریتانیا بەشداریی رێوڕەسمەکەی ئەمڕۆیان کرد. دەیڤد هەنت، کۆنسوڵى بەریتانیا لە هەرێمی کوردستان بە تۆڕی میدیایی رووداوی گوت، "من ئەمڕۆ لێرەم بۆ نیشاندانى رێزى بەریتانیا و خەڵکى بەریتانیا بۆ هەڵەبجە، بۆ ئەو تاوانەى پێش ٣٤ ساڵ بەرامبەریان ئەنجامدرا، لەگەڵ تیمەکەم هاتووین و رێزمان بۆیان هەیە".  رۆبەرت پاڵادینۆ، کۆنسوڵى ئەمریکا لە هەرێمی کوردستان راگەیاند، "ویلایەتە یەکگرتووەکانى ئەمریکا لە نزیکەوە بەردەوام دەبێت لەگەڵ کوردستان و عێراق بۆ دووبارە بنیاتنانەوەى وڵاتێکى بەهێز و دیموکراتى، هەروەها پاراستنى هەرێمى کوردستان و خەڵکەکەى".  گلەیى بەرپرسانى هەڵەبجە ئەوەیە هێشتا هەڵەبجە زۆرى ماوە بۆ پارێزگایەکى نموونەیی، لەوێ نە کۆبوونى خۆراک، نە ژمارەى ئۆتۆمبێل و تەنانەت وڵاتینامەى تایبەت بە خۆى نییە.  ئازاد تۆفیق، پارێزگاری هەڵەبجە رایگەیاند، ئەوەی تا ئێستا بۆ هەڵەبجە کراوە تەنها حکومەتی کوردستان کردوویەتی، "حکومەتی عێراق هیچی بۆ هەڵەبجە نەکردووە، بگرە رێگر بووە لە ناساندن و پێشخستنی".