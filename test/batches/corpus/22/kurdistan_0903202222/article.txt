کوێستان جەمیل، بەرپرسی سەنتەری نەوا بۆ داڵدەدانی ئەو ئافرەتانەی هەڕەشەیان لەسەرە لە دهۆک بە رادیۆی رووداوی راگەیاند: "سەنتەرەکەی ئێمە ١٨ ئافرەتی تێدایە کە چواریان هی پارن و ئەوانی دیکە هەموویان ئەمساڵ هاتوون. ئەوانە هەڕەشەی کوشتنیان لەسەرە. "  کوێستان جەمیل گوتیشی: "زۆربەی ئەو کەسانەی دێنە لامان تەمەنیان لە ١٨ ساڵ کەمترە کە کێشەکەیان پەیوەندیی بە خراپبەکارهێنانی مۆبایلەوە هەیە. ئێستا ئافرەتێکمان لایە کە تەمەنی ١٦ ساڵە و منداڵێکی بەبێ هاوسەرگیری بووە. هێشتا دیار نییە باوکی منداڵەکە کێیە و پشکنینەکەی دەرنەچووە. "   سەنتەری نەوا لە دهۆک بۆ ئەو ئافرەتانەیە کە هەڕەشەیان لەسەرە و تووندوتیژییان بەرامبەر کراوە کە لەوێ داڵدە دەدرێن و هەوڵی چارەسەرکردنی کێشەکەیان دەدرێت.  بەرپرسی سەنتەری نەوا گوتی: "ئێمە هەوڵ دەدەین کێشەکەیان چارەسەر بکەین و بیانگەڕێنینەوە ناو ماڵی خۆیان. کەس هەبووە زیاتر لە دوو ساڵ لە لای ئێمە ماوەتەوە کە ئەوەیش پەیوەندیی بە دەستدرێژیی سێکسییەوە هەبوو و سکی هەبوو و دەبوو پشکنینی دی ئێن ئەیەکەی دەربچێت و بە هۆی دواکەوتنیەوە زۆر مایەوە. "  ئارام محەممەد، عەقیدی مافپەروەر و بەڕێوەبەری گشتیی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزان لە دهۆکیش گوتی: "رۆژانە کەیسەکانی تووندوتیژی دژی ئافرەتان لای ئێمە تۆمار دەکرێن و پەیوەندیمان پێوە دەکرێت. زۆر ئافرەت نەیانویستووە بنەماڵەکانیان بزانن، ئێمە کێشەکەیانمان بۆ چارەسەر کردوون کە بنەماڵەکانیان بە هیچ شێوەیەک نەیانزانیوە. "  بەپێی ئاماری بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزان لە دهۆک لە دوو مانگی سەرەتای ٢٠٢٢ دا ٦٨٤ سکاڵا تۆمار کراون کە ٢١١ سکاڵایان پیاوان کردوویانن.  عەقید ئارام محەممەد گوتی: "بەپێی یاسای عێراقی هەر کوڕێک بەڵێنی هاوسەرگیری بە کچێک بدات و دواتر نەیهێنێت، تاوانە. ئەگەر کچەکە سکاڵای لەسەر تۆمار بکات، ئەوا کەیسەکەی دەنێردرێتە دادگە و لەسەری دادگایی دەکرێت. "  لای خۆیشییەوە سۆزان سەفەر، سەرۆکی رێکخراوی داک بۆ گەشەپێدانی ژنانی ئێزدی جەختی لەوە کردەوە کە بۆ ئەوەی کێشەکانی ئافرەتان لە بنچینەوە چارەسەر ببن دەبێت ئافرەتان هۆشیار بکرێنەوە کە ئەوەیش لە قوتابخانە و پەروەردەوە دەست پێدەکات.  ئەو پێیوایە دەبێت ئافرەتان لە کاتی هەراسانکرانیاندا لەلاین هەرکەسێکەوە خێرا ماڵەوە و یاسای لێ ئاگادار بکەنەوە بۆ ئەوەی بە زووترین کات کێشەکەیان چارەسەر بکرێت.  سەرۆکی رێکخراوی داک بۆ گەشەپێدانی ژنانی ئێزدی جەختی لەوە کردەوە کە پێویستە لە کەیسەکانی ئافرەتاندا هەوڵ بدرێت یاسا رۆڵی خۆی ببینێت و بە عەشایەری چارەسەر نەکرێن.