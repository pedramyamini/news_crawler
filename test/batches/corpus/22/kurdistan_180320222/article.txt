بەپێی ئەو خشتەیەی لەلایەن وەزارەتی دارایی و ئابووریی هەرێمی کوردستان بڵاوکراوەتەوە، بڕیارە ئەمڕۆ هەینی، ١٨ی ئاداری ٢٠٢٢، مووچەی مانگی شوباتی وەزارەتەکانی په‌روه‌رده، كاروباری كۆمه‌ڵایه‌تی، داد، وه‌زاره‌تی ئه‌وقاف و کاروباری ئاینی، ٨ ده‌سته دابەشدەکرێت.  هەر بەپێی خشتەکە ئەمڕۆ مووچەی کەسانی خاوه‌ن پێداویستی تایبه‌ت (نڤیشکان)، ئه‌نجوومه‌نی ئاسایش، ده‌زگای ئاسایش، ئه‌نجوومه‌نی دادوه‌ری دابەشدەکرێت.  وەزارەتی دارایی و ئابووری حکومەتی هەرێمی کوردستان رۆژی پێنجشەممە، خشتەیەکی نوێی دابەشکردنی مووچەی بڵاوکردەوە و رایگەیاند: "لە رۆژی هەینی رێکەوتی ٢٠٢٢/٣/١٨ تاوەکو رۆژی یەکشەممە رێکەوتی ٢٠٢٢/٣/٢٠ مووچەی سەرجەم فەرمانبەران دابەش دەکرێت. "  بەپێی خشتەکەی وەزارەتی دارایی، رۆژی شەممە، ١٩ی ئاداری ٢٠٢٢، مووچەی مانگی شوباتی ٢٠٢٢ی ١٠ وەزارە دابەشدەکرێت ئەوانیش وەزارەتەکانی: "سامانە سرووشتییەکان، پلاندانان، بازرگانی و پیشەسازی، کشتوکاڵ و سەرچاوەکانی ئاو، وەزارەتی خوێندنی باڵا، شارەوانی و گەشتوگوزار، ئاوەدانکردنەوە و نیشتەجێبوون، رۆشنبیری و لاوان، گواستنەوە و گەیاندن و وەزارەتی کارەبا".  هەروەها بڕیارە رۆژی یه‌كشه‌ممه ٢٠ی ئاداری ٢٠٢٢، مووچه‌ی سێ سه‌رۆكایه‌تییه‌كه‌ی هەرێمی کوردستان و  خانه‌نشینی پێشمه‌رگه و خانه‌نشینی شارستانی دابەشبکرێت.  رووداو پەیوەندیی بە ژمارەیەک بەڕێوەبەری قوتابخانەکان لە پارێزگاکانی هەولێر و سلێمانییەوە کرد و باسیان لەوەکرد پێیانڕاگەیێنراوە سەردانی بانکەکان بکەن بۆ وەرگرتنی مووچەی مانگی شوباتی ٢٠٢٢.  لە کۆبوونەوەی رۆژی ٥ - ٣ - ٢٠٢٢ ئەنجوومەنی ئابووریی هەرێمی کوردستان، مەسرور بارزانی، سەرۆکوەزیرانی هەرێمی کوردستان فەرمانی کرد کە دەست بە دابەشکردنی مووچەی مانگی شوباتی ٢٠٢٢ بکرێت، بەبێ لێبڕین.  رۆژی ١٠ی ئاداری ٢٠٢٢، وەزارەتی تەندروستی وەکو یەکەم وەزارەتی حکومەتی هەرێمی کوردستان بەپێی خشتەی وەزارەتی دارایی و ئابووری بۆ دابەشکردنی مووچەکانیان دیاریکرابوو، مووچەی وەرگرت. رۆژی یەکشەممەش ١٣ - ٣ - ٢٠٢٢ مووچەی وەزارەتی پێشمەرگە و لیواکانی سەر بەو وەزارەتەکە دابەشکرا.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.