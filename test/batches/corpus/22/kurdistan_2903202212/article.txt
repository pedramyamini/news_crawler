ئەمڕۆ سێشەممە، ٢٩ ـی ئاداری ٢٠٢٢، رائید نەهشەت سەلمان، گوتەبێژی بەڕێوەبەرایەتیی پۆلیسی زاخۆ بە تۆڕی میدیایی رووداوی راگەیاند: "کاژێر ١٢ ـی نیوەڕۆی ئەمڕۆ لە چیایەکی بەرز و سەختی نزیک کۆمەڵگەی خێلەخێ پیاوێکی تەمەن ٧١ ساڵ بەناوی (ط، ر، س) کە بۆ هێنانی گیای بەهارە چووبووە سەر چیاکە، کەوتە خوارەوە و سەری بەر بەردێکی گەورە کەوت و لە شوێنی خۆی گیانی لەدەستدا".  گوتەبێژی بەڕێوەبەرایەتیی پۆلیسی زاخۆ گوتیشی: " دوای ئەوە بە بڕیاری دادوەر لێکۆڵینەوە لە رووداوەکە دەستیپێکرد و دەرکەوت ئەو پیاوە بە تەنیا چووەتە سەر چیاکە".   رائید نەهشەت سەلمان سەبارەت بە تۆمارکردنی سکاڵا لەلایەن کەسوکاری ئەو پیاوەوە گوتی: "کەسوکارەکەی هیچ سکاڵایەکیان لەسەر کەس تۆمارنەکردووە".