کۆنسوڵخانەی تورکیا لە ھەژماری فەرمی خۆی لە تۆڕی کۆمەڵایەتیی تویتەر، وێنەی دیدارەکەی بڵاو کردووەتەوە و لەسەر زمانی ھاکان کاراچای بە زمانی ئینگلیزی نووسیویەتی: "ئەمڕۆ، دەرفەتی ئەوەمان بۆ رەخسا لەگەڵ جێگری سەرۆکی ھەرێمی کوردستان، شێخ جەعفەر مستەفا چەند پرسێکی گرنگ تاوتوێ بکەین".  ھاکان کاراچای خۆشحاڵیی خۆی نیشانداوە و  رایگەیاندووە لەگەڵ جەعفەر شێخ مستەفا گفتوگۆیەکی چڕ و بەرھەمداریان لەبارەی چەند پرسێکیی گرنگی رۆژەڤ ئەنجامداوە. هەروەها سوپاسی پێشوازیی گەرموگوڕی جێگری سەرۆکی هەرێمی کوردستانی کردووە.  هەر لەبارەی ئەو دیدارە سەرۆکایەتیی هەرێمی کوردستان لە ماڵپەڕی فەرمیی خۆیدا بڵاویکردووەتەوە: " ئەمڕۆ دووشەممە ٤ - ٤ - ٢٠٢٢ بەڕێز شێخ جەعفەر شێخ مستەفا، جێگری سەرۆکی هەرێمی کوردستان، پێشوازی لە بەڕێز هاکان کاراچای، کۆنسولی گشتیی تورکیا لە هەرێمی کوردستان کرد. لە کۆبوونەوەیەکدا دوایین پێشهاتە سیاسییەکانی عيراق و پەیوەندییەکانی هەولێر - بەغدا لە سەروبەندی پێکهێنانی كابینەی نوێی حکومەتی عێراق، پەیوەندییە دیپلۆماسییەکانی نێوان تورکیا و هەرێمی کوردستان و برەودان بە پەیوەندییەکان، تاوتوێ کران".  لە بەشێکی دیکەی راگەیێنراوەکەی سەرۆکایەتیی هەرێمی کوردستاندا هاتووە: "بەڕێز جێگری سەرۆک، لە پێناو بەرژەوەندییە باڵاکانی نیشتمان و تێپەڕاندنی ئەو دۆخە چەقبەستووەی لەبەردەم پڕۆسەی سیاسیی عیراقدا هەیە، جەختی لە گرنگی و رێككەوتنی لایەنە ساسییەكانی عێراق بۆ پێکهێنانی حکومەتی نوێ کردەوە".  ئاماژەشکراوە کۆنسولی گشتیی تورکیا جەختی لەسەر بەردەوامبوونی پەیوەندییەکانیان لەگەڵ هەرێمی کوردستان دووپاتكردووەتەوە و باسی لە گرنگیی سەقامگیریی سیاسی و ئەمنیی عیراق بۆ ناوچەکە كردووە و لەمبارەیەوە جەختی لە هاوئاهەنگی لەپێناو بەرقەراربوونی ئاشتی و ئارامی لە ناوچەکەدا كردووەتەوە.