رۆژی چوارشەممە ٣٠ - ٠٣ - ٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، لەلایەن نووسینگەی نەهێشتنی تاوانی کوردساتەوە لە شاری سلێمانی، تۆمەتبارێك به‌ناوی (هـ. ح. م) لەدایکبووی ساڵی ١٩٩٢ دەستگیرکرا بە تۆمەتی "دزیکردن و قۆڵبڕین".  گوتەبێژی پۆلیسی پارێزگای سلێمانی ئاماژەی بەوەش کرد، ئەو کەسە لە چەند دووکانێک شتومەکی کڕیوە و ناسنامەیەکی داناوە و گوتوویەتی، "دواتر پارەتان بۆ دێنم"، بەڵام پارەی کەسی نەبردووەتەوە، بۆیە سکاڵای لەسەر تۆمارکراوە و دەستگیرکراوە. لە هەولێریش سکاڵا دژی هەمان کەس و بە هەمان هۆکار تۆمارکراوە.  ئاماژە بەوەش دەکات، لە چالاکییەکی دیکەدا پۆلیسی نەهێشتنی تاوانی چەمچەماڵ لەسەر سکاڵای هاونیشتمانییەک کە دووکانی مۆبایلی هەبووە و دزیی لێکراوە، تۆمەتبارێکیان بەناوی (س. د. ئـ) لەدایکبووی ٢٠٠٤ دەستگیرکردووە و دەستیشیان بەسەر چەند مۆبایلێکی گرانبەهادا گرتووە. گوتیشی، "تۆمەتبارەکە بە بڕیاری دادوەر دەستبەسەرکراوە".