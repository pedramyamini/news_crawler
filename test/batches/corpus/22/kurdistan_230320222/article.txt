کامەران حەسەن، قایمقامی قەزای ماوەت بە تۆڕی میدیایی رووداوی راگەیاند، رۆژی سێشەممەش نەیانتوانی سۆراخی هیچ یەکێک لەو گەنجانەیان بۆ روون بێتەوە.   قایمقامی ماوەت گوتیشی، جیاواز لەو کەس و تیمانەی بەشوێن تەرمەکەدا دەگەڕێن، رۆژی چوارشەممە تیمێکی تایبەت لە تەقتەقەوە دەبەنە ماوەت و گوتیشی، "هەموو هەوڵێک دەدەین بۆ دۆزینەوەی ئەو سێ گەنجە بێسەروشوێنە، ئەو تیمەش کە لە تەقتەقەوە دێن زۆر شارەزان و ئەزموونی زۆریان لە گەڕان و دۆزینەوەی تەرمدا هەیە".  رۆژی دووشەممە، ٢١ - ٣ - ٢٠٢٢ سێ گەنج لە گوندی بەرسماق لە قەزای ماوەت بۆ سەیران چوونە سەیرانگەی سەرسول و لەوێ کەوتنە نێو ئاوەوە، ئەوەی دۆزراوەتەوە تەنیا جلوبەرگی دوو گەنجیانە.  گەنجەکان ناویان کۆسار نەوزاد، لەدایکبووی ساڵی ٢٠٠٠، دەروون رەئووف، لەدایکبووی ١٩٩٥ و هەڵکەوت کە تەنیا ناوی یەکەمی ئاشکرابووە، لەدایکبووی ١٩٩٢ ە و خەڵکی سنووری هەولێرە و بە سەردان چووە بۆ ئەو گوندە.  کاوە عەبدولڕەحمان، ئامۆزای یەکێک لە گەنجە بێسەروشوێنەکان بە تۆڕی میدیایی رووداوی گوت، ئەو سێ گەنجە بۆ سەیران و وێنەگرتن چوونەتە سەر چەمەکە و یەکێکیان کەوتووەتە ناو چەمەکەوە و دووەکەی دیکەش بەدوایادا خۆیان خستووەتە ناو چەمەکەوە و هەرسێکیان بێسەروشوێنن.   ئەو چەمەی ئەو سێ کەسەی تێدا بێسەروشوێن بوون، ناوی چەمی قەشانە. ساڵی ٢٠٢١ یش لە هەمان جێگە رووداوێکی خنکان هەبووە.