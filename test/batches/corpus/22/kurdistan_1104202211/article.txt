بە گوێرەی پێشبینییەکانی کەشناسی و بوومەلەرزەزانی هەرێمی کوردستان: "ئەمڕۆ پێشبینی تۆز و خۆڵێکی سووک دەکرێت لە سەرجەم پارێزگەکانی هەرێمی کوردستان؛ ئەوەی کە پەیوەندی بە پلەی گەرماشەوە هەیە، ئەمڕۆ بەرزترین پلەی گەرمای تۆمارکراو لە هەولێر ٢٩ پلە، لە سلێمانی ٢٥ پلە، لە دهۆک ٢٧ پلە و لە هەڵەبجە ٢٦ پلەی سیلیزییە".   ئەمڕۆ دووشەممە، ١١ - ٤ - ٢٠٢٢، ئاسۆ کەمال، بەڕێوەبەری کەشناسیی سلێمانی لەبارەی هەبوونی تۆز و خۆڵ بە رووداوی گوت: "خۆڵبارینەکە بەو جۆرە نابێت کە لە چەند رۆژی رابردوودا هەبوو و شەو زیاتر کاریگەرییەکەی دەردەکەوێت؛ هۆکارەکەشی دەگەڕێتەوە بۆ بەرزبوونەوەی پلەی گەرما، گۆڕانکاری کەشوهەوا، کەمبوونەوەی بارانبارین لەم وەرزە و ساڵی پار. "  لەبارەی کەشوهەوای سلێمانی بۆ ئەمڕۆ، ئاسۆ کەمال؛ گوتی، "هەندێک تەپ و تۆز لە سلێمانی هەیە و پێشبینی دەکرێت تاوەکو سبەی بەیانی بەردەوام بێت و پلەی گەرماش بۆ ئەمڕۆ جێگیر دەبێت. "   بە گوێرەی پێشبینییەکانی کەشناسی و بوومەلەرزەزانیی هەرێمی کوردستان، سبەینێ سێشەممە پارێزگای هەولێر بەرزترین پلەی گەرما بەراورد بە پارێزگاکانی دیکە تۆمار دەکات کە بەرزترینی ٣١ پلە دەبێت، نزمترینی ١٩ پلە دەبێت؛ ئاسمانی شارەکەش نیمچە هەور دەبێت لەگەڵ کەمێک نمەباران لە ناوچە شاخاوییە سنوورییەکانی باکووری رۆژهەڵاتی پارێزگاکەدا.  پارێزگای سلێمانی نزمترین پلەی گەرما ١٥ پلەی سیلیزی و بەرزترینی ٢٨ پلە دەبێت؛ ئاسمانیش لەنێوان نیمچە هەور و پەڵە هەور دەبێت.  لە پارێزگای دهۆک، بە هەمان شێوەی پارێزگای سلێمانی بەرزترین پلەی گەرما ٢٩ پلە و نزمترینی ١٦ پلەی سیلیزی دەبێت و ئاسمانی شارەکە لەنێوان هەور و نیمچە هەور دەبێت و ئەگەری نمە بارانیش لە ناوچە شاخاوییە سنوورییەکانی باکووری پارێزگادا هەیە.  لە پارێزگای هەڵەبجە بەرزترین پلەی گەرما ٣٠ پلە و نزمترینی ١٦ پلەی سیلیزی دەبێت و ئاسمانی پارێزگاکەش نیمچە هەور دەبێت.