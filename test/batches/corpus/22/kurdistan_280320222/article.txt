دوای ئەوەی دەنگۆی دووبارە راگرتنی کارەکانی شەقامی ١٠٠ مەتری سلێمانی بڵاوبووەوە، ئەمڕۆ ٢٨ی ئاداری ٢٠٢٢، دلێر کەمال، بەڕێوەبەری راگەیاندنی کۆمپانیای قەیوان گرووپ بە رووداوی راگەیاند: "ئێمە لە ١٢ی ئادار کارەکانمان لە شەقامەکە راگرت؛ لەیلا عومەر، سەرۆکی شارەوانی سلێمانی لەسەر هێڵ بوو لەگەڵماندا و پێی راگەیاندین کە لەگەڵ جێگری سەرۆکی حکومەت قسەی کردووە و بەڵێندراوە بودجەیەکی دیاریکراومان بۆ خەرجبکرێت؛ بۆیە ١٣ی ئادار دەستمان بە کارەکانمان کردەوە، بەڵام تاوەکو ئێستا هیچ بڕە بودجەیەکمان بۆ خەجنەکراوە. "  کۆمپانیای قەیوان گرووپ کە کاری تەواوکردنی شەقامی ١٠٠ مەتری سلێمانی لەئەستۆدایە تاوەکو ١ی نیسان مۆڵەتیان بە حکومەت داوە بۆ ئەوەی شایستە داراییەکانیان بۆ خەرجبکرێت؛ لەو بارەوە دلێر کەمال گوتی: "ئێمە لە سۆنگەی بەرپرسیارێتیمان، کارەکانمان لە شەقامی ١٠٠ مەتری سلێمانی بەردەوام دەکەین بۆ ئەوەی لە وادەی دیاریکراوی خۆیدا تەواوببێت. "  بەڕێوەبەری راگەیاندنی کۆمپانیای قەیوان گوتیشی: "قۆناخی یەکەمی پڕۆژەکە کە تەندەرینی بۆ کراوە لە ٣٤ کیلۆمەتر پێکدێت؛ قۆناخی دووەم کە ٣٣ کیلۆمەترە حکومەت هیچ تەندەرێکی بۆ دەرنەکردووە و هیچ بڕیارێکی جێبەجێکردنی نەداوە؛ ئەوەی لەسەر قەیوانە تەواوکردنی شەقامەکەیە".  رۆژی ١١ - ٠٧ - ٢٠٢٠، مەسرور بارزانی، سەرۆکی حکومەتی هەرێمی کوردستان بە ئامادەبوونی قوباد تاڵەبانی، جێگری سەرۆکی حکومەت و ژمارەیەک وەزیر و پارێزگاری سلێمانی، بەردی بناخەی شەقامی ١٠٠ مەتریی سلێمانی دانا؛ بڕیارە پڕۆژەکە تاوەکو رۆژی ٣٠ - ٨ - ٢٠٢٣ تەواو ببێت کە دەگاتە ١١٠٠ رۆژ، گوژمەی پرۆژەکەش ٤٠٠ ملیار دینارە.   ئۆتۆبانی بابان یان شەقامی ١٠٠ مەتریی سلێمانی بریتییە لە دروستکردنی رێگەیەکی خێرای ١٠٠ مەتری؛ درێژیی شەقامی ١٠٠ مەتریی سلێمانی لەگەڵ تۆڕی شەقامە لاوەکییەکانی ١٤٦ کیلۆمەترە کە لە تاسڵوجەوە دەستپێدەکات تاوەکو دەگاتە دەمرکان نزیک شارۆچکەی عەربەت.  پڕۆژەکە چوارسایدی ھاتن و رۆشتن لە خۆدەگرێت کە پانیی سایدی سەرەکی ٢١ مەترە و سایدی خزمەتگوزاری نۆ مەترە، دوو سایدیان بۆ رۆیشتن و دووانیان بۆ ھاتن بەکاردەھێندرێت.