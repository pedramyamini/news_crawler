بەڕێوەبەرایەتیی نەهێشتنی ماددە هۆشبەرەکان سەر بە بەڕێوەبەرایەتیی گشتیی ئاسایشی هەولێر رایگەیاند، "لەدوای بەدواداچوون و چاودێرییەکی ورد، ئەمڕۆ ١٢ - ٠٤ - ٢٠٢٢ لەلایەن ئەفسەر و کارمەندانی بەڕێوەبەرایەتیی نەهێشتنی ماددە هۆشبەرەکان توانییان دەستبگرن بەسەر هەشت دانە کارتۆن کە چەند کەلوپەلێکی دیاریی ئایینیی تێدابوو" و ماددەی هۆشبەری تێدا شاردرابووەوە.  وەکو لە راگەیێندراوەکەدا ئاماژەی بۆ کراوە، "کارتۆنەکان بەشێوەیەکی زۆر تۆکمە ماددەی هۆشبەری لە جۆری کریستاڵی تواوەی لەناودا حەشاردرابوو".  جگە لە دەستبەسەرداگرتنی ماددە هۆشبەرەکە، تۆمەتبارێکیش بەناوی "ا. ح. ا" کە بەنیازبووە لەڕێگەی کۆمپانیای گواستنەوە و "لەژێر سێبەری ئایینی ئیسلام"دا ماددە هۆشبەرەکە رەوانەی دەرەوەی وڵات بکات، دەستگیرکراوە و رەوانەی دادگە کراوە و پەڕاوی لێکۆڵینەوەی بۆ کراوەتەوە.