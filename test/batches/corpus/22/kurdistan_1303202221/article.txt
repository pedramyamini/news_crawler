ئیبراهیم عەزیز، خاوەنی نانەواخانەیە و بە رادیۆی رووداوی گوت: "ئێمە ئێستا دۆخمان لەوپەڕی خراپیدایە. پێشتر ئاردمان بە ٢٧ هەزار دینار بۆ دەهات، ئێستا بە ٤٤ هەزار دینار دێت. غازیش هەر گرانە و بە ١٣٥٠٠ دینارە. "  ئیبراهیم عەزیز ئاماژەی بەوە دا، لە هەولێردا هەزار و ٨٠٠ نانەواخانە و سەموونخانە هەیە، یەک دانەیان نییە قازانج بکات. ئێستا لەسەر زیان کار دەکەن. نزیکەی ٢٠٠ نانەواخانە و سەموونخانە دایانخستووە، چونکە ناتوانن رۆژانەی شاگردەکانیان بدەن و ئاردیش گران بووە.  ئەو خاوەنی نانەواخانەیە گوتیشی: "ئەگەر وابڕوات دەبێت ئێمەیش دایبخەین. دەتوانین تاوەکو سەری مانگ کار بکەین، ئەویش ئەو ئاردەی ماومانە تەواوی دەکەین و دوای ئەوە دایدەخەین. "  نەبەز عەبدولحەمید، قایمقامی هەولێر لەو بارەیەوە بە رادیۆی رووداوی راگەیاند: "راستە هەموو شتەکانی نانەواخانە و سەموونخانەکان گران بوون، بەڵام نابێت لە خۆیانەوە نرخی نان و سەموون گران بکەن. ئێمە لە لێکۆڵینەوە و بەدواداچوونداین بۆ ئەوەی چارەسەرێکیان بۆ بدۆزینەوە. "  ماوەیەکە لە هەرێمی کوردستان ئارد و سووتەمەنی گران بوون ئەوەیش وایکردووە نانەواخانە و سەموونخانەکان گرفتیان بۆ دروست ببێت. ئەوان دەڵێن ئەگەر حکومەت لە دابەزاندنی نرخی ئارد و سووتەمەنی هاوکاریان نەکات، تەنیا دوو رێگەیان لەبەردەمە، نرخی نان و سەموون گران بکەن، یان نانەواخانە و سەموونخانەکانیان دابخەن.