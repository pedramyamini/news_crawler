ئەمڕۆ شەممە ٩ی نیسانی ٢٠٢٢، هاوژین عوسمان، سەرۆکی سەندیکای کارمەندانی تەندروستیی سلێمانی بە تۆڕی میدیایی رووداوی راگەیاند، "ئێوارەی ئەمڕۆ پەیوەندیم بە عەبدولڕەحمان ساڵح، بەڕێوەبەری گشتیی بانکی ناوەندیی هەرێمی کوردستان لە سلێمانی کرد و پێی راگەیاندم هیچ کێشەیەک لە دابەشکردنی مووچەدا نییە و سبەی تەندروستیی سلێمانی بەبێ گرفت مووچەکانیان وەردەگرن. "  رۆژی پێنجشەممە ٧ی نیسانی ٢٠٢٢، وەزارەتی دارایی و ئابووری هەرێمی کوردستان رایگەیاند، رۆژی یەکشەممە ١٠ی نیسانی ٢٠٢٢، دەست بە دابەشکردنی مووچەی مانگی ئادار دەکرێت و رۆژی پێنجشەممە ٢٨ی نیسانی ٢٠٢٢، کۆتایی بە دابەشکردنی مووچە دێت.  هەرچەندە پێش یەکەم رۆژی نەورۆز لە ٢٠ی ئادار، لە پارێزگاکانی هەولێر و دهۆک پێدانی مووچەی مانگی دوو کۆتاییهات، بەڵام بەشێک لە مووچەخۆرانی سلێمانی مووچەیان وەرنەگرت و مووچەکەیان زیاتر لە ٢ هەفتە دواکەوت، بەتایبەت مووچە تەندروستی سلێمانی.