ئەمڕۆ یەکشەممە، ٢٧ی ئاداری ٢٠٢٢، ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان رایگەیاند: "کاژێرەکانی پێدانی کارەبای نیشتمانی زیاد دەبێت، چونکە لە مانگی نیسان، ٣٠٠ مێگاوات کارەبا بۆ ناو تۆڕی نیشتمانی دەگەڕێتەوە، ئەوە جگە لەوەی هەندێک یەکەی بەرهەمهێنانی کارەبا، بەهۆی چاکسازییەوە لە کار کەوتوون و لە مانگی نیسانی داهاتوودا دەکەونە کار".  سەبارەت بە کاژێرەکانی پێدانی کارەبا لەهەرێمی کوردستان بۆ مانگی نیسان، کە هاوکات دەبێت لەگەڵ مانگی رەمەزان، ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان لە راگەیێنراوێکدا ئاشکرایکرد "ئێستا ماوەکانی پێدانی کاتژمێرەکانی کارەبا لە نێوان ١٠ بۆ ١٢ کاتژمێرە لە رۆژێکدا، هەروەها بەرهەمهێنانی ئێستای کارەبا ٣٢٠٠ مێگاواتە و خواست لەسەر کارەبا ٥٩٥٠ مێگاوات دەبێت. "   قارەمان مەولوود، بەرپرسی مۆلیدە ئەهلییەکانی سنووری پارێزگای هەولێر، لەوبارەیەوە بە تۆڕی میدیایی رووداوی راگەیاند: "پێش مانگی رەمەزان و لە چەند رۆژی کەمی داهاتوودا لەگەڵ بەرپرسانی وەزارەتی کارەبا کۆدەبینەوە بۆ ئەوەی بزانین لە مانگی نیساندا کە رەمەزانیشە دەتوانن چەند کاتژمێر کارەبا بدەن، ئێمەش کورتهێنانەکە پڕدەکەینەوە ئەگەر زۆر نەبێت".  بەرپرسی مۆلیدە ئەهلییەکانی سنووری پارێزگای هەولێر، گوتیشی: "ئەگەر وەزارەتی کارەبا بتوانێت رۆژانە ١٦ کاتژمێر کارەبای نیشتمانی دابین بکات، ئێمەش دەتوانین ئەوەی دەمێنێنتەوە پڕی بکەینەوە بۆ ئەوەی ٢٤ کاژێر کارەبا هەبێت، ئەگەر هاووڵاتیانیان بیانەوێت".  بەهۆی گۆڕانی وەرز و کۆتایی هاتنی زستان و دەستپێکردنی وەرزی بەهار کە بەپێی وەزارەتی کارەبا بەکارهێنانی کارەبا بەتایبەت وەکو هۆکارێکی خۆ گەرمکردنەوە کەم دەبێتەوە، بەکارهێنانی کارەبا کەمتر دەبێتەوە، بەمەش ئەگەر وێستگەکانی کارەبا تووشی گرفت نەبن، کاژێرەکانی پێدانی کارەبای نیشتمانی زیاتر دەبن.