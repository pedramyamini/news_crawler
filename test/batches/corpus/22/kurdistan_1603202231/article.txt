محەمەد تاهیر، قوتابی دەڵێت، "هەڵەبجە کیمیابارانکراوە و لە ماڵەوە بۆیان باسکردووم کە بۆمبباران کراوین و پێنج هەزارمان شەهید بوون". نڤار سەرکەوت، قوتابی باسی لەوە کرد، "دەزانین لەم رۆژەدا سەدام بۆردوومانی کردووین و شەهیدمان هەبووە".  مێردمنداڵان و گەنجان زۆرینەی بەشداربووی یادی کیمیابارانی هەڵەبجەن، چوون تاوەکو چیرۆکە تراژیدیاکە جگە لەوەی بۆیان دەگێڕدرێتەوە، بە چاوی سەریش بیبینن.  ژوان عەزیز، قوتابی دەڵێت، "دەزانین لەم رۆژەدا شەهیدمان هەبووە و بۆردوومان و کیمیاباران کراوین". ئەڤین جەلالیش کە قوتابییە ئاماژەی بەوە کرد، "دەمانەوێت شتەکان بە راستی و بە چاوی خۆمان ببینین، بۆیە هاتووینەتە ئێرە".  کارمەند ئەکرەم، چالاکوان باس لەوە دەکات، "خەڵکەکەی کە لە ئێمە گەورەترن بۆیە نەهاتوون، چونکە ئەوەندە داواکارییان هەبووە و بە قسەیان نەکراوە، بۆیە بایکۆتیان کردووە".  لە زۆربەی  شارە جیاوازەکان، کوردانی بەشەکانی دیکەی کوردستان و بیانییەکان چوونە هەڵەبجە و پەیام و هاوخەمیی خۆیانیان بۆ دەربڕین.  گەنجێک کە دانیشتووی سنەیە دەڵێت، "ئەمە چەندەمین جارمانە دێینە هەڵەبجە بۆئەوەی هاوخەمبین لەگەڵیدا". فارس حوسێن، جووتیار داوای لە هەموو لایەک دەکات "بێن لێرەوە، لە هەڵەبجەوە داوای لێبووردن لە شەهیدەکانمان بکەین".  لەگەڵ ئەوەی یادکردنەوەکە بەشێک لە قوربانیان بە بایکۆت و بەشێکیش بە بەش بەشکردن مەراسیمەکان کردیانەوە، بەڵام پێچەوانەی کەشوهەوا ساردەکەی هەڵەبجە، یادەکە گەرموگوڕی پێوە دیاربوو. بەپێی ئامارەکانی مۆنومێنتی شەهیدانیش سەدان هەزار کەس چووبوونە هەڵەبجە بۆ یادکردنەوەی کیمیابارانکردنی.