ناهید ئەرەن، سەرۆکی بارۆی ئامەد (سەندیکای پارێزەرانی ئامەد) ئەمڕۆ یەکشەممە ١٠ی نیسانی ٢٠٢٢ بە تۆڕی میدیایی رووداوی راگەیاند، لە میدیاکاندا هەواڵی ئەشکەنجەدانی زیندانییەکی کورد بڵاوبووەتەوە، بۆ لێکۆڵینەوە لە راستی رووداوەکە سبەی دووشەممە ١١ی نیسان شاندێکی پارێزەرانی بارۆی ئامەد سەردانی زیندانەکە دەکەن.   شێخموس ئایاز، کە هاونیشتمانییەکی شاری ئامەدی باکووری کوردستانە، ئەمڕۆ یەکشەممە ١٠ی نیسانی ٢٠٢٢ قسەی بۆ میدیایەکی ناوخۆیی کردووە و ئاماژەی بەوەداوە، ئیبراهیم ئایازی کوڕی، کە لە زیندانی داخراوی ئامەد بەندکراوە "ئەشکەنجە دراوە".  شێخموس ئایاز دەڵێت، لە دوایین دیداری تەلەفۆنیدا لەگەڵ کوڕەکەی، کە مافی ١٠ خولەک قسەکردنی هەیە، لە خولەکی دووەمدا پەیوەندییە تەلەفۆنییەکەی پچڕاوە.  باوکی ئەو زیندانییە ئاماژەی بەوەداوە، "کاتێک کوڕەکەم بە قورگی پڕ لە گریانەوە باسی ئەشکەنجە و مامەڵەی خراپی بەڕێوەبەرایەتیی زیندانی ئامەدی دەکرد، پەیوەندییەکەی پچرا".   ئیبراهیم ئایاز بە شێخموس ئایازی باوکی گوتووە: "بەناوی پشکنین هەڵدەکوتنە سەر ژوورەکانیمن، کەلوپەلەکانمان تێکدەدەن، کاتێکیش ناڕەزایی دەردەبڕین، ئەشکەنجە دەدرێین".   ئیبراهیم ئایاز لە ساڵی ٢٠٢٠ ـەوە لەسەر گوتەی گەواهیدەرێكی شاراوە بە تۆمەتی ئەندامبوونی لە پارتی کرێکارانی کوردستان (پەکەکە) خراوەتە زیندانەوە و لێکۆڵینەوە لە دۆسیەکەی بەردەوامە.