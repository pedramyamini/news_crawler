ئەو ١٦ کەسە ئێوارەی رۆژی سێشەممە ١٢ی نیسانی ٢٠٢٢، لە ئۆپەراسیۆنێکدا کە لەلایەن تیمەکانی هۆبەی بەرەنگاربوونەوەی قاچاخچێتیکردن و بەرەنگاربوونەوەی تاوانی رێکخراوەیی ئەنجامدرا، دەستبەسەرکران.  سەرجەم دەستگیرکراوەکان فەرمانبەرن لە بەڕێوەبەرایەتی گشتیی ئاو و ئاوەڕۆ کە سەر بە گەورە شارەوانیی ئامەدە و لە کۆکردنەوەی پسووڵەکانی شارەوانیدا گەندەڵییان کردووە. لە بەڕێوەبەرایەتی گشتیی ئاسایشی ئامەد لێکۆڵینەوە لەگەڵ دەستبەسەرکراوەکاندا دەستیپێکردووە.  گەورە شارەوانی ئامەد لە ١٩ی ئابی ٢٠١٩ ـەوە بە بڕیاری وەزارەتی ناوخۆی تورکیا لەلایەن قەیوومەوە بەڕێوە دەبرێت.      پارتی دیموکراتی گەلان - هەدەپە ٣١ ـی ئاداری ٢٠١٩ لە هەڵبژاردنی شارەوانییەکاندا؛ شارەوانییەکانی سێ گەورە شار، پێنج شار، ٤٥ شارۆچکە و ١٢ شارەدێی بەدەستهێنا، بووە خاوەنی ٦٥ شارەوانی.   هەر لە سەرەتاوە بەڵگەنامەی کارکردن بە شەش شارەوانیی هەدەپە نەدرا، بۆ ٥٩ شارەوانییەکە تاوەکو ئێستا قەیووم لەسەر ٥٣ یان دانراون، سەرۆکی دوو شارەوانی لەلایەن هەدەپە دوورخرانەوە، ئەو دوو سەرۆک شارەوانییە سەرەتا دەستیان لە هەدەپە کێشایەوە و دواتر چوونە سەر لیستی ئاکپارتی. ئێستا هەدەپە تەنیا چوار شارەوانی بەدەستەوە ماوە.   کۆی گشتی ٧٢ هاوسەرۆکی شارەوانیی هەدەپە دەستبەسەرکران، ٣٧ هاوسەرۆکی شارەوانیی کە ١٩ یان هاوسەرۆکی ژنن، خرانە زیندانەوە. بێجگە لە لادانی هاوسەرۆکانی ئەو شارەوانییانە، ٨٠٧ ئەندامی ئەنجوومەنی شارەوانییەکانی هەدەپە لە کارەکانیان دوورخراونەوە.  لە بەشێکی زۆری ئەو شارەوانییانەی باکووری کوردستان کە لەلایەن قەیوومەکانەوە بەڕێوەدەبرێن، خەڵک لە شارەوانییەکان رازی نین و بە گەندەڵی تۆمەتباریان دەکەن.   قەیووم لە یاساکانی تورکیادا جۆرە مامەڵەیەکە بۆ چارەسەرکردنی پرسێک و گرفتێکی تایبەت لە رووی کارگێڕی و داراییەوە. دەوڵەت لە رێگەی دامەزراندنی فەرمانبەرێکی کاربەڕێکەر "فەرمانبەرەکە دەکرێت لە هەر پۆستێک بێت" تاوەکو چارەسەرکردنی گرفتەکە دەوڵەت خۆی بەڕێوەی دەبات.   پێشتر تەنیا لە رووی کارگێڕی و دارایی قەیووم جێبەجێ دەکرا. بۆ نموونە دەوڵەت هاوکار دەبوو بۆ دەربازکردنی دامەزراوەیەک یان کۆمپانیایەک لە مایەپووچبوون و لە رێگەی فەرمانبەرە کاربەڕێکەرەکەوە ماوەیەکی کاتی دامەزراوەکەیان بەڕێوەدەبرد، بەڵام لە دوایین هەمواری یاسایی لە ساڵی ٢٠١٨ دا رێکارەکانی یاسایی قەیووم فراوانتر کرا.    بەگوێرەی یاسا هەموارکراوەکە، ئەگەر سەلمێندرا دامەزراوەیەک "کەرتی گشتیی بێت یان تایبەت" تاوانەکانی قاچاخچییەتی دژ بە مرۆڤەکان، بازرگانیکردن بە ماددەی هۆشبەر، بازرگانیکردن بەجەستەی مرۆڤ، بازرگانی لەشفرۆشی، قومار، سپیکردنەوەی پارە، بەزۆر دەستبەسەرداگرتنی سامان، دامەزراندنی گرووپی چەکداری، مافیاگەرێتی و سیخوڕی کردبێت، دەوڵەت دەست بەسەر دامەزراوەکەدا دەگرێت و خۆی بەڕێوەی دەبات. بەپێی یاسای تورکیا پێی دەگووترێت قەیووم.