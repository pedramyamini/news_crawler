ئەمڕۆ چوارشەممە ١٣ - ٠٤ - ٢٠٢٢ ژینگەپارێزانی پیرەمەگروون بەهۆی دواکەوتنی مووچەکانیان چوونە سەر شەقامەکان و رێگەی سلێمانی - دووکانیان داخست.   سامان، ژینگەپارێزێکی پیرەمەگروونە بۆ پێشەوا بەختیار، پەیامنێری تۆڕی میدیایی رووداو قسەیکرد و گوتی، "داواکاری ئێمە ئەوەیە لە مانگی یەکەوە مووچەمان پێنەدراوە، دوو مانگمان لای کۆمپانیایە، کۆمپانیاش دەڵێ چوار مانگە پارەم لە حکومەت وەرنەگرتووە، ٥٤ کرێکار و ٢٨ شۆفێرین، ٣٠٠ هەزار مانگانەمان هەیە، هەیە کریچییە، تۆ بڵێی دۆخمان چۆن بێت؟ دوو کاژێر و نیوە جادەمان گرتووە و کەس نەهاتووە بەدەممانەوە. "  ژینگەپارێزێکی دیکە کە بۆ رووداو قسەیکرد باسی لەوە کرد، "دوو مانگە مووچەمان وەرنەگرتووە، مانگی دوو و مانگی سێ، ماڵ و منداڵم هەیە، مەعقول نییە بۆ وەڵاممان نادەنەوە، چووم سەرم چاککردووە پارەم لە هاوڕێکەم وەرگرتووە. لەڕووم نایێت بچمە ناو بازاڕ، پارەم پێ نییە. دۆخی هاوڕێکانیشم تا بڵێی خراپە. "  دوێنێ سێشەممەش شۆفێران و ژینگەپارێزانی زۆنی دووکانی کۆمپانیای خالد شینکی، ماوەی چوار کاژێر گردبوونەوە و رێگەی سلێمانی - هەولێریان داخست، داوایانکرد مووچەکانیان بۆ خەرجبکرێت.  ژینگەپارێزانی گەرمیانیش بەهۆی پێنەدانی مووچەکانیان پێنج رۆژە مانیانگرتووە. رۆژ بەرۆژ زبڵ و خاشاک کۆدەبێتەوە و مانگرتن و گردبوونەوەی ژینگەپارێزانیش هەر بەردەوامە.  لە چەمچەماڵیش ژینگەپارێزان هەمان گرفتیان هەیە. نزیکەی دوو مانگە مووچەیان وەرنەگرتووە و پێنج رۆژە مانیانگرتووە، ئەم کێشەیە لە سلێمانیش هەیە، کۆمپانیاکانی تایبەت بە کۆکردنەوەی زبڵ و خاشاک بەهۆی وەرنەگرتنی شایستە داراییەکانەوە دەڵێن، تەنیا ١٠ رۆژی دیکە دەتوانن کار بکەن.   خالید شینکی، بەڕێوەبەری کۆمپانیای خالید شینکی باس لەوە دەکات، "لە سلێمانی بەردەوام کار دەکەین، تا هەفتەیەک بۆ ١٠ رۆژی دیکەش کار دەکەین، دوای ئەوە لەکار دەوەستین کارمەندەکانمان نایەن بۆ کارکردن. "  رۆژانە لە سەنتەری سلێمانی هەزار و ٢٠٠ تۆن، لە قەزاکانی چەمچەماڵ و دووکان ٣٥٠ - ٤٠٠ تۆن زبڵ و خاشاک فڕێ دەدرێن، وەستانی کاری کۆمپانیاکانی کۆکەرەوەی خاشاک جگە لە پیسبوونی شارەکان و مەترسیی بڵاوبوونەوەی نەخۆشی، هەزار و ٣٠٠ ژینگەپارێزی لە پارێزگای سلێمانی و ٦٣٥ ـی دیکەشی لە گەرمیان بێ مووچە و کار کردووە.