مەسرور بارزانی، سەرۆکی حکومەتی هەرێمی کوردستان لە پەیامێکدا کە لە لاپەڕەی تایبەتی خۆی لە فەیسبووک بڵاویکردووەتەوە نووسیویەتی، "هەولێر خۆی بۆ ترسنۆکان ناچەمێنێت. ئەو هێرشە تیرۆریستییەی کرایە سەر چەند شوێنێکی هەولێر بە تووندی شەرمەزار دەکەم و داوا لە خەڵکی قارەمان و خۆڕاگری هەولێر دەکەم ئارام بگرن و رێنوێنیی دەزگا ئەمنییەکان جێبەجێ بکەن".  ئەمشەو ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەوهۆیەوە چەند شوێنێکی نیشتەجێبوون و باڵەخانە زیانیان بەرکەوت و زیانی ماددی لێکەوتەوە. لەوبارەیەوە پارێزگاری هەولێر بە تۆڕی میدیایی رووداوی گوت، "بەدڵنیاییەوە هێرشەکە تیرۆرستیی بووە و خەڵک دڵنیا دەکەینەوە کە شارەکە ئارامە و ئەنجامدەرانی تاوانەکە ئاشکرا دەکرێن. "  دژە تیرۆری کوردستان لەبارەی هێرشە مووشەکییەکەی سەر هەولێر راگەیێندراوێکی لە پەیجی فەرمیی خۆی لە فەیسبووک بڵاوکردەوە و رایگەیاند، "بەگوێرەی زانیارییەکان، مووشەکەکان لە دەرەوەی سنوورەکانی عێراق و هەرێمی کوردستان و لە رۆژهەڵاتەوە ئاراستە کراون".  شانەی راگەیاندنی ئەمنیی عێراقیش راگەیێندراوێکی لەبارەی هێرشە مووشەکییەکە بڵاوکردەوە و رایگەیاند، "ئەم جۆرە کردەوانە هیچ پاساوێکیان نییە و دەرەنجامیشیان دۆڕانە، ئەنجامدەرانیشی بەسزای دادپەروەرانەی خۆیان دەگەیێندرێن".     بەرەبەیانی رۆژی یەکشەممە ١٣ی ئادار مەسرور بارزانی، سەرۆکی حکومەتی هەرێمی کوردستان پەیوەندییەکی تەلەفۆنیی لە مستەفا کازمی، سەرۆکوەزیرانی عێراقەوە پێگەیشت. بەپێی راگەیێندراوی حکومەتی هەرێمی کوردستان له‌و په‌یوه‌ندییه‌دا، كازمی وێڕای سەرکۆنەکردنی ئه‌و "په‌لاماره تیرۆریستییەی" كرایه سه‌ر هه‌ولێری پایته‌خت، پشتیوانیی خۆیشی بۆ سه‌قامگیری و ئاسایشی هه‌رێمی كوردستان دووپاتكرده‌وه.