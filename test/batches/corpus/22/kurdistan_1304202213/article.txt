ئەمڕۆ چوارشەممە، ١٣ - ٤ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان لە بارەی دروستکردنی ئاگربڕ بۆ کەمکردنەوەی سووتانی دارستانەکان بە رووداوی راگەیاند، "لە هەر مەودایەکی چوار بۆ پێنج مەتریدا، هێڵێک دروست دەکرێت و پووش و پەڵاشەکان لادەبرێن، بۆ ئەوەی ئەگەر ئاگرکەوتەوە، کەمترین رووبەر بسووتێت و نەپەڕێتەوە لە شوێنێکەوە بۆ شوێنێکی دیکە، ئەوەش دەبێتە هۆی بڕینی ئاگرەکە. "  بە گوتەی گوتەبێژی وەزارەتی کشتوکاڵ، ئەو ئاگربڕە لە ناو دارستانە دەستکردەکان دروست دەکرێت و لە وەزارەت داوایان کردووە هاوکاریان بن و بۆ ئەو مەبەستەش کۆمەڵێک کرێکاریان بۆ دابینکردوون، لە بارەی دارستانە سروشتییەکانیش گوتی، "زۆرجار لە دارستانە سروشتییەکانیش دەکرا، بەڵام بە داخەوە ئێستا بەهۆی نەبوونی کەرەستەی پێویست ناکرێت. "  لە بارەی رێگەکانیان بۆ گەیشتنی کەمترین زیان بە دارستانەکان گوتی، "ئەو ئاگربڕە بە دوو رێگە دەکرێت، ئەویش دروستکردنی ماددەی کیمیایی بۆ بنبڕکردنی گژوگیا و لەڕیگەی میکانیکییەوە کە لە لایەن کرێکارەوە دروستدەکرێت. "   لە بارەی رێگەی ماددەی کیمیایی و میکانیکیشەوە گوتەبێژەکەی وەزارەتی کشتوکاڵ ئاماژەی بەوە کرد، "هەندێک ماددەی کیمیایی هەن بۆ بژارکردنی گژوگیاکە، پێش ئەوە دەڕێژرێت و دەبێتە هۆی وشککردنی ئەو گژوگیایە و لە رەگەوە لە نێوی دەبات، رێگەیەکی دیکە هەیە کە لەڕێگەی کرێکارەوە بە پاچ و خاکەناس زەوییەکە دەکێڵدرێت".   ئەم بڕیارەی وەزارەتی کشتوکاڵی هەرێمی کوردستان لە کاتێکدایە، ساڵانە لە وەرزی گەرمادا بەشێکی بەرچاو لە درەخت و پاوان و کێڵگە کشتووکاڵییەکان بە مەبەست یاخود بێ مەبەست گڕ دەگرن و دەسووتێن.  نەقیب فوئاد ئەحمەد زراری، بەڕێوەبەری راگەیاندنی پۆلیسی دارستان و ژینگەی هەرێمی کوردستان لە ٢٤ - ٦ - ٢٠٢١ بە رووداوی راگەیاند، تەنیا لە ساڵی ٢٠٢١ دا بەهۆی ئاگرکەوتنەوە ٣٠ هەزار دۆنم دارستان و پووش و پاوان سووتاون.