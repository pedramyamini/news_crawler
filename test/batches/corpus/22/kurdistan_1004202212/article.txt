هێزەکانی ئیتلاعاتی شاری بانە رۆژی ١١ - ١١ - ٢٠٢١ لە نێوشار و گوندەکانی نجنێی سەروو و چۆمانی شاری بانە ١٧ هاونیشتمانییان دەستبەسەرکرد، کە کەسوکار و خزمی یەکدی بوون. تاوەکو ئێستا ١٢ کەس لەوان بە دانانی بارمتەی ٢٠٠ ملیۆن تمەنی ئازادکراون، بەڵام پێنج کەسیان بە ناوەکانی سەعید رەشیدی، جەمال مروەتی، کەریم پزیشکی، رەفیق پزیشکی و بێهزاد پزیشکی ئازاد نەکراون و لە گرتووخانەی ناوەندیی شاری سنە راگیراون.  کەسێکی نزیک لەو بەندکراوانە کە بە هۆکاری ئەمنی نەیویست ناوی بڵاو بکرێتەوە، بە تۆڕی میدیایی رووداوی راگەیاند، ئیتلاعات گوشاری خستووەتەسەر دادگەی سنە تاوەکو ئەو بەندکراوانە ئازادنەکرێن.   ئەو سەرچاوەیە دەشڵێت، کەسوکاریان رۆژانە سەردانی دادگەی سنە دەکەن و داوا دەکەن بە دانانی بارمتە ئازاد بکرێن، بەڵام هەر رۆژەو بە بیانوویەک وەکو ئەوەی دادوەر لەسەر کار نییە یان بڕیاری نەداوە، ئازادکردنیان دوادەخرێت.  ئەو کەسانە بە هاوکاریکردن لەگەڵ حیزبێکی رۆژهەڵاتی کوردستان تۆمەتبارکراون، بەڵام ئەوان رەتیانکردووەتەوە.   سەرچاوەکەی رووداو گوتی: "ئەو ١٧ بەندکراوە لە ئیتلاعاتی بانە بێڕێزییان پێکراوە و ئەشکەنجەدراون و لە سنە سکاڵایان تۆمارکردووە لەسەر ئەوەی هێزەکانی ئیتلاعات، لە خۆیان و کەسوکاریان داون و بێڕێزییان پێیان کردووە".