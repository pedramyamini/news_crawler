سوعاد گول، ڤێتێرنەری سەرپەرشتیار دەڵێت، "تەواوی ئەو ئاژەڵانەی لە کۆڵانەکاندا دەدۆزرێنەوە، بەتایبەتی سەگ و پشیلە، لەلایەن تیمەکانمانەوە کۆدەکرێنەوە و دەهێندرێنە ئێرە. هەر نەخۆشییەکیان هەبێت یان تووشی رووداوێک بووبن یان ئەشکەنجە درابن، چارەسەریان دەکەین. ئەگەر پێویست بێت نەشتەرگەریشیان بۆ دەکەین".  لەو خانەیەدا پێویستییەکان بۆ پشکنینی ئاژەڵان هەیە، شوێنی نەشتەرگەری بەشێوەی ستاندارد دابینکراوە؛ بەگشتی نەشتەرگەرییەکان نزیکەی دوو کاژێر دەخایێنن.  دوای ئەوەی چارەسەر دەکرێن، ئاژەڵەکان ماوەی هەفتەیەک بۆ ١٠ رۆژ چاودێری دەکرێن، دواتریش دەگەڕێندرێنەوە بۆ نێو سرووشت.  سوعاد گول دەڵێت، "لەکاتی کۆکردنەوەی ئاژەڵاندا تیمەکەمان سەگێکیان بینیبوو کە لەلای چەپی جەستەیدا وەرەمێکی هەبوو. هێندرایە نەخۆشخانەکەمان. دوای نەشتەرگەرییەک کە سێ کەس بووین بەشداریمان تێیدا کرد، سەگەکە چاکبووەوە. لەم چەند رۆژەدا ئەو ئاژەڵە دووبارە دەگەڕێنینەوە نێو سرووشتەکەی خۆی".  ئێستا لە خانەی چاودێری و چارەسەری ئاژەڵان لە ئامەد، ٤٠٠ سەگ و ١٥٠ پشیلە هەن. خانەکە ساڵی رابردوو لەسەر رووبەری ١٧ دۆنم بە سەرپەرشتیی گەورەشارەوانیی ئامەد دروستکرا، سەرەتای ئەمساڵ کرایەوە و ستافێکی ٢٥ کەسی کاری تێدا دەکەن.