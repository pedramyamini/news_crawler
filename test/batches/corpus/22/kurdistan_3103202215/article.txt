رۆژی چوارشەممە ٣٠ ـی ئاداری ٢٠٢٢ بە بڕیاری دادگەی ئێشکگری سوڵحی ئامەد خاوەنکارێک و کارمەندێکی بە ناوەکانی "ئا. ت" و "ب. ک" کە دوای تەقینەوەکە بە تۆمەتی "کوشتن بە کەمتەرخەمی" دەستبەسەرکرابوون، بە مەرجی دادی ئازاد کران.    تەقینەوەکە کاژێر ٠٩: ١٥ خولەکی رۆژی ٢٤ ـی ئاداری ٢٠٢٢ لە سێیەمین ناوچەی پیشەسازیی شارۆچکەی پایاس روویدا و بەو هۆیەوە ١١ هاونیشتمانیی برینداربوون. پێنج لە بریندارەکان بە قورسی برینداربوون. ١٦ ئۆتۆمبێل و دوو کارگە و شەش دووکانیش زیانی زۆریان بەرکەوت.  یەکێک لە بریندارەکان بەناوی مەحموود تاشکا کە لە بەشی چاودێری چڕ لە نەخۆشخانەی زانکۆی دیجلەی ئامەد چارەسەری وەردەگرت، ئێوارەی رۆژی شەممە ٢٦ ـی ئاداری ٢٠٢٢ بە هۆی تێکچوونی دۆخی تەندروستی گیانی لەدەستدا.  چوار بریندارەکەی دیکە کە دۆخی تەندروستییان ناجێگیرە، لەژێر چاودێری چڕی پزیشکیدا چارەسەر وەردەگرن. هەمان رۆژ شەش لەو بریندارانەی کە بە سووکی برینداربوون، دوای وەرگرتنی چارەسەر گەڕانەوە بۆ ماڵەکانی خۆیان.  تیمی لێکۆڵینەوەی بەرگریی شارستانیی ئامەد رۆژی شەممە ٢٦ ـی ئاداری ٢٠٢٢ راپۆرتی لێکۆڵینەوەی هۆکاری تەقینەوەکەی بڵاوکردەوە و رایگەیاند، تەقینەوەکە لە ئەنجامی گوشاری زۆری سەر بوتڵی غازی ئۆکسجینی کۆگاکراوی کارگەیەک لە کاتی لەحیمکردندا بووە.