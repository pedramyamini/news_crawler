د. سوهەیب خالید، پسپۆڕى یاسایى نێودەوڵەتى و مامۆستاى کۆلێژى یاسای زانکۆى مووسڵ بە تۆڕى میدیایی رووداوى گوت، حکومەتى عێراق دەتوانێت سکاڵا لە ئەنجوومەنى ئاسایشى نێودەوڵەتى لەبارەى بۆردومانکردنى هەولێرى پایتەختى هەرێمى کوردستان لەلایەن کۆمارى ئیسلامیی ئێرانەوە تۆمار بکات، دەشتوانێت داواى قەرەبوو لە دادگەى دادى نێودەوڵەتى بکات لەبارەى هەمان بۆردوومانەوە.  یەکشەممەى رابردوو ١٣ ـى ئادارى ٢٠٢٢، سوپای پاسدارانی ئێران بە ١٢ مووشەکی بالیستی شاری هەولێری کردە ئامانج، هەشت لە مووشەکەکان لە ماڵى شێخ باز، سەرمایەدارى هەرێمى کوردستان کەوتنەوە خوارەوە و زیانێکی زۆری بە خانووەکەی گەیاند.  سوپاى پاسدارانى ئێران بەرپرسیارێتى خۆى لەو هێرشە راگەیاند، بەپاساوى ئەوەى ئەو شوێنەى بۆردومانکراوە بارەگاى دەزگاى موسادى ئیسرائیلی بووە، بەڵام حکومەتی هەرێمی کوردستان رەتیکردەوە هیچ بنکەیەکی ئیسرائیلی لە هەولێر هەبێت.  دواى رووداوەکە لیژنەی بەدواداچوونى راستییەکان لەلایەن پەرلەمانى عێراقەوە لەسەر ئەو رووداوە پێکهێندرا، کە لەلایەن حاکم زاملى، جێگرى یەکەمى سەرۆکى پەرلەمانەوە سەرۆکایەتی دەکرێت.  د. سوهەیب خالید ئاماژەى بەوە دا، حکومەتى هەرێمى کوردستان دەتوانێت داوا لە حکومەتى فیدڕاڵى بکات کە ئەوە سکاڵایە بەرزبکاتەوە بەوپێیەى ئەو پرسە پەیوەندى بە وەزارەتى دەرەوە هەیە و پرسێکى سیادییە.  ١٣ ـى ئادار، مستەفا کازمى، سەرۆکوەزیرانى عێراق لە بەیاننامەیەکدا نیگەرانى خۆى لەدژى ئەو ھێرشە راگەیاند و وەزارەتى دەرەوە باڵیۆزى کۆمارى ئیسلامى ئێرانى لە بەغدا لەسەر ئەو پرسە بانگهێشتکرد.  بەگوێرەى پەیماننامەى نەتەوە یەکگرتووەکانى ساڵى ١٩٤٥، هەموو دەوڵەتێک دەتوانێت سکاڵا لەدژى دەوڵەتێکى دیکە بکات، دواتر لیژنەى تایبەت بۆ لێکۆڵینەوە لە سکاڵاکەى پێکدەهێندرێت.  د. سوهەیب خالید لەو بارەوە باسی لەوە کرد، ئەگەر ئەو داوایە پێشکەشبکرێت، بەوپێیەى بکەرى هێرشەکە دیارە کە کۆمارى ئیسلامى ئێرانە، ئەو لیژنەى لێکۆڵینەوەیەى ئەنجوومەنى ئاسایش و دادگەى دادى نێودەوڵەتی، لەوە دەکۆڵێتەوە کە ئایا ئەو شوێنەى بۆردوومانکراوە پێگەیەکى مەدەنییە یان ئیسرائیلى.