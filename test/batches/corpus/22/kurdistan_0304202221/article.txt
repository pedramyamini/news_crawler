ئەمڕۆ یەکشەممە ٣.٤.٢٠٢٢ دەستەی سەربەخۆی مافی مرۆڤی هەرێمی کوردستان راگەیێندراوێکی بڵاوکردەوە و رایگەیاند، "ئێستا ئێمە لە ناو مانگی رەمەزانی پیرۆزداین و زۆرینەی خەڵكی هەرێمی كوردستان موسلمانن و ئەم مانگە تایبەتمەندی خۆی هەیە بۆ موسلمانان و بۆ پێكهاتەكانی دیكەش. ئەمەش بە هۆی ئەو كولتووری پێكەوەژیانەی لە هەرێمی كوردستان هەیە".  لە راگەیێندراوەکەی دەستەی سەربەخۆی مافی مرۆڤدا هاتووە، "نیگەرانین کە دەبینین هەندێ لە كەناڵەكانی راگەیاندن لەم مانگەدا بابەتی زۆر هەستیاری ئایینی دەكەنە تەوەرەی بەرنامەكانیان و رەنگە زۆر جار كەسانی ناپسپۆر قسەی لەسەر بكەن و كاریگەری نەرێنی لەسەر دۆخی پێكەوەژیانی ئایینی هەبێت لە كوردستان، بۆیە داواكارین لە كەناڵەكانی راگەیاندن كە بەرنامە ئاینییەكانیان بە جۆرێك بێت كە بچێتە خزمەتی پێكەوەژیانی گەلانی كوردستان و قووڵكردنەوەی خۆشەویستی لە نێوانیان، بە گرنگ دەزانین خۆیان لە بابەتی هەستیاری ئایینی كە خزمەتی پڕۆسەكە ناكات بە دوور بگرن".  لێدوانێکی بانگەوازخواز حاجی کاروان، لەبارەی ئەستێرە و چالاکڤانانی تۆڕەکۆمەڵایەتییەکان، دەنگدانەوەی لێکەوتەوە و حاجی کاروانیش دەڵێ، "دەستکاریی قسەکانم کراوە و شێوێندراون".  لە تۆرە کۆمەڵایەتییەکاندا قسەیەکی حاجی کاروان کاردانەوەی لێکەوتووەتەوە کە گوایە گوتوویەتی، "ئەوەی کچە موسڵمانانەکان دەیکەن، کچە مەسیحی و ئێزدییەکان نایکەن". بەڵام حاجی کاروان رەتیدەکاتەوە قسەکەی بەو جۆرە بووبێت و بە رووداوی راگەیاند، ئەوەی بڵاوکراوەتەوە شێواندنی قسەکەیەتی.  بانگەوازکار حاجی کاروان، بە تۆڕی میدیایی رووداوی گوت: " ئەو قسەیەی من کردوومە، بە دەنگ و رەنگە و ناکرێ هەندێ میدیا دەستکاریی بکەن و بە ئارەزووی خۆیان دایبڕێژنەوە، من گوتوومە "ئەوانەی لە سۆشیاڵمیدیا کاریگەریی خراپ لەسەر کۆمەڵگە دروستدەکەن، هەموویان کچە موسڵمانن و کەسوکاری ئێمەن، هیچ مەسیحی و ئێزدییەک نابینی ئەو کارە بکات".