رۆژی ٢٩ی ئادار، وەزارەتی نەوتی عێراق و کۆمپانیای نیشتمانیی نەوتی عێراق بە ئامادەبوونی ژمارەیەک لە پسپۆڕانی بیانی لەبارەی میکانیزمەکانی بەرێوەبردنی پیشەسازیی نەوتی هەرێمی کوردستان کۆبوونەوە؛ وەک لە راگەیێندراوی وەزارەتەکەدا هاتبوو، لەو کۆبوونەوەیەدا باسی بنەما و شێوازەکانی کارکردن لەگەڵ گرێبەستەکانی نەوت لە هەرێمی کوردستان کرا.  لەبارەی دەستپێکردنی وتووێژەکان، بێوار خنسی، راوێژکاری مەسرور بارزانی، سەرۆکی حکومەتی هەرێمی کوردستان، ئەمڕۆ پێنجشەممە ٣١ی ئاداری ٢٠٢٢ بە تۆڕی میدیایی رووداوی راگەیاند: "ئێمە لە حکومەتی هەرێمی کوردستان، هیچ گفتوگۆیەکمان لەگەڵ حکومەتی ناوەندی لەبارەی دۆسییەی نەوتەوە دەستپێنەکردووە؛ ئەو پرسە دەکەوێتە دوای پێکهێنانی حکومەتی داهاتوو؛ ئێمە بڕیارەکەی دادگەی باڵای فیدراڵیی عێراقمان پێ نادەستوورییە، بەڵام ئامادەی گفتوگۆین".  بێوار خنسی گوتیشی: "حکومەتی ئێستای عێراق حکومەتی کاربەڕێکەرە و ناتوانێت هەندێک پرسی گەورە یەکلا بکاتەوە و بڕیاری گەورە بدات".  لەو کۆبوونەوەیەی ٢٩ی ئاداردا هەریەک لە وەزیری نەوتی عێراق، بریکارەکانی وەزارەت و بەڕێوەبەرە گشتییەکانی وەزارەتەکە و کۆمپانیای نیشتمانیی نەوت و لیژنە تایبەتەکان بۆ ئەو مەبەستە ئامادە بوون.  وەزارەتی نەوتی عێراق بەپێی نووسراوی (و / ٧٠) کە لە رۆژی ٥ی ئاداری ٢٠٢٢ دەرچووە و تێیدا هاتووە، بە پشتبەستن بە بڕیارەکانی دادگەی باڵای فیدراڵیی عێراق ژمارە ٥٩ی فیدراڵی و هاوتا یەکخراوەکەی ژمارە ١١٠ی فیدراڵیی ٢٠١٩ کە لە رۆژی ١٥ی شوباتی ٢٠٢٢ دەرچووە و ئاڕاستەی حکومەتی هەرێمی کوردستانی کردووە، داوا دەکات بۆ جێبەجێکردنی ئەو بڕیارە، حکومەتی هەرێمی کوردستان کەسانی رێگەپێدراوی خۆی دیاریبکات.  وەزارەتی نەوتی عێراق پێشنیازیکردووە، کۆمپانیای نەوتی نیشتمانیی هەرێمی کوردستان بەناوی (KROC) دروستبکرێت و سەر بە حکومەتی عێراق بێت و بارەگاکەی لە هەولێر بێت و رێوشوێنەکانی چاودێریی دیوانی چاودێریی دارایی بیگرێتەوە.  جگە لەوە، وەزارەتی نەوتی عێراق داوای لە هەرێمی کوردستان کردووە لە ماوەی ١٥ رۆژدا کۆپیی سەرجەم ئەو گرێبەستانەی هەرێمی کوردستان لە بواری نەوت و گاز لەساڵی ٢٠٠٤ ەوە لەگەڵ کۆمپانیا بیانییەکان کردوویەتی پێشکێش بکات.  بەهۆی دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردبوون، دادگەی فیدراڵیی عێراق لە ١٥.٢.٢٠٢٢ دا بڕیاری دا کە یاسای نەوت و گازی هەرێمی کوردستان "نادەستووری" بێت.  بڕیارەکەی دادگەی فیدراڵیی عێراق، کە سەرۆکایەتیی هەرێمی کوردستان و حکومەتی هەرێمی کوردستان و پەرلەمانی کوردستان رەتیدەکەنەوە، لە کاتێکدایە لە دوای ساڵی ٢٠٠٣ ەوە نەتوانراوە یاسایەک بۆ نەوت و گاز لە عێراق دەربکرێت.