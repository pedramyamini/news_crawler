ئەو رووداوە رۆژی چوارشەممە ٢٧ - ٠٤ - ٢٠٢٢ لە شارۆچکەی بارووق سەر بە شاری میاندواو روویداوە و بەگوتەی شایەتحاڵێک، ئەوان زانییان کە پیاوێکی تووڕە هێرشیکردووەتە سەر ماڵی ژنێکی ٧٥ ساڵان، سەرەتا لەو ژنەی داوە و دواتریش لە کچ و نەوەکەی دا و هەموویان دەستبەجێ گیانیان لەدەستداوە.  بەڵام بەپێی راپۆرتی رۆژنامە ئیعتماد، تۆمەتبارەکە سەرەتا هێرشیکردووەتە سەر ماڵی ئافرەتێکی گەنج بە ناوی مەهناز ئیبراهیمی و بە چەقۆ لە ژنەکە و کوڕەکەی داوە. بە هاتوهاواری ئەو ژنە، سێ ژنەکەی دیکەش هاتوونەتە دەرەوە، لەو کاتەدا تۆمەتبار هێرشیکردووەتە سەر ئەوانیش.  کوڕێکی بنەماڵەی ئەو سێ ژنە کوژراوە، گوتوویەتی: دایک و خوشک و خوشکەزاکەی لە خەودا بە دەستی ئەو پیاوە کوژراون.  ئەو کوڕە دەڵێت: شەوی پێشتر تۆمەتبارەکە لەگەڵ هاوژینەکەی کێشەی هەبووە و هاوژینەکەی چووەتە ماڵی مەهناز ئیبراهیمی. رۆژی دواتر تۆمەتبار بەشوێن هاوژینەکەیدا چووەتە ماڵی مەهناز و بە چەقۆ لە مەهناز و کوڕەکەی داوە و بێ هیچ هۆکارێک و بە تووڕەیی چووەتە ماڵی سێ ژنەکەی دیکەش.  لەو رووداوەدا کچێکی ١٨ ساڵان، ژنێکی ٣٠ ساڵان، ژنێکی ٤٠ ساڵان و ژنێکی ٧٥ ساڵان گیانیان لەدەستداوە.  جەهانگیر مەسعودی، داواکاری گشتیی شاری میاندواو لە پارێزگای ورمێ دەڵێت: تۆمەتبارەکە دەستبەسەرکراوە، بەڵام هێشتا هۆکاری ئەو رووداوە روون نەبووەتەوە.  خەڵکی گەڕەکەکە بە هاتوهاواری ئەو ژنانە هاتوونەتە دەرەوە و بە دار و بەرد لە کەسی تۆمەتباریان داوە و لەوێ خستوویانە تاوەکو پۆلیس گەیشتووە.  رۆژنامەی ئێعتماد بڵاوی کردووەتەوە، ئەو پیاوە هێندە بە تووندی ئالوودەی هۆشبەرە، کێشەی بۆ رەوتی لێکۆڵینەوەکان دروستکردووە.