مستەفا هیجری، لێپرسراوی گشتیی حیزبی دیموکراتی کوردستانی ئێران لە پەیامەکەیدا بەبۆنەی نەورۆز و سەری ساڵی نوێی کوردی دەڵێت، "سیاسەتی کۆماری ئیسلامی بەرامبەر بە پرسی ناسنامە و پرسی نەتەوەکان لە ئێراندا سیاسەتی مەرگ بووە"، ئاماژەی بەوەش کرد کە ئێران کار لەسەر پەراوێزخستن و تواندنەوەی ناسنامەکان دەکات و "سیاسەتی بە ئەمنیکردنی پرسی زمان بەردەوامە".  لێپرسراوی گشتیی حدکا لەبارەی ناڕەزایەتییەکان لە ناوچە جیاوازەکانی ئێران گوتی، "شەپۆلە رووخێنەرەکانی ناڕەزایەتی دەربڕین"، دەسەڵاتی ئێرانی کردووەتە ئامانج و لە بەرامبەردا دەسەڵات بە پاساوی پیلان و دەستوەردانی دووژمنان گوشارەکانی زیاتر کردووە.  لێپرسراوی گشتیی حیزبی دیموکراتی کوردستانی ئێران لە بەشی کۆتایی پەیامەکەیدا باسی پرسی کورد لە رۆژهەڵاتی کوردستان دەکات و دەڵێت، "سیاسەتی سەرکوتی رژێم و سیاسەتی بەرگریی کورد لە رۆژهەڵاتی کوردستان شان بە شانی یەک بەردەوام بوون. رەوتی لەسێدارەدان و زیندانیکردن و رەشبگیریی چالاکڤان و رۆڵە ئازادیخوازەکان و کوژرانی کاسبکاران بەردەوام بووە، بەڵام هەستی نەتەوەیی و خۆڕاگریی کۆمەڵگەی رۆژهەڵاتی کوردستان پتر گەشەی کردووە. پێویستە شار وەکو چەقی خەباتی لێکگرێدراو و جەماوەری بە پاڵپشتیی خەباتی شاخ لە هەوڵ و تێکۆشانی خۆی بەردەوام بێت".  مستەفا هیجری باسی لەوەش کرد، "پێویستە نەتەوە بندەستەکانی ئێران گوتاری هاوبەشی خۆیان بۆ گەیشتن بە سەروەریی نیشتمانی و رزگاری چڕتر بکەنەوە و یەکخستنەوەی نێوماڵی حیزبەکانیش پێویستییەکی مێژووییە".  لەبارەی یەکگرتنەوە لەگەڵ حیزبی دیموکراتی کوردستانیش، ناوبراو ئەوەی خستەڕوو، گفتوگۆکانی تایبەت بە یەکگرتنەوەی دوو لایەنی دیموکرات بە باشی قۆناخەکان دەبڕن و هیوادارن بگەنە ئەنجام، "ئەوەش ویستی زۆربەی خەڵکی رۆژهەڵاتی کوردستانە".  مستەفا هیجری داوا لە خەڵکی رۆژهەڵاتی کوردستان دەکات بە یەکڕیزی دژی دەسەڵاتی ئێران بوەستنەوە و لە پەیامەکەیدا هاتووە، "پێویستە خەڵکی خۆڕاگری رۆژهەڵاتی کوردستان بە یەکڕیزی جارێکی دیکە نەورۆز بکەنە هەوێنی هاوخەباتی و پێکەوەبوون".