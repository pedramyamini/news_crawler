بەپێی زانیارییەکانی رووداو، سبەی دووشەممە ١١.٤.٢٠٢٢ شاندێکی حکومەتی هەرێمی کوردستان سەردانی بەغدا دەکات و لەگەڵ بەرپرسانی حکومەتی عێراق کۆدەبێتەوە. نەجوە کاکەیی، پەرلەمانتاری فراکسیۆنی پارتی لە پەرلەمانی عێراق بە تۆڕی میدیایی رووداوی راگەیاند، حکومەتی هەرێمی کوردستان، پێشتر خوێندنەوەی بۆ دۆخەکە کردووە و هەردوولا (هەولێر و بەغدا)، بە گرنگیان زانی لەبارەی چەند پرسێک کۆببنەوە، لەوانە کشتوکاڵ، نەوت و وزە و دەروازە سنوورییەکان.  بەپێی زانیارییەکانی رووداو، هەریەکە لە خالید شوانی، وەزیری هەرێم بۆ کاروباری دانوستاندن لەگەڵ بەغدا، ئومێد سەباح، سەرۆکی دیوانی سەرۆکایەتیی ئەنجوومەنی وەزیران، ئامانج رەحیم، سکرتێری ئەنجوومەنی وەزیران و عەبدولحەکیم خەسرۆ، سەرۆکی فەرمانگەی هاوئاهەنگی و بەدواداچوون لە ئەنجوومەنی وەزیران و لیژنەیەکی تەکنیکی لە وەزارەتی سامانە سرووشتییەکان شاندەکەی حکومەتی هەرێمی کوردستان پێکدێنن.  دوای کۆبوونەوەی هەفتانەی لە رۆژی ٦.٤.٢٠٢٢، ئەنجوومەنی وەزیران بڕیاریدا لیژنەیەکی باڵا بنێرێت بۆ بەغدا بە مەبەستی گفتوگۆکردن لەگەڵ لایەنە پەیوەندیدارەکانی حکومەتی فیدراڵیی عێراق بۆ برەودان بە هاوئاهەنگی لە بواری نەوت و وزە لەسەر بنەمای دەستوور و بە رەچاوکردن و پاراستنی دەسەڵاتە دەستوورییەکانی هەرێمی کوردستان لەو بوارە.  رۆژی ٧.٤.٢٠٢٢ حکومەتی هەرێمی کوردستان رایگەیاند، شاندەکە رۆژی دووشەممە ١١.٤.٢٠٢٢ سەردانی بەغدا دەکات.