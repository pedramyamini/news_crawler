رزگار مەحموود، سەوزە فرۆشە و بە تۆڕی میدیایی رووداوی گوت، "سێ رۆژە ئاومان نەهاتووە، گیانم هەموو ئارەقە و سێ رۆژە خۆم نەشۆردووە، بەیانی زوو دەردەچم نیوەڕۆ دەگەڕێمەوە، دەمەوێت خۆم بشۆم کەچی ئاو نییە. "  بەهۆی دواکەوتنی مووچەکانیان، لە رۆژی سێشەممەوە فەرمانبەرانی بەڕێوەبەرایەتیی ئاوی باوەنوور مانیان گرتووە و وەک گوشار شارۆچکەکەیان بێ ئاو کردووە.  هاونیشتمانییان لە مزگەوت و ئەو ماڵانەی بیری ئیرتوازییان هەیە یان لە کانیاوەکان ئاو دەهێنن، ئەگەریش دەستیان نەکەوت، ناچار تەنکەری ئاو بە ٢٠ بۆ ٢٥ هەزار دەکڕن.  لەتیف حەمە ساڵح، دانیشتوویەکی باوەنوورە و باس لەوە دەکات، "بەخوا بۆنی گیانمان دێت، سێ رۆژە خۆم نەشۆردووە، ئەمڕۆ چووم لەو چەمە دەستنوێژم گرتووە و نوێژەکەم کردووە. "  حەسیبە حوسێن، دانیشوویەکی دیکەی ناحیەکەیە و ئاماژە بەوە دەکات، "جاران رۆژێک ئاو نەهاتبا تەلەفونم بۆ میراوەکە دەکرد، ئێستا سێ رۆژە ئاو نییە، دەبێت حاڵمان چۆن بێت، مەگەر ئاو بکڕین. "  حەبسە فەرەجیش کە خەڵکی سنوورەکەیە گوتی، "قاپ و قاچاخەکانم هەموو لەسەر مەخسەلەکە کەوتووە، ئاو نییە بیانشۆم، نازانم میوانێکم بێت چیبکەم! بەخوا توانای کڕینی ئاوم نییە. "  عەدنان عەلی، بەڕێوبەری شارۆچکەی باوەنوور بە رووداوی گوت، "ئێمە ئەوەشمان گوتووە ئەگەر هاتوو مووچەکەیان زیاتر دواکەوت، بە هاوکاریی فەرمانگەی ئاوی پێباز مووچەی میراوەکان دابینبکەین بۆ ئەوەی خەڵکی بێ ئاو نەبێت. "  شارۆچکەی باوەنوور سەر بە قەزای کەلارە و ژمارەی دانیشتووانەکەی نزیکەی ١٢ هەزار کەسە. سەرچاوەی ئاوەکەی رووباری سیروانە.