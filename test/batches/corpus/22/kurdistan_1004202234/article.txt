ئەمڕۆ یەکشەممە ١٠.٤.٢٠٢٢ سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، "لە درێژەی هەڵمەتەكانی بەڕێوەبەرایەتیی پۆلیسی پارێزگای سلێمانی بۆ دەستگیركردنی ئەو تۆمەتبارانەی كە فێڵ لە هاووڵاتییان دەکەن لەرێی نوشتە، جادوو و فاڵگرتنەوەوە، توانیمان چوار تۆمەتباری دەستگیربكەین و لەكاتی دەستگیركردنیشیاندا دەستگیرا بەسەر چەندین پارچە كەلوپەلدا كە بۆ فاڵگرتنەوە و نوشتەكردن بەكاریان هێنابوو".  تۆمەتباران (ف، م، م - ن، ع، ج - ع، ج، م - پ، ع، أ) بە بڕیاری دادوەر راگیراون و لێكۆڵینەوەكان لەگەڵیاندا بەردەوامە.  لە ٢٤ کاژێری رابردوودا، بە هەمان تۆمەت، نۆ کەسی دیکە دەستگیركراون، کە حەوتیان ژنن. سەرکەوت ئەحمەد دەڵێت: "ئەو فاڵگرەوانە لە ماڵی خۆیان کاریانکردووە و هەندێکیشیان کورد نین".  گوتەبێژی پۆلیسی پارێزگای سلێمانی ئاماژەی بەوەشکرد، هەڵمەتی دەستگیرکردنی ئەو فێڵباز و فاڵگرەوانە، بەردەوام دەبێت و بە فەرمانی دادوەر سەرجەمیان دەستگیر دەکەین و دەیاندەینە دادگە.