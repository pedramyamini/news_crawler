ئاهەنگی نەورۆز لە قۆسەر هەروەک بەرنامەی بۆ دانرابوو لە رۆژی شەممە ١٩ - ٣ - ٢٠٢٢ بە ئامادەبوونی بەشێک لە بەرپرسانی هەدەپە و ناوچەکە بەڕێوەچوو.   دوای ئەوەی چەند گوتارێک پێشکێشکران و ئامادەبووان شایی و هەڵپەڕکێی کوردییان کرد، پۆلیس نزیکی ناوچەکە بوونەوە و هەوڵیاندا ئاهەنگەکە بوەستێنن. بەڵام خەڵکەکە ئامادەنەبوون و ناڕەزاییان نیشاندا، پۆلیس بە گازی فرمێسکڕێژ وەڵامی هاونیشتمانیانی دایەوە و هەوڵیدا بە زۆر بڵاوەیان پێبکات. بەشێک لە هاونیشتمانیان بە بەرد وەڵامی پۆلیسیان دایەوە و گرژی لە ناوچەکەدا دروستبوو. میدیای تورکیا بڵاویکردووەتەوە، پۆلیس پێنج کەسی لە بەشداربووانی ئاهەنگەکە دەستگیرکردووە.  ئەمە لەکاتێکدایە زووتر بەرنامەی ئاهەنگەکانی نەورۆز بڵاوکرابووەوە و کات و شوێنی ئاهەنگی نەورۆزی شارۆچکەی قۆسەر دیاریکرابوو.  حکومەتی تورکیا لەگەڵ نزیکبوونەوەی جەژنی نەورۆز، لەڕێی پارێزگا و قایمقامیەتەکانەوە قەدەخە و سنوورداریی خستووەتە سەر ژمارەیەک شار و شارۆچکەی باکووری کوردستان و تورکیا. هەروەها رێپێدان بە بەڕێوەچوونی ئاهەنگی نەورۆز زنجیرەیەک مەرجی هەیە.   ئاهەنگەکانی نەورۆز رۆژی ١٥ی ئادار لە پارێزگای شرناخ دەستیانپێکرد. بەپێی پرۆگرامی جەژنی نەورۆز بە گشتی ٦٢ شار و شارۆچکەی باکووری کوردستان و تورکیا بۆ ئاهەنگی نەورۆز دیاریکرا. لە رۆژی ٢١ی ئادار، کە یەکەمین رۆژی جەژنی نەورۆزە، ئاهەنگی گەورەی نەورۆز لە ئامەد بەڕێوەدەچێت. جگە لە ئامەد ئاهەنگی نەورۆز لە نسێبین، سێرت، جزیر، ئیدل، ڤیرانشەهیر، جەیهان، ئاگری، ئەردەخان، تەکمان، گەڤەر و قارسی باکووری کوردستان بەڕێوەدەچێت. هەر لە رۆژی ٢١ی ئاداردا ئاهەنگی نەورۆز لە پارێزگای کۆنیای تورکیاش بەڕێوەدەچێت.