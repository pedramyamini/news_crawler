رۆژی سێشەممە، ١٢ - ٤ - ٢٠٢٢، لە نووسراوێکدا کە واژۆی ئومێد سەباح، سەرۆکی دیوانی ئەنجوومەنی وەزیرانی هەرێمی کوردستانی لەسەرە تێیدا هاتووە، بە رەزامەندی مەسرور بارزانی، سەرۆکی حکومەتی هەرێمی کوردستان بڕی ٧٠ ملیۆن و ٤٥ هەزار دۆلار بۆ پڕۆژەی گۆپتەپە - چەمچەماڵ تەرخانکرا.   لە نوسراوەکەدا ئاماژە بەوەشکراوە، ئەو بڕە پارەیە بەشێوەی نەختینەیی و بە قۆناخ لەسەر بودجەی وەبەرهێنانی وەزارەتی شارەوانی و گەشتوگوزار بەپێی باری دارایی حکومەت بۆ جێبەجێکردنی پڕۆژەی گۆپتەپە - چەمچەماڵ تەرخان دەکرێت.   لەو بارەوە، رەمەک رەمەزان، قایمقامی چەمچەماڵ بە رووداوی راگەیاند، "جگە لەوەی بڕیارەکە درەنگ درا و پێویست بوو لە ٢٠١٣ ئەو پڕۆژەیە جێبەجێ بکرایە، بەڵام بە گرنگ و پێویستی دەزانین و وەفاداری ئەنجوومەنی وەزیران بەرامبەر بە کەسوکاری شەهیدان و ئەنفالکراوان نیشان دەدات. "  پێشتر، رەمەک رەمەزان، قایمقامی چەمچەماڵ بە رووداوی راگەیاندبوو، لە سەنتەری قەزای چەمچەماڵ و ناحییەکانی شۆڕش و تەکیە ئاو زۆر کەمبووە، گەڕەکی وا هەیە لە قەزاکە بەهۆی بێ ئاوی لە هاوینی ئەمساڵ ناچارن ١٧ کاژێر جارێک ئاو بە هاونیشتمانیان بدەن.  لە بارەی سوودی پڕۆژەکە بۆ چارەسەرکردنی کێشەی کەمئاوی لە چەمچەماڵ ئەمڕۆ گوتی، "تاوەکو ئێستا ٧٧ نوسراوم بۆ ئەنجوومەنی وەزیران کردووە بۆ جێبەجێکردنی ئەم پڕۆژەیە چونکە بە جێبەجێکردنی ١٧ گوند لە ناحیەیی ئاخجەلەر، تەکیە، شۆڕش و چەمچەماڵ واتا ٢٠٠ هەزار کەس سوودمەند دەبێت و کێشەی ئاوی خواردنەوە چارەسەر دەکرێت. "  رۆژی شەممە ٧ - ٨ - ٢٠٢١، ژمارەیەک بەرپرس و چالاکڤان و دانیشتووانی قەزای چەمچەماڵ لە بانگەوازێکدا چەند خاڵێکیان بۆ دەربازکردنی ناوچەکەیان لە کێشەی کەمئاوی خستەڕوو.  لەو بانگەوازەدا داواکرا، راکێشانی بۆریی ئاوی گۆپتەپە و ئەنجامدانی ئەو پڕۆژەیە بۆ گەیاندنی ئاو بە چەمچەماڵ و ناحییەکانی جێبەجێبکرێت.  لەو بانگەوازەدا هاتبوو، "کۆمپانیای دانە غاز ناچار بکرێت بە ئەنجامدانی پڕۆژەی هێڵی گۆپتەپە - چەمچەماڵ، دواتر لەو سەرچاوە سرووشتییانەی کە لە خاکی چەمچەماڵ دەردەهێندرێت، رێژەیەکی بۆ کۆمپانیاکە بێت تاوەکو پارەکەی تەواو دەبێت، یان کۆمپانیایەکی کەرتی تایبەت ئەو پڕۆژەیە جێبەجێ بکات، بۆ ماوەی ١٠ ساڵ پارەی کۆکراوەی ئاو لە چەمچەماڵ و شۆڕش و تەکیە بۆ ئەو کۆمپانیایە بێت، لە هەردوو حاڵەتەکە حکومەت هیچ بڕە پارەیەک خەرج ناکات. "