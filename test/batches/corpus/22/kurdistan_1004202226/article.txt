ئەمڕۆ یەکشەممە، ١٠ی نیسانی ٢٠٢٢، د. دڵشاد زاموا، شوێنەوارناس و مامۆستای زانکۆی سلێمانی، بە تۆڕی میدیایی رووداوی گوت: "لە هیندستان و میدیاکانی ئەو وڵاتە چەندینجار باس لەوە کراوە خواوەند راما، کە  شوێنەوارێکە و بە شاخی بەمۆ لە رۆژهەڵاتی دەربەندیخانەوە نەخشێنراوە هی ئەوانە و خۆیان بە خاوەنی دەزانن، چەند ساڵێک لەمەوبەر وەزارەتی رۆشنبیری و شوێنەواری هیندستان و باڵیۆزخانەی هیندستان لەگەڵ لایەنە پەیوەندیدارەکانی حکومەتی عێراق و هەندێک وەزارەتی ئێرە لیژنەیەکیان دروستکردبوو بۆ هەڵکەندنی  شوێنەوار و نەخشی چیای بێلولە لە چیای بەمۆ، بە باوەڕی هیندییەکان ئەو  شوێنەوارە کۆنە هی خواوەند رامایە و موڵکی ئەوانە و هیندییەکانیش لە کۆندا کوردستانیان لەبن دەستدابووە و چەندین حەکایەتی دیکە".  دەشڵێت: "بەڵام دواتر دوای ئەوەی هیندییەکان هاتوونەتە گەرمیان و وەزارەت لێژنەیەکی دروستکردبوو و شوێنەوارناسی تێدابوو دوای لێکۆڵینەوەی ورد گوتبوویان ئەوە هیچ پەیوەندیی بە هیندستان و هیندییەکانەوە نییە. "  د. دڵشاد زاموا، شوێنەوارناس و مامۆستای زانکۆی سلێمانی، هەروەها دەڵێت: "هەتا شوێنەوارناسانی گەرمیان فریاکەوتن و نەیانهێشت ئەم کارەساتە رووبدات، چونکە ئەو  شوێنەوارە خواوەند راما نییە و پاشایەکی خورییەکانە و سێ هەزار و هەشت سەد ساڵ لە دەربەندی بێلولە ئەم سەرکەوتنەی بەدەستهێناوە و بە لیژنەکەیان گوتبوو ئەوە مێژوو و شوێنەواری کوردستانە و پەیوەندی بە هیندستانەوە نییە، بەڵام لە هیندستان بەزمەکە گەرمە و چەندین تەلەفزیۆن و رۆژنامەی هیندی هەر باس باسی خواکەیانە لە کوردستان. "  سەبارەت بە سەرەتای پێزانینی هیندییەکان بەو  شوێنەوارەش، گوتی: "سەرەتا هاوڕێیەکی شوێنەوارناسمان بەناوی عوسمان تۆفیق وێنەیەکی ئەو  شوێنەوارەی لە تویتەری خۆی بڵاوکردەوە، دوای ئەوەی هیندییەکان پێیانزانی و گەیشتووەتە باڵیۆزخانەی ئەوە وڵاتە لە عێراق، مامۆستا عوسمانیان بانگهێشتی هیندستان کرد و ئەویش پێیگوتبوون، کە ئەو  شوێنەوارە هی ئەوان نییە و پەیوەندیی بەوانەوە نییە. "  ساڵح محەمەد سەمین، بەڕێوەبەری شوێنەواری گەرمیان، لەبارەی چیرۆکەکەوە پشتڕاستیکردەوە کە هیندییەکان لەسەر ئاستی فەرمی و لەعێراقەوە هاتوون بۆ لێکۆڵینەوە لەو  شوێنەوارەی بە خواوەندی خۆیان دەزانن، دەشڵێت: "ئێمە لەو بارەیەوە راپۆرتی خۆمان داوەتە ئەو لێژنەیەی وەزارەت ناردی و بۆمان روونکردنەوە کە ئەو  شوێنەوارە دوور و نزیک پەیوەندیی بەئەوانەوە نییە و هیچ کاتێک هیندییەکان لێرە نەبوون و نووسینەکانی سەر  شوێنەوارەکەش هیندی نییە". دەشڵێت: "هیندییەکان داوای  شوێنەوارەکەیان نەکردووە، چونکە ئەوە بە شاخێکەوە هەڵکۆڵراوە، بەڵام ویستوویانە بەناوی ئەوانەوە بێت لێرە. "  د. دڵشاد زاموا، شوێنەوارناس و مامۆستای زانکۆی سلێمانی، رۆژی ١٠ی نیسانی ٢٠٢٢ نووسینێکی لە بارەی  شوێنەوارەکە بڵاوکردووەتەوە، واتە رۆژێک دوای پەردەلادان لەسەر  پەیکەری (مەهاتما گاندی) سەرکردەی دیاری جیهانی لە پارکی هەوای شار لە شاری سلێمانی بە ئامادەبوونی باڵیۆزی هیندستان لە عێراق، تێیدا هەڤاڵ ئەبوبەکر، پارێزگای سلێمانی رایگەیاند: "لەم چالاکییە مرۆیی و کولتوورییە هاوبەشەی نێوان هیندستان و پارێزگای سلێمانیدا؛  شوێنەواری (مەهاتما گاندی) كە لە سەر ئەرکی خۆیان دروستکراوە، پێشکەش بە پارێزگای سلێمانی کرا، لەسەر ئەرکی پارێزگای سلێمانی لە پارکی هەواری شار (گەورەترین پارکی گشتیی عێراق و هەرێمی کوردستاندا) بە ئەندازەیەکی شایستە کە لەلایەن بەڕێوەبەرێتی ئەندازەی پارێزگای سلێمانی و پارکی هەواری شارەوە رێکخرابوو؛ جێگیرکرا. "  باڵیۆزخانەی هیندستان لە عێراق لە راگەیێنراوێکدا لەبارەی دانانی شوێنەواری مەهاتما غاندی لە پارکی هەواری شار نووسیوویەتی پراشانت پایس باڵیۆزی کۆماری هیندستان لە عێراق و سوبھاش كەین، كونسوڵی گشتیی کۆماری هیندستان لە هەرێمی کوردستان و ژمارەیەک بەرپرسی هیندستان و پارێزگای سلێمانی بەشداریی رێوڕەسمەکە بوون.  د. دڵشاد زاموا، شوێنەوارناس و مامۆستای زانکۆی سلێمانی، دەڵێت: "دوێنێ والی سەنجەقی سلێمانی لەگەڵ هەندێک هیندی، پەیکەری غاندییان داناوە و بەهیوای ئەوەی ئەم پەیکەرەش هەندێک حاجی هیندی بۆ شاربهێنێت! "