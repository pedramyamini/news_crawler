مەحموود ئەحمەد جومعە، لەدایکبووی ساڵی ١٩٣٥ ـە، بە مەبەستی کشتوکاڵکردن چووەتە شارۆچکەی قەرەتەپە، لە ١١ - ١١ - ٢٠١٨ لەلایەن چەکدارانی داعشەوە رفێندرا، لە بەرامبەر ئازادکردنی داوای نیو ملیۆن دۆلاری لە کەسوکاری دەکرد، دواتر  لە ٠١ - ١٢ - ٢٠١٨ لەلایەن چەکدارانی داعشەوە کوژراوە.  سەعد جومعە، برازی کوژراوەکەیە و دەڵێت، "داعش لە ماڵی نازم عەجاج عەبدوڵڵا لە بەرواری ١١ - ١١ - ٢٠١٨ رفاندی و لە چیای قۆری چای کوژرا، داوای ٥٠ دەفتەریان دەکرد وەک سەرانە بەمەبەستی ئازادکردنی. "  لەسەر کەیسی مەحموود ئەحمەد دوو چەکداری داعش دەستگیرکراون، یەکێکیان لە گرتووخانەی سلێمانییە، ئەوەی دیکەشیان لەلای حکومەتی عێراقە.  عەلا مەحموود ئەحمەد، کوڕی کوژراوەکەیە و ئاماژەی بەوە کرد، "دوای یەکخستنی سكاڵاکە دەکەم، ئەمەش دانپێدانانی فەرحان جەمیل، دانی بە سەر نازم عەزاز داناوە، ئەمەش کۆپی بڕیاری دەستگیرکردنی سەبری نازم عەجاجە، دادگەی تاوانی دیالە سەبری نازم عەجاجی لە زیندان دەرهێناوە، چونکە ئەو لە بەرمبەردا بڕە پارەیەکی داوە، لەگەڵ داعش پەیوەندیی هەیە. "  جگە لە رووفاتی مەحموود، روفاتێکی دیکەش دۆزراوەتەوە، بەڵام تاوەکو ئێستا ناسنامەی نازانرێت و بۆ پشکنینی DNA دەنێردرێتە بەغدا.  هیوا عەلی، بەڕێوەبەری ئاسایشی کفری باسی لەوە کرد، "ئێمە زانیاریما هەیە کە جەستەی دیکەش هەیە، خەڵکی دیکە هەیە رفێندراون و کوژراون، چونکە ئەو ناوچەیە مۆڵگەی داعش بووە و کاری تاوانکاریی زۆری لێ ئەنجامدراوە. "  بەهۆی ئەو بۆ شاییە ئەمنییەی لەنێوان پێشمەرگە و سوپای عێراقدا دروستبووە، هێزەکانی پێشمەرگە بەردەوام کێوماڵی ناوچەکان دەکەن.  دلێر مەحموود، فەرماندەی لیوای ١٧ رایگەیاند، "بۆشاییە ئەمنییەکانی ناوچەکە زۆر زۆرە و کۆنترۆڵ ناکرێت، ئێمە کەم و زیاد ئیشی خۆمان کردووە و بەردەوامیشین، چاوەڕێی ئەو دوو لیوایەن کەوا بڕیارە بە هاوبەشی لەگەڵ پێشمەرگە و سوپای عێراق پێکبهێنرێت، ئەگەر ئەو دوو لیوایە زوو تەواوببن، ئەو بۆشاییە ئەمنییە بە باشی پڕ دەبێتەوە. "  لە ٠٨ - ١٢ - ٢٠٢١ یەکەم ئۆپەراسیۆنی هاوبەشی پێشمەرگە و سوپاس عێراق دەستیپێکرد، تاوەکو دوایین ئۆپەراسیۆنی هێزەکانی پێشمەرگە لە ١١ی ئاداری ئەمساڵ ٢٠ تەرم دۆزراونەتەوە.