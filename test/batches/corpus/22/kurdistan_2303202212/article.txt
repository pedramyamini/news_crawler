سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند، بە تۆمەتی کوشتنی هاونیشتمانییەک، فەرمانی دەستگیرکردن بۆ عەبدوڵڵای کوێخا موبارەک، دوو کوڕی، دوو برای و دوو ئامۆزای دەرچووە.  شەوی ٢٠ - ٠٣ - ٢٠٢٢ لە رووداوێکی تەقەکردندا کارمەندێکی ئاسایش بەناوی محەمەد عوسمان، کە تەمەنی ٣٣ ساڵ بوو، لە قەزای چەمچەماڵ کوژرا.  دوای رووداوەکە، ماڵباتی کوژراوەکە بە تۆمەتی کوشتن. سکاڵای یاساییان لەسەر عەبدوڵڵای کوێخا موبارەک و شەش کەسی نزیکی تۆمارکرد   سەرکەوت ئەحمەد گوتی: "دادگا بڕیاری دەستگیرکردنی بۆ سەرجەمیان دەرکردووە، بەڵام هەموویان لە چەمچەماڵەوە بۆ شوێنێکی نادیار رۆیشتوون".  سەرچاوەیەک لە لقی چەمچەماڵی پارتی دیموکراتی کوردستانەوە بە رووداوی راگەیاند، دروستبوونی کێشەکە بەهۆی شەڕە کۆمێنت بووە، کوژراوەکە کێشەیەکی کۆنی لەگەڵ خزمێکی عەبدوڵڵای کوێخا موبارەک هەبووە و بە چارەسەرنەکراوی مابووەوە.  ئەو سەرچاوەیە گوتی: "تاوەکو ئێستا یەکلایی نەبووەتەوە کە کێ ئەو کەسەی کوشتووە و ئەوەی باسکراوە تەنیا تۆمەتە".