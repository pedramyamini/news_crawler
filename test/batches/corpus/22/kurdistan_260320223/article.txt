رۆژی شەممە ٢٦ - ٣ - ٢٠٢٢، سەنگەر سەعید، گوتەبێژی هاتووچۆی کۆیە بە تۆڕی میدیایی رووداوی راگەیاند، رووداوەکە لە جۆری وەرگەڕان بووە و کاژێر ٠٧: ٠٠ ـی بەیانی ئەمڕۆ لەنزیک گوندی باوەقوب لە رێگەی کۆیە - هەولێر روویداوە.  ئۆتۆمبێلەکە لە جۆری تەکسی بووە؛ گوتەبێژی هاتووچۆی کۆیە دەڵێت، شۆفێرەکە کۆنترۆڵی لەدەستداوە و وەرگەڕاوە، لە ئەنجامدا شۆفێرەکەی گیانی لەدەستداوە و کەسێکی دیکەش بە سەختی برینداربووە.  هەردوو هاونیشتمانییەکە دانیشتووی کۆیەن؛ بەهۆی سەختی برینەکەیەوە بریندارەکە رەوانەی نەخۆشخانەی فریاکەوتنی هەولێر کراوە.  ئەوە لە کاتێکدایە، رۆژی هەینی ٢٥ - ٣ - ٢٠٢٢ ش لە رێگەی کۆیە - تەقتەق و لە ئەنجامی پێکدادانی دوو ئۆتۆمبێلدا پێنج هاووڵاتی برینداربوون.  بەگوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.