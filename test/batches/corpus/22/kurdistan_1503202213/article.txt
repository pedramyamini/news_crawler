شێرکۆ جەودەت، ئەندامی لیژنەی وزە و سامانە سرووشتییەکان و پیشەسازی و بازرگانی لە پەرلەمانی کوردستان بە رادیۆی رووداوی راگەیاند، "لە کابینەی پێشتردا بڕیاردرا هەموو پارێزگاکان دەتوانن پاڵاوگەی خۆیان دروستبکەن بۆئەوەی لە بەرهەمهێناندا پشت بە خۆیان ببەستن، بەڵام ئەو بڕیارەی ئەنجوومەنی وەزیران کە لە ٢٠١٧ دا دراوە، تاوەکو ئێستا جێبەجێ نەکراوە، چونکە کەسانی دەستڕۆیشتوو ناهێڵن، بۆئەوەی بەنزینی خۆماڵی بە نرخی هاوردە بفرۆشرێت".  هەرێمی کوردستان رۆژانە پێویستی بە شەش ملیۆن لیتر بەنزینە کە ئێستا پاڵاوگە ناوخۆییەکان نزیکەی دوو ملیۆن لیتر دابین دەکەن، چونکە بەنزینی پێویستیان نادرێتێ.  مەروان یاسین، خاوەنی بەنزینخانە لە هەولێر گوتی، "ئەمڕۆ نرخی بەنزین لە بێجی لە چاو سێ رۆژ پێش ئێستادا دابەزیوە، چونکە لە بەندەر عەباسەوە دێت. بەنزین کە لە باشووری عێراقەوە دەهێندرێت، تاوەکو هەولێر ٣٠٠٠ دۆلار باجی دەچێتەسەر، چونکە تاوەکو دەگاتە هەولێر لە بازگەکان پارە وەردەگرن، هەر بازگەیەک ٥٠٠ دۆلار وەردەگرێت. ئەو پارەیە لەبەر ئەوە دەدرێت کە ئەوان دەڵێن قەدەخەیە بەنزین بڕوات، ئێمەیش بۆئەوەی رێگەمان بدەن ناچارین ئەو پارەیە بدەین".  بە گوتەی خاوەنی ئەو بەنزینخانەیە، ئێستا پاڵاوگەی کار ١ راوەستاوە و کار ٢ و کار ٣ کاردەکەن، کە کار ٣ بۆ عێراق و کار ٢ بۆ هەرێمی کوردستانە، ئەوەش کەمە و بەش ناکات، "ئەگەر کار ١ بخەنەوە کار بەرهەم زۆر دەبێت، ئەو کاتە نرخ دادەبەزێت و پارەکەیشمان ناچێتە دەرەوە".  شێرکۆ جەودەت ئاماژەی بەوەش کردووە، "بۆیە پاڵاوگە ناوخۆییەکان نەوتی پێویستیان نادرێتێ تاوەکو بیپاڵێون، لەبەرئەوەی پشت بە هاوردە ببەستن. تەنیا ئەو کەسانە قازانجی لێ دەکەن کە کەرتی بەنزینیان بۆ خۆیان کردووە بە بازرگانی. ئەمە یارییەکی قێزەونە. لە بواری ئارد و دەرمانیشدا بە هەمان شێوەیە".  ئەندامەکەی لیژنەی وزە و سامانە سرووشتییەکان ئەوەیشی خستەڕوو، "ئێمەیش ئاگادارین کە لە بازگەکانی عێراقدا ئەو بڕە پارەیە وەردەگیرێت. چارەسەر ئەوەیە کە نەوت بدرێتە پاڵاوگە ناوخۆییەکان. نازانین بۆچی نەوت بۆ پاڵاوگەکانی کەڵەک و بازیان دابین ناکرێت. ئێمە لە پەرلەمان هەموو شتێکمان کردووە؛ پرۆژەی تەواو رێکوپێکمان بۆ دروستکردنی پاڵاوگە بە سەرۆکایەتیی ئەنجوومەنی وەزیران داوە".  شێرکۆ جەودەت باسی لەوەش کرد، "لە هەرێمی کوردستاندا مانگانە نزیکەی ٣٠ - ٤٠ ملیۆن دۆلار دەچێتە گیرفانی ئەو کەسانەی بە گەندەڵییەوە دۆخی بەنزین دەقۆزنەوە و بەنزینی خۆماڵی بە نرخی بەنزینی هاوردە بە خەڵک دەفرۆشن. لە هەموو بوارەکاندا حکومەت بووەتە داردەستی چەند کۆمپانیایەکی دەستڕۆیشتوو، بۆیە ئارد، بەنزین و دەرمان هەرزان نابن".