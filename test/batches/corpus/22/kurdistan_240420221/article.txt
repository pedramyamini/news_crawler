جەمشید موحیبەت خانی، فەرماندەی پاراستنی ژینگەی کرماشان رایگەیاند، دیوانی باڵای وڵات داواکاریی برومەند نەجەفی، ژینگەپارێزی خەڵکی کرماشانی، بۆ پێداچوونەوە بە حوکمی سێدارەی قبوڵ کردووە.  حوسێن وەیسی، بەرپرسی بەشی یاسای رێکخراوی پاراستنی ژینگەی کرماشان گوتوویەتی: "دۆسیەی برومەند نەجەفی بۆ دادگەی کرماشان دەگەڕێنرێتەوە، بۆ ئەوەی دیسان تاوتوێ بکرێتەوە. "  حوسین وەیسی دەڵێت، پێداچوونەوە بە حوکمەکەی خاڵێکی ئەرێنی و جێی هیوای تێدایە و هیواش دەخوازێت دوای لێکۆڵینەوە، جارێکی دیکە سزای سێدارەی بەسەردا نەسەپێت. هەروەها دەشڵێت هەوڵەکانیان چڕتر دەکەنەوە بۆ ئەوەی بنەماڵەی کوژراو لێیخۆش بن.  برومەند نەجەفی تۆمەتبارە بەوەی لە هاوینی ساڵی ٢٠٢٠ لە ناوچەی پارێزراوی بێستون راوچییەک لەسەر دەستی ئەو کوژراوە. پاییزی ساڵی ٢٠٢١ بەم تۆمەتەوە حوکمی سێدارەی بەسەردا سەپێنرا.  جەمشید موحیبەت خانی، فەرماندەی یەکینەی پاراستنی ژینگەی ئێران رۆژی ١١.٠١.٢٠٢٢ رایگەیاند، سەرەڕای هەوڵی پارێزەرەکانی برومەند نەجەفی، دیوانی بەرزی وڵات حوکمی قەساسی دادگەی بەرایی  پەسند کردووە.  پەرویز تەوەسولیزادە، سەرۆکی دادی پارێزگای کرماشان رۆژی ٠٢.٠٢.٢٠٢٢ گوتی، ناوەندێکیان بە ناوی ئاشتی عەلەوی پێکهێناوە بەڵکوو بتوانێت کەسوکاری کوژراو رازی بکەن لێیخۆش بن. بۆ ئەو مەبەستەش لەگەڵ ریشسپییانی ناوچەکە هەوڵی وەرگرتنی لێخۆشبوونی بۆ دەدەن.  بروومەند نەجەفی لە کاتی ئەو رووداوەدا تەنیا یەک ساڵ بوو بە شێوەی فەرمی دامەزرابوو و تازەش ژیانی هاوژینی پێکهێنابوو.  راوچییە نایاساییەکان کێشەیەکی گەورەی ژینگەپارێزەکان لە ئێران و رۆژهەڵاتی کوردستانن. لەمجۆرە رووداوانەدا کە بۆ بروومەند روویداوە ٩ ژینگەپارێز سزای سێدارەیان بەسەردا سەپێنراوە، بەڵام تەنیا کەسێکیان لە سێدارەدراوە.  رۆژی ٠٤.٠٨.٢٠٢٠ هێزەکانی یەکەی جێبەجێکردنی پاراستنی ژینگەی کرماشان لە ناوچەی پارێزراوی بێستون تووشی ئۆتۆمبیلێک دەبن، بەڵام ئۆتۆمبیلەکە گوێ بە ئاگاداریی ژینگەپارێزەکان نادات و رایناگرێ، ئەوانیش تەقەی لێدەکەن و لە ئەنجامدا کەسێک بە ناوی یوسف فەلاحی داروەندی خەڵکی گوندی سونقورئاوای سەر بە بێستون گیان لەدەستدەدات.  یەکێک لە پارێزەرەکانی برومەند نەجەفی گوتوویەتی: "راوچییەکان ویستوویان بە ئۆتۆمبیلەکەیان لە ژینگەپارێزەکان بدەن، برومەند نەجەفیش بۆ پاراستنی گیانی خۆیان تەقەی لە تایەی ئۆتۆمبیلی راوچییەکان کردووە. "  هەندێ کەس گومانیان هەیە کە ئەو راوچییە بە دەستی برومەند نەجەفی کوژرابێت، چونکە ئۆتۆمبیلی راوچییەکان هەڵاتووە و چەند کیلۆمەتر رۆیشتووە و دواتر کە ژینگەپارێزەکان چوونەتە سەری بینیویانە یەکێک لە راوچییەکان کوژراوە، بەڵام ئۆتۆمبیلەکە لە چوار راوچی تەنیا دوو کەسی تێدا بووە و جگە لەوە چەکی راوچییەکانیشی تێدا نەماوە.  ئەسغەر دانشیان، جێگری رێکخراوی پاراستنی ژینگەی ئێران بۆ کاروباری پەرلەمان، رۆژی ٢٦.٠١.٢٠٢٢ گوتی: تاوەکو ئێستا لە هەموو ئێراندا ١٤٦ ژینگەپارێز کوژراون و ٣٠٨ کەسیش بریندار بوون.  لەو حاڵەتانەشدا کە شەڕ لە نێوانیاندا روویداوە و راوچییەکان کوژراون، بەهۆی نەبوونی یاساییەکی روون بۆ پشتگیری لە ژینگەپارێزەکان، کێشەی زۆریان بەرەوڕوو بووەتەوە.