رۆژی هەینی ٢٥ - ٣ - ٢٠٢٢، عەقید عەبدولڕەحمان زەهاوی، گوتەبێژی بەڕێوەبەرایەتیی هاتووچۆی گەرمیان بە تۆڕی میدیایی رووداوی گوت: "ئۆتۆمبێلێکی تایبەت لە جۆری سەنی وەرگەڕا، جگە لە برینداربوونی چوار کەس، زیانێکی زۆری ماددیش بە ئۆتۆمبێلەکە گەیشت".  گوتەبێژی بەڕێوەبەرایەتیی هاتووچۆی گەرمیان ئاماژەی بەوەش کرد، شۆفێری ئۆتۆمبێلەکە گوتوویەتی، ئۆتۆمبێلێک لێیداوە و هەڵاتووە و بووەتە هۆی وەرگەڕانی. بریندارەکان گوێزراونەتەوە نەخۆشخانە و پەڕاوی لێکۆڵینەوە بۆ رووداوەکە کراوەتەوە.  بەگوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.  رێگەی کەلار - سلێمانی کە دەربەندیخان دەکەوێتە سەری، بڕیارە بکرێتە دووساید، بەڵام ٤٥ % ی کارەکانی ماون و زۆرینەی رێگەکە یەک سایدە.  رۆژی ٢ ـی ئادار، کەمال محەممەد، بەڕێوەبەری جێبەجێکاری پرۆژەی دووسایدکردنی رێگەی کەلار - سلێمانی بە تۆڕی میدیایی رووداوی راگەیاند، نووسراویان بۆ هەموو لایەنە پەیوەندیدارەکان کردووە کە لە ٠١ - ٠٣ - ٢٠٢٢ ـەوە کار رادەگرن. گوتیشی: "ئەگەر بەمجۆرە پارەمان بۆ خەرجبکەن لەوانەیە ١٠ ساڵی دیکەیش ئەو پرۆژەیە تەواو نەبێت".