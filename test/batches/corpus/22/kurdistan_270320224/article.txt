رۆژی ١٨ - ٣ - ٢٠٢٢ رووداوێکی کوشتن لە گوندی پیرەفاتی نزیک شاری دھۆک روویدا. موقەدەم ھێمن سلێمان، گوتەبێژی پۆلیسی دھۆک بە تۆڕی میدیایی رووداوی راگەیاند "رۆژی شەممە ٢٦ - ٣ - ٢٠٢٢ دوو کەس خۆیان رادەستی پۆلیس کردووە، لەسەر دۆسیەی کوشتنی کامیران یونس پیرەفاتی کە یەکێکیان دیندار دۆسکی، وەزیری پێشووتری کۆچ و کۆچبەرانی عێراقە".  پێشتر لەسەر کوشتنی ئەو هاونیشتمانییە سێ کەس وەکو تۆمەتبار لەلایەن دادگەوە داواکرابوون، کەسێکیان پێشتر خۆی رادەستکردبوو، دووانەکەی دیکەش رۆژی ٢٦ - ٣ - ٢٠٢٢ خۆیان رادەستی هێزەکانیان کردووە.  کوژراوەکە دانیشتووی گوندی زێوە شەفیقی سەر بە ناحیەی زاویتەیە و ئیدریس گەلناسکی، بەڕێوەبەری ناحیەی زاویتە بە تۆڕی میدیایی رووداوی راگەیاندبوو "رووداوەکە بەهۆی هەبوونی کێشە لەسەر زەوی و زار روویداوە. ئەوەش دوای دروستبوونی دەمەقاڵە لەنێوان کوژراوەکە و تۆمەتبارەکە. "