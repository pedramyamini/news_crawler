رۆژی شەممە ٩ - ٤ - ٢٠٢٢ تاریق حەیدەری قایمقامی کۆیە بە تۆڕی میدیایی رووداوی راگەیاند: "بڕیارەکەی پارێزگار لەجێگەی خۆیدایە، ئێمە بۆ ئێستا لەوە باشترمان پێنەدەکرا، تاوەکو رێگەکە نۆژەن نەکرێتەوە، رێگە بە هاتووچۆی بارهەڵگرەکان بە کۆیەدا نادرێت".  دژی هاتووچۆی بارهەڵگرەکان بەکۆیەدا، ماوەی چەند رۆژێک گردبوونەوەی ناڕەزایی لە شارەکەدا بەڕێوەدەچێت، سەبارەت بە داواکاری ئەوکەسانەش قایمقامی کۆیە گوتی: "بەڕاستی ئەوان مافی خۆیان بوو، بارهەڵگرەکان بە کۆڵانەکان و نێوبازاڕدا دەهاتن و دەچوون، من و جەنابی پارێزگاری هەولێریش هەمان بۆچوونمان هەبوو کە داوای ئەو کەسانەی ناڕەزایی دەردەبڕن داوایەکی رەوایە".  هۆکاری هاتووچۆی زۆرینەی بارهەڵگرەکان بە شاری کۆیەدا هەبوونی سۆنەر بوو بۆ پشکنینی باری بارهەڵگرەکان، تاریق حەیدەری دەڵێت سۆنەرەکەیان گواستووەتەوە بۆ شوێنی بازگەی کۆنی کەسنەزان، بەوەش لە هەردەروازەیەکەوە لە سلێمانییەوە بارهەڵگر بگاتە هەولێر دەتوانێت لە سۆنەرەکە پشکنین بکات.  لە ئاگادارینامەکەی پارێزگاری هەولێردا ئاماژە بەوەش کراوە، ئەو بارهەڵگرانەی بارەکانیان دەبەن بۆ شاری دهۆک، دەتوانن لەڕێگەی دۆڵی ' ئالانە ' وە بارەکانیان بگەیێنن.   کۆیە دەکەوێتە نێوان هەردوو شاری هەولێر و سلێمانییەوە، یەکێکە لەو رێگە سەرەکییانەی بۆ هاتووچۆی هاونیشتمانیان و بارهەڵگرەکان بەکاردەهێنرێت، رێگەکە بەیەکێک لەو رێگەیانەی هەرێمی کوردستان دادەنرێت، کە زۆرترین رووداوی هاتووچۆ تێیدا روودەدەن.