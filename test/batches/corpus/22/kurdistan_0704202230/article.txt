بەپێی راگەیێنراوێکی فڕۆکەخانەی نێودەوڵەتیی سلێمانی کە ئێوارەی رۆژی ٧ - ٤ - ٢٠٢٢ بڵاویکردەوە، گه‌شته‌کانی فڕۆکه‌خانه‌ی نێوده‌وڵه‌تیی سلێمانی بۆ ماوه‌یەکی کاتی راگیران. بەڵام دواتر رایانگەیاند "دوایی ئه‌و شەپۆلی خۆڵبارینەی ناوچەکانی هه‌رێمی کوردستان و پارێزگای سلێمانی گرته‌وه، بووە ھۆی راگرتنی گه‌شته‌کانی فڕۆکەخانەی نێودەوڵەتی سلێمانی، ئێستا بەھۆی نەمانی کاریگەری شەپۆلی خۆڵبارینەکە ئاسمانی فڕۆکەخانە بەڕووی گەشتە ئاسمانی یەکاندا کرایەوە. "  ئەمڕۆ پێنجشەممە ٧ - ٤ - ٢٠٢٢ شەپۆلێکی خۆڵبارین ناوچەکانی هەرێمی کوردستانی گرتەوە و ئاستی بینین کەمبووەوە. هەر بەهۆی خۆڵبارینەوە فڕۆکەخانەی نێودەوڵەتیی هەولێر گەشتە ئاسمانییەکانی راگرت.  ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند بوو کە"ئەمڕۆ پێنجشەممە، بەهۆی خۆڵبارینەوە گەشتە ئاسمانییەکانی هەولێر (چوون و هاتن)مان راگرت و تاوەکو مەودوای بینین فراوان نەبێت و دۆخەکە ئاسایی نەبێتەوە دەستپێ ناکەینەوە".  بە گوتەی ئەحمەد هۆشیار، ئەمڕۆ ٨٩ گەشتی ئاسمانی لە فڕۆکەخانەی نێودەوڵەتیی هەولێرەوە بۆ وڵاتان هەبووە، کە ١٣ی بۆ عومرە بووە لە سعودیە. بەڕێوەبەرایەتیی کەشناسی و بوومەلەرزەزانی هەرێمی کوردستان، پێشبینییەکانی بۆ ٤٨ کاژێری داهاتوو بڵاوکردەوە و رایگەیاند، سبەی هەینی لە هەندێ ناوچە نمەباران و لە هەندێ ناوچەی دیکە تاوەباران دەبارێت و خۆڵبارینیش بەردەوامدەبێت.  ئەمڕۆ پێنجشەممە ٧.٤.٢٠٢٢ بەڕێوەبەرایەتیی کەشناسی و بوومەلەرزەزانی هەرێمی کوردستان لەبارەی پێشبینییەکان بۆ سبەی هەینی لە پارێزگای هەولێر ئاماژەی بەوەکرد، ئاسمان لەنێوان هەور و نیمچەهەوردا دەبێت، لەگەڵ چالاکبوونی هەوری برووسکە و تاوەباران لە ناوچە جیاجیاکانی پارێزگاکە، کاریگەری زیاتر دەبێ لەناوچە شاخاوییەکان، هەروەها لە دوای نیوەڕۆوە، تۆز و خۆڵ و چالاکبوونی خێرایی با، باشوور و سەنتەری شار دەگرێتەوە و تاوەکو نیوەی شەو کاریگەری بەردەوامی دەبێ.  لەبارەی پێشبینییەکانیش بۆ پارێزگای سلێمانی، بەڕێوەبەرایەتیی کەشناسی و بوومەلەرزەزانی هەرێمی کوردستان دەڵێت: ئەمڕۆ ئاسمان لەنێوان هەور و نیمچەهەوردا دەبێت، لەگەڵ بەرزبوونەوەی تۆز و خۆڵێکی سووک، هەروەها ئەگەری تاوەباران و برووسکە لە ناوچە جیاجیاکانی پارێزگادا هەیە، کە لە ناوچە شاخاوییەکان کاریگەریی زیاتر دەبێ. خێرایی باش لە نێوان ١٠ - ٢٠ کم لە کاژێرێکدا دەبێت بە ئاراستەی باکووری رۆژئاوا.  لەبارەی پێشبینییەکان بۆ سبەی هەینی لە پارێزگای دهۆک ئاماژەی بەوەکردووە، ئاسمان لە نێوان هەور و نیمچەهەور دەبێت، لەگەڵ چالاکبوونی هەورەبرووسکە و تاوەباران لە ناوچە جیاجیاکانی پارێزگاکە، لە ئێوارە کاریگەرییەکەی زیاتر دەبێ بۆ زۆربەی ناوچەکان و خێرایى با لە نێوان ١٠ - ٢٠ کم لە کاژێرێکدا دەبێت بە ئاراستەی باشووری رۆژهەڵات. نزمترین پلەى گەرماى پێشبینیکراو ١٨ پلە و بەرزترینیش ٢١ پلەى سیلیزى دەبێت.  سبەی هەینیش لە پارێزگای کەرکووک، ئاسمان لەنێوان هەور و نیمچەهەوردا دەبێت، لەگەڵ بەرزبوونەوەی تۆزو خۆڵ لە دوای نیوەڕۆ، کاریگەریی تۆزوخۆل و خێرایی با زیاد دەبێ تاوەکو نیوەشەو بەردەوام دەبێ. خێرایی با - ش، لە نێوان ١٠ - ٣٠ کم لە کاژێرێکدا دەبێت بە ئاراستەی باشووری رۆژهەڵات و  لە دوای نیوەڕۆ خێرایی با زیاد دەبێ بۆ سەرووی ٤٠ کم لە کاژێرێکدا.  بەپێی پێشبینییەکانی بەڕێوەبەرایەتیی کەشناسی و بوومەلەرزەزانیی هەرێمی کوردستان، سبەی هەینی لە پارێزگای هەڵەبجە ئاسمان لە نێوان هەور و نیمچەهەوردا دەبێت و لە ئێوارە ئەگەری نمەباران هەیە لە ناوچە شاخاوییەکانی پارێزگاکەدا، لە ئێوارە تۆزوخۆڵ و چالاکبوونی خێرایی با سەنتەری شار و دەوروبەری دەگرێتەوە و تاوەکو نیوەشەو کاریگەریی دەمێنێت.