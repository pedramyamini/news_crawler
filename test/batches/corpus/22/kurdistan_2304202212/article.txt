قایمقامیەتی سلێمانی گۆشت و جگەرە قاچاخەکانی بردووەتە بەڕێوەبەرایەتیی ڤێتێرنەری سلێمانی بۆ لەنێوبردنیان، دەرکەوت گۆشت و جگەرەکە جگە لەوەی قاچاخە بە تەواوەتیش خراپ و ژەهراوی بووە.   شۆڕش کەمال، سەرۆکی لیژنەی ڤێتێرنەری لە قایمقامیەتی سلێمانی بە رووداوی گوت، "ئەو بڕە گۆشتەی گرتوومانە، نزیکەی ١٩٠ کیلۆ قیمەی گۆشتی هیندیە کە بەشێوەی کیلۆ، کیلۆ خراونەتە زەرفەوە تاوەکو بدرێن بە دووکان و لەفە فرۆشەکان. هەروەها یەک کارتۆنی ٢٩ کیلۆگرامی گۆشتی هیندی قەدەخەکراو بووە لەگەڵ ٣٢ کارتۆن جگەری مریشکی بەستووی ئێرانی کە هەر یەکەیان ٢٠ کیلۆیە و سەرجەمیان قەدەخەکراو بوون. "  چوار رۆژی تەواو قایمقامیەتی سلێمانی، بە هاوکاری پۆلیس و ئاسایشی سلێمانی چاودێری ماڵی ئەو کەسەیان کردووە کە ئەو گۆشتە قاچاخانە لە ماڵەکەی گیراوە.  رێکان جەمال، سەرۆکی لیژنە هاوبەشەکانی قایمقامیەتی سلێمانی بە رووداوی راگەیاند، "چەند رۆژێک بوو بە دوای سەرچاوەی ئەو قاچاخە دەگەڕاین، ئەو کەسەی دەستگیرکراوە، ئەو گۆشت و جگەرانەی بەسەر عارەبانە و دەستگێڕەکانی نێو سلێمانی ساخکردووەتەوە. ئەو جگەرە قەدەخەکراوە و ئێمەیش دەستمان بەسەرداگرت، لەنێو ئۆتۆمبێلەکەی داینابوو هەندێکیشی لەنێو ماڵەکەی خۆیدا دانابوو. "   پسپۆڕێکی ڤێتێرنەریی دەڵێت، خواردنی ئەو بەرهەمە ئاژەڵی و پەلەوەرییە هیندی و ئێرانیانە زیانی زۆر مەترسیداریان لەسەر تەندروستی مرۆڤ هەیە.   د. رێبوار باهیر، پسپۆڕی ڤێتێرنەری لەبارەی مەترسییەکانی خواردنی ئەو جۆرە گۆشت و جگەرانەوە باس لەوە دەکات، "ژمارەیەک نەخۆشی لە رێگەی خواردنی ئەو گۆشت و جگەرانە دەگوازرێتەوە بۆ مرۆڤ، لەوانە حومەمی ماڵتا، نەزۆکبوونی پیاو و ئافرەت، دەردە پشیلە، سیل، تیبی و پارادتیوبەر کۆسز کە هەمووشیان نەخۆشی مەترسیدارن. "   تۆمەتبارەکە پێشتریش لەسەر هەمان دۆسیە گیراوە، تاوەکو ئێستاش دابەشکەری سەرەکی ئەو کاڵا قاچاخانە بووە لە سلێمانی، خۆیشی لەنێو بازاڕ دووکانی گۆشت و مریشکی بەستووی هەبووە و ئێستاش لە ژێر لێکۆڵینەوەیە بۆ دەستگیرکردنی قاچاخچی سەرەکی.