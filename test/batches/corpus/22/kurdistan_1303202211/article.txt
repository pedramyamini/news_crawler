ئەندامێکی لیژنەی باڵای دیداری یەکێتی ئاماژە بەوە دەدات، لە دیدارەکەدا سەرنج و بۆچوون و پێشنیار و رەخنەی بەشداربووان لەسەر پرسە جیاوازەکان دەخرێتەڕوو بۆ ئەوەی دواتر حیزبەکە لەژێر رۆشنایی ئەو بۆچوونانەدا خۆی رێکبخاتەوە و بگەڕیتەوە بۆ سەر ئەو پرەنسیپە سەرەتایی و سەرەکییانەی یەکێیتییان لەسەر دامەزاروە.   تانیا گلی، ئەندامی لیژنەی باڵای دیداری یەکێتی بە رادیۆی رووداوی راگەیاند: "بیرۆکەی سەرەکیی دیداری یەکێتی کە لە مانگی ئایاری ئەمساڵدا ساز دەکرێت نوێبوونەوە و رێکخستنەوەی ناوماڵی خۆمانە، چونکە یەکێتی هەمیشە لە پرسی فیکری و پێشکەوتنخوازیدا حیزبێکی پێشەنگ بووە و پێویستە بگەڕێینەوە بۆ سەر ئەو بنەما فیکرییانەی کاتی خۆی ئەم حیزبەی لەسەر دامەزراوە، بۆ ئەوەی جارێکی دیکە متمانەی جەماوەریش بۆ یەکێتی بگەڕێتەوە. "  تانیا گلی لەبارەی ئەو ئامادەکارییانەوە کە تاوەکو ئێستا بۆ دیداری یەکێتی کراون باسی لەوە کرد، لیژنەی باڵا و چەندین لیژنەی تایبەتیش لەسەر پرسی جیاواز وەک پرسی فیکری، ژنان، گەنجان، دەستوور، خوێندنی باڵا و چەند پرسێکی دیکە پێکهێنراون و، هەروەها لەڕێگەی پلاتفۆڕمێکی ئەلیکترۆنییەوە دەیانەوێت پێش کۆنفرانسی دیداری یەکێتی، زۆرترین بۆچوونی ئەندامان و جەماوەری حیزبەکە وەربگرن کە لە دیدارەکەدا بخرێنەڕوو و تاوتوێ بکرێن.   ئەندامەکەی لیژنەی باڵای دیداری یەکێتی ئەوەی خستەڕوو، لە ئێستاشەوە هەرکەسێک بیەوێت دەتوانێت لەڕێگەی وێبسایتی دیدارەکەوە بۆچوونەکانی پێشکێش بکات، دواتر بۆ رۆژی دیدارەکە بەپێی بابەت دەخرێنە پلانی کاری لیژنە جیاوازەکان.   تانیا گلی دەشڵێت، "لیژنەکانی دیدارەکە لە ئێستاوە چالاکییان دەست پێکردووە، بۆ وەرگرتنی سەرنجەکانیان لە مەڵبەند و ناوچە جیاوازەکان لەگەڵ لایەنگران و جەماوەر کۆدەبنەوە، چونکە مەرج نییە هەر ئەوان بێن بۆ لای ئێمە، ئێمەیش دەچین بۆ لای خەڵک. "  ئەو ئەندامەی لیژنەی باڵای دیداری یەکێتی لەبارەی ئەنجامی دیدارەکەوە و ئەو گۆڕانکارییانەی چاوەڕێدەکرێت لە ئەنجامی دیدارەکەوە روو بدەن گوتی: "لە کۆتاییدا بەپێی بابەت و ناوەڕۆک ئەو بۆچوونانەی لە دیدارەکەدا دەخرێنەڕوو ئاڕاستەی لیژنە تایبەتەکان دەکرێن بۆ ئەوەی لە کوێ پێویستیان بن بیانخەنە خزمەت پێشخستنی کارەکانیان. "  گلی جەختی لەوەش کردەوە کە  ئەو گۆڕانکارییە جەوهەرییەی ئەو دیدارە دروستی دەکات، گەڕانەوەیان دەبێت بۆ ئایدۆلۆژییە سەرەتاییەکە کە یەکێتی وەک حیزبێکی سۆشیاڵ دیموکرات لەسەری دامەزراوە، بەڵام گۆڕانکاری و دەستکاری لە سەرکردایەتی یان مەکتەبی سیاسیی لێناکەوێتەوە.   لەسەر ئەوەی کە ئایا یەکێتی هەستی بەوە کردووە لە بنەما سەرەکییەکانی دوور کەوتووەتەوە، تانیا گلی بە نموونە پرسی چالاکیی ژنان لە ریزەکانی یەکێتی باس دەکات کە خۆیشی بۆ دیداری یەکێتی لەسەر ئەو پرسە کار دەکات و دەڵێت، "لە لایەنی رێژەی بەشداربوونی ژنانەوە یەکێتی لە  زۆر حیزب و لایەن باشترە، بۆ نموونە یەکەم جارە لە مێژووی پەرلەمانی عێراقدا لیستێک زۆرینەی ئەندامەکانی ژنن، وەک لە ١٨ ئەندامە بەربژێرە سەرکەوتووەکەی یەکێتی بۆ ئەم خولەی پەرلەمانی عێراق، ١٠ یان ژنن. "  بە گوتەی ئەندامەکەی لیژنەی باڵای دیداری یەکێتی، یەکێتی یەکەم حیزب بووە کە سەرۆکی لیست و سەرۆکی فراکسیۆن و تەنانەت سەرۆکی پەرلەمانیشی لە ئەندامە ژنەکانی دەستنیشان کردووە.  تانیا گلی باسی لەوەش کرد: "بەم حاڵەیشەوە من وەک ئەندامێکی ژنی یەکێتی ئەمانە بە بەس نازانم و هێشتا نەگەیشتووینەتە ئەو قۆناخەی کە هەموو ئەندامە ژنەکان هەست بکەن یەکسانن لەگەڵ هەڤاڵە پیاوەکان. بۆیە پێویستە بەردەوام بین بۆ ئەوەی یەکسانیی راستەقینە بەدەست بهێنین. "