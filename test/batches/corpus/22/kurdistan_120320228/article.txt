رۆژی شەممە ١٢ - ٣ - ٢٠٢٢، ئەحمەد گەرمیانی، جێگری سکرتێری یەکێتی مامۆستایانی کوردستان، بە تۆڕی میدیایی رووداوی گوت، ئەوان ئامارێکی وردی بایکۆتیان لەبەردەست نییە و گوتی: "دوای ئەوەی حکومەتی هەرێمی کوردستان لیستی مووچەی راگەیاند، بەشێکی زۆری ئەو مامۆستایانەی بایکۆتیان راگەیاندبوو گەڕاونەتەوە قوتابخانەکانیان".  تاوەکو ئەمڕۆ مامۆستایان بۆیان روون نەبووەتەوە، کە پێش پشووەکانی نەورۆز مووچەی مانگی دوو وەردەگرن یان دوای نەورۆز.  سەبارەت بە پشتیوانی یەکێتی مامۆستایان بۆ ئەو مامۆستایانەی بەردەوامن لە بایکۆت، ئەحمەد گەرمیانی دەڵێت، ئەوان پشتیوانی مافەکانی مامۆستایان دەکەن و دەشڵێت: "لەهەندێک شوێن بەهۆکاری سیاسیی بایکۆت رادەگەیێندرێت، هەندێک لەوانەشی بایکۆت رادەگەیێنن ئیستغلال دەکرێن، ئێمە دەستوەردانی سیاسیی ناکەین، مووچەی ئێمە بووەتە قوربانیی ململانێی سیاسیی نێوان سلێمانی و هەولێر".  جێگری سکرتێری یەکێتی مامۆستایانی کوردستان "دڵنیایی" دەداتە مامۆستایان کە مووچەیان پێدەدرێت و دەشڵێت رۆژی دابەشکردنی روون نییە، بەڵام بەردەوام لەگەڵ وەزارەتی پەروەردە و ئەنجوومەنی وەزیرانی هەرێمی کوردستان لەسەر هێڵن نیگەرانیی خۆشیان سەبارەت بە دواکەوتنی مووچە گەیاندووەتە لایەنی پەیوەندیدار.  لە هەرێمی کوردستاندا زیاتر لە ١٣٠ هەزار مامۆستای هەمیشەیی، ٣٠ هەزار فەرمانبەر و زیاتر لە ٢٢ هەزار وانەبێژ هەن.