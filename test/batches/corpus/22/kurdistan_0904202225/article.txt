ئێوارەی ئەمڕۆ شەممە ٩.٤.٢٠٢٢ هەردوو بەڕێوەبەرایەتیی تەندروستی و پۆلیسی سلێمانی کۆنگرەیەکی رۆژنامەڤانیی هاوبەشیان لەبارەی رووداوی تەقینەوەکەی کارگەی ئاسنی ماستەر ستیل لە گەڕەکی تانجەڕۆی سلێمانی ئەنجامدا و سەرکەوت ئەحمەد، گوتەبێژی پۆلیسی سلێمانی رایگەیاند: "بەهۆی رووداوەکە ١٣ هاووڵاتی بریندار بوون کە ١١ کەسیان هاووڵاتیی دەرەوەی هەرێمی کوردستانن".  لەبارەی هۆکاری تەقینەوەکە گوتەبێژی پۆلیس روونی دەکاتەوە: "تاوەکو ئێستا لێکۆڵینەوە لە هۆکاری رووداوەکە بەردەوامە و بەگشتی دوو بۆچوون هەن، بۆچوونی یەکەم ئەوەیە، رەنگە رووداوەکە بەهۆی شۆرتی کارەباوە بووبێت. بۆچوونی دووەمیش، رەنگە ئەو کوورەیەی ئاسنی تێدا دەتوێننەوە، کێشە لە پاڵاوتنی ئەو ئاسنانە هەبێت کە بۆ تواندنەوە خستوویانەتە ناوی".   سەرکەوت ئەحمەد دووپاتی دەکاتەوە، پەڕاوی لێکۆڵینەوەیان بۆ رووداوەکە کردووەتەوە و خراوەتە بەردەست دادوەری لێکۆڵینەوە، هەر بڕیارێک دەربچێت و هەر کەسێک کەمتەرخەم بێت، بەپێی یاسا رێوشوێنیان لە بەرامبەر دەگیرێتەبەر.  هاوکات سامان لەتیف، گوتەبێژی بەڕێوەبەرایەتیی گشتیی تەندروستیی سلێمانی ئاشکرایکرد، سێ لە بریندارەکان پێویستیان بە نەشتەرگەری هەبوو، یەکێکیان قاچی بڕاوەتەوە و یەکێکی دیکەیان پارچەیەک لەناو سەریدا بوو و برینداری سێیەمیش پێویستی بە نەشتەرگەری چاو هەبووە.  گوتەبێژی تەندروستیی سلێمانی گوتی: "هەرسێ بریندارەکە نەشتەرگەرییان بۆ کراوە و لە بەشی چاودێریی چڕدان، بەدەر لەمە دوو سووتانیش هەبوون و یەکیان ٥٠ % ی جەستەی سووتاوە و ئەوی دیکەشیان دۆخی جێگیرە و رەوانەی ماڵەوە کراوەتەوە".  بە گوتەی سامان لەتیف، لەکۆی ئەو ١٣ بریندارە تەنیا دووانیان دۆخیان ناجێگیرە و ئێستە لە نەخۆشخانە لەژێر چاودێریی چڕدان.