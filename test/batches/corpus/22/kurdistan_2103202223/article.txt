ئەحمەد عەزیز لەگەڵ برایەکی بەتەمەنی وەک خۆی لە دوای نوێژی بەیانی دەچنە نۆرە و دوای نزیکەی چوار کاژێر لە چاوەڕوانی لە بەردەم بانکدا تەندروستیی تێک دەچێت و دەگەیێندرێتە نەخۆشخانە و دوای ١٠ خولەک مانەوە گیانی لەدەستدەدات.  خدر عەزیز لەگەڵ ئەحمەدی برای چووبوونە نووسینگەی بانکی ئازادیی سۆران بۆ وەرگرتنی مووچەی خانەنشینی پێشمەرگە، بەڵام لە بری مووچە، تەرمی براکەی هێنایەوە.  خدر عەزیز دەڵێت، "لە کاژێر شەشی بەیانییەوە هەر لە دوای نوێژەوە بە رێکەوتین بۆ بانک کە چووین قەرەباڵخییەک بوو هەر نەبێتەوە. زیاتر لە چوار کاژێر لە نۆرە بووین و لە کاژێر یەکەوە گوتی، ' حاڵم تێکچوو ' بەپەلە گەیاندمانە نەخۆشخانە و کۆچی دواییکرد".  ئەحمەد عەزیز لەدایکبووی ١٩٦٤ ـە. لە تەمەنی ٢١ ساڵی بووەتە پێشمەرگە و ساڵی ٢٠٠٩ خانەنشین بووە. ماڵی لە گەڕەکی بەختیاری سۆرانە.   رەنجدەر ئەحمەد، کوڕی خانەنشینە کۆچکردووەکە دەڵێت، "سکاڵامان لە کەس نییە.. حەقە حکومەت بیر لە رێگەچارەیەکی  وەرگرتنی مووچەی کەسی بەتەمەن بکاتەوە و کارتیان پێبدات و لە بانکەکان بۆ خۆیان وەریبگرن نەک بەو تەمەنەوە نۆرە بگرن".   لە بری هۆڵ و شوێنی دانیشتن، پایە و سەکۆی دووکانەکان شوێنی چاوەڕوانیی خانەنشینان بووە تا نۆرەیان دێت. لە ساڵی ٢٠١٢ ـشەوە مووچەی خانەنشینانی تێدا دابەشدەکرێت.