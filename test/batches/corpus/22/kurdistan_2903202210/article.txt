ئەمڕۆ سێشەممە، ٢٩ی ئاداری ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی، بە تۆڕی میدیایی رووداوی گوت، "تاوەکو ئێستا بەڕێوەبەرایەتی رۆشنبیریی سلێمانی مووچەی مانگی شووباتی وەرنەگرتووە، لە پێش جەژنی نەورۆزەوە تاوەکو ئێستا کە سەردانی بانک دەکەین دەڵێن، پارە لە بانکدا نییە".  بەڕێوەبەرایەتیی گشتی رۆشنبیریی سلێمانی چەندین بەشی هەیە، لەوانە شێوەکاری، شانۆ، میوزیک، سینەما، رۆشنبیریی منداڵان، چالاکیی وێژەیی، چاودێریی زانستی و تیپی هونەری و فۆلکلۆری، لەو بارەوە فەرەیدوون عەبدوڵڵا، گوتی: " ١٢ بەرێوەبەرایەتیمان هەیە، تاوەکو ئێستا هیچ فەرمانگەیەک مووچەیان وەرنەگرتووە و دیار نییە کەی مووچە وەردەگرین".   بەڕێوەبەری ژمێریاری لە بەڕێوەبەرایتی گشتی رۆشنبیری سلێمانی گوتیشی، "سەردانی باکمان کردووە دەڵێن پارەمان نییە و رۆژی چوارشەممە و پێنجشەممە چارەسەرێکتان بۆ دەدۆزینەوە بەڵام دڵنیاین کە چارەسەر نادۆزرێتەوە، ئەوان دەڵێن دەتوانن نیوەی مووچە وەربگرن، بەڵام نیوەکەش بە تەواوی نییە. "  ئێستا بەڕێوەبەرایەتی رۆشنبیری سلێمانی جگە لە بەڕێوەبەران، هیچ فەرمانبەرێکی دیکەی دەوام ناکات، لەو بارەوە، فەرەیدوون عەبدوڵڵا گوت: "ماوەی دوو رۆژ دەبێت سەرجەم فەرمانبەرانی بەڕێوەبەرایتییەکە بایکۆتیان کردووە و کار ناکەن جگە لە چەند بەڕێوەبەرێک هیچ کەسێکی دیکە لە بەڕێوەبەرایەتییەکە نابینرێت. "  خانەنشینانی سنووری سلێمانیش تاوەکو ئێستا سەرجەمیان مووچەیان وەرنەگرتووە، ئاراز غەریب، بەڕێوەبەری خانەنشینانی سلێمانی بە رووداوی گوت: "بەهۆی نەبوونی پارە تاوەکو ئیستا پرۆسەی دابەشکردنی مووچەی خانەنشینان تەواو نەبووە".    هەر ئەمڕۆ، سامان نادر، بەڕێوەبەری سەنتەری فریاكەوتنی خێرا سلێمانی بە تۆڕی  میدیایی رووداوی راگەیاند كاژێر ٠٥: ٥٠ خولەكی ئەمڕۆ سێشەممە ٢٩ - ٠٣ - ٢٠٢٢ خانەنشینێك، بە ناوی فەتاح رەزا مەولود، لە دایکبووی ١٩٣٩، دانیشتووی بەکرەجۆ، لە بەردەم بانکی باخانی شاری سلێمانی لە نۆرەی وەرگرتنی  مووچەدا، گیانی لەدەستدا و لە بارەی گیانلەدەستدانی گوتی: "پێدەچێت سەرما كاری تێكردبێت".   هەفتەی رابردوو دوو خانەنشینی دیكە لە سلێمانی و یەكێكی دیكە لە  ئیدارەی سۆران، لە نۆرەی وەرگرتنی مووچەی خانەنشینی گیانیان  لەدەستدا.    بەگوتەی قسەی عەبدوڵڵا فارس، سەرۆكی یەكێتیی خانەنشینانی  كوردستان، لە هەشت مانگی رابردوودا ئەمە پێنجەمین كەسە لە نۆرەی  وەرگرتنی مووچە گیان لەدەستبدات.    بەشێك لە خانەنشینان لە درەنگانێكی شەوەوە لەبەردەم بانكەكاندا  نۆرەیان گرتووە بۆ ئەوەی مووچەی مانگی شوبات وەربگرن.  هەرچەندە لە ١٩ - ٠٣ - ٢٠٢٢ وەزارەتی دارایی لیستی دابەشکردنی مووچەی خانەنشینی راگەیاندووە، بەڵام بەهۆی نەمانی پارە لە بانکەکانی سلێمانی، بەشێک لە خانەنشینانی سلێمانی تاوەکو ئێستا مووچەی مانگی شووباتیان وەرنەگرتووە.  سەبارەت بە بەڕێوەبەرایەتی ئاوی سلێمانیش  ئامانج جەلال، وتەبێژی بەڕێوەبەرایتییەکە بە رووداوی گوت، " مووچەی مانگی شووباتمان بە دوو بەش وەرگرتووە، بەشێکی پێش جەژنی نەورۆز، بەشێکی دوای نەورۆز. "  ئاراس ناسر، بەرپرسی پارێزگاری خێزان لە کاروباری کۆمەڵایەتی، بە رووداوی گوت: "کاروباری کۆمەڵایەتی هەموویان مووچەیان وەرگرتووە، ئەگەر چەند کەسێکی دیاریکراویش مابێتەوە ئەوە گرفت نابێت و دەتوانرێت بۆیان دابینبکرێت. "  هەروەها سیروان محەمەد، گوتەبێژی بەڕێوەبەرایەتی گشتیی كارەبای سلێمانی بە رووداوی گوت، "لە بەڕێوەبەراتییەکانی ئێمە تەنیا پۆلیسی کارەبا مووچەیان وەرنەگرتووە و ئاگادارنین کەی وەریدەگرن، بەڵام ئەوانیش لیژنەکانیان لە بانکە. "  لە سنووری ئیدارە راپەرینیش تاوەکو ئیستا نڤیشکان مووچەکانیان وەرنەگرتووە، شەماڵ عەباس قادر، بەڕێوەبەری چاودێری و گه‌شه‌پێدانی كۆمه‌ڵایه‌تیی بیتوێن / پشده‌ر، ئەمڕۆ بەتۆڕی میدیایی رووداوی گوت: "بەهۆی نەبوونی پارە لەبانکەکانی رانیە و قەڵادزێ تاوەکو ئێستا مووچەی مانگی شوباتی خاوەن پێداویستیی تایبەت لە سنووری ئیدارەی راپەڕین دابەشنەکراوە".  هەروەها ئاماژەی بەوەشکرد، پێیانگوتراوە سەردانی بانک بکەن دەتوانن بڕی ٥٠ ملیۆن دینار رابکێشن. بەڵام ئەو دەڵێت، "نزیکەی ٨٠٠ ملیۆن دینار زیاترمان پێویستە، ئەو بڕە پارەیە بەشی کەس ناکات، نزیکی شەش هەزار خاوەن پێداویستی لە سنووری ئیدارەی راپەرین هەیە. "  بە گوتەی شەماڵ عەباس، تاوەکو دوای نیوەڕۆ چاوەڕوانی بانک دەبن، لەو بارەوە گوتی: "بە بانکمان گوتووە ئەگەر تاوەکو نیوەرۆ ئەو بڕە پارەیە بکەن بە ٢٠٠ یان ١٥٠ ملیۆن ئەوە دەستدەکەین بە دابەشکردنی مووچە، ئێستا چاوەڕوانین لیژنەکانمان ئامادەییە ئەگەر بانک پارەکە زیاتر بکات ئەوە دوانیوەڕۆش بیت دەتوانین دەست بە دابەشکردنی مووچە بکەین. "  لە بارەی دابەشکردنی مووچە لە لایەن چاودێری و گه‌شه‌پێدانی كۆمه‌ڵایه‌تیی بیتوێن / پشده‌ر: شەماڵ عەباس گوتی، "ئەرکی بانکە مووچە دابەشبکات، بەسەر خاوەن پێداویستی تایبەت بەڵام ئەوان دەڵێن بەهۆی قەرەباڵغی ناتوانین مووچە دابەشبکەین، بۆیە  ئێمە ئەو ئەرکەمان لە ئەستۆگرتووە، پیش نەورۆز ئاگادارین کردینەوە کە بڕی ١٠٠ ملیۆن دینار هەیە لە بانک، بەڵام ئێمە پاسەوانمان نییە بۆیە  بە باشمان نەزانی پارەکە وەربگرین. ئێستا کە چەکەکان هەیە، بەڵام هەردوو بانکی رانیە و قەڵادزێ پارەیان تێدانیە و بەو هۆیەشەوە پێدانی مووچەی و مانگی شوباتی ٢٠٢٢ی خاوەن پێداویستی تایبەت نەدراوە، هەرکاتێک پارە بەردەست بێت و لە بانکەکاندا پارە هەبێت مووچە دابەشدەکرێت".  پێشەوا محەممەد، بەڕێوەبەری بانکی رانیە بە رووداوی گوت، "هەوڵدەدەین ئەمڕۆ بڕی ١٠٠ ملیۆن دیناریان بۆ دابینبکەین بۆ ئەوەی بتواین نیوەیانیش بێت مووچەکانیان وەربگرن، ئەوان دەڵین ئەوەندە کەمە و دەبێت بڕی ٢٠٠ ملیۆن دینارمان لە بەردەست بێت، بەڵام منیش تەنیا ئەوەندەم لە بەردەستە. "  سەبارەت بەو شوێنانەی لە سنووری ئیدارەی راپەرین مووچەیان وەرنەگرتووە گوتی: "مامۆستایانی زانکۆ، پۆلییس کارەبا، شارەوانی رانیە، کشتوکاڵ، فێتەنەری، خانەنشینان، مووچەیان وەرنەگرتووە. "  رۆژی یەکشەممە ٢٧ی ئاداری ٢٠٢٢،  فەرمانبەرانی فەرمانگەی کارەبای راپەڕین لە بەردەم فەرمانگەکەیان گردبوونەوە و رایانگەیاند تاوەکو مووچەی مانگی دوو وەرنەگرن، دەوام ناکەن. لە بارەی دابەشکردنی مووچەکانیان بەڕێوەبەری بانکی رانیە گوتی: "ئەمڕۆ دابەشکردنی مووچەی فەرمانگەکانی کارەبا کۆتایی دێت. "   دابەشکردنی مووچەی مانگی شووبات هێشتا لە سنووری پارێزگای سلێمانی، تەواو نەبووە، بەگوێرەی زانیارییەکانی رووداو ٢٠٠ ملیار دینارەکەی بەغدا، کە وەک سولفە بە هەرێمی کوردستان دەدرێت رۆژی یەکشەممە ٢٧ی ئاداری ٢٠٢٢ بۆ تەواوکردنی پرۆسەی دابەشکردنی مووچەی مانگی شووبات، گەیشتە هەرێمی کوردستان.