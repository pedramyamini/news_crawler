دوای دەستگیرکردنی تۆمەتباران، قوباد تاڵەبانی، جێگری سەرۆکوەزیرانی هەرێمی کوردستان سەردانی خێزانی نەقیب محەممەدی کرد و پێی گوتن، "بەڵێنەکەمان بردەسەر لە دەستگیرکردنی تاوانباران، بە دڵنیاییەوە تاوەکو کۆتایی چاودێریی دۆسیەکە دەکەم و تاوانباران بە سزای یاسایی خۆیان دەگەن. " گوتیشی کە، "هێزە ئەمنییەکان وریا و چاوکراوەن و تاوانباران ناتوانن لە سزای یاسایی دەرباز بن.  لە بەرنامەی بەرپرسیاری رووداو کە شەهیان تەحسین پێشکێشی دەکات، باسی دۆسیەکە کرا. کەسوکاری نەقیب محەممەد و لایەنی بەرپرسیار لە هێزە ئەمنییەکان ئامادەبوون.   عەمید پشتیوان بەهائەدین، بەڕێوەبەری لێکۆڵینەوە لە ئاسایشی سلێمانی لەبارەی دەستگیرکردنی تۆمەتبارەکان رایگەیاند، دوای رووداوەکە لە سەرەتای مانگی کانوونی یەکەمی ساڵی رابردوو، تۆمەتبارەکان لە سلێمانی رایان کردبوو و چووبوونە سەر سنوورەکان، "ماوەیەکیش لەنێو شاخەکانی دەوروبەری سلێمانی خۆیان حەشاردابوو. هاوکات ویستبوویان بچنە، ئێران، لەوێوە بۆ تورکیا و پاشان بڕۆن بۆ ئەوروپا. "  دوای ئەوەی دووان لە تۆمەتبارەکان چووبوونەوە نێو شاری سلێمانی، لە ئێوارەی رۆژی ٤ - ٤ - ٢٠٢٢، هێزە ئەمنییەکان یەکێکیان دەستگیر کردبوو. دوای لێکۆڵینەوە لەگەڵیدا شوێنی تۆمەتبارێکی دیکەی بۆ ئاشکراکردوون و کاژێر ٠٢: ٠٠ ـی بەرەبەیانی ٥ - ٤ - ٢٠٢٢ ئەو کەسەی دیکەیان دەستگیرکردووە. عەمید پشتیوان گوتی، ئەو دوو کەسە ویستبوویان لە ناوچەیەک لە سلێمانی نیشتەجێ ببن، هەندێک پارە بۆ دابینکردنی ژیانیان پەیدا بکەن و خۆیان حەشار بدەن.   رۆژی ١١ - ٤ - ٢٠٢٢ ـیش، دوو تۆمەتبارەکە زانیارییان لەبارەی تۆمەتباری سێیەم داوەتە هێزە ئەمنییەکان کە هاوشێوەی دوو تۆمەتبارەکەی دیکە فەرمانی دەستگیرکردنی هەبوو و هەڵاتبوو. پاشان لە ئۆپەراسیۆنێکدا لەنێو شاری سلێمانی دەستگیرکرا.   خسرۆ ساتە، خاڵی نەقیب محەممەد میوانی بەرنامەی بەرپرسیار بوو، رایگەیاند، ئەوان داوایان کردووە بەشێک بن لە لێکۆڵینەوەکان، چونکە گومانیان لە کوشتنی نەقیب محەممەد و لێکۆڵینەوەکان هەیە، بەڵام رێگرییان لێکراوە. داوایشی کرد کە رێکخراوەکانی بواری ئافرەتان، خەڵک و رۆشنبیران لەکاتی دادگایی تۆمەتبارەکان بەشداربن "بۆئەوەی دۆسییەکە بەلاڕێدا نەبرێت. "  هەر لەسەر ئەو بابەتە، عەمید پشتیوان بەهائەدین گوتی، "پارێزەری خێزانی نەقیب محەممەد دەتوانێت لە لێکۆڵینەوەکاندا  ئامادەبێت. "  هەر ئەمڕۆ ئاشتی عەبدوڵڵا، به‌رپرسى بەشی جێندەر لە نووسینگەی قوباد تاڵەبانی جێگرى سه‌رۆكوه‌زيرانى حكومه‌تى هه‌رێمى كوردستان، بە تۆڕی میدیایی رووداوی راگەیاند "لە سەرەتای کێشەکەوە کاک قوباد تاڵەبانی بەڵێنی بەدواداچوونی داوە و خۆی شەخسی هاتە سەر خەت و بەڵێنی بە سزا گەیاندنی تاوانبارانی شەهیدکردنی کارمەندێکی حکومەت کە بۆ دەستگیرکردنی تۆمەتباران بە کوشتنی ژن رۆیشتبوون، بەڵێنیشی بە برینداران دابوو کە بەدوای ئەو کەیسەدا دەچێت، ئەو دەستگیرکردنەی ئەو کەسانە کە لەدەرەوە هێنراونەتەوە پەندێکە بۆ ئەو کەسانەی ژن دەکوژن و دەستدرێژی دەکەنە سەر کارمەندی حکومەت و دەبێت یاسا لەمبوارەدا جێبەجێ بکرێت. "  عەمید پشتیوان بەهائەدین ئەوەشی گوت کە یەکێک لە تۆمەتبارەکان لەبارەی تەقەکردن لە تیمەکەی بەڕێوەبەرایەتیی تووندوتیژیی دژی ئافرەتان و کوشتنی نەقیب محەممەد گوتوویەتی "بۆ پاراستنی گیانی خۆم بووە. " دەشڵێت، دووان لەو تۆمەتبارانە شێوەی خۆیان گۆڕیوە.