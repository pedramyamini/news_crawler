لە ئاهەنگی نەورۆزی بەستووتێ کە هاونیشتمانییان ڤیدیۆکەیان بۆ رووداو ناردووە، تێیدا بەسەدان کەس بەشداربوون و بە بەرزکردنەوەی ئاڵای نەتەوەیی و گوتنەوەی گۆرانی فۆلکۆری ئەو ناوچەیە ئاهەنگەکەیان گەرمکردبووە.  لە ئاهەنگی نەورۆزی بەستووتێ چەندین تیمی هونەری بەشدار بوون و چەند تابلۆیەکی هەڵپەڕکێی هەرێمی عەفرین و رۆژئاوای کوردستانیان پێشکەشکرد.  رەسووڵ عەفرینی کە بەشداربوویەکی ئاهەنگەکە بووە، باسی مەراسیمی جەژنی نەورۆز لە بەستووتێ  بۆ رووداو دەکات و دەڵێت، "نەورۆزی عەفرین بەشەو دەستی پێکرد، خەڵک چوونە دەرەوە و بە کردنەوەی ئاگر مەراسیمەکەیان زیندووکردەوە، لە هەندێک گوند خەڵک شاییکرد، ئەوە سەرباری هەندێک ئاستەنگی کە دروستکران، ئەمساڵ لە هەموو ساڵەکان زیاتر خەڵک کۆببووەوە، نەورۆزی بەستووتێ خەڵک بە جۆش و خرۆشەوە بەشداری تێدا کرد. "  لە مەیدانێکی دیکەی ناحیەی شییا لە عەفرین بە سەدان کەس لە ئاهەنگی نەورۆز کۆببوونەوە، تیێیدا سروود و گۆرانی و هەڵپەڕکێی فۆلکلۆری پێشکەش کرا، هاونیشیمانییان ئاگری نەورۆزیان کردووەتەوە و لەگەڵ گۆرانی و مۆسیقای کوردی هەڵدەپەڕن و ئاهەنگ دەگێڕن.  سەرچاوەیەک لە پارتی دیموکراتی کورد لە سووریا بە رووداوی گوت، سەرەڕای ئەوەی کە چەکدارەکانی گرووپی هەمزات و سیقور و ئەلشیمال و مەلیکشا رێگریان لە خەڵک دەکرد و لە چەند ناوچەیەک ئاگری نەورۆزیان کوژاندووەتەوە و خەڵکیان دەستگیرکردووە، بەڵام هاونیشتمانییان رژدبوون لەسەر بەڕێوەبردنی ئاهەنگی نەورۆز و لە چەندین ناوچە مەراسیمی نەورۆز بەڕێوەچوو.