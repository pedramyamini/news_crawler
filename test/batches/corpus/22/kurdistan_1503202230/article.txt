سەعدی ئەحمەد پیرە لە میانی بەشداریکردنی لە بوولتەنی کاژێر ٠٨: ٠٠ ـی تۆڕی میدیایی رووداو کە شاهۆ ئەمین پێشکێشی دەکات، باسی لە هەوڵەکان بۆ پێکهێنانی حکومەتی نوێی عێراق کرد و گوتی: "لە سیستمێکی فرەحیزبی و پەرلەمانییدا ئەوە ئیشی پەرلەمان و لایەنە سیاسییەکانە پێکەوە بڕیار بدەن کێ ببێتە سەرۆککۆمار، نەوەک بەڕێز موقتەدا سەدر".  ئەو ئەندامەی مەکتەبی سیاسیی یەکێتی گوتیشی: "پێموایە ئەو رێککەوتننامە یەکلایەنەی کە لەلایەن هەڤاڵانی پارتییەوە واژۆکراوە رێککەوتنامەیەکی خراپە و بووەتە هۆی ئەوەی ماڵی کورد دابەشبکات، لە هەمانکاتدا کاردانەوەی لەسەر پەرتکردنی ماڵی شیعەش دەبێت".  سەعدی پیرە هەروەها باسی لەوەش کرد، "هیچ لایەنێک ٢٢٠ ئەندامی ئەنجوومەنی نوێنەرانی عێراقی بۆ نابرێتە کۆبوونەوەی پەرلەمان و گوتیشی: "یەکەم کۆبوونەوەی پەرلەمان کە کلیلی دەستپێکردنی پڕۆسەی هەڵبژاردنە بە ٢٢٠ ئەندامەوە دەستپێدەکات، هەر لایەنێک مسۆگەر نەبێت ٢٢٠ ئەندام دەباتە ژوورەوە بە دڵنیاییەوە هەوڵدەدات کە ئەو کۆبوونەوەیە سەرکەوتوو نەبێت".  رۆژی ١٠ی ئۆکتۆبەری ساڵی رابردوو هەڵبژاردنی پێشوەختەی پەرلەمانی عێراق بەڕێوەچوو، تاوەکو ئەمڕۆ کابینەی نوێی حکومەتی عێراق پێکنەهێندراوە و کوردیش بە چەند بەربژێرێک بۆ پۆستی سەرۆککۆمار کێبڕکێی بەدەستهێنانی پۆستی سەرۆککۆمار دەکات.  ئەو ئەندامەی مەکتەبی سیاسیی یەکێتی پێیوایە چارەسەریی بنەڕەتی ئەوەیە یەکێتی و پارتی بگەنە یەک بەربژێری هاوبەش بۆ سەرۆککۆماری عێراق و سەبارەت بە هەبوونی دەرفەتی رێککەوتنی نێوانیشیان گوتی: "خولەکێکیش بۆ بڕیاردانی سیاسەت گرنگە و هەموو کات ئەو دەرفەتە هەیە و هیوادارین سەرکەوتوو بین و هەوڵیش بۆ ئەوە هەیە".  ئەندامەکەی مەکتەبی سیاسیی یەکێتی باسی لەوە کرد کە ململانێیان لەگەڵ پارتی نابێت کاربکاتە سەر هەرێمی کوردستان و دۆخی سیاسیی لە هەرێمی کوردستان.  سەعدی ئەحمەد پیرە باسی لە هەوڵەکانی تایبەت بە پێکهێنانی حکومەتی نوێی عێراق کرد کە رێبەری رەوتی سەدر و پارتی دیموکراتی کوردستان و هاوپەیمانیی سەروەریی سوننەکان کاری جیدی بۆ دەکەن و گوتی، موقتەدا سەدر هیچ گۆڕانکارییەک لە بۆچوونیدا رووینەداوە و گوتیشی: "سەدر و هەولێر سەرکەوتوو نەبوون لە هەوڵەکانیان بۆ پێکهێنانی کابینەی نوێی حکومەتی عێراق. "  لە کۆتایی قسەکانیدا، سەعدی پیرە باسی لەوە کرد کە ئەوان دانیشتن لەگەڵ سەدر رەتناکەنەوە و دەڵێت: "سەدر پێشتر بڕیاری خۆی داوە، لەگەڵ لایەنێک بۆ گۆشەگیرکردنی لایەنێکی دیکە کاخەزێکی واژۆ کردووە، بێ ئەوەی لێی بپرسێت کە یەكێتی رازییە لە ناوەڕۆکەکەی یان نا".