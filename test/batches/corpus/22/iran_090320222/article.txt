تابلۆی سەر بەشێک لە دووکان، بازاڕ، باڵەخانە، کۆمپانیا و نووسینگەکان بە کوردی دەنووسرێن و رۆژ بە رۆژیش زیاتر دەبێت. ئەوەش وەزیری کولتووری ئێرانی تووڕە کردووە و هەڕەشەی بەکارهێنانی هێز لەو خاوەن پیشانە دەکات کە ئامادەنین تابلۆی سەر شوێنی پیشەکانیان بە زمانی فارسی بنووسن.  محەممەد مەهدی ئیسماعیلی، وەزیری کولتووری ئێران دەڵێت، "خەریکە ئەو کولتوورە جێدەکەوێت و ئێمەش لەگەڵ هاوڕێکانمان بڕیارمانداوە زۆر تووندتر بین بەرامبەری. بەشێک لە مۆڵەتی ئەو چالاکییانە ئێمە دەیدەن، بۆیە دەبێ بە هەستیارییەوە بەدواداچوون بۆ پاراستنی زمانی فارسی بکەین. لەو جێگەیەش کە بابەتەکە بە کاری کولتووری و راگەیاندن چارەسەر نەبێت، زەحمەتەکەی تووشی برایانی پۆلیس دەکەین تاوەکو پێش بە زیانگەیشتن بە زمانی نەتەوەییمان بگیرێت. "  بەپێی ماددەی ١٤ لە یاسای قەدەخەی بەکارهێنانی ناوی بیانی، دەبێ نووسینی سەر تابلۆکان بە زمانی فارسی بێت. ئەنجوومەنی هاوئاهەنگی پاراستنی زمانی فارسیش ساڵی ٢٠١٧ رایگەیاند، شێوازی نووسینی ناوی سەر شوێنەکان دەبێ بە فارسی بێت. وەزارەتی کولتووری ئێران دەڵێت، ئەگەر نووسراوەکە بە فارسی نەبێت، زمانی فەرمی ئێران زیانی پێدەگات.  عەدنان بەرزنجی، مامۆستای زمانی کوردییە لە سنە و باس لەوە دەکات، "ئەم ترس و دڵەڕاوکێیەی کە دەسەڵاتی ئێران هەیانە، وا هەست دەکەن رووحییەتی ئێرانیبوون لە ناخی خەڵک پتەوتر دەکەن، بەڵام بە بڕوای زۆر کەس ئەوە وادەکات ئەو رۆحییەتە لەناو خەڵک کەمتر ببێتەوە، بەبڕوای منیش ئەوە نە کارێکی زانستی، نە فەرهەنگیشە. "  لە ئێران، فارسی زمانی فەرمییە، تەواوی کاروباری ئیداری، خوێندن و میدیا بەو زمانەیە و دەیان ناوەند کار لەسەر پاراستن و پەرەپێدانی دەکەن، بەڵام بۆ زمانی پێکهاتە نەتەوەییەکان، تەنیا قسەکردن پێیان، بە تەواوی رێگەپێدراوە. ئەگەریش جاروبار و بۆ هەندێک کاری سنووردار سوود لەو زمانانە وەربگیرێت، بە پاساوی هەڕەشەبوون لەسەر زمانی فارسی، رێی لێدەگیرێت.