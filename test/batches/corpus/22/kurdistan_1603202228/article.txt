ئالان حەمەسەعید، وەزیری پەروەردەی هەرێمی کوردستان رایگەیاند، دوای رەزامەندیدان بۆ خەرجکردنی ئەو بڕە پارەیە، داوا لە بەڕێوەبەرایەتیی گشتیی پەروەردەی پارێزگا و ئیدارە سەربەخۆکان بە زووترین کات شایستە داراییەکانیان لە رێگەی سیستەمی (KFMS) وە پێشکەش بکەن.  بەپێی نووسراوی ژمارە ٣٧١٩ کە لەرۆژی ١٦ی ئاداری ٢٠٢٢ لەسەرۆکایەتی دیوانی ئەنجوومەنی وەزیرانی هەرێمی کوردستان بەناونیشانی "بوودجەی ئەزموونەکان ٢٠٢٠ - ٢٠٢١ " دەرچووە، تێیدا بڕیاری خەرجکردنی ئەو بڕە پارەیە دراوە و چاودێرەکانی پارێزگاکانی هەولێر، سلێمانی، دهۆک، هەڵەبجە و گەرمیان دەگرێتەوە.      تاوەکو ئێستا مووچەی مانگی شوباتی وەزارەتی پەروەردە دابەشنەکراوە، بەڵام مەسرور بارزانی، سەرۆکوەزیرانی حکومەتی هەرێمی کوردستان رایگەیاند، پارەی پێویست بۆ دابەشکردنی مووچەی مانگی شوبات دابینکراوە و بڕیاریان داوە لە رۆژانی جەژنی نەورۆزیشدا دابەشکرنی مووچە بەردەوام بێت.