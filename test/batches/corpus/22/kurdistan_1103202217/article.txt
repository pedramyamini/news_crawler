پرسیارەکە لەبارەی لێدوانێکی کڵچدارئۆغڵو بوو کە گوایە وشەی کوردستان رەتدەکاتەوە. سەرۆکی جەهەپە لە وەڵامدا گوتی، ئەگەر ئەو وشەیە بە مەبەستی دابەشکردنی ناوچەیەک (تورکیا) بەکاربهێندرێت پەسندی ناکەن، بەڵام ئاماژەی بەوەش کرد، ناوچەیەک لە عێراق هەیە ناوی "هەرێمی کوردستان"ـە و ئەوەش لە دەستووری عێراقدا ئاماژەی پێکراوە.   سەرۆکی جەهەپە لەو بارەوە رایگەیاند: "لە دەستووری عێراقدا، لە عێراق هەرێمی کوردستان هەیە. ئێمە رەخنە لەوە ناگرین و مافی رەخنەگرتنیشمان نییە. دەستوور دەستووری وڵاتی عێراق خۆیەتی. جگە لەوە ئێمە شاندمان بۆ ئەوێ نارد. بۆچی دژایەتی بکەین؟ شاندەکەمان لەوێ دیداریان سازکرد و ئەوانیش خۆشخاڵ بوون. هیچ کێشەیەک نییە، جگە لەوەش ئێمە خزمایەتیمان هەیە. نەک تەنیا لەگەڵ کوردەکانی ناوچەکە، بەڵکو لەگەڵ عەرەبەکان، ئێزدییەکان و پێکهاتەکانی دیکەش پەیوەندیی خزمایەتی و دۆستایەتیمان هەیە. "  لەبەشێکی دیکەی قسەکانیدا سەرۆکی گشتیی جەهەپە باسی لەوە کرد، "من لێرەوە بەوپەڕی ئاسوودەییەوە دەڵێم کە هیچ نیگەرانییەکم نییە. یەکێک لەو خاڵە بنەڕەتییانەی شەش سەرکردەکە لەسەری رێککەوتووین، فەراهەمکردنی ئاشتەوایی ناوچەییە. واتا ئێمە لەگەڵ سووریا، عێراق، ئێران و لەگەڵ هەمووان ئاشت دەبینەوە".  جەهەپە کۆنترین پارتی سیاسیی کۆماری تورکیایە و ئێستا گەورەترین هێزی ئۆپۆزیسیۆنی ئەو وڵاتەیە و خاوەنی ١٣٥ کورسییە لە ٦٠٠ کورسییەکەی پەرلەمانی تورکیا.