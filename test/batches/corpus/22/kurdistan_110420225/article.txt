رۆژی دووشەممە ١١ - ٤ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی راگەیاند: "لەگەڵ وەزارەتی کشتوکاڵی عێراق هیچ رێککەوتنێکی فەرمیمان نییە و ئەو بڕیارانەشی دەریدەکەن هەرێمی کوردستان ناگرنەوە".  گوتەبێژی وەزارەتی کشتوکاڵ گوتیشی، لە هەرێمی کوردستان هاوردەکردنی پەتاتە، خەیار، باینجان و تەماتە گومرگی لەسەر لابراوە. سەبارەت بە هۆکارەکەشی گوتی: "بەرهەمی نێوخۆ پێداویستی بازاڕ پڕناکاتەوە و ئامانجمان بەرزنەبوونەوەی نرخەکانیانە".  حوسێن حەمەکەریم باسی لەوەشکرد کە هاوردەکردنی ئەو بەرهەمانەی گومرگیان لەسەر هەڵگیراوە بەو میکانیزمەی ئێستا تاوەکو کۆتایی مانگی نیسان بەردەوام دەبێت.  رۆژی چوارشەممە ٦ - ٤ - ٢٠٢٢، ئەنجوومەنی وەزیرانی عێراق هاوردەکردنی بەشێک لە ماددە خۆراکییەکانی بۆماوەی سێ مانگ راگەیاند، لەنێویاندا تەماتە، پەتاتە، خەیار و باینجان.