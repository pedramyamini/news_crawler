رۆژی دووشەممە ١١ - ٤ - ٢٠٢٢، بەهمەن شێخ قادر، گوتەبێژی بەنزینخانەکانی سلێمانی بە تۆڕی میدیایی رووداوی گوت: "ئەمڕۆ لە سلێمانی بەنزینی ٦٩٠ دیناری حکومەتی عێراق دابەشدەکرێت؛ ئەمڕۆ هیچ گرفتێک لە دابەشکردنی ئەو بەنزینە نییە. "  بە گوتەی بەهمەن شێخ قادر، لە ناو شاری سلێمانی دوو بەنزینخانە تایبەت کراون بە تەکسی، یەک بەنزینخانە بۆ پاس، دووش بۆ ئۆتۆمبێلی تایبەت.  لە سنووری سلێمانی دابەشکردنی بەنزینی ٦٩٠ دیناری وەستابوو؛ سەبارەت بە هۆکارەکەی، بەهمەن شێخ قادر، رۆژی شەممە ٩ - ٤ - ٢٠٢٢ بە رووداوی گوت: "بەنزینەکەی حکومەتی عێراق بەهۆی چاکسازی لە پاڵاوگەکانیدا چەند رۆژێکە نەنێردراوە و بەنزینی ٦٩٠ دیناریمان نەماوە، بەڵام لە داهاتوویەکی نزیکدا بەنزیمان بۆ دەنێرنەوە".  لەبارەی ئەو بڕەی کە لە عێراقەوە دەنێردرێت بۆ سلێمانی، بەهمەن شێخ قادر گوتی: "ئەو بەنزینەی بۆ سنووری سلێمانی و هەڵەبجە لەلایەن حکومەتی عێراقەوە دەنێردرێت، رۆژانە ٥٠٠ هەزار لیترە؛ راستە ئەو بڕە زۆر کەمە بۆ ئەم سنوورە بەڵام ناردنیشی باشە".  دابەشکردنی بەنزینی ٦٩٠ دیناری لە هەولێر و دهۆک بەردەوامە؛ رۆژی یەکشەممە ١٠ - ٤ - ٢٠٢٢، جەنگی مەجید، سەرۆکی ئەنجوومەنی بەنزینخانەکانی هەولێر بە تۆڕی میدیایی رووداوی راگەیاند، کۆمپانیای کار رۆژانە ٩٠٠ هەزار لیتر دەداتە هەولێر و دهۆک، لەو بڕە نزیکەی ٦٠٠ هەزار لیتری بۆ هەولێرە.  لە پارێزگای هەولێر ئەو ٦٠٠ هەزار لیترە بەسەر ٢٠ بەنزینخانەدا دابەشدەکرێت و لیترێک بە ٦٩٠ دینار دەدرێتە شۆفێران؛ لە دهۆکیش بە هەمان نرخ بەنزینەکە دەدرێتە شۆفێرانی سنوورەکە.  بەنزینی بازرگانی لە بەنزینخانەکانی هەولێر، لیتری نۆرماڵ لە ٩٠٠ دینارەوە دەستپێدەکات بۆ هەزار دینار، لیتری موحەسەن هەزار و ١٠٠ دینارە، هەروەها لیتری بەنزینی سوپەر ١٢٠٠ دینارە. لە بەنزینخانەکانی سلێمانیش، لیتری نۆرماڵ هەزار دینارە، موحەسەن هەزار و ١٠٠ دینار و سوپەریش هەزار و ١٧٥ دینارە.