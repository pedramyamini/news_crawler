رۆژی پێنجشەممە ٢٤ - ٣ - ٢٠٢٢، مەغدید ئەحمەد، قایمقامی قەزای سۆران بە تۆڕی میدیایی رووداوی راگەیاند، گەنجەکە ناوی عەرەفات ئەحمەدە و چووە نان ببات بۆ شوانەکان و مینەکەی پێدا تەقیوەتەوە؛ گوتیشی: "تەندروستی زۆر زۆر باشە".  عەرەفات ئەحمەد خەڵکی گوندی شیوانی سەر بە شارۆچکەی سیدەکانە لە ئیدارەی سەربەخۆی سۆران.  رابەر ئەنوەر، بەڕێوەبەری راگەیاندنی بەڕێوەبەرایەتیی گشتیی کاروباری مینی هەولێر بە تۆڕی میدیایی رووداوی گوت، مینەکە ئەوانە بووە کە بۆ خەڵک دادەندرێت و بەو هاونیشتمانییەدا تەقیوەتەوە.  شوێنی رووداوەکە گردەقەلە؛ بەڕێوەبەرەی راگەیاندنی بەڕێوەبەرایەتیی گشتیی کاروباری مینی هەولێر گوتی، گردەقەل کێڵگەیەکی بە مین چێندراوی سەردەمی شەڕی هەشت ساڵەی عێراق - ئێرانە و دەکەوێتە سنووری گوندی شێوان.