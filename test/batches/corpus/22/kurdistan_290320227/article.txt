لەیلا محەممەد، بەرپرسی هۆشیاریی فەرمانگەی ژینگەی هەولێر بە رادیۆی رووداوی راگەیاند، "سفرەی سەفەری و قاپی پلاستیکی زیانێکی زۆریان بە ژینگە گەیاندووە و مەترسیی زۆریان لەسەر ئاژەڵان هەیە. سەرۆکی دەستەی ژینگە پێشنیازێکی هەیە کە زۆر باشە، ئەویش ئەوەیە کە سەیرانگە و شوێنە گەشتیارییەکان بدرێنە کەرتی تایبەت و پارەیەکی هێمایی کە ٥٠٠٠ دینار بێت، لە هاووڵاتییان وەربگیرێت. مەگەر ئەو کاتە ژینگە بپارێزرێت".  ئەو قسانەی بەرپرسی هۆشیاریی فەرمانگەی ژینگەی هەولێر لەدوای ئەوە هاتن کە گەشتیارێکی زۆر دەچنە سەیرانگە و شوێنە گەشتیارییەکان و بەشێکی زۆریان پاشماوەکانیان فڕێ دەدەن و دەبێتە هۆی پیسبوونی ئەو شوێنانە.  هەر بەهۆی خواردنی پاشماوەی نایلۆن و پلاستیکیی فڕێدراوی سەیرانکەرانەوە لە ماوەی رابردوودا لە سەیرانگەی شێخ توراب ئاژەڵی ئاژەڵدارێک مردار ببووەوە.  جەعفەر عەبدولڕەحمان، ئاژەڵدار لە شێخ توراب بە رادیۆی رووداوی گوت، "ئەم سەیرانگەیە رۆژانی هەینی و سێ رۆژی سەرەتای نەورۆز زۆر قەرەباڵخ دەبێت، کەچی سەیرانکەران پاشماوەکانیان فڕێدەدەن و ئێمەیش ناچاردەبین ئاژەڵەکانمان بکەینە ژوورەوە تاوەکو ئێرە پاکدەکەینەوە".  ئەو ئاژەڵدارە گوتیشی، "ئەمساڵ تاوەکو ئێستا بەهۆی پاشماوەی پلاستیکی و نایلۆنەوە ١٨ سەر ئاژەڵمان مرداربوون، ئەمەیش ساڵانە دووبارە دەبێتەوە و من لەو ساڵانەدا هەموو جارێک ئاژەڵم مرداربوون، جگە لە ساڵی ٢٠٢٠ کە هاتووچۆ قەدەخە بوو و سەیران نەکرا. ساڵی رابردوو ١٢ ئاژەڵمان مرداربوون، جارێکیان ٨ و جارێکی دیکەیش ١٣ سەر ئاژەڵ".  بەڕێوەبەرایەتیی خزمەتگوزاری و ژینگە لە سەرۆکایەتیی شارەوانیی هەولێر لە رۆژانی پێش نەورۆزدا لەلایەن تیمەکانیانەوە سەیرانگەکانیان پاککردنەوە، بۆئەوەی سەیرانکەران بە ئاسوودەیی سەیرانی خۆیان بکەن".  ژیار جەلال، بەڕێوەبەری خزمەتگوزاری و ژینگە لە سەرۆکایەتیی شارەوانیی هەولێر دەڵێت، "بەداخەوە هاووڵاتییان بە باشی پابەندی رێنوێنییە ژینگەییەکان نەبوون و پاش خۆیان شەخەڵێکی زۆریان جێهێشت".  لە وەڵامی ئەوەدا کە ئاخۆ ناکرێت چاودێر لە سەیرانگەکاندا دابنێن، ژیار جەلال گوتی، "کاتێک خەڵکێکی هێندە زۆر دەچنە سەیران و ناوچە گەشتیارییەکان، دانانی چاودێر هیچ سوودێکی نابێت، چونکە دەرەقەتی ئەو هەموو خەڵکە نایەت. پاکوخاوێنی پەیوەندیی بە ئاستی هۆشیاریی تاکەوە هەیە. ئێمە کیسەی نایلۆنیشمان بەسەردا دابەش کردوون، بەڵام هەر پاشماوەیان فڕێداوە".  بەڕێوەبەرایەتیی خزمەتگوزاری و ژینگە لە سەرۆکایەتیی شارەوانیی هەولێر داوا لە هاووڵاتییان دەکات ئەگەر هەر کێشەیەکی پاکوخاوێنی یان گیرانی ئاوەڕۆیان لەنێو شاری هەولێردا بینی، پەیوەندی بەم ژمارەیەوە بکەن: ٠٧٥١١٦٢٤٥٥٠ ".  شوان جاف، سەرۆکی رێکخراوی خاوێن دۆستی ژینگە و پسپۆڕی سیاسەتی ئاویش پێیوایە سەیران وەکو رۆشنبیری لەناو گەلانی عێراقدا گەشەی نەکردووە و خەڵک بەگوێرەی پێویست هۆشیاریی ژینگەییان نییە. دەبێت وەکو چۆن گرنگی بە وەزارەتی ناوخۆ دەدرێت، بەو شێوەیەش گرنگی بە دەستەی ژینگە بدرێت و چالاک بکرێت.