رۆژی دووشەممە، ٤ی نیسانی ٢٠٢١، عەبدولڕەحمان سدیق، سەرۆکی دەستەی پاراستن و چاککردنی ژینگەی هەرێمی کوردستان، لە کۆنگرەیەکی رۆژنامەوانیدا رایگەیاند: "لە چوارچێوەی راسپاردەکانی نەتەوە یەکگرتووەکان کە داوایان کردووە رۆژی جیهانی ژینگە تاوەکو دەگاتە ئاستی گەڕەک و قوتابخانەیەکیش، رۆژێکی تایبەتی بۆ دیاری بکرێت ئەم هەنگاوەمان ناوە".   هەروەها گوتی: "لە دەستەی ژینگە داوامان لە فەرمانگەکانی خۆمان لە هەولێر، سلێمانی، دهۆک، گەرمیان و راپەرین کرد، بە ئارەزوومەندانە رۆژێک بۆ ژینگە دیاریبکەن، تەنیا یەک داوامان هەبوو، کە ئەو رۆژە تێکەڵی بۆنەیەکی نەتەوەیی و نیشتیمانی نەکرێت، چونکە ئەوکات ئەو بۆنەیە بایەخی زیاتر دەبێت و لەو حاڵەتە رۆژی ژینگە ون دەبێت".  نەتەوە یەکگرتووەکان رۆژی ٥ی حوزەیرانی هەموو ساڵێکی وەک رۆژی جیهانی ژینگە دیاریکردووە، لە عێراق ١٥ی نیسان بە رۆژی ژینگەی عێراق دیاریکراوە، لە هەرێمی کوردستانیش ١٦ی نیسان بە رۆژی ژینگ دیاریکراوە.  عەبدولڕەحمان سدیق گوتی: "لە چوارچێوەی پلانەکانمان ٢٢ی ئەیلول وەک رۆژی ژینگەی گەرمیان، ٢٣ی تشرینی یەکەم رۆژی ژینگەی ئیدارەی راپەرین، ١ی تشرینی دووەم رۆژی ژینگەی دهۆک و ٨ی تشرینی دووەم بە رۆژی ژینگەی سلێمانی دیاریکرا، ئەمڕۆش لە هەولێرین ٤ی نیسانمان وەک رۆژی ژینگەی هەولێر دیاریکرد. "  لە بارەی سوودی ئەم هەنگاوەی دەستەی ژینگە، سەرۆکی دەستەکە گوتی: "ئەم هەنگاوە سوودی ئەوەیە ساڵی داهاتوو  لەم کاتە لە پارێزگەی هەلێر هەموو ئەو پرۆژانەی لە دەستەی ژینگە باس دەکرێن و ئەنجامدەدرێن، لە یەک رۆژدا هەمووی رادەگەیێنرێت، ئەو کات دەزانرێت لە بواری ژینگە دوور لە دروشمەکان لە رووی کرداری چی کراوە. "  ئومێد خۆشناو، پارێزگاری هەولێر، لە بارەی دیاریکردنی ٤ی نیسان بە رۆژی ژینگەی هەولێر رایگەیاند: "لە چوارچێوەی ئەو خشتەی کە دەستەی ژینگە دیاریکردووە، ژینگەی پارێزگای هەولێر ٤ی نیسانی بەرکەوتووە، کە ئەویش ژمارەیەکی زۆر جوانە، هیوادارین ساڵی داهاتوو ئەم هەنگاوە ببێتە بەشێک لەوەی ژینگەپارێزی لە ساڵی ئایندە لە سنووری هەولێر لە ئاستێکی دیکەدا بێت. "  پارێزگاری هەولێر گوتیشی: "پارێزگاری لە ژینگە، بەرپرسیاریێتی ئاینییە، هەموو ئاینەکان جەخت لە پارێزگاریکردن ژینگە دەکەنەوە، بەرپرسیارێتی نیشتیمانییە، نەتەوەیی و مرۆڤایەتییە، کە بە پاراستنی ژینگە مرۆڤەکان ژیانیان پارێزراو دەبێت. ئەو کارەش تەنیا بە حکومەت و هاونیشتیمانیان ناکرێت، دەبێت هەردوولا هاوکار بن. "