ئەمڕۆ چوارشەممە ١٦ - ٠٣ - ٢٠٢٢، ئەنجوومەنی وەزیرانی هەرێمی کوردستان کۆبوونەوەی هەفتانەی خۆی بە سەرۆکایەتیی مەسرور بارزانی، سەرۆکی حکومەت و ئامادەبوونی قوباد تاڵەبانی، جێگری سەرۆکی حکومەت، بۆ سێ تەوەر تەرخانکرد.  مەسرور بارزانی، سەرۆکوەزیرانی هەرێمی کوردستان لەبارەی کۆبوونەوەی ئەمڕۆی ئەنجوومەنی وەزیران رایگەیاند، بڕیاریان داوە لە رۆژانی جەژنی نەورۆزیشدا دابەشکرنی مووچە بەردەوام بێت.  هەروەها حکومەتی هەرێمی کوردستان رایگەیاند: هەوڵی جیدییان ئەوەبووە بەردەوام پارە تەرخان بکەن بۆ دابەشكردنی مووچە، بەردەوامیش دەبن لە دابەشکردنی مووچە و لە دابینکردنی ئەو بڕە پارەیەی کە هەیە، بەپێی ئەو داهاتەی کە هەرێمی کوردستان هەیەتی، رۆژی سێشەممە ناردنی ٢٠٠ ملیار دینار لەلایەن ئەنجوومەنی وەزیرانی عێراق پەسندکرا و، هیوادارن ئەو بڕە پارەیە بە زووترین کات بگاتە هەرێمی کوردستان و بخرێتە سەر حیسابی هەرێمی کوردستان.  حکومەتی هەرێمی کوردستان رایگەیاند، "بۆ دابەشکردنی مووچە لە رابردوودا قەرزمان کردووە، مانگی ئاداری ساڵی ٢٠٢٠ لە سەردەمی قەیرانی کۆرۆنا، قەرزمانکردووە بۆ دابەشکردنی مووچە. بۆیە خەڵکی هەرێمی کوردستان دڵنیا دەکەینەوە، سڵ ناکەین بە هەموو شێوەیەک هەوڵدەدەین مووچە لە کاتی خۆی و بەردەوام دابەش بکرێت، هەر بڕە پارەیەک بێتە خەزێنەی حکومەت بێگومان بۆ مووچە تەرخانی دەکەین".  سەبارەت بە گرانبوونی نرخی بەنزینیش، حکومەت رایگەیاند، "ئێستا کار لەسەر ئەوە دەکرێت سیاسەتێک دابڕێژرێت، ئەگەری ئەوەی هەیە کۆبۆن ئامادە دروست بکرێت بۆ ئەوەی جۆرێک لە دادپەروەری هەبێت و دزە بەو بەنزینە نەکرێت کە بە نرخی ٦٩٠ دینار دابەشدەکرێت، بەمزووانە مەسەلەی گەڕانەوە بۆ کارکردن بە کۆبۆن، کە دادپەروەری تێدایە و بۆ ئەوەیشە رێگری بکرێت لەوانەی نۆرە دەگرن و بەنزینەکە دەفرۆشنەوە و جارێکی دیکە نۆرە دەگرنەوە".  لە کۆبوونەوەکەدا ژمارەیەک پێشنیاز و داواکاریی پارێزگای هەڵەبجە خرانەڕوو، ئەنجوومەنی وەزیران وێڕای جەختکردنەوە لە پێداویستی و پێویستیی خزمەتکردنی هەڵەبجە وەک ئەرکی لە پێشینەی حکومەت بەشێوەیەک شایستەی هەڵەبجە بێت.  ئەنجوومەنی وەزیران بڕیاری دا لیژنەیەک لە وەزارەتە تایبەتمەندەکان رابسپێرێت بۆ بەداواداچوونی خێرا و بە ئاڕاستەی خزمەتی زیاتری پارێزگای هەڵەبجە و خەڵکەکەی و لەبەرچاوگرتنی تایبەتمەندیی ئەو پارێزگایە.  حکومەتی هەرێمی کوردستان رایگەیاند، "پێویستە حکومەتی عێراق بەرپرسیاریێتی ئەخلاقی و دەستووری خۆی لە قەرەبووکردنەوەی کەسوکاری شەهیدان و برینداران و زیانلێکەوتووانی کیمیابارانی هەڵەبجە و گشت قوربانییانی جینۆسایدکردنی گەلی کوردستان و ناوچە زیانلێکەوتووەکانی دیکەی کوردستان بگرێتە ئەستۆ، هەروەک لە ماددەی ١٣٢ی دەستووری عێراق کە ئەم بەرپرسیارێتییە بە ئاشکرا خراوەتە ئەستۆی دەسەڵاتە فیدراڵییەکان".  ئەنجوومەنی وەزیرانی هەرێمی کوردستان بەتووندی هێرشکردنە سەر هاووڵاتییانی هەولێر سەرکۆنە دەکات و داوای پێکهێنانی لیژنەیەکی نێودەوڵەتی دەکات بۆ دەرخستنی راستییەکان و رەتکردنەوەی ئەو تۆمەتانەی دەکرێن. ئاماژە بەوەش دەدات لە هەوڵەکانیان بەردەوام دەبن بۆ ئەوەی مووچە لە کاتی خۆی و بەردەوام دابەش بکرێت.  بڕگەی دووەمی کۆبوونەوەکە، کە تایبەت بوو بە گفتوگۆکردن لەبارەی هێرشە مووشەکییەکەی ئێران بۆ سەر شوێنی نیشتەجێبوونی هاووڵاتییانی هەولێر لە بەرەبەیانی رۆژی ١٣ - ٠٣ - ٢٠٢٢. حکومەتی هەرێمی کوردستان رایگەیاند، لە کۆبوونەوەکەدا "مەسرور بارزانی ئاماژەی بەوەدا کە ئەم هێرشە بۆ سەر ژیان و ئاسایشی هاووڵاتییانی هەرێمی کوردستان و سەروەریی عێراقە و پێویستە عێراق و کۆمەڵگەی نێودەوڵەتی رێگری لەم جۆرە  هێرشە و دەستدرێژیانە بۆ سەر هاووڵاتیان هەرێمی کوردستان و عێراق بکەن".  دوای هێرشەکە، سوپای پاسداران بەرپرسیارێتییەکەی لە ئەستۆگرت و رایگەیاند بنکەیەکی ئیسرائیلیان کردووەتە ئامانج، لەو بارەوە حکومەتی هەرێمی کوردستان رایگەیاند: "سەرۆکوەزیران روونیکردەوە، ئەو تۆمەت و بوختانانەی دەدرێنە پاڵ هەرێمی کوردستان هیچ بنەمایەکیان نییە و دوورن لە راستییەوە، ئەنجوومەنی وەزیران داوایکرد لیژنەیەکی نێودەوڵەتی کە لە نوێنەرانی نەتەوە یەکگرتووەکان کۆمکاری عەرەبی و کۆماری ئیسلامی و حکومەتی عێراق پێکبهێندرێت بە هاوبەشی حکومەتی هەرێمی کوردستان بۆ دەرخستنی راستییەکان و رەتکردنەوەی تۆمەتەکان".