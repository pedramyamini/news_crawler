لە راگەیێندراوی بەڕێوەبەرایەتیی هاتووچۆی گەرمیاندا ئاماژە بەوە کراوە، "ئەمشەو دووشەممە، لە گەڕەکی راپەڕینی قەزای کفری، منداڵێکی دوو ساڵان بەهۆی رووداوێکی هاتووچۆوە بریندار بووە و پاش گەیاندنی بە نەخۆشخانە گیانی لەدەستداوە".  بەپێی زانیارییە سەرەتاییەکانی هاتووچۆی گەرمیان، "ئەو منداڵە لە ئۆتۆمبێلێکی جۆری تۆیۆتا هایلۆکس، کە ئۆتۆمبێلی باپیری بووە، کەوتووەتە خوارەوە و بریندار بووە، پاشان گیانی لەدەستداوە".  هاتووچۆی گەرمیان دەڵێت، ئێستا تیمی هاتووچۆ گەیشتوونەتە شوێنی رووداوەکە و لێکۆڵینەوە لە رووداوەکە دەستیپێکردووە، بە بڕیاری دادوەریش شۆفێری ئۆتۆمبێلەکە راگیراوە.