رەشماڵ زیاتر لەنێو ئاژەڵدارەکان بەکاردێت. هاوینان بۆ خۆپاراستن لە گەرما و بۆ پشوودان بەکاریدەهێنن، سەرما و بارانیش دەگێڕێتەوە. رەشماڵ لە مووی بزن دروستدەکرێت. هاوینان مووی بزن دەبڕێتەوە، شیدەکرێت و بە تەشی دەیڕێسن، دواتر دەکرێتە پەڵاس.  بەپێی گەورەیی و بچووکی، ئەستووندەی رەشماڵ ١١ بۆ ٢٠ پەڵاسی پێوە هەڵداوەسرێت. درێژی هەر پەڵاسێکی ئاسایی ١٢ مەترە و ٥٠ بۆ ٧٠ سانتیمەتر پانە. ساڵانە هەر ماڵێکی مەڕدار، دوو یان سێ پەڵاس ئامادە دەکات و دەکرێنە جێگرەوەی ئەو پەڵاسانەی تێکچوون.  رەشماڵ لە کۆنەوە، شوێنی حەوانەوەی خەڵک بووە لە هەوار و کوێستانەکاندا. هەر رەشماڵێک بەرگەی زیاتر لە ١٠ ساڵ دەگرێت و لەنێو مەڕدارە کۆنەکاندا، بە نیشانەیەکی گەورەماڵی ئەژمار دەکرێت.