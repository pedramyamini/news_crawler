ئاسۆ کەمال، بەڕێوەبەری کەشناسی و بوومەلەرزەزانیی سلێمانی بە تۆڕی میدیایی رووداوی راگەیاند، ئەمڕۆ کەشوهەوا جێگیر دەبێت و لە سبەینێوە پلەکانی گەرما دادەبەزن. گوتیشی، "دابەزینی پلەی گەرمیی بەرچاو رۆژی چوارشەممە و پێنجشەممەی داهاتوو دەبن، لە رۆژی هەینییەوە پلەکانی گەرما رۆژانە وردە وردە بەرەو بەرزبوونەوە دەچن".  بە گوتەی ئاسۆ کەمال، ئەمڕۆ لە سنووری ناوچە شاخاوییەکانی پارێزگای دهۆک ئەگەری نمەباران هەیە و سبەینێش ئەگەری بارانبارینی "کەم" لە هەرێمی کوردستان هەیە.  بەگوێرەی پێشبینییەکانی کەشوهەوای هەرێمی کوردستان، ئەمڕۆ بەرزترین پلەی گەرما لە هەولێر ١٧ پلەی سیلیزی دەبێت و لە سلێمانی ١٦ پلە، ئاسمانی هەردوو شارەکە پەڵەهەور و ساماڵ دەبێت و پاشان بۆ نیمچەهەور دەگۆڕێت، لە سلێمانی ئاسمان پەڵەهەور دەبێت.  کەشوهەوای هەرێمی کوردستان سەبارەت بە پارێزگاکانی دیکە رایگەیاندووە، لە ناوچە شاخاوییەکانی دهۆک ئەگەری نمەباران هەیە و بەرزترین پلەی گەرمی پێشبینیکراو ١٤ پلەیە، پارێزگای هەڵەبجە بەرزترین پلە ١٧ پلەدەبێت، هەروەها کەرکووک بەرزترین پلە ١٨ پلەی سیلیزیی دەبێت و ئاسمانی هەردوو ناوچەکە ساماڵ دەبێت و دواتر بۆ نیمچەهەور دەگۆڕدێت.