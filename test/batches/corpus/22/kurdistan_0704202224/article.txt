هاونیشتمانییەک لەنێو دەروازە سنوورییەکە لەڕێگەی گرتە ڤیدیۆییەکدا دەڵێت، "ئەمە دۆخی گەراج و خزمەتگوزاریی پەروێزخانە کە دەیبینن. نە ئیمکاناتێکی هەیە، نە لەڕووی تەندروستییەوە هیچی بۆ کراوە، ئەو هەموو داهاتە لەم دەروازە دەستدەکەوێت، کەچی هیچ خزمەتگوزارییەک نابینی. بە دوو دڵۆپ باران، ئەو قوڕاوە دروستدەبێت کە دەیبینن. "  رێگەوبانی نێوان دوو شاری سەقز و بۆکان لە دوو پارێزگای سنە و ورمێ تاوەکو دێت خراپتر دەبێت، خراپبوونی ئەە رێگەوبانانە و زیادبوونی قوربانییانی رووداوی هاتووچۆ، ئەویش لەو پارێزگایانەی ئێران کە بەشێکی زۆری هەناردە و هاوردەی ئەو وڵاتەی لێوەدەکرێت، نەک تەنیا خەڵک، بەڵکو بەشێک لە بەرپرسانیشی هێناوەتە دەنگ.  ئەرسەلان شوکری، بەڕێوەبەری گشتیی رێگەوبانی پارێزگای ورمێ دەڵێت، ساڵی رابردوو هاتووچۆی ترانزێتی لە دەروازە سنوورییەکانی ئەو پارێزگایە ٩٨ % زیاتر بووە و زیاتربوونی ئەو هاتووچۆیە زیانی زیاتری بە ژێرخان و رێگەوبانەکانی پارێزگاکە گەیاندووە، بەڵام هێشتا بەشی پارێزگاکە لە داهاتی سنوورەکان دیار نییە. هەروەها دەشڵێت، هەوڵی زۆریان داوە بەشێک لەو داهاتە بدرێتەوە بە پارێزگاکە، بەڵام تاوەکو ئێستا سەرکەوتوو نەبوون.   بەپێی دەستووری ئێران، حکومەتی ئەو وڵاتە دەبێ ساڵانە پشکێک لە داهاتی دەروازە سنوورییەکان بۆ ئەو پارێزگایانە تەرخان بکات کە سنوورەکانیان تێدا هەڵکەوتووە، تاوەکو لە پەرەپێدانی ژێرخانەکانیاندا خەرج بکرێت، بەڵام حکومەتی ئێران ئەو یاسایە جێبەجێ ناکات.  ئێران ٦ هەزار کیلۆمەتر سنووری لەگەڵ وڵاتانی دراوسێ هەیە کە هەزار و ٩٣٨ کیلۆمەتری لە رۆژهەڵاتی کوردستانە و ١٥ بازاڕچە و دەروازەی سنووری لە ٤ پارێزگا، ئاڵوگۆڕی بازرگانییان لەگەڵ وڵاتانی تورکیا، عێراق، باشووری کوردستان و نەخجەوان هەیە.  پارێزگای ورمێ ٥ بازاڕچە و دەروازەی سنووری هەیە و لە یەک ساڵی رابردوودا ٢ ملیار و ٣٩٧ ملیۆن دۆلار هاوردە و هەناردەی لێوەکراوە. پارێزگای سنە ٤ بازاڕچە و دەروازەی سنووری هەیە و ساڵی رابردوو ٣ ملیار و ٧٠٠ ملیۆن دۆلار تڕزانزیتی لێوەکراوە.  پارێزگای کرماشان ٥ دەروازەی سنووری هەیە و ٥.٨ % ـی هەناردەی نانەوتی ئێران لەو پارێزگایەوە دەکرێت. پارێزگای ئیلامیش دەروازەیەکی سنووری هەیە و ساڵی رابردوو یەک ملیار و ١٦١ ملیۆن دۆلار کاڵا لەو پارێزگایەوە هەناردە کراوە.  زیادبوونی داهاتی دەروازە سنوورییەکانی رۆژهەڵاتی کوردستان لە کاتێکدایە کە هەموو پارێزگاکان، لەڕێژەی هەڵئاوسان و هەژاری، پلەی خراپترین پارێزگاکانی ئێرانیان هەیە.