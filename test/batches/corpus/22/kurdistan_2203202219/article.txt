میران محەممەد، خاڵۆزای کۆسار و دەروونە، دووان لەو گەنجانەی کە لە یەکەم رۆژی نەورۆزەوە لەچەمی قەشان هیچ سۆراخێکیان نەماوە. ئەو دەڵێت، دوایین قسەی لەگەڵ کۆسار ئەوە بووە کاتێک دوو رۆژ پێش ئێستا بەیەکەوە بوون و پێی گوتووە، "وێنەیەکی من و میران بگرە نەوەک یەکێکمان بمرین. "  مام نووری، باوکی یەکێک لە گەنجە بێسەروشوێنبووەکانە و بە گریانەوە دەڵێت، "هێشتا خەمی گیانلەدەستدانی هاوژینەکەم بە کۆرۆنا و گیانلەدەستدانی دوو کوڕی دیکەم بە رووداوی هاتووچۆ تەواو نەببوو، ئازاری ئەمیشی هاتەسەر. "  مام قادر، ئامۆزای کۆسار و دەروونە و کەسوکاری هەڵکەوتە، ئەو باسی لەوە کرد، "هیچمان دەستنەکەوتووە، چاوەڕێی کەرەمی خوا و ئەو خەڵکەین، بەڵکو شتێک بدۆزینەوە. "  دوای چاوەڕوانییەکی زۆر، تیمی مەلەوانیی دووکان و تیمێکی فڕۆکەوانیی سلێمانی گەیشتنە شوێنی رووداوەکە، مەلەوانەکان بە پەت و قولاب و فڕۆکەوانەکانیش بەدرێژایی چەمی قەشان گەڕان، بەڵام هیچیان دەستنەکەوت. کامەران حەسەن، قایمقامی قەزای ماوەت بە رووداوی گوت، "ئەوەی ئومێدێکمان پێدەبەخشێت کە مابن ئەوەیە کە ئەو دوو گەنجەی خەڵکی ئێرەن مەلەزان و شارەزان، بەڵکو بە کەندێکەوە یان دارێکەوە خۆیان گرتبێت و مابن. "  کەمال محەممەد، کەسوکاری گەنجەکانە و دەڵێت، "دیارە ئەم گەنجانە بەسەر ئەم پردە پەڕیونەتەوە، یەکێکیان لەسەر ئەو بەردە بووە کەوتووەتە خوارەوە و ئەوانیش چووبن هاوکاریی بکەن و دیار نەماون. "  شێرزاد عەزیز، ئەویش کەسوکاری دوو گەنجەکەیە و باس لەوە دەکات، "لە شەوەوە دوو سێ جار چوومەتە خوارەوە، بەڵام هیچم دەستنەکەوت جگە لەوەی تەنیا یەکەمجار شەوەکەی چاکەت و کراس و مۆبایلەکەیانمان هێنایەوە، ئەگەر نا هیچی دیکەمان نەدۆزیوەتەوە. "  ئەو سێ گەنجەی کە تاوەکو ئێستا بێسەروشێنن، ناسنامەکانیان بەمشێوەیەیە:  کۆسار نەوزاد، لەدایکبووی ساڵی ٢٠٠٠ دەروون رەئوف، لەدایکبووی ١٩٩٥ هەڵکەوت نووری، لەدایکبووی ١٩٩٢ کۆسار ١٢ رۆژ لەمەوبەر ئاهەنگی دەرچوونی بووە لە بەشی وەرزشی زانکۆی سلێمانی، هەڵکەوتیش باوکی منداڵێکی تەمەن یەک ساڵانە و دەروونیش دەرچووی بەشی زانستیی کۆمپیوتەرە.