درەنگانی دوێنی شەو ٨ - ٣ - ٢٠٢٢، بەشێک لە کاسبکارانی هەولێر لەسەر شەقامی ١٠٠ مەتریی گردبوونەوەیەکی ناڕەزایەتییان ئەنجامدا و بۆ ماوەیەک شەقامەکەیان داخست و ئاگریان کردەوە. ناڕەزایەتییەکەشیان لەسەر ئەوەبووە کە دەڵێن "درەنگانی شەو تیمەکانی شارەوانیی هەولێر بەبێ ئاگاداریمان هاتوون و بە شۆفڵ عەرەبانەکانیان لابردووین و زیانێکی زۆری ماددیمان پێگەیشتووە کە هەبووە سێ ملیۆن دینار زیانیکردووە".  ئەمڕۆ چوارشەممە ٩ی ئاداری ٢٠٢٢، ئومێد خۆشناو، پارێزگاری هەولێر لەو بارەوە بە تۆڕی میدیایی رووداوی راگەیاند، "بابەتەکە چارەسەر بوو، شارەوانیمان راسپاردووە کە کاسبکارانی سەر شەقامەکان رێکبخەنەوە و کاریگەریی لە کەسابەتی کەس نەکرێت و تەنیا رێکخستنەوە بۆ مانەوەیان لەسەر شەقامەکان بکرێت".   بەشێک لە کاسبکاران باسیان لەوە دەکرد، لەکاتی سەردانی تیمی شارەوانی، پۆلیسی شارەوانیشیان لەگەڵ بووە و چەکیان بە روویان هەڵگرتووە. لەو بارەوە، ئۆمێد خۆشناو، پارێزگاری هەولێر گوتی "تیمی شارەوانیی بەردەوام پۆلیسی شارەوانیشیان لەگەڵە، بەڵام چەکیان بە رووی کەس هەڵنەگرتووە".   لەبارەی ئەوەی دەگوترێت کاسبکاران پێشتر ئاگادار نەکراونەتەوە، سەرچاوەیەک لە شارەوانیی هەولێر بە رووداوی گوت "شارەوانی تەنیا ئاگاداریان دەکاتەوە کە سەرپێچیان کردووە، رێگەی سەرەکییان تەسک کردووەتەوە بۆیە سنووری خۆیان بۆ دیاریدەکات، ئەو کاسبکارانەش چەندینجار لەو بارەوە ئاگادارکراونەتەوە، بەڵام سودی نەبووە، کە پابەندیش نەبوون، ئێمە بە پێبژاردن سزایان دەدەین، دواتر ئەگەر هەر بەردەوام بوون ئەوە ئاگاداری پۆلیسی قائیمقامێتی شارەوانیی دەکەین، ئەوانیش سەردانی شوێنەکە دەکەن. "  سەرچاوەکەی شارەوانیی هەولێر رەتیکردەوە چەکیان بەکارهێنابێت بەرامبەر کاسبکاران و گوتی، "زۆر ئەستەمە شتێکی لەو شێوەیە روویدابێت، ئەوە بڕیاری سەرۆکی حکومەتی هەرێمی کوردستانە کە هیچ هێزێک چەک بەرامبەر هاونیشتمانیان هەڵنەگرێت".  ئەو سەرچاوەیەی شارەوانیی هەولێر، کۆکردنەوەی عەرەبانەی کاسبکاران لەسەر شەقامەکان بۆ ئەوە دەگەڕێنێتەوە کە "چەندینجار هاونیشتمانیان بۆ خۆیان سکاڵایان کردووە، کە بەهۆی کاسبکاران و عەرەبانەکانیان، درەنگتر دەگەنە ماڵەوە و سەر کارەکانیان و شەقامەکانیان تەسک بووەتەوە، بەڵام کە ئێمە بە گوێرەی یاسا سزایان دەدەین، دەڵێن، بۆچی سزایان دەدەن، گوناحە رێگە لە کاسبی هاونیشتمانیان دەگرن".   بەشێک لە کاسبکارانی هەولێر لەکاتی گردبوونەوەیان باسیان لەوە دەکرد کە سێ بۆ چوار ملیۆن زیانیان پێگەیشتووە، لەو بارەوە ئەو سەرچاوەیەی شارەوانیی هەولێر گوتی، " راست نییە هەموو ئەوانەی میوە دەفرۆشن بایی یەک ملیۆن میوەیان پێ نییە، ئیتر چۆن زیانی سێ بۆ چوار ملیۆنیان کردووە".   لەبارەی چۆنیەتیی چارەسەرکردنی کێشەکەیان، سەرچاوەکەی شارەوانی گوتی: "پێشتر پلانێک هەبوو کە وەک بیرۆکە سەر شۆستەکان پێداچوونەوەی بۆ بکرێت و بە فەرمیی بۆیان تەرخانبکرێت، بەڵام بە رەزامەندیی حکومەتی هەرێمی کوردستان، باس لەوەش دەکرا کە حکومەت بە کرێ پێیان دەدات، بە گوێرەی ئەو میکانیزمانەی کە بۆیان دیاریدەکرێت لە سنوور و چەند شتێکی دیکە، وەک بیرۆکە باس لەم پلانە کراوە. بەڵام نەچووەتە چوارچێوەی جێبەجێکردن".