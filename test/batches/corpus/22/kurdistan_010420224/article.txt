جەهوەر عەلی، قایمقامی قەزای ناوەندیی دهۆک بە تۆڕی میدیایی رووداوی راگەیاند: بۆ ئەوەی زۆرترین خەڵک سوود لە بەنزینی حکومی وەربگرێت و بارگرانی لەسەر شانی شۆفێران نەبێت، کارگێریی پارێزگای دهۆک بڕیاری دا گۆڕانکاریی لە شێوازی دابەشکردنی بەنزیندا بکات.  قایمقامی قەزای ناوەندیی دهۆک گوتی: "پێشتر ئۆتۆمبێلی تایبەت چەند بەنزینی بویستبایە پێیدەدرا، بەڵام لە ئەمڕۆ هەینییەوە، بڕیاردراوە هەر ئۆتۆمبێلێک رۆژانە ٤٣ لیتر بەنزینی بدرێتێ".  لەبارەی بەشەبەنزینی تەکسی و پاسەکانیش، جەهوەر عەلی گوتی: "بەشەبەنزینی ئەوان هیچ گۆڕانکارییەکی بەسەردا نایەت، چونکە کەمکردنەوەی بەشەبەنزینەکەیان دەبێتە هۆی ئەوەی نرخی کرێی گواستنەوە لەسەر هاونیشتمانیان گران ببێت".  سەبارەت بە دروستکردنی کۆبۆنیش بۆ دابەشکردنی بەنزینی حکومی، قایمقامی قەزای ناوەندیی دهۆک  رەتیکردەوە کۆبۆن دروست بکەن و گوتی: "کارگێریی پارێزگای دهۆک ئەو بیرۆکەیە رەتدەکاتەوە، چونکە ئەگەری زۆرە ساختەکاریی تێدا بکرێت".