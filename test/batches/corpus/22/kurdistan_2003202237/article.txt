لە رادیۆ و میدیای ئەو کاتی حیزبەکان گوترا، "کەرکووک تاجی سەرکەوتنی راپەڕینی کردە سەر"، لە راپەڕینی کەرکووک نزیکەی ١٠٠ کەس شەهید بوون، جوامێری و شەڕی گەورە لە مەعەسکەر خالید تۆمار کرا، لالۆ رەنجدەر هونەرمەند و خەڵكی کەرکووک دەڵێت، "دایکم شێرە ژنێکی ئازا بوو چووە سەر ئەمن و بارەگای بەعسیەکان، دوایی تۆپێک لە نزیک ماڵمان تەقیەوە، دایکم خێزانم و کچەکەم کوژران. "   کەرکووک بۆ حکومەتی عێراق و وڵاتانی ناوچەکە گرنگ بوو، نەیاندەویست بە دەست کوردەوە بێ، بەیانییەکەی حکومەتی عێراق لە دژە هێرشێکدا بە هێزی ئاسمانی و زەوینی هێرشی کردە سەر کەرکووک.  بۆ ئەوەی لە کەرکووک راپەڕین نەکرێت، لە بەرەبەیانی رۆژی ١٠ - ٣، بەعس هێزێکی زۆری بڵاوکردەوە و هەڵمەتی رەشبگیری دەستپێکرد و بەوەشەوە نەیتوانی رێگری لە گڕ و تینی کەرکووکییەکان بکات.  حوسێن زەنگەنە، مامۆستای خانەنشین بە تۆڕی میدیایی رووداوی راگەیاند، "ستەمکاری حیزبی بەعس گەیشتبوو بە ئەندازەیەک کە خوا خوامان بوو تروسکەی رووناکی دەربکەوێت و لەو ستەمە رزگارمان بێت، کە بیستمان لە رانیە راپەڕین بووە خەڵک و گەنجانی کەرکووکیش خۆیان ئامادە کرد بۆ راپەڕین، حیزبی بەعسیش هێزێکی زۆری هێنایە ناو شاری کەرکووک بەتایبەتی گەڕەکە کوردییەکان و دەستیکرد بە دەستگیرکردنی زۆربەی خەڵکی کەرکووک".  سەباح عەبدولکەریم، دانیشتووی گەڕەکی ئیمام قاسم دەڵێت، " ١١ - ٣ بەعس دەستیکرد بە هەڵمەتێکی فراوانی دەستگیرکردن گەنجانی گەڕەکە کوردییەکان، بەڵام ئەوەش نەیتوانی ببێتە هۆکاری ئەوەی راپەڕین نەکرێ و خەڵکی کەرکووک سەرکوت بکات و دەرکەوتنی هێزی پێشمەرگە لە هەرچوار دەروازەکەی کەرکووک و ئیتر خەڵک بە جۆش و خڕۆشەوە رژانە سەرشەقامەکان و لە کەرکووکیش راپەڕین کرا و ئازاد کرا".  وێڕای کوشتن، گرتن و ئەشکەنجەدان، تۆپخانەکانی بەعس بە هەڕەمەکی گەڕەکە کوردنشینەکانیان بۆردوومان کرد، تا ئەو کاتەی پێشمەرگە دەستی بەسەر تۆپخانەکانیاندا گرت دەیان کەس شەهید و بریندار بوون.  لالۆ رەنجدەری هونەرمەند لە چرکە ساتێکدا، دایک و هاوژین و کچێکی لە دەستدا و لەو کاتەدا و بۆ زیاتر بەرزکردنەوەی ورەی جەماوەر سروودی بۆ راپەڕین دەگوتەوە.  کەرکووک دوا وێستگەی راپەڕین بوو، وێڕای دەستگیرکردنی سەتان کەس، گڕوتینی خەڵکەکەی وایکرد، پێشمەرگە لەماوەیەکی کەمدا بەعس لە پارێزگاکە راماڵێت و کەرکووک بەرگی ئازادی لەبەربکات.  ستار جەباری، دانیشتووی گەڕەکی رەحیماوا گوتی، "لە بۆشایی ئەو پیاوانەی کە لەلایەن حیزبی بەعسەوە لەو رۆژانە دەستگیرکران، راپەڕین هەر بەردەوام بوو، ژن رۆلی پیاوانیان بینی و بەهێز و گڕوتینەوە بەشدارییان کرد، هەرچەندە قوربانییەکی زۆرماندا، بەڵام خەڵک شانازی بە قوربانییەکانیەوە دەکرد و خەمی لەدەستدانی ئازیزانیان هەر ئەو رۆژە سارێژ بوو".  بەپێی ئاماری دەزگای شەهیدانی حکومەتی هەرێمی کوردستان، لە راپەڕینی کەرکووک نزیکەی ١٠٠ هاونیشتمانی شەهید بوون و بە دەیان کەسی دیکەش دەستگیرکران و دواتر، بێسەروشوێنکران.