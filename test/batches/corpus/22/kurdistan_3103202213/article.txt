بۆ چوارەم ساڵە مامۆستایەکی ئایینی لە مانگی رەمەزاندا بێبەرامبەر خواردن بۆ خوێندکارانی بەشەناوخۆییەکانی زاخۆ دابیندەکات. ئیدریس عەلی سەلام، مامۆستا ئایینییە خۆبەخشەکەی زاخۆ بە رووداوی گوت، "ئەوە ماوەی چوار ساڵە بە هاوکاری خودای گەورە ئەو کارە دەکەم، ئەو خوێندکارانەی لەنێو زانکۆن خواردنیان بۆ ئامادە دەکرێت و بۆیان دەبرێت، بەڵام ئەو کەسانەی لە دەرەوەی زانکۆن بەشەخۆراکەکانیان پێدەدرێت و خۆیان ئامادەی دەکەن، چونکە ژمارەیان زۆرە و ناتواندرێت بۆ هەموویان ئامادە بکرێت. "  مامۆستا ئایینییەکە ئاماژە بەوەش دەکات، "بۆ پێدانی خواردن، بەڕۆژووبوون ناکەینە مەرج، بەبێ جیاوازی خواردن بە هەموو خوێندکاران دەدرێت. "  رۆژی چوارشەممە، ٣٠ ـی ئاداری ٢٠٢٢، د. دلشێر ئەحمەد، بەڕێوەبەری بەشەناوخۆییەکانی زانکۆی زاخۆ بە رووداوی راگەیاند، "لە بەشەناوخۆییەکانی زاخۆ دوو هەزار و ١٠٠ خوێندکار هەن، نزیکەی هەزار خوێندکاری کچن، هەزار و ١٠٠ خوێندکاریشیان کوڕن، بۆ هەموو رۆژەکانی رەمەزان بۆ هەموویان خواردن دابیندەکات. "  سەبارەت بە دابینکردنی خواردن لەلایەن ئەو مامۆستا ئایینییەوە، بەڕێوەبەری بەشە ناوخۆییەکانی خوێندکارانی زانکۆی زاخۆ گوتی، "ئەوە یەکەمجار نییە ئەو کارە دەکات، هەموو ساڵێک خواردن بۆ خوێندکاران دابیندەکات، خواردنەکان دیاریکراو نییە، بە گوێرەی رۆژەکان دەگۆڕێن، بەڵام ژەمی سەرەکی برنج و شلەیە، گۆشت یان مریشکی لەگەڵ دەبێت. "   بە گوتەی بەڕێوەبەری بەشەناوخۆییەکانی زاخۆ، "مامۆستا ئایینییەکە لە ساڵانی ٢٠١٧، ٢٠١٨، ٢٠١٩ ش، خواردنی بۆ خوێندکاران دابینکردووە. "  سەبارەت بە ژمارەی بەشەناوخۆییەکانی زاخۆ، دلشێر ئەحمەد گوتی، پێنج بەشەناوخۆیی لەنێو کەمپی زانکۆی زاخۆ هەن، دووی گەورەیە و تایبەتە بە کچان، سێیان بچووکە و تایبەتە بە کوڕان. هەروەها لە دەرەوەی زانکۆش شەش بەشەناوخۆیی دیکە هەن کە ئەوانەش تایبەتن بە کوڕان.   رۆژی پێنجشەممە، ٣١ ـی ئاداری ٢٠٢٢، نەبەز ئیسماعیل، گوتەبێژی وەزارەتی ئەوقاف و کاروباری ئایینی حکومەتی هەرێمی کوردستان بە تۆڕی میدیایی رووداوی راگەیاند، سبەی ئێوارە هەینی، ١ ـی نیسان، لە دوای بانکی مەغریب لیژنەی بینینی مانگ کۆدەبێتەوە و چاودێری دەرکەوتنی مانگ دەکەن. گوتیشی، "ئەگەر مانگ بینرا، رۆژی شەممە یەکەم رۆژی مانگی رەمەزانە، ئەگەریش نەبینرا، دەبێتە تەواوکەری مانگی شەعبان و رۆژی یەکشەممە دەبێتە یەکەم رۆژی مانگی رەمەزان. "   ساڵانە بەپێی رۆژمێری زایینی، مانگی رەمەزان ١٠ رۆژ پێش وادەی دیاریکراوی ساڵی پێشوو دەبێت، بەڵام بۆ دڵنیابوون لە هاتنی مانگی رەمەزان، بینینی مانگ بۆ بەڕۆژووبوون کراوەتە پێوەر.