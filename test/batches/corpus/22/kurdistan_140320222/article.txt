موسا محەممەد، ژینگەپارێزێکی دانیشتووی سلێمانییە و دەڵێت، "بەیانییان زوو دێمە سەرکار، لە پڕۆژەى کۆبانى سیتى کاردەکەم، ئەو هەموو نایلۆن و دەبەیەى کە خەڵک فڕێى دەدەن من کۆى دەکەمەوە". هەروەها دەشڵێت، "رۆژانى شەممە خۆڵ و خاشاک زۆرترن، ئەو رۆژە زۆر هیلاکتر دەبینن ئەڕۆمەوە لەتاو ئازار حاڵم نییە".  ئەو ژینگەپارێزە ٥ منداڵى هەیە، ٣ لەسەر ماڵن و لەسەر ئەرکی باوکیان دەژین، بە مانگانەکەى ٣٠٠ هەزار دینار کە ئەگەر کرێچى بووایە، هیچی وای بۆ نەدەمایەوە. موسا محەممەد دەڵێت، "ئەو پارەیە بەشم ناکات بەڵام لەبەر ماڵ و مناڵ ناچارم ئیدارەى پێ بکەم".  زۆرینەى ژینگەپارێزان دۆخیان لەو باشتر نییە و بەشى زۆریان ئەو کەسانەى کارى پاککردنەوە و ژینگەپارێزى دەکەن، یان کەسانى بەتەمەن، یان ئاوارە و عەرەبن، کە زەحمەتى ژیان، ناچار بەو کارەى کردوون.