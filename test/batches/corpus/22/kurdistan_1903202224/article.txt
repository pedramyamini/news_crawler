محەممەد شەریفپوور، ئەندامی رێکخراوی ژینگەپارێزانی پاژین دەڵێت، "دوو هەینییە بۆ چاندنی نەمام، بانگهێشتی خەڵکی شار دەکەین کە بێن لە شوێنی ئەم کارەساتە نەمام بچێننەوە. بەو دوو جارە زیاتر لە هەزار نەماممان چاندووە".  لە یەک مانگی رابردوودا لە رۆژهەڵاتی کوردستان، زیاتر لە ٤ هەزار دار لە لایەن کەسانی زێدەڕۆکارەوە بڕاونەتەوە. ئەمەش هەڕەشەیە بۆ سەر دارستانەکانی زاگرۆس. بەڵام ژینگەپارێزان دەیانەوێ سەوزکردن و نەمام چاندن بکەنە نەریت.  هاوڕێ رەشیدی، هاونیشتمانییەکە و دەڵێت، "هاتووین بە چاندنی نەمامێک، نەریتێک دابمەزرێنین لەم کۆمەڵگەیەدا کە ئەگەر لە شوێنێک دارێکمان لێ دەبڕدرێتەوە، چەندین نەمام لە شوێنی دەچێنینەوە. دەبێ پرسی ژینگەپارێزی بچێتە نێو وانەکانی پەروەردەیی و ئەبێ لە سەرەتای منداڵیەوە فێری هەموو نەوەکانی داهاتوومان لەم نیشتمانە بکرێت. بەڕاستی ئەم نیشتمانە بە دارستانەکانیەوە لە دنیا ناسراوە".  کاردانەوەی ئەو گوتانە لەنێو ئەم منداڵانەدا بە ئاشکرا دیارن و ئەوانیش هاوتای گەورەکان هەوڵ بۆ بووژاندنەوەی دارستانەکە دەدەن.  سامرەند مەعرووفی، هاونیشتمانییەکی دیکەیە و دەڵێت، "هەموومان کۆبووینەتەوە کە بە چاندنی نەمامی بەڕوویەک، یارمەتیدەری بووژاندنەوەی دارستانەکانمان بین".  ئەم هەوڵە نەک هەر لە لایەن خەڵکی بانەوە، بەڵکوو لە لایەن هەندێک لە ژینگەدۆستانی شارەکانی دیکەشەوە پێشوازی لێکرا.  ئارش فاتحی، ژینگەپارێزێکی بۆکان دەڵێت، "زۆر خۆشحاڵم کە ئەمڕۆ لە خزمەت خەڵکی بەشەرەفی شاری بانە و ژینگەپارێزانی پاژیندام بۆ دووبارە چاندنەوەی نەمامەکان و بووژاندنەوەی دووبارەی ژیان".  ژینگەپارێزانی بانە لەسەر ئەو هەوڵە بەردەوام دەبن و داوا لە خەڵکیش دەکەن، هەموو هەینییەکانیان لە کاتی سەیراندا، بە کەرستەی پێویستەوە لەم دارستانانە ئامادە بن و لەو شوێنانەی کە دارەکان بڕاونەتەوە، درێژە بەو هەوڵە بدەن.  فریشتە نیعمەتی زادە، ئەندامی ئەنجوومەنی پاژین دەڵێت، "داواتان لێدەکەین کە دێنە ئەم شوێنە بۆ سەیران، لەگەڵ خۆتان ئاو بێنن و نەمامەکان ئاو بدەن. یان ئەگەریش دەتوانن نەمامێک یان بەڕوویەک بێنن بۆ چاندن".  دارستانەکانی زاگرۆس دەکەوێتە ١١ پارێزگای ئێران و بەشی هەرەزۆری لە پارێزگاکانی رۆژهەڵاتی کوردستانە. رووبەرەکەی ٦ ملیۆن هێکتارە و ٧٠ لەسەدی ئەو دراستانە، داربەڕووە.  بەپێی ئاماری فەرمیی رێکخراوی پاراستنی ژینگە، ١٧٦ هەزار خێزان لە دەوروبەر و نێو دارستانەکانی زاگرۆس دەژین.