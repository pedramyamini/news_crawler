ئەمڕۆ شەممە ١٩ - ٠٣ - ٢٠٢٢، عەلی رەئووف، بەڕێوەبەری گەشتوگوزاری سلێمانی لە کۆنگرەیەکی رۆژنامەڤانیدا ئامادەکارییەکانی بەڕێوەبەرایەتییەکەیانی بۆ رۆژانی نەورۆز راگەیاند.  بە گوتەی عەلی رەئووف، "لیژنەکانمان لەنێو شار لە بەدواداچووندان، چاودێری رەوشی بازاڕ و هۆتێل و مۆتێل و رێستورانتەکان دەکەن. لە بازگەکانی تاسڵوجە و عەربەتیش لیژنەی پێشوازیمان هەیە بۆ پێشوازیکردن لەو هەموو ئەو گەشتیارانەی دێنە سنووری پارێزگای سلێمانی".  سەبارەت بە ئاماری چوونی گەشتیاران بۆ سنووری پارێزگای سلێمانی، عەلی رەئووف گوتی: "لە دوای ١٥ ـی ٣ ـەوە تاوەکو ٢٥ ـی ٣ ئامارەکان وەردەگرین، بەڵام بەپێی ئامارە سەرەتاییەکان، لە ماوەی ٣ رۆژی رابردوودا زیاتر لە ٢٠ هەزار کەس هاتوونەتە سنووری پارێزگای سلێمانی".  بەڕێوەبەری گەشتوگوزاری سلێمانی گوتیشی: "پێشبینی هاتنی گەشتیارێکی زۆر دەکەین؛ بەپێی ئەو بەدواداچوونەی ئەمشەو لە هۆتێلەکانی پارێزگای سلێمانی کردوومانە، ٨٠ % ـی هۆتێل و مۆتێلەکان خەڵک و میوانی لێبووە، پێشبینی دەکەین ئەمڕۆ سەرجەم هۆتێل و مۆتێل و شوێنە گەشتیارییەکان پڕبن لە میوان".