بەپێی کارنامەی دانیشتنەکە کە پەرلەمانی عێراق بڵاویکردووەتەوە، کۆبوونەوەکە کاژێر ١١: ٠٠ ـى پێشنیوەڕۆی رۆژی شەممە ٢٦ - ٣ - ٢٠٢٢ بەڕێوەدەچێت و کۆبوونەوەکەش تەنیا بڕگەى هەڵبژاردنى سەرۆککۆمارى تێدایە.  رۆژی هەینی ٢٥ - ٣ - ٢٠٢٢ سۆران عومەر پێشوازیی لە رێبەر ئەحمەد، بەربژێری هاوپەیمانیی رزگارکردنی نیشتمان، د. شاخەوان عەبدوڵڵا، جێگری سەرۆکی ئەنجوومەنی نوێنەران و د. ئومێد سەباح، سەرۆکی دیوانی ئەنجوومەنی وەزیران و فارس عیسا نوێنەری حکومەتی هەرێمی کوردستان لە بەغدا کرد.  سۆران عومەر، پەرلەمانتاری کۆمەڵی دادگەری لە پەرلەمانی عێراق بە تۆڕی میدیایی رووداوی راگەیاند "باسیان لە کۆبوونەوەی رۆژی شەممەی پەرلەمانی عێراق بۆ هەڵبژاردنی سەرۆککۆمار کرد و دۆخی ئێستای عێراق و هەرێمی کوردستان کراوە و هەڵوێستی کۆمەڵی دادگەریمان بە شاندی میوان راگەیاند. "  لە مانگی تشرینی یەکەمی رابردوودا هەڵبژاردنی پەرلەمانی عێراق بەڕێوەچوو و کۆمەڵی دادگەری تەنیا یەک کورسی هەیە.   ٤١ کەس خۆیان بۆ پۆستى سەرۆککۆمار بەربژێر کردووە؛ رێبەر ئەحمەد، بەربژێری هاوپەیمانیی رزگارکردنی نیشتمان و بەرهەم ساڵح، بەربژێری یەکێتیی نیشتمانیی کوردستان لە دیارترین بەربژێرەکانن.   بەپێی زانیارییەکانی تۆڕی میدیایی رووداو، رێبەر ئەحمەد، بەربژێری هاوپەیمانیی رزگارکردنی نیشتمان بۆ پۆستی سەرۆککۆماری عێراق لە چەند رۆژی رابردوودا لەگەڵ (حیزبی پرۆژەی نیشتمانی - سوننەکان، حەسەن تۆران، سەرۆکی بەرەی تورکمانی  و ئەرشەد ساڵحی، پەرلەمانتاری بەرەی تورکمانی و سۆران عومەر پەرلەمانتاری کۆمەڵی دادگەریی) کۆبووەتەوە.