کامەران حەسەن، قایمقامی ماوەت بە تۆڕی میدیایی رووداوی راگەیاند، تەرمی کۆسار نەوزاد لە دووری ١٠٠ مەتر لە شوێنی دۆزینەوەی دوو تەرمەکەی دیکە دۆزراوەتەوە و بە هێلیکۆپتەر دەیهێننە سەرەوە و دواتر بۆ پزیشکی دادی سلێمانی دەبرێت و رادەستی کەسوکارەکەی دەکرێت.     لە ئێوارەی یەکەم رۆژی بەهار، سێ گەنج کە بەمەبەستی وێنەگرتن چووبوونە سەر چەمی قەشان - ماوەت بێسەروشوێنبوون، لەو ماوەیەوە تاوەکو ئێستا تیمە خۆبەخشەکان، خەڵکی ناوچەکە، تیمی فڕۆکەوانی و تیمی مەلەوانی بەدوایاندا دەگەڕان.     رۆژی شەممە ٢ - ٤ - ٢٠٢٢ کامەران حەسەن، قایمقامی ماوەت بە تۆڕی میدیایی رووداوی راگەیاند، تەرمی هەڵکەوت نووری و دەروون رەئووف لە گۆمی بەردەباز لە چەمی قەشان - ماوەت دۆزراونەتەوە.      سێ گەنجەکە دوایین وێنە و گرتەی ڤیدۆییان کە لە تۆڕی کۆمەڵایەتیی سناپچات بڵاوکراوەتەوە لەسەر ئەو چەمە بووە. کۆسار و دەروون خەڵکی گوندی بەرسماقی ماوەتن، هەڵکەوت نووریش دانیشتووی هەولێرە و بۆ سەردان چووبووە ماڵی باوکی هاوژینەکەی.