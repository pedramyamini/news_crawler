ئەمڕۆ یەکشەممە ١٣ی ئاداری ٢٠٢٢، نێردەی نەتەوە یەکگرتووەکان بۆ هاریکاریی عێراق (یونامی) راگەیێندراوێکی لەبارەی ئەو هێرشە بڵاوکردەوە، کە بەپێی وەزارەتی ناوخۆی حکومەتی هەرێمی کوردستان بە ١٢ مووشەک بووە و هەولێری کردووەتە ئامانج. لە راگەیێنراوەکەیدا یونامی دەڵێت: "به تووندى سەرکۆنەی هێرشه مووشه‌كييه قێزه‌ونه‌كه‌ى هه‌ولێر ده‌كەین، عێراقييه‌كان داوايان لێكراوه كه به يه‌ك هه‌ڵوێست رووبه‌ڕووى هه‌ر كارێك ببنه‌وه، كه ببێته مايه‌ى پێشێلكردنى سه‌روه‌رى و يه‌كێتیى خاكى عێراق يان مه‌به‌ست لێى تێكدانى سه‌قامگيرى و يه‌كڕيزى بێت".  کاژێر ١ی بەرەبەیانی ئەمڕۆ ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەهۆیەوە زیان بە ژمارەیەک باڵەخانە و شوێنی نیشتەجێبوونی هاونیشمانییان کەوت، هەروەها بەهۆی هێرشەکەوە هاونیشتمانییەک کە شۆفێری تەکسییە بریندار بوو.  وەزارەتی ناوخۆی حکومەتی هەرێمی کوردستان رایگەیاند: "شەوی ١٢/١٣ - ٠٣ - ٢٠٢٢ پاش کاژێر ٠١: ٠٠ی بەرەبەیان، ١٢ مووشەکی دوورمەودای بالیستی لە سنوورەکانی دەرەوەی عێراق، لە رۆژهەڵاتەوە ئاراستەی باڵەخانەی نوێی کۆنسوڵخانەی ئەمریکی لە هەولێر کران و ناوچە سڤیلنشینەکانی نزیک بارەگای کەناڵی کوردستان ٢٤ و دەوروبەری بەر هێرشەکە کەوتن".  هەر لەبارەی هێرشەکەوە دژەتیرۆری هەرێمی کوردستان روونکردنەوەیەکی بڵاوکردەوە، کە تێیدا هاتووە: "لە دەرەوەی هەرێمی کوردستان و عێراقەوە بە مووشەکی بالیستیی هێرش کراوەتە سەر هەولێری پایتەخت. "  مەسرور بارزانی، سەرۆکی حکومەتی هەرێمی کوردستان لە پەیامێکدا کە لە لاپەڕەی تایبەتی خۆی لە فەیسبووک بڵاوی کردووەتەوە نووسیویەتی: "هەولێر خۆی بۆ ترسنۆکان ناچەمێنێت. ئەو هێرشە تیرۆریستییەی کرایە سەر چەند شوێنێکی هەولێر بە تووندی شەرمەزار دەکەم و داوا لە خەڵکی قارەمان و خۆڕاگری هەولێر دەکەم ئارام بگرن و رێنوێنیی دەزگا ئەمنییەکان جێبەجێ بکەن".  هەر لەبارەی هێرشە مووشەکییەکەی ئەمڕۆ، لە تویتێکدا موقتەدا سەدر، رێبەری رەوتی سەدر رایگەیاند، هەولێر لەژێر "نیشانە و ئاگری شکستمەندان و خەجاڵەتمەنداندایە. لەژێر پرۆسەی برسیکردندایە، وەکو ئەوەی کوردەکان عێراقی نەبن، بەڵکو ئەوان شادەماری عێراقن و بەشێکی جیانەبووەن لە عێراق. هەولێر خۆناچەمێنێ و چۆکدانادات، تەنیا بۆ میانڕەوی و سەربەخۆیی و سەروەری نەبێت".  شانەی راگەیاندنی ئەمنیی عێراقیش لە راگەیێندراوێکدا رایگەیاند، "ئەم جۆرە کردەوانە هیچ پاساوێکیان نییە و دەرەنجامیشیان دۆڕانە، ئەنجامدەرانیشی بەسزای دادپەروەرانەی خۆیان دەگەن".