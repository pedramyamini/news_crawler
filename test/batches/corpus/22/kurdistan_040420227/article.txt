ئەمڕۆ دووشەممە ٤ ـی نیسانی ٢٠٢٢، ساڵڕۆژی ٤٢ ساڵەی جینۆساید و شەهیدانی کوردانی فەیلییە. نێچيرڤان بارزانی، سه‌رۆكى هه‌رێمى كوردستان لە پەیامێکدا ئاماژە بەوە دەدات، "بەڕێز و شكۆوه شه‌هيدان و قوربانييانى كوردانى فه‌يلى و ته‌واوى شه‌هيدانى كوردستان به‌بيرده‌هێنينه‌وه، سه‌رى رێز و نه‌وازشيان بۆ داده‌نەوێنين و سڵاو و دروود بۆ گيانى پاكيان ده‌نێرين. "   باس لەوەش دەکات، "ته‌نيا له‌به‌ر ئه‌وه‌ى پشتگيرييان له شۆڕش و مافه‌كانى گه‌لى كوردستان كردووه، سه‌تان هه‌زار هاونیشتمانیی سڤيل له كوردانى فه‌يلى له ئۆپه‌راسيۆنێكى جينۆسايددا له‌سه‌ر ده‌ستى رژێمى پێشووى عێراق رووبه‌ڕووى راگواستن و ده‌ركردن و لێسه‌ندنه‌وه‌ى ره‌گه‌زنامه بوونه‌وه و ده‌يان هه‌زاريان يه‌كجارى بێسه‌روشوێن كران. "   نێچيرڤان بارزانی گوتیشی، "له‌كاتێكدا دادگاى باڵاى تاوانه‌كانى عێراق ئه‌م تاوانه‌ى به جينۆسايد ناساندووه، له‌م ياده‌دا داوا له حكومه‌تى فيدڕاڵيى عێراق ده‌كه‌ينه‌وه كوردانى فه‌يلى قه‌ره‌بوو بكاته‌وه، به ته‌واوى كێشه‌ى گێڕانه‌وه‌ى ره‌گه‌زنامه و زه‌ويوزار و ماڵه‌كانيان چاره‌سه‌ر بكات و دادپه‌روه‌رييان بۆ مسۆگه‌ر بكرێت. "  لە ساڵی ١٩٨٠ بەبڕیاری ئەنجوومەنی سەرکردایەتیی شۆڕش، ناسنامەی عێراقی لە کوردە فەیلییەکان ستێندرایەوە و وێڕای زەوتکردنی موڵک و سامانیان، بە هەزاران کەس کوژران و بە دەیان هەزار کوردی فەیلیش ئاوارەی ئێران بوون.