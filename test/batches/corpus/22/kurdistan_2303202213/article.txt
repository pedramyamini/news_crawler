بەهۆی گرفتی دارایی و کۆنەکردنەوەی داهاتی ناوخۆ، دابەشکردنی مووچەی مانگی دوو دواکەوت و تاوەکو ئێستاش بەردەوامە، حکومەتی هەرێمی کوردستان هەموو ٢٥ ـی مانگێک دابەشکردنی مووچەی دەستپێدەکرد، بەڵام پێدەچێت بەهۆی تەواونەکردنی دابەشکردنی مووچەی مانگی دوو، دابەشکردنی مووچەی مانگی سێ دوابکەوێت.  لەبارەی دابەشکردنی مووچەی مانگی سێ عەلی حەمەساڵح، ئەندامی لیژنەی دارایی پەرلەمانی کوردستان لە فەیسبووکی خۆی رایگەیاندووە کە داهات هەیە و دەبێت دەست بە دابەشکردنی مووچە بکرێت. ئەو پەرلەمانتارەی کوردستان لەوبارەوە بە رووداوی گوت، "ئەگەر بەهۆی دابەشنەکردنی مووچەی مانگی دوو لە هەندێک وەزارەت لە سلێمانی گرفت دروست نەبێت و بە خێرایی تەواو بکرێت، ئەوە هیچ بەرکەوتنێک نییە بۆ دابەشکردنی مووچەی مانگی ئادار، بەڵکو داهاتی پێویست بۆ دابەشکردنی هەیە".   لەبارەی ئەو داهاتانەی کە بەردەستن، عەلی حەمە ساڵح باسی لەوە کرد، "مانگی پێشوو تێکڕای نرخی نەوتی برێنت نزیکەی ٩٧ دۆلار بوو، داهاتی نەوت کە بۆ وەزارەتی دارایی نێردرا بۆ مووچە ٤٨٨ ملیۆن دۆلار بووە، ئەم مانگە تێکڕای نرخی نەوتی برێنت لە ١١٠ دۆلار بۆ سەرەوە بووە، بۆیە بەلای کەمەوە داهاتی نەوت دەگاتە ٥٥٠ ملیۆن دۆلار، بۆ مووچە ٦٠٠ ملیۆن دۆلارمان پێویستە، کەواتە تەنیا پێویستیمان بە ٥٠ ملیۆن دۆلارە، ئەوەش دەکرێت لە داهاتی ناوخۆ پڕ بکرێتەوە".   سەبارەت بە داهاتی ناوخۆ ئەو پەرلەمانتارە باسی لەوەش کرد، "هەولێر و دهۆک دەبێت ٢٨ ملیۆن و ٥٠٠ هەزار دۆلار بدەن و سلێمانی دەبێت ٢١ ملیۆن و ٥٠٠ هەزار دۆلار بدات، تەنیا داهاتی پەروێزخان کۆی مانگی ئادار دەگاتە نزیکە ٣٤ ملیار دینار، واتا تەنیا بە داهاتی پەروێزخان و سلێمانی دەتوانێت ٢١ ملیۆن دۆلارەکە دابین بکات، هەروەها تەنیا ئیبراهیم خەلیل، داهاتی بۆ مانگی ئاداری دەگاتە ٦٠ ملیار دینار واتا بەبێ هیچ گومانێک ئەوانیش دەتوانن ئەو بڕەی پێویستە دابینی بکەن، بۆیە هیچ بیانوویەک بۆ دابەشنەکردنی مووچە نییە".    لەبارەی پارێزگای سلێمانییەوە کە هەندێک شوێنی تاوەکو ئێستا مووچەیان وەرنەگرتووە، عەلی حەمەساڵح گوتی، "مانگی پێشوو (شووبات) ٥٨٨ ملیۆن دۆلار دابینکراوە، لە داهاتی ناوخۆی سلێمانی دەبوایە ٤٨ ملیۆن دۆلار بدرێتە مووچە، لە داهاتی ناوخۆی هەولێر و دهۆکیش دەبوو ٦٤ ملیۆن دۆلار بدرێتە مووچە، سلێمانی دەڵێت داهات نییە، ئەو ٤٨ ملیۆنە گرفتە و نییە".   سەبارەت بە بارودۆخی سلێمانیش عەلی حەمەساڵح ئاماژەی بەوە کرد، "ئەوەی لە سلێمانی روودەدات رەوایە و ناڕەواشە، رەوایە چونکە بەڵێ سلێمانی دەبێت داهاتی خۆی کۆبکاتەوە، چونکە کێشە لە کۆکردنەوەی داهات هەیە و دۆخی قاچاخی و چەندین بابەتی دیکە کۆتایی پێبهێنێت، ئەوەی ناڕەواییە ئەوەیە، داهاتی کارەبای مانگی پێشووی سلێمانی ١٠٢ ملیار دینار بووە، بەڵام تەنیا نۆ ملیار دینار بە نەقد بووە، ئەوانەی دیکە هەمووی بە چەک بووە، هەروەها پێوەری دوو ئیدارەییش هەڵەیە هەر کەسێک لە سلێمانی بێت دەزانێت جووڵەی بازرگانی، کۆمپانیاکان و باجیش هیچی وەک هەولێر و دهۆک نییە، باشماخ هەرشتێک بێت ناگات بە ئیبراهیم خەلیل، ئەوەش گرفتێکی دیکەی دروستکردووە".   لیزا فەلەکەدین کاکەیی پەرلەمانتاری پارتی پێشتر گوتبووی: "ئەگەر ئەم نەناردنی داهاتە لە سلێمانییەوە بەمشێوەیە بەردەوام بێت ئۆباڵی ئەم دۆخە داراییە لە ئەستۆی ئەو کەس و لایەنانەیە کە مافی دارایی هاووڵاتییانیان زەوتکردووە و هەمان سیاسەتی عێراق لە بڕین و نەناردنی قووتی کورد پەیڕەو دەکەن، ئەم جۆرە مامەڵە ناتەندروستە جگە لەوەی کاریگەریی نەرێنی بەسەر پرۆسەی دابەشکردنی مووچە هەیە هەروەها پرۆژە خزمەتگوزارییەکانی سلێمانی خەریکە بەتەواوی پەکدەخرێن".  سەرەڕای ئەوەی ٢٥ ـی ئاداری ٢٠٢٢، دەبێت حکومەتی هەرێمی کوردستان دەست بە دابەشکردنی مووچە بکات، بەڵام بە گوێرەی زانیارییەکانی رووداو، پرۆسەی دابەشکردنی مووچەی مانگی شووبات بەردەوامە و تاوەکو ئەمڕۆ مووچەی پێویست بۆ دابەشکردنی مووچەی مانگی ئادار نەگەیشتووەتە وەزارەتی دارایی.  لە ١٩ ـی مانگی ٢ ـی ٢٠٢٢ حکومەتی عێراق ٢٠٠ ملیار دینارەکەی نارد. لیزا فەلەکەدین کاکەیی، ئەندامی لیژنەی دارایی پەرلەمانی کوردستان پێشتر بە تۆڕی میدیایی رووداوی راگەیاندبوو: "لای زۆربەی هاونیشتمانییان ئەو پرسیارە دروست دەبێت کە بۆچی ٢٠٠ ملیارەکەی بەغدا ناخرێتەلاوە بۆ ئەوەی بچێتە سەر مووچەی مانگی سێ، بۆیە پێویستە هاونیشتمانییان ئەوە بزانن کە نەگەڕاندنەوەی داهاتی ناوخۆی سلێمانی بۆ مانگی یەک و دواخستنی ناردنی ٢٠٠ ملیارەکەی بەغدا بەبڕی ٣٢٠ ملیار دینار کورتهێنانی بۆ مووچەی مانگی یەکی ٢٠٢٢ دروستکرد".  لیزا فەلەکەدین کاکەیی هەروەها گوتی: "لە مانگی دوو بەهەمانشێوە داهاتی ناوخۆی سلێمانی نەگەڕاوەتەوە و کورتهێنانەکە زیاتر بووە، چونکە بەشێک لە داهاتی نەوتی مانگی دوو بۆ مووچەی مانگی یەک خەرجکراوە و لەملاشەوە سلێمانی داهاتی نەناردووە".   ئەندامەکەی لیژنەی دارایی پەرلەمانی کوردستان ئاشکرای دەکات کە "بە نزیکەیی ٤٣٠ ملیار دینار کورتهێنان بۆ مووچەی مانگی دوو دروستبووە و بۆ چارەسەرکردنی ئەمەش بۆ ئەوەی لێبڕینی مووچە دروست نەبێتەوە دەست بردراوە بۆ داهاتی نەوتی مانگی سێ. بۆیە بە ناچاری ٢٠٠ ملیارەکەی بەغدا بۆ پڕکردنەوەی ئەم کورتهێنانە خەرجدەکرێت کە لە ئەنجامی نەناردنی داهاتی دوو مانگی سلێمانی و دواکەوتنی ٢٠٠ ملیارەکەی بەغدا دروستبووە".