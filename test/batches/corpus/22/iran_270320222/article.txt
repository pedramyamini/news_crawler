لە دەستپێکردنی پشووە نەورۆزییەکانەوە، نێوشاری بانە جمەی دێت لە گەشتیار. ئەوان هاتوون لە بازاڕەکانی ئەو شارە کەلوپەلی نێوماڵ و شتومەکی بیانی بکڕن. دەڵێن، نرخەکان لێرە زۆر هەرزانترە لە شارەکانی خۆیان و لە کوالێتیی شتومەکەکانیش دڵنیان.  مریەم موسەوی، گەشتیاری تاران دەڵێت، "زۆر هاتووینەتە بانە و بەڕاستی جێیەکی باشە. نرخەکان لێرە بەراورد بە تاران زۆر زۆر باشترە. خاوەن دووکانەکانیش کوالێتیی شتەکانت پێ دەناسێنن و هەرچییەکت بوێ پێتی دەڵێن، درۆت لەگەڵ ناکەن و هەموو شتێکیش دەستدەکەوێت".  مێهران ئاقابابایی، گەشتیاری ئیسفەهان ئاماژە بەوە دەکات، "شتێک کە لێرە بۆ من زۆر باش و گرنگە، بوونی ئەو بازاڕ و مۆڵانەی کەلوپەلی نێوماڵ و جلوبەرگ و شتی دیکەیە. بەگشتی ئێرە ناوەندێکی تاکە بۆ کڕین و هاوشێوەکەیم لە هیچ کوێی ئێران تەنانەت لە شارەکەی خۆم، لە ئیسفەهانیش، نەبینیوە. لەڕووی نرخەوە زۆر باشە و لەڕووی کوالێتیشەوە، کەلوپەلەکان ئۆرجیناڵن".  لە شەش رۆژی یەکەمی پشووی نەورۆزدا، ٣٧١ هەزار هاتووچۆی ئۆتۆمبێل لە پارێزگای سنە تۆمارکراوە. رێژەی هاتووچۆ لە پارێزگاکانی دیکەوە بۆ پارێزگای سنە ١٣ % زیاتر بووە لە پار و ١٣٣ هەزار گەشتیار لانیکەم شەوێک لەو پارێزگایە ماونەتەوە. لەنێو پارێزگای سنەشدا، گەشتیاران زیاتر سەردانی بانەیان کردووە.  لە ساڵی ١٩٩١ ـەوە لەو شارە سنوورییەی رۆژهەڵاتی کوردستان بازاڕی کەلوپەلی بیانی کراونەتەوە. دوای ساڵی ٢٠٠٠ ئەو بازاڕانە زیاتر گەشەیان کرد و لە ئاستی ئێراندا ناوبانگیان دەرکرد، بەڵام دووکاندارەکانی دەڵێن، چەند ساڵە بەهۆی خراپیی دۆخی ئابووری، دابەزینی بەهای تمەن و رێگری لە کاری کۆڵبەران ساڵ بە ساڵ بازاڕەکان بچووکتر دەبنەوە.  لە رۆژهەڵاتی کوردستان لە زۆربەی شارە سنوورییەکانی پارێزگاکانی ورمێ و سنە و کرماشان ئەم جۆرە بازاڕانە هەن، بەڵام ناوبانگی بانە لە هەمووان زیاترە و ناسناوی وەکو یاقوتی ئابووری و شاری مۆڵەکانی پێدراوە.