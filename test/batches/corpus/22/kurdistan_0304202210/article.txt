رۆژی یەکشەممە ٣ - ٤ - ٢٠٢٢، قارەمان مەولوود سەرۆکی لیژنەی موەلیدە ئەهلییەکانی هەولێر بە تۆڕی میدیایی رووداوی راگەیاند مۆلیدە ئەهلییەکان لە مانگی ئاداردا بە تێکڕا ٣١٣ کاژێر کارەبایان داوەتە هاونیشتمانیان.  سەبارەت بە نرخی ئەمپێرێک کارەبای مۆلیدەکان بۆ مانگی ئادار، قارەمان مەولوود ئاماژەی بەوەکرد، نرخەکە لە گەڕەکێک بۆ گەڕەکێکی دیکە جیاوازە و گوتی: "نرخی یەک ئەمپێر کارەبا لە ٨,٠٠٠ هەزار دینارەوە دەستپێدەکات تاوەکو ١٦ هەزار و ٥٠٠ دینار، ئەو شوێنانەشی کارەبای ٢٤ کاژێرییان هەیە، یەک ئەمپێر ١٩ هەزار و ٥٠٠ دینارە".  قارەمان مەولود گوتیشی: "ئێمە بەکاژێر پارەی کارەبا دیاری دەکەین، بۆ کاژێرێک ٥٣ دینار دیاریکراوە، گوندەکانی دەوروبەری هەولێر هەبووە کەمتر لە ١٥٠ کاژێر کارەبای موەلیدەی هەبووە، جیاوازە لە نێو هەولێر کە ٣١٣ کاژێر کارەبای موەلیدەی پێدراوە".  هەروەها سیروان محەممەد بەڕێوەبەری راگەیاندنی کارەبای سلێمانی رۆژی یەکشەممە ٣ - ٤ - ٢٠٢٢، بە تۆڕی میدیایی رووداوی گوت: "لیژنەی سه‌رپه‌رشتیارى مۆلیده ئەھلییەکانی سلێمانی، بۆ دیاریکردنی نرخی كاره‌بای موەلیدە كۆبوونه‌وه و به‌گوێره‌ى نرخى گازوایل و كاژێره‌كانى كاركردن، نرخى ئه‌مپێرێك كاره‌باى مۆلیده‌ى ئه‌هلى بۆ مانگی رابردوو له نێوان ١٤ بۆ ١٤ هەزار و ٥٠٠ دینار دەبێت".  هەکار هرووری، نوێنەری کۆمەڵەی موەلیدە ئەهلییەکانی پارێزگای دهۆک، بە تۆڕی میدیایی رووداوی گوت، بۆ مانگی سێ لە پارێزگای دهۆک بە هەر ٧ قەزاکەوە، ٤١٠ بۆ ٤٩٥ کاژێر کارەبای مۆلیدە ئەهلییەکان هەبووە. نرخی هەر ئەمپێرێکیش لەنێوان ٢٢ بۆ ٢٣ هەزار و ٧٥٠ دینار بێت.  هەروەها دینا ئەحمەد، سەرۆکی لیژنەی چاودێریی موەلیدە ئەهلییەکانی هەڵەبجە، رۆژی یەکشەممە ٣ - ٤ - ٢٠٢٢ بە تۆڕی میدیایی رووداوی گوت: "نرخمان دیاری نەکردووە و رۆژی دووشەممە دیاری دەکەین".