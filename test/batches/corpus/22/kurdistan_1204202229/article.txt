محەممەد شکور، خانەنشینێکی چەمچەماڵە و دەڵێت، "دۆخەکە زۆر خراپە و ١٠٠ کێشەمان هەیە. بۆنێکی زۆر ناخۆشی هەیە، من خۆم رۆشتم لەتاو بۆن لوتی خۆمم گرت ئەوەندە پیس بوو. "   کەسوکاری ئەنفالکراوان کە هەریەکەیان دایک و باوک یان هاوژین و منداڵیان ئەنفالکراوە، چارەسەرنەکردنی کێشەکانیان ئەوانیشی هەراسان کردووە و بڕیاری بایکۆتی بەشداریکردنیان لە یادی ئەنفال کرد لە ١٤ - ٤.  دڵبەر حەمەفاتیح، ژمارەیەک لە کەسوکارەکەی ئەنفال کراون و ژنی ماڵەوەیە دەڵێت، "یادی ئەنفالمان بۆ مەکەنەوە، وەرن کێشەکانمان بۆ چارەسەربکەن، ئاومان نییە و زبڵ خواردینی. "   مەنیجە محەممەد، یەکێکی دیکەیە لە کەسوکاری ئەنفال لە چەمچەماڵ و گوتی، "زبڵ خواردینی، کۆڵانەکانمان پڕبووە هەر کۆی دەکەینەوە و نازانین لەکوێی فڕێی بدەین. "   شارەوانیی چەمچەماڵ بە هاوکاریی قایمقامییەتی شارەکە دوو رۆژە هەڵمەتێکی پاککردنەوەیان دەستپێکردووە، دەیانەوێت هەرچی زووە پێش رۆژی یادەکانی ئەنفال شار لە زبڵ خاوێن بکەنەوە، بۆ ئەو مەبەستەیش وەزیری شەهیدان و ئەنفالکراوان ١٥ ملیۆن دیناری وەک پاڵپشتی پێداون.   رەمک رەمەزان، قایمقامی چەمچەماڵ بە رووداوی گوت، "بە هاوکاریی دوو کۆمپانیا و وەزیری شەهیدان، هاوکاریی شارەوانیمان کردووە بۆ ئەوەی تاوەکو کۆمپانیاکان کاردەکەنەوە ناوبەناو شوێنەکان پاک بکەینەوە، بەو هیوایەی زوو کێشەکان چارەسەر بکرێن. "  هەڵمەتەکەی شارەوانیی چەمچەماڵ لە رێگەی ١٠ ئامێر، ٢٠ کرێکاری شارەوانی، چوار گەڵابە، شۆفڵێکی بەکرێگیراو و یەک شۆفڵی بەڕێوەبەرایەتیی ئاوەدانکردنەوە. لە ١٢ رۆژدا زیاتر لە هەزار تۆن زبڵ لە شارەکە کەڵەکە بووە و توانیویانە ٨٥٠ تۆنی لێ فڕێبدەن.  چەرموو سەرچاوەی ژیان و یەکەمین بۆن و بەرامەی گەنمە، ئێستا تەنیشت ئەو سیمبولەی چەمچەماڵ بووەتە زبڵدان.