سالار مەحموود، ئەمڕۆ هەینی ١١ - ٠٣ - ٢٠٢٢ بە تۆڕی میدیایی رووداوی راگەیاند: "ئەو بەڵگەنامانەی کە بڵاوم کردوونەتەوە نموونەیەکی بچووکی ژمارەیەکی زۆر بەڵگەنامەن، بۆیە ژمارەیەکی زۆر تۆماری باری کەسێتی هاووڵاتییانی عەرەبی عێراق لە ناوچەکانی دیکەوە گواستراونەتەوە بۆ کەرکووک و خانەقین، لە کاتێکدا ئەوە پێچەوانەی بڕیارەکانی لیژنەی جێبەجێکردنی ماددەی ١٤٠ ـی دەستووری هەمیشەیی عێراقە، تایبەت بە راگرتنی گواستنەوەی تۆماری باری کەسێتی لە ناوچەکانی ماددەی ١٤٠، هۆکارەکەشی ئەوەیە هیچ لایەنێک نییە بەرگریی لە ماددەی ١٤ ـی دەستووری هەمیشەیی عێراق و مافی خەڵکی ئەو ناوچانە بکات".  راوێژکارەکەی پێشووی سەرۆککۆماری عێراق ئاماژە بەوەش دەکات: "گواستنەوەی تۆماری باری کەسێتی ئەو عەرەبانە کە لە ساڵی ٢٠١٧ ەوە بە نهێنی دەستیپێکردووە بۆ ناوچە کێشە لەسەرەکان هاوکێشەی ماددەی ١٤٠ و دۆخ و دیمۆگرافیای ئەو ناوچانە دەگۆڕێت، چونکە ئەو عەرەبانەی تۆماری باری کەسێتییان دەگواسترێتەوە ناوچە کێشە لەسەرەکان، دەتوانن لە هەڵبژاردنەکاندا دەنگبدەن".  سەبارەت بە ناوچەی گەرمەسێر کە بریتییە لە ناوچەکانی نێوان ئیدارەی گەرمیان و ناوچە كوردستانییەكان لە پارێزگای دیالە، وەکو خانەقین و شارەدێکانی گوڵاڵە و سەعدییە و گوندەکانیان، سالار مەحموود باس لەوە دەکات: "خێزانە کوردەکان ئەو ناوچانە جێدەهێڵن، چونکە بێ پرۆژە و بێ خزمەتگوزارین، بەهۆی ململانێی لایەنەکان لەسەر پۆست و بابەتی لابەلا، بەشێک لەو گوندانەی کە چۆڵکراون بریتین لە؛ کانی ماسی، کای سەرچەم، عەلی بەگ و هەشت گوندی دیکە".  لەو نووسراوانەی کە سالار مەحموود، راوێژکاری پێشووی سەرۆککۆماری عێراق بڵاوی کردوونەتەوە و بۆ وەزارەتی ناوخۆی عێراق نێردراون، داوای گواستنەوەی  تۆماری باری کەسێتی (٥٢٦) هاووڵاتی لە ناوچە عەرەبنشینەکانی عێراقەوە کراوە بۆ پارێزگای کەرکووک، هەروەها داوای گواستنەوەی تۆماری باری کەسێتی (١٩) هاووڵاتیی لە ناوچە عەرەبنشینەکانەوە کراوە بۆ شارۆچکەی خانەقین لە پارێزگای دیالە، بەڵام سالار مەحموود دەڵێت، "ئەو داواکارییانە پەسەندکراون و تۆماری ئەو کەسانەش گواستراونەتەوە بۆ کەرکووک و خانەقین. "  ئەوە لە کاتێکدایە پارێزگای کەرکووک و شارۆچکەی خانەقین پێکەوە بەشێکی گرنگی ناوچە کێشە لەسەرەکانن و ماددەی ١٤٠ ـی دەستووری عێراق دەیانگرێتەوە.  لە ژمارەیەکی دیکەی ئەو نووسراوانەی کە سالار مەحموود بڵاوی کردوونەتەوە، رەزامەندی دراوە لەسەر گواستنەوەی تۆماری باری کەسێتی (١٠) هاووڵاتی لە ناوچە عەرەبنشینەکانی عێراقەوە بۆ شارۆچکەی خانەقین. هەروەها بەشێکی دیکەی ئەو نووسراوانە ئاشکرای دەکەن کە چەندین خێزانی دانیشتووی خانەقین لە ماوەی دوو ساڵی رابردوودا شارەکەیان جێهێشتووە و روویان لە بەغدا و چەند ناوچەیەکی عەرەبنشینی دیکەی عێراق کردووە.