میرا ٨ ساڵی تەمەنی لە ژوورەکانی چاکسازی ژنان و منداڵانی هەولێر تێپەڕاندووە، (د. ف) کە ویستی بەناوی خوازیاری میرا بناسرێت، تەمەنی ٢٥ ساڵە و لە ساڵی ٢٠١٤ بەپێی مادەکانی ٤٢١ و ٤٢٢ ـی یاسای سزادان لەگەڵ دایک و باوکی دەستگیرکرا، بەڵام چاکسازی کردە ناوەندێک بۆ پێگەیاندنی خۆی و گۆڕینی ژیانی.  میرا بە تۆڕی میدیایی رووداوی گوت، "من کە گیرام تەمەنم ١٧ ساڵ بوو و بەدەست خۆم نەبوو، قەدەر وابوو، بەڵام من لێرە کۆڵم نەدا و هەوڵمدا، چونکە ئامانجم زۆر بوو. "   میرا توانی لەماوەی دوو ساڵدا بڕوانامەی دیپلۆمی زمانی ئینگلیزی لە پەیمانگەی گەشە بەدەست بهێنێت و ببێتە تاکە خانمێک کە لەسەر ئاستی عێراق و هەرێمی کوردستان لەماوەی بەندکردنیدا بڕوانامە وەردەگرێت.  میرا باسی لەوەش کرد، "ئیشەڵڵا کە چوومە دەرەوە بەمزیکانە هەوڵدەدەم زانکۆکەکەم تەواو بکەم و دواتریش ماستەر تەواو بکەم، هەروەها زۆر کاری دیکەشم لە مێشکدایە کە بیکەم، بەڵام ئەوەی کە زۆر گرنگە ئەوەیە کە زانکۆ و ماستەرەکەم تەواو بکەم. "  بڕوانامەی میرا لە رێورەسمێکدا بە بەشداری وەزیری کاروباری کۆمەڵایەتی و بەشێک لە بەرپرسانی چاکسازی و بەڕێوەبەری پەیمانگەی گەشە کە هەفتەی دوو جار مامۆستایان بۆ میرا دەنارد، پێی بەخشرا.  شاخەوان تەڵعەت، سەرۆکی دەستەی ئەمیندارانی پەیمانگەی تەکنیکی گەشە گوتی، "بەپێی بڕوانامەکەی خۆی بەڵێنمان پێیداوە لای خۆماندا بخوێنێت، پێشنیارمان کردووە وەکو مامۆستای قوتابخانەی بنەڕەتی کار بکات و ئەگەر خۆیشی حەزی کرد وەکو فەرمانبەریش دەتوانێت کار بکات. "   سۆران غازی، سەرپەرشتیاری پەروەردەیی لە قوتابخانەی چاکسازیی ژنان و منداڵان باسی لەوە کرد، "ئەو بەندکراوانە کە لێرەن ئاستی خوێندەوارییان زۆر کەمە، بۆیە ئەگەر قوتابخانە یەک جار لە دەرەوە گرنگ بێت، دوو جار لێرە گرنگە. "  لە هەولێر، سلێمانی و دهوک سێ قوتابخانە لەنێو چاکسازییەکاندا هەن، لە قوتابخانەی چاکسازیی هەولێر ٢٣ کچ و کوڕی بەندکراو لەڕێی سیستمی خێرا درێژە بە خوێندن دەدەن.