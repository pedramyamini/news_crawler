عەباس فەتاح، جێگری سەرۆکی لیژنەی کاروباری یاسایی لە پەرلەمانی کوردستان بە رادیۆی رووداوی راگەیاند: "بابەتی سەرۆککۆمار ئەمەی نەدەهێنا کە لایەنە سیاسییەکان لە هەرێمی کوردستان ببنە دوو بەشەوە. کێشەی هەرێمی کوردستان زۆر لەوە گەورەترە کە ئێمە لەسەر پۆست جیاببینەوە. "  پارتی و یەکێتی لە ساڵی ١٩٩٢ ەوە لەسەر زۆر پۆست رێککەوتوون بۆ ئەوەی گرفت دروست نەبێت، هەر لە پۆستەکانی سەرۆککۆماری عێراق، سەرۆکی هەرێمی کوردستان، سەرۆکوەزیران و سەرۆکی پەرلەمان و وەزارەتەکانەوە بیگرە تاوەکو پۆستەکانی خوارتر.   عەباس فەتاح گوتی: "کاتی خۆی لەوانەیە زۆر لە ئەندامانی یەکێتی گلەییان ئاراستەی رەحمەتی مام جەلال کردبێت، کە لەگەڵ پارتی رێککەوتووە، بەڵام لە مێژووی هەرێمی کوردستاندا هیچ کاتێک هێندەی ئەو هەشت ساڵەی رێککەوتنی ستراتیژی هەبوو خەڵک لە پشوو و ژیان و گوزەرانێکی باشدا نەبووە. کەواتە دەبێت ئەمە ئەزموونێک بێت بۆ لایەنە سیاسییەکان، چونکە رێککەوتن دەتوانێت ئاشتی و خۆشگوزەرانی بۆ خەڵک دابین بکات. "  پەرلەمانتارەکەی یەکێتی هۆکاری رێکنکەوتنی پارتی و یەکێتی بۆ پارتی دەگەڕێنێتەوە و دەڵێت: "بە راستی پارتی لە تێکدانی رێککەوتنەکە دەستپێشخەریی کرد، چونکە لەگەڵ یەکێتی قسەی دەکرد بۆ ئەوەی یەکدەنگ بچنە بەغدا، بەڵام پێشوەختە لەگەڵ دوو لایەن لە شیعە و سوننە رێککەوتنی واژۆ کردبوو و کاروبارەکانی خۆیی لەگەڵیان بڕاندبووەوە، ئینجا دەیویست لەگەڵ یەکێتی رێکبکەوێت. ئەمە واقیعێکە، نەک ئەوەی من یەکێتی بم و بمەوێت قسە لەسەر پارتی بکەم".   بە بۆچوونی ئەو پەرلەمانتارە، ئەگەر لە بەغدا لایەنێکی سیاسیی کورد یان کەسێک بەبێ رێککەوتن پۆستێکی بدرێتێ، لە ئەنجامدا خەڵکی هەرێمی کوردستان و هەردوو لایەنی سیاسیی زیانمەند دەبن.   گوتیشی: "سیاسەتی لەگەڵم بیت دڵسۆزی هەرێمی کوردستانیت و، لەگەڵم نەبیت ناپاکیت سیاسەتێکی خراپە کە لە هەرێمی کوردستان پەیڕەوی دەکەین. یەکترشکاندن کارێکی خراپە. هیوادارم تاوەکو چوارشەممە یەکێتی و پارتی لەسەر پرسی سەرۆککۆمار رێکبکەون، چونکە هیچ لایەکیان بە رێککەوتن ناشکێن، بەڵکو گەورە دەبن و سەردەکەون. "  عەباس فەتاح باسی لەوە کرد، بەردەوام یەکێتی و پارتی کێشەیان هەبووە کە ئەوەیش لە بەرژەوەندیی خەڵک و خاکی هەرێمی کوردستاندا نییە. ئەمانە دوو گەورە هێزن و بچووکترین ناکۆکییان کێشە بۆ خەڵک و زۆر بابەتی سیاسی و حوکمرانی دروست دەکات.   جێگری سەرۆکی لیژنەی کاروباری یاسایی لە پەرلەمانی کوردستان باسی لەوەکرد نەدەبووایە کێشەی سەرۆککۆمار هێندە گەورە بکرایە، چونکە هەم کاریگەریی لەسەر هەڵبژاردن لە هەرێمی کوردستان دەبێت هەم وادەکات گرژیی زیاتر دروست ببێت هەم کاریگەریی لەسەر یاسای کۆمیسیۆن و کاراکردنەوەی دەبێت.  عەباس فەتاح گوتی: "لەسەر کردنی هەڵبژاردن دوو پێشنیاز هەن. یەکێکیان پارتی لە لایەک و هەموو لایەنەکانی دیکە لە لایەکن کە پێشنیازەکە ئەوەیە یاسای هەڵبژاردنی هەرێمی کوردستان هەموار بکرێتەوە. لەبەر ئەوەی ئەمە پێنج خولی هەڵبژاردنە هەر بەم یاسایە چەندبارە دەکرێتەوە. "  بە گوتەی ئەو پەرلەمانتارە، بۆچوونەکان لەسەر چەند بڕگە و بابەتێک جیاوازن، بە تایبەت بۆ ئەوەی لە هەڵبژاردندا دادگەری هەبێت و هەر پارێزگایەک نوێنەری خۆی هەبێت، هەرێمی کوردستان بکرێتە چوار بازنە. ئەوە یەکێکە لە پێشنیازە سەرەکییەکان. پێچەوانەکەیشی ئەوەیە کە پارتی پێیوایە کە نەخێر با هەر وەک خۆی و یەک بازنە بێت.   جێگری سەرۆکی لیژنەی یاسایی هێمای بۆ ئەوە کرد کە لەوانەیە هەر لایەنێک لەم بابەتەدا بەرژەوەندیی سیاسیی خۆی لێکبداتەوە.  عەباس فەتاح ئەوەی خستەڕوو کە بۆچوونێکی دیکەیش لە بارەی کۆمیسیۆنەوە هەیە کە ئەوەیە ئەنجوومەنی کۆمیسیاران لەسەر بنەمای هەڵبژاردنی ٢٠١٨ پێکبهێنرێتەوە.  ئەو پەرلەمانتارە گوتی: "کۆمیسیۆنی باڵای سەربەخۆی هەڵبژاردن و راپرسی وشەی ' سەربەخۆ ' ی پێوە لکێنراوە، بەڵام سەربەخۆ نییە. ئەگەر سەربەخۆ بووایە پێویستی بە رێککەوتنی لایەنە سیاسییەکان نەدەبوو. پێویست بوو لە پەرلەمانی کوردستان چەند مەرجێک بۆ خەڵکی هەرێمی کوردستان دابنرایە و سیڤییان پێشکەش بکردایە بۆ ئەوەی لەسەر بنەمای سیڤییەکان بمانتوانیایە خەڵکی شارەزا و بێلایەن دیاری بکەین و کۆمیسیۆنەکە پێکبهێنینەوە، بەڵام ئەوەی هەیە ئەوەیە کە لایەنە سیاسییەکەن لەمەدا پشکیان هەیە. "