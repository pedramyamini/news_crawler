رۆژی ١٣ ـی نیسانی ٢٠٢٢، رابەر ئەنوەر، بەڕێوەبەری راگەیاندنی دەزگای گشتیی کاروباری مینی هەولێر بە تۆڕی میدیایی رووداوی راگەیاند، "لە کوێستانی گەرووی سینگانی دەڤەری برادۆست لە سنووری پارێزگای هەولێر مینێکی دژە کەسی بە هاونیشتمانیێکی تەمەن ٣٠ ساڵدا تەقییەوە. "  بە گوتەی بەڕێوەبەری راگەیاندنی دەزگای گشتیی کاروباری مینی هەولێر، ئەو کەسەی مینەکەی پێدا تەقیوەتەوە ناوی سامی جەوهەرە، بەوهۆیەوە قاچێکی لە دەستداوە.   بەپێی ئاماری دەزگای گشتیی مین، تاوەکو ئێستا لە هەرێمی کوردستاندا ١٣ هەزار و ٥٠٥ کەس مینیان پێدا تەقیوەتەوە کە بەشێکیان مردوون و بەشێکیشیان بریندار و کەمئەندام بوون.  رابەر ئەنوەر باس لەوەش دەکات، مینەکە بۆ سەردەمی شەڕی نێوان عێراق - ئێران دەگەڕێتەوە. هاونیشتمانییەکە پێشمەرگەیە و بەمەبەستی هێنانی گژوگیای بەهارە چووەتە نێو کێڵگە مینەکە.   رۆژی ٤ ـی نیسانی ٢٠٢٢، جەبار مستەفا، سەرۆکی دەزگای گشتیی کاروباری مین لە هەرێمی کوردستان بە رادیۆی رووداوی راگەیاند، "مێژووی پاشماوەی مین لە هەرێمی کوردستان بۆ ساڵانی دەیەی ٦٠ ـی سەدەی پێشوو دەگەڕێتەوە. ٧٧٦ کیلۆمەتر دووجا خاکی هەرێمی کوردستان بە مین و پاشماوەی جەنگی پیس کراوە. "  سەرۆکی دەزگای گشتیی کاروباری مین ئاماژەی بەوە دا، رەوتی پاککردنەوەی زەوی لە مین رەوتێکی قورسە و بە قورسی بەڕێوە دەچێت. لە دوای ساڵی ١٩٩٢ و دامەزراندنی حکومەتی کوردی توانراوە بە هاوکاریی رێکخراوە بیانییەکان زەوییەکی زۆر پاک بکرێتەوە و لە سەرانسەری هەرێمی کوردستاندا تەنیا ٢٥٥ کیلۆمەتر دووجا زەویی پیسبوو بە مین و تەقەمەنی ماوە.  مین لە هەرێمی کوردستان تەنیا هی شەڕی ئێران - عێراق نییە، بەڵکو هی حکومەتە یەک - لەدوای - یەکەکانی عێراقە دژ بە بزووتنەوەی رزگاریخوازی کوردستان و پێشمەرگە دایانناون.