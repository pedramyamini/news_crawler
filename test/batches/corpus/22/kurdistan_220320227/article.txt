لەبارەی ئاستەنگەکانی بەردەم هەڵبژاردنی سەرۆککۆماری عێراق، ئەمڕۆ سێشەممە ٢٢ی ئایاری ٢٠٢٢، سەعدی ئەحمەد پیرە، ئەندامی مەکتەبی سیاسیی یەکێتیی نیشتمانیی کوردستان لەکاتی بەشداریکردنی لە بووڵتەنێکی هەواڵەکانی رووداودا گوتی، "ئێستا لە عێراق دوو کێشە هەن، کێشەی یەکەم هی ناوماڵی شیعەیە، هەرچەند زۆر باسی کێشەی سەرۆککۆمار دەکرێت، بەڵام لە راستیدا کێشە سەرەکییەکە لەسەر پۆستی سەرۆکی ئەنجوومەنی وەزیرانی عێراقە، دەبێ شیعە لەسەر بەربژێرێک رێکبکەون، پرسی سەرۆککۆمار پرسێکی گرنگتر نییە لە پرسی سەرۆکی ئەنجوومەنی وەزیران و تا ئێستا شیعە لەسەر بەربژێرێک بۆ ئەو پۆستە رێک نەکەوتوون".  سەعدی پیرە، زیاتر روونی دەکاتەوە، کە سەرۆککۆمار هەڵبژێردرا، یەکەم ئەرکی ئەوەیە نوێنەری گەورەترین کوتلە راسپێرێت بۆ ئەوەی حکومەت دابمەزرێنێت، تا ئێستا لەسەر ئەوە رێکنەکەوتوون کە کێ گەورەترین کوتلەیە لەناو پەرلەمان، رەنگە نەگەنە رێککەوتن و کێشەکە بدەنە دەست دادگەی فیدراڵیی عێراق و دیار نییە ئەنجامەکەی چی دەبێت.  ئەو ئەندامەی مەکتەبی سیاسیی یەکێتی، کێشەی نێوان پارتی و یەکێتی لەبارەی پۆستی سەرۆککۆمار بە بەربژێرەکانەوە نابەستێتەوە و پێی وایە، ئەو کێشەیە پەیوەندی بە بەربژێرەکانەوە نییە، یەکێتی پۆستی سەرۆککۆمار بە مافی خۆی دەزانێت، "مەرج نییە بەربژێرەکە کێ بێت، بەڵکو یەکێتی بە مافی خۆی دەزانێت بەربژێری بکات و لایەنە کوردییەکان هەروەک چۆن بۆ سەرۆکایەتیی هەرێم و ئەنجوومەنی وەزیران و پۆستەکانی بەغدا رێککەوتوون، هەمان رێککەوتننامەش بۆ پۆستی سەرۆککۆمار جێبەجێ بکەن".  سەعدی پیرە گوتیشی، ناکرێ هەر "نیمچەبەرپرسێک" بێت و لێدوانێک بدات و بڵێ ئەوەندە دەنگم کۆ کردووەتەوە، ئەوە رێگر دەبێت لە رێککەوتنی نێوان پارتی و یەکێتی و بە ئاقارێکی خراپیاندا دەبات.