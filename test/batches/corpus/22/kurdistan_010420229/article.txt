نەبەز ئیسماعیل، گوتەبێژی وەزارەتی ئەوقاف و کاروباری ئایینیی هەرێمی کوردستان بە رادیۆی رووداوی راگەیاند، کاژێر ٦ ـی ئێوارە لیژنەی باڵای بینینی مانگ بە هاوئاهەنگی لەگەڵ دیوانی وەقفی سوننی لە هەولێر و شارەکانی دیکەی هەرێمی کوردستان چاودێری بینینی مانگ دەکەن، دەشڵێت، "ئێمە دەمانەوێت بە شێوەیەکی ورد و دروست بڕیار لەسەر یەکەم رۆژی مانگی رەمەزان بدەین، بۆیە بە هاوئاهەنگیی لەگەڵ دیوانی وەقفی سوننی، چاوەڕێین کاتێکی گونجاو لە ئێوارەی ئەمڕۆ چاودێری مانگ بکەین، ئێمە پشت بە لیژنە لاوەکییەکانیش دەبەستین، چونکە رەنگە لە سلێمانی یان دهۆک یان سۆران ببینرێت و لە هەولێر نەبینرێت. "  گوتەبێژی وەزارەتی ئەوقاف گوتیشی، "ئێمە پشت بە سعودیە نابەستین لە دیاریکردنی یەکەم رۆژی مانگی رەمەزان، ئەگەر پشت بە سعودیە ببەستین بۆچی لیژنەی باڵای بینینی مانگمان هەیە، ئێمە پشت بە بەڵگەی شەرعیی دەبەستین، بەڵام لەگەڵ دیوانی وەقفی سوننی و وڵاتی سعودیەش هاوئاهەنگیمان هەیە. "  ئەو گوتەبێژەی وەزارەتی ئەوقاف باسی لەوەش کرد، ئەگەر ئەمڕۆ مانگ نەبینرا، سبەی دەبێتە تەواوکەری مانگی شەعبان، بەڵام ئەگەر مانگ بینرا ئەوکاتە سبەی یەکەم رۆژی مانگی رەمەزان دەبێت. هەروەها ئاماژە بەوەش دەکات، "چاوەڕێدەکەین تاوەکو ئێوارە لیژنەکان بڕیاری شەرعیی و دروست دەدەن. داواش لە خەڵکی کوردستان دەکەین، چاوەڕێی بڕیاری لیژنەی باڵای بینینی مانگ بکەن، چونکە بڕیاری دروست لەوێ دەردەچێت".  لەبارەی رێنماییەکانی وەزارەتی ئەوقاف بۆ مانگی رەمەزان، نەبەز ئیسماعیل گوتی، بۆ مانگی رەمەزان دوو جۆرە رێنماییان دەرکردوون، هەندێکی ئیداری و هەندێکیشی شەرعین کە تایبەتن بە مانگی رەمەزان، رێنمایی ئیدارییان ئەوەیە لە هیچ فەرمانگە و دامودەزگایەکی حکومەت خواردن و خواردنەوە لە مانگی رەمەزان ناخورێت، لەڕووی شەرعیشەوە بەتایبەت بۆ ١٠ رۆژی کۆتایی مانگی رەمەزان و کردنەوەی مزگەوتەکان لە شەوان رێنمایی گونجاویان دەرکردوون، مزگەوتەکان تاوەکو ٢٠ ـی رەمەزان تەنیا پێنج نوێژەکەیان تێدا دەکرێت و تەنیا لە ١٠ شەوی کۆتایی بە شەوان کراوە دەبن.  گوتەبێژی وەزارەتی ئەوقاف لەبارەی سندووقی زەکاتەوە گوتی، "سندووقی زەکات پرۆژەیاسایەکی بۆ ئامادەکراوە و لەکاتی گونجاودا ئاراستەی پەرلەمان دەکرێت، ئەمساڵ ئەو سندووقە دەستبەکارنابێت، چونکە پێویستی بە پرۆژەیاسا و لێکۆڵینەوە و کات هەیە".