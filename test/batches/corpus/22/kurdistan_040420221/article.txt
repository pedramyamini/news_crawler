لە راگەیێندراوەکەی وەزارەتی دارایی و ئابووریی هەرێمی کوردستاندا هاتووە: "ئێمه پێشتریش له رێكکه‌وتی ١٤ - ٣ - ٢٠٢٢ له راگه‌یاندنی فه‌رمی وه‌زاره‌تمان بڵاومانكردووەته‌وه کە هه‌ر زانیارییه‌ك سەباره‌ت به دابه‌شكردنی مووچه و دۆخی دارایی هه‌رێمی كوردستان له پێگه‌ی فه‌رمی خۆمان بڵاوی ده‌كه‌ینه‌وه، به‌ده‌ر له‌وه هیچ زانیارییه‌ك گوزارشت له رای وه‌زاره‌تی دارایی و ئابووری ناكات و ئەو راپۆرته ره‌تده‌كه‌ینه‌وە".  راگەیێندراوەکەی وەزارەتی دارایی لەکاتێکدایە، سەرۆکایەتیی دیوانی ئەنجوومەنی وەزیرانی هەرێمی کوردستان لە راگەیێندراوێکدا رایگەیاندبوو: "لە کەناڵێکی فەرمیی سەر بە بزووتنەوەی گۆڕانەوە هەواڵێکی ناڕێک و ناڕاست بڵاوکرایەوە کە گوایە مووچەی مانگی ٣ بە فەرمانی سەرۆکی حکومەت دواخراوە".  سەرۆکایەتیی دیوانی ئەنجوومەنی وەزیرانی هەرێمی کوردستان راشیگەیاندبوو: "لەبەر ئەوەی بزووتنەوەی گۆڕان بەشدارێکی سەرەکیی حکومەتە و وەزیری داراییش سەر بەو بزووتنەوەیە، چاوەڕوانی روونکردنەوەی ئەوانین بۆ بەدرۆخستنەوەی ئەم هەواڵە و بە پێچەوانەوە، دواتر روونکردنەوەی پێویست لەسەر پڕۆسەی دابەشکردنی مووچە و ئامادەکارییەکان و بەربەستەکانی، دەخەینەڕوو".  تاوەکو ئەمڕۆ دووشەممە ٤ - ٤ - ٢٠٢٢، مووچەی مانگی ئاداری مووچەخۆرانی هەرێمی کوردستان نەدراوە.  بەڵام شەوی رابردوو سەرچاوەیەک لە وەزارەتی دارایی و ئابووریی حکومەتی هەرێمی کوردستان بە تۆڕی میدیایی رووداوی راگەیاند، رۆژی یەکشەممەی داهاتوو دەست بە دابەشکردنی مووچەی مانگی ئادار دەکرێت و وەزارەتی تەندروستی یەکەم وەزارەت دەبێت کە مووچەیان دابەشبکرێت.