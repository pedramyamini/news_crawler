رۆژی شەممە ١٩ - ٣ - ٢٠٢٢، نەبەز ئیسماعیل گوتەبێژی وەزارەتی ئەوقاف و کاروباری ئاینی هەرێمی کوردستان، بە تۆڕی میدیایی رووداوی گوت، لە کۆبوونەوەکەدا نوێنەری سەرجەم پێکهاتە ئاینییەکانی هەرێمی کوردستان ئامادەبوون.  نەبەز ئیسماعیل گوتی، شێخ عەبدولخالق عەزاوی چەند رۆژێکە بە سەرۆکی دیوانی وەقفی سوننە لە عێراق هەڵبژێردراوە و لە سەردانەکەیدا، هەرێمی کوردستانی بۆ پێکەوە ژیان بە "تابلۆیەکی جوان" پێناسەکرد.  گوتەبێژی وەزارەتی ئەوقاف و کاروباری ئاینی هەرێمی کوردستان ئاماژەی بەوەکرد، کە لە بەشێکی کۆبوونەوەکەدا شێخ عەبدولخالق عەزاوی نیگەرانی خۆی دژی هێرشە مووشەکییەکەی سوپای پاسداران بۆ سەر هەولێر پیشانداوە و رایگەیاندووە: "نابێت هەولێر، یان هەرێمی کوردستان هێرشیان بکرێتەسەر و ئەوان بۆ ئێمە لەگەڵ عێراق جیاوازییان نییە".  لە کۆبوونەوەکەدا پشتیوان سادق، وەزیری ئەوقاف و کاروباری ئایینی هەرێمی کوردستان پیرۆزبایی لە شێخ عەبدولخالق عەزاوی کردووە، بەبۆنەی دەستبەکاربوونی سەرۆکی نوێی دیوانی وەقفی سوننە لە عێراق.   بە گوتەی نەبەز ئیسماعیل، شێخ عەبدولخالق عەزاوی سوپاسی هەرێمی کوردستانی کردووە بۆ پێشوازی و لەخۆگرتنی ئاوارەکان.