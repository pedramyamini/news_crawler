ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، "ئەمڕۆ پێنجشەممە، بەهۆی خۆڵبارینەوە گەشتە ئاسمانییەکانی هەولێر (چوون و هاتن)مان راگرت و تاوەکو مەودوای بینین فراوان نەبێت و دۆخەکە ئاسایی نەبێتەوە دەستپێ ناکەینەوە".  بە گوتەی ئەحمەد هۆشیار، ئەمڕۆ ٨٩ گەشتی ئاسمانی لە فڕۆکەخانەی نێودەوڵەتیی هەولێرەوە بۆ وڵاتان هەبووە، کە ١٣ی بۆ عومرە بووە لە سعودیە.  هاوکات تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە تۆڕی میدیایی رووداوی راگەیاند، گەشتە ئاسمانییەکان بەردەوامن و تاوەکو ئێستا رانەگیراون.