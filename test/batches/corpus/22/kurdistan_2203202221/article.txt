چیرۆکی فەنابوونی نەجمەدین لەوکاتەوە دەستیپێکرد کاتێک ساڵی ١٩٩٩ چووەتە ئێران بۆ کارکردن، دواتر لەوێوە چووەتە عوممان و پاشان بەدوای کاردا گەڕاوە تاوەکو گەیشتووەتە دوبەی، لەوێ دەستگیرکراوە و رەوانەی سۆماڵ کراوە. دواجار لە وڵاتێکی رۆژهەڵاتی ئەفریقا گیرساوەتەوە و لەبەر ئەوەی بەڵگەنامەکانی پێ نەبووە و ماوەیەکی زۆر لە کەسوکاری دابڕابوو، ١٩ ساڵە لەو وڵاتەیەیە و ناتوانێت بچێتە دەرەوەی سنوورەکانی.  نەجمەدین خواکەرەم بە رووداوی گوت، "ئێستا من لە جیبۆتیم، لە ساڵی ٢٠٠٣ ـەوە لێرەم، ژنم هێناوە و سێ منداڵم هەیە، من پاسپۆرتم پێویستە زۆر زۆر، چونکە پاسپۆرتم نییە، خۆتان دەزانن وڵاتێکی غەریبییە و باڵیۆزخانەی لێ نییە، حاڵمان زۆر زۆر خراپە. "  ماڵی خوشکێکی نەجمەدین لە گەڕەکی پەنجا عەلی کەرکووکە، مامۆستا هیوا زاوای نەجمەدینە کە ئێستا لەو وڵاتە ناوی خۆی گۆڕیوە بۆ ئیسماعیل، ئەو هەوڵ دەدات رێگە چارەیەکی بۆ بدۆزێتەوە تاوەکو رزگاری بێت لەو دەردەسەرییەی تێی کەوتووە.  هیوا حەسەن، کەسوکاری نەجمەدین ئاماژە بەوە دەکات، "هەرچی بەڵگەنامەی هەیە بۆیمان ناردووە، ئەو کێشەیەکی هەیە لێرە ناوی نەجمەدینە و لەوێ ناوی خۆی گۆڕیوە بە ئیسماعیل، پێویستیی بە پاسپۆرتی عێراقییە، ئەگەر پاسپۆرتی پێبگات وەک هاوڕێکانی کۆمەڵێک لەوێ بوون لەڕێگەی نەتەوەیەکگرتووەکانەوە رەوانەی ئەوروپا کران. "  تیمی رووداو لە بەغدا کێشەی نەجمەدینیان گەیاندە وەزارەتی دەرەوە، ئەوان گوتیان تەنیا رێگەچارەیەک ئەوەیە کە خۆی بگەیێنێتە نزیکترین نوێنەرایەتی یان باڵیۆزخانەی عێراق و داواکارییەکەی جێبەجێ دەکرێت.