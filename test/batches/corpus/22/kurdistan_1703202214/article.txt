دوای دانیشتنەکەی پەرلەمانی عێراق، حاکم زاملی، جێگری یەکەمی سەرۆکی پەرلەمانی عێراق و سەرۆکی لیژنەی دەرخستنی راستییەکان  و رێبەر ئەحمەد، وەزیری ناوخۆی هەرێمی کوردستان لە کۆنگرەیەکی رۆژنامەڤانیدا قسەیان کرد.  حاکم زاملی گوتی، "سەبارەت بە لیژنەی دەرخستنی راستییەکان، میوانداری چەند لایەنێک دەکەین، لەوانە سەرۆکی دەزگای هەواڵگری و بەرپرسانی ئەمنی، بریکاری وەزیری دەرەوە، پاشانیش لە رێگەی وەزارەتی دەرەوە لە چوارچێوەی دەستوور میوانداریی برامان باڵیۆزی ئێران لە عێراق دەکەین. "  سەرۆکی لیژنەکە لەبارەی ئامادەبوونی رێبەر ئەحمەد رایگەیاند، "ئەمڕۆ میواندارییەکی بەرهەمدارمان هەبوو لەگەڵ برامان وەزیری ناوخۆی حکومەتی هەرێمی کوردستان، کاک رێبەر ئەحمەد، لەلایەن لیژنەی دەرخستنی راستییەکان و ئەندامانی پەرلەمانەوە چەند پرسیارێکی ئاراستەکرا. دەستپێشخەرییەکی زۆرباش بوو کە بۆ یەکەمجارە وەزیرێک لە حکومەتی هەرێمی کوردستان ئامادەی پەرلەمانی عێراقی فیدراڵ دەبێت، هیوادارین وەک چۆن میوانداریی وەزیرەکانمان لە حکومەتی فیدراڵی کردووە و پرسیارمان ئاراستە کردوون، بە هەمان شێوەیە میوانداریی برایانمان لە حکومەتی هەرێمی کوردستان بکەین پرسیاریان ئاراستە بکەین، چونکە ئێمە یەک وڵاتمان هەیە. بە دڵنیاییشەوە ئاسایشمان هاوبەشە. "  رۆژی یەکشەممە، ١٣ - ٣ - ٢٠٢٢ ئێران بە مووشەک هێرشی کردە سەر هەولێر. هەر زوو سوپای پاسدارانی ئەو وڵاتە گوتی، هێرشەکە ئەوان بوون و لە رێگەی ١٢ مووشەکی بالیستییەوە ئەنجامیانداوە. بیانووییان بۆ هێرشەکە ئەوەبوو کە بنکەی ئیسرائیلییان کردووەتە ئامانج، بەڵام بەرپرسانی حکومەت رەتیانکردەوە. ئەو ماڵەی کە کرابووە ئامانجیش، ماڵی شێخ باز کەریم، سەرمایەداری کورد بوو.   لەلایەکی دیکەوە رێبەر ئەحمەد گوتی، "سەروەریی عێراق سەروەرییەکی یەکگرتووە و ناکرێت پارچە بکرێت، هەر بە ئامانجکردن و دەستدرێژییەک بکرێتە سەر ئەو سەروەرییە بۆ سەر هەموو عێراقە، بۆیە هەموو عێراقییەکان شان بەشانی یەکدی رووبەڕووی ئەو دەستدرێژییانە و ئەو تۆمەتە ناڕاستانە دەبنەوە، کە کراوەتە پاساو و بیانوویێک بۆ هێرشکردنە سەر ناوچەیەکی ئارامی سڤیل کە هیچ بارەگایەکی سەربازی و ئەمنی و تەنانەت رەگەزی ئەمنیشی لێ نییە. "  لەبارەی لێکۆڵینەوە لە هێرشەکە، حاکم زاملی رایگەیاند، "ناتوانین پێش رووداوەکان بکەوین و قسە لەسەر هیچ بابەتێک بکەین، تاوەکو سەرجەم رێکارەکان تەواو نەکرێت. بۆ ئەو مەبەستەش چەندین رێکار هەن لەوبارەیەوە دەگیرێنەبەر. " ئاماژەی بەوەشکرد کە "بەردەوام دەبین تا دەگەینە راستییەکان و ئەو ئەنجامەی کە وایکرد ئەم هێرشە بکرێت. "  تاوەکو ئێستا عێراق سەرکۆنەی هێرشەکەی کردووە، راینەگەیاندووە کە چ وەڵامێکی بۆ ئێران دەبێت. حاکم زاملی گوتی، "عێراق وڵاتێکی لاواز نییە وەکو هەندێک لایەن بەو شێوەیە ناوی دەبەن، ئێمە وڵاتێکی بەهێزین، دژی داعش جەنگاین و بەسەر تیرۆردا سەرکەوتین. راستە دووبەرەکی و سیاسەتی ناهاوسەنگ هەیە بەهۆی زۆریی حیزبەکان ناکۆکی و ململانێ، بەڵام ئەمە بە مانای ئەوە نایێت کە عێراق وڵاتێکی لاوازە. عێراق شیاوی ئەوەش نییە وڵاتێکی لاواز بێت. " دەشڵێت، "دستدرێژیکردنە سەر عێراق لاوازیی ئێران دەگەیێنێت. "  وەزیری ناوخۆی حکومەتی هەرێمی کوردستان لە بەشێکی دیکەی قسەکانیدا باسی لەوە کرد کە ئامادەبوونی ئەو لە ئەنجوومەنی نوێنەران "بەڵگەیە لەسەر ئەوەی ئێمە چەندە لەیەکەوە نزیکین وەکو لایەنی حکومەتی هەرێمی کوردستان لەگەڵ حکومەتی فیدراڵ و پەرلەمانی عێراقی فیدراڵ لە بەرەنگاربوونەوەی ئاڵنگارییەکان و تێپەڕاندنی ئەو مەترسییانەی رووبەڕووی هەر ناوچەو شارێکی عێراق دەبنەوە، جا چ لە هەرێمی کوردستان بێت یان هەر ناوچەیەکی دیکە لە ناوەڕاست و باشووری عێراق. "  ئێستا حکومەتی هەرێمی کوردستان لەبارەی هێرشەکەوە وەکو رێبەر ئەحمەد گوتی، گەیشتووەتە "راستییەکی روون وەکو رووناکیی خۆر" کە ئەو شوێنەی کراوەتە ئامانج شوێنی نیشتەجێبوونی هاووڵاتییەکی وەبەرهێنی عێراقیی - کوردیە کە کەسایەتییەکی ناسراوە لە بەغدا پێش ئەوەی لە هەرێمی کوردستان ناسراو بێت و پەیوەندیی بازرگانی لەگەڵ ژمارەیەکی زۆر لە وڵاتانی ناوچەکە و ژمارەیەکی زۆر لە وەبەرهێنەران لە حکومەتی فیدراڵی هەیە. "  رێبەر ئەحمەد ئەوەشی گوت کە "ئێمە پێداگری لەسەر هەڵوێستی جێگیری خۆمان دەکەینەوە بۆ سەرکۆنەکرد و شەرمەزارکردنی ئەو دەستدرێژییانە، ئەمڕۆ جارێک لەو دانیشتنە داوامان لە پەرلەمانی عێراق و لێکۆڵینەوەیەکی گشتگیر بە بەشداریی لایەنی عێراقی، عەرەبی و نێودەوڵەتی، هەروەها بە بەشداریی برایان و دۆستانمان لە کۆماری ئیسلامی پێکبهێندرێت. "  لەبارەی پەیوەندیی هەرێمی کوردستان و ئێران، رێبەر ئەحمەد رایگەیاند، "پەیوەندییەکی باشمان لەسەر بنەمای دراوسێیەکی باش و بەرژەوەندیی هاوبەش و بازرگانی لەگەڵ کۆماری ئیسلامیی ئێران هەیە. تاوەکو ئێستا بە هیچ شێوەیەک نە زانیاریمان پێدراوە نە ئاگاداریش کراوینەتەوە لەلایەن لایەنی ئێرانی لەسەر ئەو شوێنە، کە بووبێتە مەترسی بۆسەر وڵاتانی دراوسێ. "  لە کۆتایی قسەکانیدا رێبەر ئەحمەد گوتی، "ئێمە بەوپەڕی سنگفراوانییەوە پێشوازی لە هەر راپۆرتێک، بەڵگە و زانیارییەک لە هەر لایەنێکەوە دەکەین چ عێراقی بێت یان عەرەبی و نێودەوڵەتی و ئێرانی کە بیسەلمێنێت لەسەر هەبوونی هەر رەگەزێک لەو رەگەزانەی کە لایەنی ئێرانی بانگەشەی بۆ دەکات. "  حاکم زاملیش رایگەیاند، "لۆژیکی تێدا نییە عێراق لاواز بکرێت و بکرێتە ئامانج، بەمە هەڵوێستێکی شەرمەزارکەرمان بەرامبەر وڵاتانی جیهان دەبێت. بە ئامانجکردنەکە بێ پاساوە، ئێمە هاوپەیمانی چوارینە و پەیماننامەمان لەگەڵ یەکدا هەیە، پەیماننامەمان لەگەڵ ئێرانی دراوسێمان هەیە، زانیاریمان پێداون. لە هەر روویەکەوە بووبێت، لە بەرژەوەندیی عێراقدا نییە بنکەی هەواڵگریی وڵاتان هەبێت، بە دڵنیاییەوە رێگە نادەین هیچ بنکەیەکی هەواڵگریی وڵاتانی بیانی لە عێراق هەبێت و کاربکات و هەڕەشە بێت بۆ سەر وڵاتانی دراوسێ، ئەمە لۆژێک و پرەنسیپی ئێمەیە. "