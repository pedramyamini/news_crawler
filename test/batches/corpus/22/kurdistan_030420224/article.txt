رۆژی شەممە ٢ی نیسانی ٢٠٢٢، ئیبراهیم عەبدولڕەحمان محەممەد، برای مەلا خەلیل کە بێسەروشوێنە بە تۆڕی میدیایی رووداوی راگەیاند، رۆژی پێنجشەممە ٣١ی ئاداری ٢٠٢٢، براکەم کە مەلای گوندی ساتییە لە قەرەهەنجیر، لە ماڵ چووەتە دەرەوە بۆ ئەوەی سەردانی برادەرێکی بکات، بە ماڵەوەشی نەگوتووە، کە ئەو برادەرەی ماڵی لە کوێیە یاخود ژمارە تەلەفۆنی چەندە، لەو کاتەوەش هیچ سەرەداوێکی نییە و بەردەوام پەیوەندی پێوە دەکەین، بەڵام لە کاژێر ١١ی ئەو رۆژەوە ژمارەکەشی داخراوە، ئێمە گوتمان رەنگە بیەوێت شەوێک لەلای ئەو بمێنێتەوە بەڵام تاوەکو ئێستا دەنگی نییە. "  ئەو برادەرەی مەلا خەلیل سەردانی کردووە، پێشتر چەند جارێک سەردانی ماڵی مەلا خەلیلی کردووە. ئیبراهیم عەبدولڕەحمانی برای مەلای خەلیل دەڵێت: "هیچ کەسێک لە خێزانەکەمان ناوی ئەو پیاوە و ژمارە تەلەفۆنەکەشی نازانین بۆ ئەوەی پەیوەندی پێوە بکەین. "  مەلا خەلیل عەبدولڕەحمان محەممەد، لە دایکبووی گوندی ساتییە لە قەرەهەنجیر، چوار ژنی هەیە و خاوەنی ١٨ منداڵە، براکەی دەڵێت: "کاتێک سەردانی برادەرەکەی کردووە بە تەکسییەک رۆیشتووە، خاوەن تەکسییەکەمان دۆزییەوە، ئەو تاوەکو گەراجی چەمچەماڵ بردبوو، بە شوفێری تەکسییەکەشی گوتبوو، کە سەردانی برادەرێکی دەکات. "  ئیبراهیم عەبدوڵرەحمان رەتیکردەوە براکەی هیچ کێشەیەکی لەگەڵ هیچ کەسێک هەبووبێت، بۆیە گومان لە کەس ناکەن، بارودۆخی تەندروستیشی باشە و هیچ کێشەیەکی دەروونی نییە. ئیبراهیم گوتی: "بۆ ئەوەی سەرەداوێکمان ئاسایشی سلێمانی و پۆلیسمان ئاگادارکردووەتەوە و بەڵێنیان پێداوین لە ئەمڕۆوە بەدوایدا بگەڕێن".