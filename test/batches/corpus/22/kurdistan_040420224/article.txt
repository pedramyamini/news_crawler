رووداوەکە ئێوارەی رۆژی یەکشەممە ٣ ـی نیسانی ٢٠٢٢ لە گەڕەکی ئوغورلو لە ناوەندی شاری رووهای باکووری کوردستان روویداوە.  سەرەتا لەبەردەم سەموونخانەیەک دەمەقاڵێ لە نێوان ئەندامانی ئەو دوو بنەماڵەدا دروستبوو و دواتر بووە شەڕیان، ئەندامی زیاتری هەردوو بنەماڵەکە چوونە نێو شەڕەکەوە و بەو جۆرەش شەڕەکە گەورەبوو.   هەردوو لایەنی شەڕکەر رێگەی سەرەکی رووها - ئاکچاکالەیان بەڕووی هاتووچۆدا داخست و بە بەرد و دار هێرشیان کردە سەر یەکتر.  بەهۆی داخستنی رێگەکە بەڕووی هاتووچۆدا لە کاتی شەڕەکەدا قەرەباڵخییەکی زۆر دروستبوو. تیمەکانی جەندرمە دوای ئەوەی گەیشتنە شوێنی رووداوەکە، بۆ بڵاوەپێکردنیان ئاویان بەسەریاندا پرژاند.  لە هەردوولا ١٤ کەس بەهۆی شەڕەکەوە برینداربوون و بە ئامبوڵانس گوێزرانەوە نەخۆشخانە جیاوازەکانی شار.   دوای شەڕەکە عەبدوڵڵا ئەرین، پارێزگاری رووها سەردانی گەڕەکی ئوغورلوی کرد و داوای لە خەڵکی کرد ئارامی بپارێزن.  تیمەکانی جەندرمە شەش کەسیان دەستبەسەرکرد کە لە شەڕەکەدا تێوەگلابوون، لێکۆڵینەوە لە رووداوەکە بەردەوامە.