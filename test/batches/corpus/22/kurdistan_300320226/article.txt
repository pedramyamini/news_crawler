رۆژی چوارشەممە ٣٠ی ئاداری ٢٠٢٢ سامان نادر، بەڕێوەبەری سەنتەری فریاکەوتنی خێرای سلێمانی بە تۆڕیی میدیایی رووداوی راگەیاند، "لەسەر فەرمانی بەڕێوەبەری گشتیی تەندروستیی سلێمانی، لە ئەمڕۆوە سەرجەم تیمەکانی فریاکەوتنی خێرای سلێمانی بە ئەمبوڵانسەوە رۆژانە لە کاژێر ٠٨: ٠٠ی بەیانییەوە تاوەکو کاژێر ٠٢: ٠٠ی پاشنیوەڕۆ لەبەردەم بانکەکانی سلێمانی ئامادەییان دەبێت بۆ هەر حاڵەتێکی نەخوازراو".  لە ماوەی کەمتر لە مانگێکدا، سێ خانەنشین لە نۆرەی وەرگرتنی مووچە لەبەردەم بانکەکانی سلێمانی گیانیان لەدەستداوە، دەیان خانەنشینی دیکەش دۆخی تەندروستییان تێکچووە و لەهۆش خۆیان چوون.  بە گوتەی عەبدوڵڵا فارس، سەرۆكی یەكێتیی خانەنشینانی  كوردستان، لە هەشت مانگی رابردوودا پێنج كەس لە نۆرەی  وەرگرتنی مووچەدا گیانیان لەدەستداوە.  بەشێک لە خانەنشینان لە درەنگانێكی شەوەوە لەبەردەم بانكەكاندا  نۆرە دەگرن بۆئەوەی مووچەی مانگی شوبات وەربگرن.  هەرچەندە لە ١٩ - ٠٣ - ٢٠٢٢ وەزارەتی دارایی لیستی دابەشکردنی مووچەی خانەنشینی راگەیاندووە، بەڵام بەهۆی نەمانی پارە لە بانکەکانی سلێمانی، بەشێک لە خانەنشینانی سلێمانی تاوەکو ئێستا مووچەی مانگی شووباتیان وەرنەگرتووە.  رۆژی سێشەممە، ٢٩ی ئادار، بافڵ تاڵەبانی، هاوسەرۆکی یەکێتیی نیشتمانیی کوردستان، دوای گیانلەدەستدانی خانەنشینێک، بانگهێشتی عەبدولڕەحمان ساڵح رەشید، بەڕێوەبەری گشتیی بانکی ناوەندیی هەرێمی کوردستانی لە سلێمانی کرد بۆ بەغدا.   بەپێی راگەیێندراوێکی خۆی کە لە فەیسبووک بڵاویکردووەتەوە، هاوسەرۆکی یەکێتی هۆشداریی داوە کە "بە هیچ شێوەیەک دووبارەبوونەوەی حاڵەتی لەم شێوەیە قبووڵ ناکەین و ئەرکی ئێوەیە لە بەرزترین ئاستدا مامەڵەی خانەنشینان رایی بکەن و بە ئەوپەڕی رێز و شکۆمەندییەوە هەڵسوکەوتیان لەگەڵدا بکرێت".  بافڵ تاڵەبانی گوتووشیەتی، "لەمەودوا نەک لە سلێمانی، بەڵکو لە هیچ شارێکی دیکە دووبارەبوونەوەی ئەم دۆخە قبووڵ ناکەین. ناکرێت سەرباری دواکەوتن و پێنەدانی مووچەکانیان، بەو شێوەیە مامەڵە لەگەڵ خانەنشینان بکرێت و دوور لە هەموو بەهایەکی مرۆیی شایستە داراییەکانی خۆیان پێبدرێت".