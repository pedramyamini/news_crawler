وەهاب ئەحمەد، بەڕێوەبەری ناحیەی زنانە، ئەمڕۆ هەینی، ١ی نیسانی ٢٠٢٢، بە تۆڕی میدیایی رووداوی راگەیاند: "بەپێی زانیارییەکانی ئێمە دوێنێ شوانێکی کورد لە یەکێک لە گوندەکانی ناوچەی داودە لەلایەن چەکدارانی داعشەوە رفێنراوە و هێشتا نازانرێت چۆن رفێندراوە و کەسوکارەکەشی هیچ سکاڵایەکیان تۆمارنەکردووە".  بەڕێوەبەری ناحیەی زنانە گوتی: "ئێمە چاوەڕوانین زانیاریی زیاتر لەبارەی ئەو گەنجە و کاتی رفاندنەکەیەوە لەلایەن خانەوادەکەیەوە وەربگرین، بەڵام تائێستا سەردانی دەزگاکانی پۆلیس یان ئاسایش یان دەزگا ئیدارییەکانیان نەکردووە زانیارییان پێبدەن".  ناوچەی زنانە و پەلکانە و غەڕرەی سەر بە قەزای کفری لەو ناوچانەن، کە داعش تێیدا ناوبەناو پەلاماری هاونیشتمانیان و هێزە ئەمنییەکان دەدات.  رۆژی ٢٦ی ئاداری ٢٠٢٢، جەمال وارانی، فەرماندەی لیوای ١٤٤ی پێشمەرگە بە تۆڕی میدیایی رووداوی راگەیاند، "دوو شوان کە ئاژەڵەکانیان بۆ لەوەڕاندن بردووەتە ئەو ناوچانەی کە لە قوڵایی ئەو شوێنانەن کە گومان دەکرێت چەکداری داعشی لێبێت، دوو چەکداری داعش بە ماتۆڕسکیل هێرشیان کردووەتە سەریان و ئەوانیش بە کڵاشینکۆڤ تەقەیان لێکردوون".  فەرماندەی لیوای ١٤٤ی پێشمەرگە ئاماژەی بەوەشکرد، "پێشمەرگەکانمان دەستبەجێ گەیشتنە شوێنی رووداوەکە، بەڵام تاوەکو ئێستا نزیکەی ١٥٠ سەر ئاژەڵ دیارنین، شوانەکان سەلامەتن و لە ناوچەکە نەماون".