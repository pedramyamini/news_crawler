رۆژی چوارشەممە ١٦ - ٣ - ٢٠٢٢، ئاسۆ کەمال بەڕێوەبەری کەشناسیی سلێمانی بە تۆڕی میدیایی رووداوی گوت، بە گشتی بۆ رۆژانی ٢٠ و ٢١ ـی ئەم مانگە ئاسمان هەور و نیمچە هەور دەبن. گوتیشی، "کاتەکە چەند رۆژێکی ماوە و ئەمە تەنیا پێشبینیی سەرەتاییە، چونکە وەرزی بەهار گۆڕانکارییەکانی کەشوهەوا زۆر بەخێرایی روودەدەن و گۆڕانکارییان بەسەردادێت".  بەڕێوەبەری کەشناسیی سلێمانی ئاماژەی بەوەش كرد، شەوی رابردوو بەفر لە شاری پێنجوێن باریوە، هەروەها لە چیای ئەزمەڕ لە سلێمانی، لە چیاکانی سنووری پێنجوێن، دەربەندیخان، پیرەمەگروون و شارباژێڕیش بەفر باریون و پلەکانی گەرما نزمبوونەتەوە.  ئاسۆ کەمال باسی لەوەش کرد، لە رۆژانی داهاتووەوە پلەکانی گەرما بە رێژەیەکی "کەم" بەرزدەبنەوە و دابەزینی پلەکانی گەرماشی بە ئاسایی پێناسە کرد و گوتی، "مانگی سێی ساڵی ١٩٧٦ لە مانگی سێدا ٧ پلەی ژێر سفرمان تۆمارکردووە، ساڵی ٢٠١٢ سێ  پلە ژێر سفرمان تۆمارکردووە".  لە راگەیێندراوەکەی کەشناسیی هەرێمی کوردستاندا پێشبینی کەشوهەوای پارێزگاکانی باشووری کورستان بەمشێوەیە خراوەتەڕوو:  پارێزگای هەولێر:  ئاسمان ساماڵ دەبێت لەگەل هەندێک پەڵە هەور لەکاتەکانی شەودا دەگۆرێت بۆ نیمچە هەور، خێرای با لە نێوان (١٠ - ١٥)کیلۆمەتر لە کاژێرێکدا دەبێت، نزمترین پلەی گەرمای پێشبینیکراو ٣ پلەی سیلیزی و بەرزترین ١٥ پلەی سیلیزی دەبێت.  پارێزگای سلێمانی: ئاسمان ساماڵ دەبێت لەگەڵ هەندێک پەڵە هەور و لە کاتەکانی ئێوارەدا دەگۆرێت بۆ نیمچە هەور، خێرایی با لە نێوان (١٠ - ٢٠) کیلۆمەتر دەبێت لە کاژێرێکدا، نزمترین پلە ١ پلە و بەرزترین ١٤ پلەی سیلیزیی دەبێت.  پارێزگای دهۆک: ئاسمان لە نێوان ساماڵ و پەڵە هەور دەبێت و لە کاتەکانی ئێوارەدا دەگۆرێت بۆ هەورى تەواو، خێراى با لە نێوان (١٠ -- ٢٠) کیلۆمەتر دەبێت لە کاژێرێکدا، نزمترین پلەى گەرماى پێشبینیکراو ١ پلەى سیلیزى و بەرزترین پلەى گەرماى پێشبینیکراو ١٢ پلەى سیلیزیی دەبێت.  پارێزگای هەڵەبجە: ئاسمان ساماڵ و پەڵە هەور دەبێت و لە کاتەکانی ئێوارەدا دەگۆرێت بۆ نیمچە هەور، خێرایی با لە نێوان (١٠ - ١٥) کیلۆمەتر لە کاژێرێکدا دەبێت، نزمترین پلەى گەرماى پێشبینیکراو ٣ پلەى سیلیزیی و بەرزترین ١٧ پلەی سیلیزیی دەبێت.  پارێزگای کەرکووک: ئاسمان ساماڵ دەبێت، لەکاتەکانی ئێوارەدا دەگۆڕێت بۆ نیمچە هەور، خێرایی با لە نێوان (١٠ -- ١٥) کیلۆمەتر لە کاژێرێکدا دەبێت، نزمترین پلەى گەرماى پێشبینیکراو ٣ پلەى سیلیزى و بەرزترین ١٨ پلەى سیلیزى دەبێت.