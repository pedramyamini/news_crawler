مەحموود ساڵح جاکل، برای کوژراو بە تۆڕی میدیایی رووداوی گوت، "لە کەرکووک گەڕابوونەوە و لە رێگە کە زۆر لە گوندەکەوە دوور نییە، بۆیان دەرچوون و لێیانداون، چوار بریندار و دوو شەهیدمان هەیە کە یەکێکیان حەشدە و ئەوی دیکەش برامە، خێزاندار بووە و سێ منداڵی هەیە، لە ساڵی ٢٠١٧ وە تاوەکو ئەمڕۆ نازانین هۆکاری چییە بە هاوەن و بۆمبی چێندراو و هێرش دەکەنە سەرمان. "  گوندی دۆگشمان ٦٠ کیلۆمەتر لە کەرکووکەوە دوورە، بە درێژایی ئەو رێگەیە تاک و تەرا بازگە و سەنگەری هێزە عێراقییەکان دەبیندرێن، ناوچەکە نائارامە و دانیشووانەکەی پشت بە چەکی خۆیان دەبەستن و کاتێکیش کەوتوونەتە بۆسەی ئەو چەکدارانەوە، لە چەکدارێکی حەشد زیاتر هیچ هێزێک بەهانایانەوە نەچووە.  لە ماوەی پێنج مانگدا ئەوە سێیەمین هێرشی چەکدارییە کە دەکرێتە سەر گوندی دۆگشمان، هاوکات لەگەڵ ئەو هێرشە، شەوی رابردوو داعش لە پێنج پارێزگای عێراق شەش کردەوەی چەکداریی ئەنجامداوە و هێزە ئەمنییەکانیش دەڵێن، "داعش چەکی پێشکەوتوو و بەهێزی پێیە. "  مەڕوان مزاحم، چەکداری حەشد ئاماژە بەوە دەکات، "ئەوان کامێرەی حەرارییان هەیە و هاوڕێکەشمان هەر بە کامێرەی حەراری شەهید بوو کە لەسەر چەکی M ٦٠ دایاننابوو، ئەوان بە نیشانشکێن لە دوورەوە تەقە دەکەن، بەڵام ئەمجارە نیشانشکێنەکە لە ئێمەوە نزیک بوو، لە ماوەی ٢٠ رۆژدا ئەمە سێیەم جارە خەڵک دەڕفێنن و پارەیان لێوەردەگرن. "  تادێ جموجۆڵەکانی داعش لە پارێزگای کەرکووک زیاتر دەبن، زۆربەی کردەوەکانیان هێرشی چەکداری و رفاندنی خەڵکە و لە ماوەی یەک هەفتەدا شەش هێرشیان لە سنووری کەرکووک ئەنجامداوە و بەهۆیانەوە ١٣ سەرباز و هاونیشتمانی کوژراون و بریندار بوون.  فەیسەڵ عاسی، جێگری فەرماندەی لیوای ٥٦ی حەشدی عەشایری گوتی، "دۆخی کەشوهەوا و رێگە نالەبارەکان وایکرد بە زەحمەت فریایان بکەوین و ئێستا رێکاری نوێ هەیە و کێوماڵی ناوچەکە دەکەین، بە شێوەیەکی گشتی گەڕانەوەیان ئەستەمە بە بوونی هێزە ئەمنییەکان بە هەموو ریزەکانیانەوە و خەڵکی ناوچەکە مانەوەی داعش رەتدەکەنەوە. "  ئەگەرچی لە سنووری پارێزگای کەرکووک، دوو فیرقەی سوپا و پۆلیسی فیدراڵی، ١٨ سەرایە و لیوا و فەوجی حەشدی شەعبی جێگیرکراون، بە گوتەی هێزە عێراقییەکان بێت، زۆرترین پێگە و بوونی چەکدارانی داعش لە سنووری کەرکووکە.