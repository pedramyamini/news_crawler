رۆژی ١١ - ٤ - ٢٠٢٢ رەجەب عەزیز، سەرۆکی ئەنجوومەنی عەلوەی هەولێر میوانی بەرنامەی پاشیڤی رووداو بوو و رایگەیاند، بەهۆی مانگی رەمەزانەوە خواست لەسەر سەوزە و میوە دوو هێندەی جاران زیادی کردووە و ئەو بەروبوومانەی ئێستا لە عەلوە هەن، هەموویان لە دەرەوە هاوردە دەکرێن و هیچی بەرهەمی خۆماڵی نییە.  ساڵانە لە مانگی نیساندا بەشێک لە بەروبوومە کشتوکاڵییەکانی هەرێمی کوردستان دەکەونە بازاڕەوە، بەڵام ئەمساڵ، وەک رەجەب عەزیز ئاماژەی پێدەدات: "بەهۆی کەشوهەواوە بەرهەمی خۆماڵی نەهاتووەتە بازاڕەوە؛ ساڵانی پێشوو لە مانگی نیساندا زۆربەی بەروبوومە خۆماڵییەکان لە بازاڕدا هەبوون، بەڵام ئەو سەرمایەی لە مانگی یەک هات، هەموو بەرهەمە کشتوکاڵییەکانی خۆمانی لەنێوبرد".  سەرۆکی ئەنجوومەنی عەلوەی هەولێر گوتی: "سەوزە لە ئێرانەوە هاوردە دەکەین و میوەش لە تورکیا، واتا ئەو دوو وڵاتە ٧٠ % بازاڕی سەوزە و میوەی هەرێمی کوردستانیان داگیرکردووە، ئەوی دیکەی لە میسر و باشووری ئەفریقا و ئۆکرایناوە هاوردە دەکرێت".  ئەمساڵ نرخی سەوزە و میوە بەرزبوونەوەیەکی بەرچاوی بەخۆیەوە بینیوە و سەرۆکی ئەنجوومەنی عەلوەی هەولێریش گرانیی نرخەکان لە دەرەوەی دەسەڵاتی بازرگانانی هەرێمی کوردستان دەبینێت و ئاماژە بەوە دەدات: "نرخی سەوزە و میوە لەو شوێنەوە کە هاوردە دەکرێت گران بووە و پەیوەندی بە عەلوەکانی هەرێمی کوردستانەوە نییە".