گوتەبێژێك بەناوی وەزارەتی دەرەوەی ئەمریكا لە وەڵامی پرسیارێكی تۆڕی میدیایی رووداودا لەبارەی پەیوەندییەكانی نێوان وڵاتەكەی و هێزەكانی سووریای دیموكرات - هەسەدە رایگەیاند: "هەسەدە وەك هاوبەشێكی سەربازیی بەتوانا و پابەندبوو دەمێنێتەوە".  گوتەبێژەكەی وەزارەتی دەرەوەی ئەمریكا كە لە رێگەی ئیمەیڵەوە وەڵامی پرسیارەكانی تۆڕی میدیایی رووداوی دایەوە لەبارەی رۆڵ و كاریگەریی هەسەدە لە رووبەڕووبوونەوەی هەڕەشە و هەڵوەشاندنەوەی شانە نووستووەكانی داعشدا رایگەیاند: "هەسەدە ژمارەیەك هێرشی بۆسەر مۆڵگەكانی داعش ئەنجامداوە و تێیاندا ژمارەیەك سیخوڕی داعشی دەستگیركردووە و كوشتووە، لەوانەش ئەمیرەكانی پێشووی ئابووری و تەندروستیی رێكخراوەكە و چەندین تۆری قاچاخیكردنیشی هەڵوەشاندووەتەوە".  لە وەڵامی ئەو پرسیارەی كە ئایا ئیدارەی بایدن پلانی هەیە رۆژئاوای كوردستان و ناوچەكانی دیكەی ژێر دەسەڵاتی هەسەدە لە سزای ناسراو بە قەیسەر ببەخشێت، گوتەبێژەكەی وەزارەتی دەرەوەی ئەمریكا گوتی: "لەم كاتەدا هیچ شتێكمان نییە لەو بارەوە رایبگەیێنین".