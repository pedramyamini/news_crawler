محەممەد عەبدولکەریم، هاونیشتمانیی دانیشتووی سنووری ئیدارەی زاخۆ دەڵێت، "زستانان دۆخمان زۆر خراپە و حاڵمان نییە، ناتوانین تاوەکو بەر دەرگەش بڕۆین، ئەوەش بەهۆی قوڕاوی شەقامەکان، هەرچەند دەڵێین بۆمان چاککەن، بەڵام چاکناکرێت. "  ئەحمەد عادل، هاونیشتمانی ئاماژە بەوە دەکات، لە ساڵی ٢٠٠٠ لەدایکبووە و ئێستا وا ساڵی ٢٠٢٢ ە و شەقامەکەیان چاکنەکراوە، "زستان و هاوین حاڵمان نییە. "  تلکەبەر یەکێک لەو گەڕەکانەی کە ٣٠ ساڵە خەڵک تێیدا نیشتەجێن و قیرتاو نەکراوە، ئەوەش کاریگەریی لەسەر نرخی خانووەکانیان هەبووە.  دیندار حاجی، هاونیشتمانی باس لەوە دەکات، ئەگەر شەقامەکان چاکبکرێن و قیرتاو بکرێن، نرخ و بەهای خانووەکانیان بەرزدەبێتەوە، "ئەگەر خانوویەک بە دوو دەفتەر دۆلار بێت، دەبێتە دوو دەفتەر و نیو تاوەکو سێ دەفتەر دۆلار، واتە پێنج بۆ ١٠ هەزار دۆلار دەچێتە سەر بەهای هەر خانوویەک ئەگەر شەقامەکەمان قیرتاو بکرێت. "  منداڵێک بەناوی زنار سەلام دەڵێت، کاتێک دەچنە قوتابخانە پێڵاوەکانیان پیس دەبن.  درێژیی شەقامەکانی زاخۆ لەنێوان ٦٥٠ بۆ ٧٠٠ کیلۆمەتر دەبێت. سەلام سۆفی، ئەندازیار ئاماژە بەوە دەکات، شەقامەکانی زاخۆ لە چەند گەڕەکێکی جیاواز پێکدێن، "ئەگەر چینێک لە ستۆن ماکسی لەسەر زیادبکرێت، لانیکەم تەمەنی شەقامەکە هەشت ساڵ درێژ دەکاتەوە. "  شارەوانیی زاخۆ دەڵێت، ئەمساڵ داوای ٣٥ ملیار دیناریان کردووە بۆ نۆژەنکردنەوە و قیرتاوکردنی ئەو شەقامانە. وەلات سەعدی، سەرۆکی شارەوانیی زاخۆ دەڵێت، لە پلانیاندایە کە ئەمساڵ زۆر لە شەقامەکان قیرتاو بکەن. شارەوانیی زاخۆ ئاماژە بەوە دەکات، ئەمساڵ ٦٠ % ی ئەرکی ئەوان قیرتاوکردنی جادەی نێو شارەکە دەبێت.