جەهوەر عەلی، قایمقامی قەزای ناوەندی دهۆک ئەمڕۆ سێشەممە ١٥ - ٣ - ٢٠٢٢ بە تۆڕی میدیایی رووداوی راگەیاند: "بە مەبەستی رێکخستنی کاری دابەشکردنی بەشە ئاردی مانگانەی هاووڵاتیان و پاڵپشتیکردن لە نانەواخانە و سەمونخانەکان و رێگریکردن لە گرانبوونی ئارد، ئەمڕۆ سێشەممە وەک ژووری ئۆپەراسیۆنی چاودێریی بازرگانیی قەزای دهۆک کۆبوونەوەیەکی بەرفراوانمان لەگەڵ ژمارەیەکی زۆر لە بریکارەکانی دابەشکردنی ئارد و خاوەن کارگەکانی ئارد و بەڵێندەرانی گواستنەوەی ئارد لە کارگەکانەوە بۆ بریکارەکان، بە ئامادەبوونی سەرۆکی سەندیکای کرێکاران و چاودێریی بازرگانی و ئاسایشی ئابووری ئەنجامدا".  بە گوتەی جەهوەر عەلی، لە کۆبوونەوەکەدا چەند بڕیارێک دراون، لەوانە: "ئەو ئاردەی لەلایەن بریکارەکانی دابەشکردنی ئارد دەمێنتەوە و خەڵک وەریناگرێت، دەتوانن بیدەنە کارگەکانی هاڕینی ئارد و ئەوانیش ئاردەکە بدەنە نانەواخانەکان بە مەرجێک نابێت فەردەیەک لە ٢٤ هەزار دینار زیاتر بێت، لەکاتێکدا ئێستا نرخی فەردەیەک ئارد لە بازاڕ بە زیاتر لە ٣٥ هەزار دینار دەفرۆشرێت".  قایمقامی قەزای ناوەندی دهۆک ئاماژە بەوە دەدات کە ئەو بڕیارە "کاریگەرییەکی باشی لەسەر نەهێشتنی گلەیی و گازندەی نانەواخانەکان و سەمونخانەکان دەبێت".  یەکێکی دیکە لە بڕیارەکان، بە گوتەی جەهوەر عەلی، "بەڵێننامە بە بەڵێندەرانی گواستنەوەی ئارد لە کارگەکانەوە بۆ بریکارەکان وەرگیراوە بۆ ئەوەی ئەو ئاردە بە دروستی بگەیێنن بە بریکارەکان و ئارد لەنێو بازاڕدا زۆر بێت و نرخەکەشی جێگیر بێت".