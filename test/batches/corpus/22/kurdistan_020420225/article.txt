رۆژی شەممە ٢ - ٤ - ٢٠٢٢، قارەمان مەولوود، بەرپرسی موەلیدە ئەهلییەکانی سنووری پارێزگای هەولێر بە تۆڕی میدیایی رووداوی راگەیاند، کارەبای نیشتمانی کەمە و ویستیان ئەوە بووە لەگەڵ ئەو کارەبا نیشتمانییەدا کە هەیە ٢٤ کاژێر کارەبا بدەنە هاونیشتمانیان، بەڵام بەهۆی ئەوەی پارەیەکی زۆر نەکەوێتە سەر هاونیشتمانیان ئەو بڕیارەیان نەداوە.  قارەمان مەولوود گوتیشی: "بۆ ئەمڕۆ و سبەینێ خشتەیەکمان داناوە؛ ئەگەر هەیە کارەبای نیشتمانی گۆڕانکاریی تێدا بکرێت و ئێمەش گۆڕانکاری لە خشتەکەدا بکەین؛ کارەبای نیشتمانیش بەم جۆرەی ئێستا بمێنێتەوە خشتەکەش وەکو خۆی دەمێنێتەوە، کە بەیانیان کاژێر ٠٨: ٠٠ بۆ کاژێر ٠٩: ٠٠ دەبێت، لە دوای نیوەڕوانیشەوە کاژێر ١٤: ٠٠ بۆ کاژێر ٠٥: ٠٠ بەرەبەیان دەبێت، ئەمە لەکاتی نەبوونی کارەبای نیشتمانیدا".  تاوەکو ئێستا نرخی ئەمپێری کارەبای موەلیدە بۆ مانگی ئادار دیاری نەکراوە؛ بەرپرسی مۆلیدە ئەهلییەکانی سنووری پارێزگای هەولێر گوتی، ٣١٠ کاژێر کارەبای موەلیدەیان داوە و هێشتا نرخەکەیان دیارینەکردووە.  سەبارەت بە سلێمانی، رۆژی شەممە ٢ - ٤ - ٢٠٢٢، سیروان محەممەد، بەڕێوەبەری راگەیاندنی کارەبای سلێمانی بە تۆڕی میدیایی رووداوی گوت: "بە شێوەی کاتی خشتەیەکمان داناوە کە تاوەکو کاژێر ٠٥: ٠٠ بەرەبەیان لە نەبوونی کارەبای نیشتمانیدا کارەبای موەلیدە بدرێتە هاونیشتمانیان".  سیروان محەممەد گوتیشی، رۆژی یەکشەممە ٣ - ٤ - ٢٠٢٢ کۆبوونەوەیەک دەکەن و تێیدا خشتەیەکی جێگیری پێدانی کارەبای موەلیدە لە رەمەزاندا دادەنێن و نرخی ئەمپێری کارەباش بۆ مانگی ئادار دیاری دەکەن.  هەکار هروری، سەرپەرشتیاری لیژنەی موەلیدە ئەهلییەکانی دهۆکیش بە تۆڕی میدیایی رووداوی راگەیاند، ئەوان پێش رەمەزان و لە رەمەزانیشدا لەکاتی نەبوونی کارەبای نیشتمانیدا ٢٤ کاژێر کارەبایان داوەتە هاونیشتمانیان.  هروری ئاماژەی بەوە کرد، هێشتا نرخی ئەمپێری کارەبای مانگی رابردوویان رانگەیاندووە و گوتیشی: "پێشبینی دەکەم لە سەر و ٢١ هەزار و ٥٠٠ دینارەوە بێت بۆ یەک ئەمپێر".  لە راگەیێندراوێکدا لیژنەی موەلیدە ئەهلییەکانی پارێزگای هەڵەبجە رایگەیاند، پێدانی کارەبای کارەبای موەلیدە لەکاتی نەبوونی کارەبای نیشتمانیدا لە مانگی رەمەزاندا بەمشێوەیە دەبێت: پاشیڤ کاژێرێک پێش بانگی بەیانی موەلیدەکان کاردەکەن تاوەکو ٣٠ خولەک دوای بانگی بەیانی؛ کاژێر ٠٧: ٠٠ بۆ ٠٨: ٣٠ بەیانی و ١٧: ٠٠ بۆ یەکی بەرەبەیانێش موەلیدەکان کاردەکەن.