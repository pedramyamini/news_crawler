ئەمڕۆ یەکشەممە، ١٣ی ئاداری ٢٠٢٢، ئاسۆ کەمال، بەڕێوەبەری كەشناسی و بوومەلەرزەزانیی  سلێمانی، لەبارەی ئەو لەرینەوەی خەڵک لە پارێزگای سلێمانی هەستیان پێکردووە، بە تۆڕی میدیایی رووداوی گوت: "کاژێر ١: ٥٦ی خولەکی بەرەبەیانی ئەمڕۆ لە سنووری سیتەک بوومەلەرزەیەک روویداوە، هەروەها کاژێر ٠٤: ٠٨ خولەکی بەیانی بوومەرزەیەکی دیکە لەناوچەی قەسر شیرین لەدیوی ئێران بەگوڕی ٣.٧ پلە بەپێوەری ریختەر روویداوە  بەقوڵی ٢٠ کیلۆمەتر و دووری ٢٧ کیلۆمەتر لە خانەقینەوە بووە".  ئاسۆ کەمال، گوتیشی: "بوومەلەرزە لەو ناوچانەدا زۆرن و بەهۆی بەریەککەوتنی هەردوو پلێتی عەرەبی و ئۆراسیایی".  دەستەی  کەشناسی و بوومەلەرزەزانی عێراق، ئەمڕۆ یەکشەممە ١٣ی ئاداری ٢٠٢٢ زانیاری لەبارەی بوومەرزەکەوە ئاشکراکرد و رایگەیاندووە گوڕەکەی ٣.٧ پلەبووە بە پێوەری ریختەر.