دوێنێ پێنجشەممە، ١٠ی ئاداری ٢٠٢٢، جومعە عناد سەعدون، وەزیری بەرگریی عێراق لە رێگەی فرۆکەخانەی نێودەوڵەتی سلێمانییەوە سەردانی ئەو شارەی کرد و لەگەڵ شۆڕش ئیسماعیل، وەزیری پێشمەرگەی هەرێمی کوردستان کۆبووەوە.  لیوا روکن بەختیار محەممەد، راوێژکاری باڵای وەزارەتی پێشمەرگەی حکومەتی هەرێمی کوردستان کە ئامادەی کۆبوونەوەکە بوو، رۆژی هەینی ١١ی ئاداری ٢٠٢٢، بەتۆڕی میدیایی رووداوی گوت" گفتوگۆ لەبارەی زۆر پرسی نێوان هەردوولا کرا، لەوانە  هاوئاهەنگی نێوان هەردوو وەزارەت و بەرەوپێشبردنی پەیوەندییەکان و پتەوکردنییان لەگەڵ پرسی کۆلێژی سەربازیی قەلاچوالان و هەروا پرسی داعش و هەڕەشەکانی ئەو رێکخراوە و پێکهێنانی دوو لیوا هاوبەشەکە و تەوەری دیکەش باسکران".  هەروەها گوتیشی: "باسی کولێژە سەربازییەکان و بەرەو پێشبردنی ئاستی زانستی ئەو ناوەندە سەربازییانە کرا، لەگەڵ ئەوەشدا باس لە ئەنجامدانی مەشقی هاوبەشی پێشمەرگە و سوپای عێراق بەیەکەوە کرا، کە یەکێک دەبێت لە پڕۆژە باشەکان".  وەزارەتی پێشمەرگەی حکومەتی هەرێمی کوردستان لەبارەی سەردانەکەی جومعە عناد سەعدون، وەزیری بەرگری عێراق و کۆبوونەوەی لەگەڵ شۆڕش ئیسماعیل، راگەیێندراوێکی بڵاوکردووەتەوە و تێیدا هاتووە: "هەردوولا دووپاتی پتەوکردنی زیاتری هەماهەنگییەکانی نێوان پێشمەرگە و سوپای عێراقیان کردەوە لە پێناو پاراستنی ئاسایش و سەقامگیری هەرێم و عێراق و ناوچەکە. "  هەروەها وەزارەتی بەرگریی عێراق لەبارەی سەردانەکە لەراگەیێنراوێکدا رایگەیاندووە: "هەردوولا باسیان لە رێگەکانی ئاڵوگۆڕی و گەشەپێدانی زانیارییە زانسییەکانی پەیوەست بە پرۆگرامەکانی خوێندن لە کۆلێژی سەربازیی قەلاچوالان کرد، لەگەڵ ئەنجامدانی مەشق و راهێنانی هاوبەشی نێوان هێزەکانی پێشمەرگە و سوپای عێراق کردووە. "  سەردانەکەی جومعە عناد سەعدون، وەزیری بەرگری عێراق بۆ سلێمانی لەکاتێکدایە لەکۆتاییەکانی ساڵی رابردوو هاوئاهەنگی نێوان هەرێمی کوردستان و سوپای عێراق بەرەوپێشچوون و زیاتر گەشەیان کرد، ئەوەش دوای ئەوەی چەکدارانی داعش لەناوچە کوردستانییەکانی دەرەوەی ئیدارەی هەرێمی کوردستان و ژمارەیەک ناوچەی دیکە لەعێراق هێرشیان کردە سەر هێزەکانی پێشمەرگە و هاونیشتیمانییان و زیاتر لە ٣٠ کەسیان لەماوەی نزیکەی مانگێکدا شەهیدکرد.  بەپێی رێککەوتنی نێوان وەزارەتی پێشمەرگە و سوپای عێراق لەساڵی ٢٠٢١ بڕیار لەدروستکردنی دوو لیوای هاوبەشی پێشمەرگە و سوپای عێراق دران کە راهێنان و پڕچەککردن و مووچەکانیان لەلایەن وەزارەتی بەرگریی عێراقەوە دەبێت و لەناوچە کوردستانییەکانی دەرەوەی ئیدارەی هەرێمی کوردستان بڵاوەیان پێدەکرێت کە بۆشایی ئەمنییان تێدایە و داعش بۆ هێرشەکانی دەیقۆزێتەوە.