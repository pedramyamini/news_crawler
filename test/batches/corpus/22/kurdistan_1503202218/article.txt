پێشەوا حەیدەر، سەرپەرشتیاری سووتەمەنیی هەڵەبجە بە رادیۆی رووداوی راگەیاند، "پێشنیازەکانی چۆنێتیی دابەشکردنی بەنزینی حکومی زۆرن. پێشنیاز هەیە کۆمپانیایەک کارتێکی ئەلیکترۆنیمان بۆ دروستبکات بۆئەوەی شۆفێران هەفتانە بڕێکی دیاریکراو بکڕن. ئێمە ئەو کارتەمان پێ باشە، بە مەرجێک رێکارەکانی رێکوپێک بن".  سەرپەرشتیاری سووتەمەنیی هەڵەبجە باسی لەوەش کرد، پێشنیازیان بۆ کراوە کە بۆ هەر کارتێک چوار تاوەکو پێنج هەزار دینار وەربگیردرێت و بۆ ساڵێک بێت.  پێشەوا حەیدەر ئەوەشی خستەڕوو، "دامانناوە هەر شۆفێرێک بۆی نەبێت رۆژانە لە ٤٠ بۆ ٥٠ لیتر زیاتر بکڕێت و دوای نەورۆز ئەوە دەخەنە واری جێبەجێکردنەوە".  سەرپەرشتیاری سووتەمەنیی هەڵەبجە ئاماژەی بەوەش کرد، لە ئەنجامی ئەزموونی چەند ساڵەی خۆی لەو بوارەدا، ئەزموونی لەگەڵ چەند شێوازێکی دابەشکردنی بەنزیندا هەیە، وەکو تاک و جووتی ژمارەی ئۆتۆمبێل، تەکسی و پاس و تایبەت بە جیا و پێیوایە ئەوە کاتییە و سەرناگرێت و جەنجاڵی دروستدەکات.  لە پارێزگا هەڵەبجەدا حەوت بەنزینخانە هەن، دووانیان مۆڵەتی فەرمییان نییە. رۆژانە لە دوو بەنزینخانە بەنزینی حکومی دابەشدەکرێت و هەر بەنزینخانەیەک ٣٦ هەزار لیتری بۆ دەچێت.  پێشەوا حەیدەر دەڵێت، "ئەمە بڕێکی باشە و بەشمان دەکات، بەڵام پرسیارمان بۆ دروستبوو کە بۆچی ئەم سەرەگرتنە کۆتایی نایەت. دوای ئەوەی بە کامێراکاندا چووینەوە، بۆمان دەرکەوت شۆفێر هەیە لە رۆژێکدا دوو جار، شۆفێر هەیە لە هەفتەیەکدا چوار جار وەریگرتووە. ئافرەت هەیە لە رۆژێکدا بە پێنج ئۆتۆمبێلی جیا هاتووە بەنزینی پڕ کردووە، چونکە بە فەرمانی قایمقام ئافرەتان و کەمئەندامان نۆرە ناگرن".