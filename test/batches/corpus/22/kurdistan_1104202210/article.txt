رۆژی دووشەممە ١١ - ٤ - ٢٠٢٢، حوسێن حەمەساڵح، نوێنەری دەزگای لووتکە لە یۆنان بە تۆڕی میدیایی رووداوی گوت: "تەرمەکان لە دوێنێوە بەڕێکراون و گەیشتوونەتە بەیرووتی پایتەختی لوبنان؛ سبەی کاژێر ١٦: ٠٥ دەگەنەوە فڕۆکەخانەی نێودەوڵەتی هەولێر".  ئەو کۆچبەرانەی تەرمەکانیان دەگەڕێندرێنەوە ناسنامەکەیان بەمشێوەیەیە:  ١ - جێگر ئەبوبکر برایم، تەمەن ٢٢ ساڵ  ٢ - باریز ناسح محەممەد، تەمەن ٢٢ ساڵ  ٣ - ژاکاو محەممەد ئەمین، تەمەن ٢٣ ساڵ  ٤ - سێڤدا فریاد عەلی، تەمەن ٦ ساڵ  ٥ - محەممەد رێبوار عەبدوڵڵا، تەمەن ٢ ساڵ  لە ٢١ی کانوونی یەکەمی ٢٠٢١، ٢٣ کۆچبەر کە هاووڵاتی هەرێمی کوردستان بوون بەهۆی ژێرئاوکەوتنی بەلەمەکەیانەوە بێسەروشوێن بوون و ٧ کۆچبەریش رزگارکران؛ دۆزینەوەی تەرمی ئەو پێنج کۆچبەرە لە کات و شوێنی جیاوازدا بووە.  تەنیا لە ساڵی ٢٠٢١ و بەپێی ئامارەکانی دەزگای لووتکە، ٥٣ هەزار کەس لە عێراق کۆچیان بۆ وڵاتانی ئەوروپا کردووە، لەو ژمارەیەش ٤٥ یان گیانیان لەدەستداوە و ٤٣ یان بێسەروشوێنن.  بە گوێرەی ئاماری یەکێتیی پەنابەرانی گشتی لە یۆنان، ساڵی رابردوو ٢٥ بۆ ٣٠ بەلەمی کۆچبەران لە ئاوەکانی سنووری یۆنان ژێرئاوکەوتوون و نزیکەی دوو بۆ دوو هەزار و ٥٠٠ کۆچبەر خنکاون.