فیروز باغڵیكایا، سه‌رۆكی ده‌سته‌ی كارگێڕیی یه‌كێتیی گه‌شتیاریی توركیا دەڵێت، لەسەرەتای پشووی نەورۆزەوە پارێزگای وان و دەوروبەری، بووە جێگەی بایەخێکی زۆری گەشتیارانی رۆژهەڵاتی کوردستان و ئێرانی و گوتی: "بەبۆنەی جەژنی نەورۆزەوە، رۆژانە هەشت هەزار گەشتیاری ئێرانی لەڕێگەی خاڵە سنوورییەکانەوە هاتوونەتە پارێزگای وان. بەهۆی زۆری گەشتیارانەوە شوێنی بەتاڵ لە هۆتێلەکان نەما و خەڵکی شارەکە لە ماڵەکانیان میوانداری گەشتیارانیان کرد".  فیروز باغڵیكایا ئاماژەی بەوە کرد، تەنیا لە رۆژانی نەورۆزدا زیاتر لە ١٢٠ هەزار گەشتیاری ئێرانی روویان کردووەتە پارێزگای وان و دواتر بەشێک لەو گەشتیارانە روویان کردووەتە پارێزگای ترابزۆن لە هەرێمی دەریای رەشی تورکیا.  لەبارەی چوونی گەشتیارانی رووسی لە پشووی هاویندا فیروز باغڵیكایا باسی لەوە کرد: "چاوەڕوان دەکرێت بەشێکی زۆر لە گەشتیارانی خەڵکی رووسیا لەڕێگەی هێڵی تورکیش ئێرلاین گەشتەکانیان ئەنجامبدەن. هەروەها پێشبینی هاتنی بەشێک لە گەشتیارانی ئۆکراینیش دەکەین".  سه‌رۆكی ده‌سته‌ی كارگێڕیی یه‌كێتیی گه‌شتیاریی توركیا گوتیشی: "بەهۆی جەنگی رووسیا و ئۆکرایناوە چاواڕوان ناکرێت ئەمساڵ ژمارەی پێوانەیی لە هاتنی گەشتیارانی رووسی و ئۆکراینی بۆ تورکیا تۆماربکرێت".   رۆژی ٢٦ ـی ئاداری ٢٠٢٢، کۆمەڵەی بزنسمانان و پیشەسازانی سەربەخۆ لە ئەنتاڵیا رایگەیاند، چاوەڕوانی چوونی ٤٢ ملیۆن گەشتیاری بیانی و داهاتێکی ٣٥ ملیار دۆلاری دەکەن لە ساڵی ٢٠٢٢ دا بۆ تورکیا.  کۆمەڵەکە بڵاویکردووەتەوە، لە ساڵی ٢٠٢١ دا ٢٩ ملیۆن گەشتیاری بیانی سەردانی تورکیایان کرد و ٢٤ ملیار دۆلار داهاتیان فەراهەم کرد. ساڵی ٢٠٢٠ یش بەهۆی قەیرانی کۆرۆنا کەرتی گەشتوگوزار زیانێکی گەورەی بەرکەوت.  بە گوێرەی راپۆرتێکی رێکخراوی جیهانیی گەشتوگوزار، لە ساڵی ٢٠١٩ دا ٥٢ ملیۆن و ٥١٥ هەزار و ٦٦٢ گەشتیاری بیانی گەشتیان لە تورکیا کردووە. بەمەش تورکیا لە ریزبەندی شەشەمین وڵاتی جیهاندایە کە زۆرترین گەشتیار سەردانی کردوون. وەزارەتی کولتوور و گەشتیاری تورکیاش رایگەیاندبوو، لەڕێگەی گەشتیارە بیانییەکانەوە، ساڵی ٢٠١٩ زیاتر لە ٤٢ ملیار و ١٢٢ ملیۆن دۆلار داهاتیان هەبووە.