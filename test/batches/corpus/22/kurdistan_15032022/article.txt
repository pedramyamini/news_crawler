شەوی رابردوو، رۆژ عەلی زاڵە، پەیامنێری رووداو لە واشنتن، کە لە پرێسکۆنفرانسێکی گوتەبێژی پێنتاگۆن بەشدار بوو، پرسیاری لێکرد؛ جەیک سولیڤان دوێنێ گوتی ئەوان لەگەڵ حکومەتی عێراق و هەرێمی کوردستان لە راوێژدان بۆ ئەوەی هەندێ توانای بەرگرییان بۆ دابینبکەن. ئایە ئەو گفتوگۆیە گەیشتووەتە پێنتاگۆن. جۆن کێربی لە وەڵامدا گوتی: "ئێمە بەردەوام لەگەڵ هاوبەشەکانمان لە ناوچەکدا لە پەیوەندیداین لەبارەی توانا بەرگرییەکان. "  سەبارەت بەو هێرشە مووشەکییەی، کە بەرەبەیانی رۆژی ١٣ - ٠٣ - ٢٠٢٢ کرایە سەر شاری هەولێر، کە ئایا بۆچی سیستمی دژە مووشەکی ئەمریکی وەڵامدەری هێرشەکە نەبووە، گوتەبێژی پێنتاگۆن گوتی: "من هیچ زانیاریێکی نوێم پێنییە ئەمڕۆ پێتانی بدەم و هیچ زانیاریێکی تەکنیکیشم نییە لەبارەی دۆزینەوەی هەڕەشەی ئەو مووشەکانەی کە کۆتایی هەفتە هاوێژران؛ وردەکارییەکانم لا نییە".  رۆژی ١٣ ى ئادارى ٢٠٢٢، بە ١٢ مووشەکی بالیستی هێرش کرایە سەر شاری هەولێرى پایتەختى هەرێمى کوردستان، دواتر سوپاى پاسدارانى ئێران بەرپرسیاریێتیى خۆى لەو ھێرشە راگەیاند و گوایە بنکەیەکی ئیسرائیلیان کردووەتە ئامانج، بەڵام سەرۆکایەتیی ئەنجوومەنی وەزیرانی هەرێمی کوردستان رەتیدەکاتەوە هیچ بنکەیەکی ئیسرائیلی لە هەولێر هەبێت.  دەقی پرسیاری پەیامنێری رووداو و وەڵامی گوتەبێژی پێنتاگۆن:  رووداو: ئایا سیستەمە بەرگرییەکەتان لە فڕۆکەخانەی هەولێر هەستی بە هاتنی مووشەکەکان کرد؟، پرسیاری دووەمیشم، جەیک سولیڤان دوێنی گوتی ئەوان لەگەڵ حکومەتی عێراق و هەرێمی کوردستان لە راوێژدان بۆ ئەوەی هەندێ توانای بەرگرییان بۆ دابینبکەن. ئایە ئەو گفتوگۆیە گەیشتووەتە پێنتاگۆن؟ "  جۆن کێربی، گوتەبێژی پێنتاگۆن: ئێمە بەردەوام لەگەڵ هاوبەشەکانمان لە ناوچەکدا لە پەیوەندیداین لە بارەی توانا بەرگرییەکان. من هیچ زانیاریێکی نوێم پێنییە ئەمڕۆ پێتانی بدەم و هیچ زانیاریێکی تەکنیکیشم نییە لە بارەی دۆزینەوەی هەڕەشەی ئەو مووشەکانەی کە کۆتایی هەفتە هاوێژران؛ وردەکارییەکانم لا نییە. "