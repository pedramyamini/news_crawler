ئەمڕۆ یەکشەممە ٣ - ٤ - ٢٠٢٢ مامۆستایانی وانەبێژ لە سنووری شنگال دژی بڕیارێکی پەروەردەی نەینەوا گردبوونەوە و یەک لەو مامۆستایانە بە هونەر رەشید، پەیامنێری تۆڕی میدیایی رووداوی لە دهۆک راگەیاند: "ماوەیەکی زۆرە هەموو رۆژێک دەوام دەکەین؛ رەزامەندی سەرجەم بەرپرسانی پەیوەندیدارمان وەرگرتووە بۆ ئەوەی لە گرێبەستەوە بکرێینە هەمیشەیی، کەچی لە پەروەردەی نەینەوا ئاستەنگ بۆ کارەکەمان دروستبووە".  مامۆستایەکی دیکە گوتی: "ئێمە سێ ساڵە لەنێو خێوەتەکاندا لە کەمپی ئاوارەکانی شنگال وانەبێژین و بۆ ئەوەی بکرێینە هەمیشەیی، رەزامەندی وەزیری پەروەردەی عێراقمان هەیە، بەڵام لە پەروەردەی نەینەوا پشتگوێیانخستووین؛ ئێمە نازانین بەهۆی گەندەڵییەوە کارەکانمان رایی ناکەن یان هۆکاری دیکەی لەپشتە".  ئەو مامۆستایە ئاماژەی بەوەدا کە سێ ساڵە ئەو ٢٢٣ وانەبێژە دەچنە کەمپەکان و وانە بە قوتابیان دەڵێنەوە و دەشڵێ: "تەنانەت مەلزەمەی قوتابییەکانیشمان لەسەر گیرفانی خۆمان دابینکردووە".  ساڵی ٢٠٢١ وەزیری پەروەردەی عێراق بەڵێنی بە مامۆستایانی وانەبێژ لە شنگال دا کە لە گرێبەستەوە بیانکاتە هەمیشەیی، بەڵام عەبدولڕەحمان دەباغ، بەڕێوەبەری پەروەردەی نەینەوا رەتیکردووەتەوە ئەو مامۆستایانە بکرێنە هەمیشەیی و ئەوەش بووەتە هۆی دەربرینی ناڕەزایەتی و گردبوونەوەی ئەو وانەبێژانە.