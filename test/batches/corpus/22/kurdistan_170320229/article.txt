ئالان حەمەسەعید، وەزیری پەروەردەی هەرێمی کوردستان بڕیارەکانی بڵاوکردەوە کە تێیدا هاتووە، "بڕیارماندا بە گرنگیدان بە زمانی کوردی لە قوتابخانە ناحکومییەکان بۆ هەردوو سیستمی وەزارەتی پەروەردە و نێودەوڵەتی. "  لەو بارەوە دارا ئەحمەد سەمین، بەڕێوەبەری گشتیی پەروەردەی گەرمیان ئەمڕۆ پێنجشەممە بە تۆڕی میدیایی رووداوی گوت، "ماوەیەکە هەست دەکرێت بابەتی زمانی کوردی لە ناوەندە ناحکومییەکانی خوێندن وەکو پێویست بایەخی پێنادرێت و پشتگوێخراوە، چونکە لەو قوتابخانانە زمانی ئینگلیزی زمانی سەرەکییە و کەمتر بایەخ بە زمانی کوردی دەدرێت؛ بۆیە دوای ئەوە وەزیری پەروەردە راسپاردەکانی کۆنفرانسی پەرەپێدانی زمانی کوردی وەرگرت کە ماوەیەک لەمەوبەر لەلایەن زانکۆی سۆرانەوە رێکخرابوو، بڕیاردرا کاریان پێبکرێت و ئەنجوومەنی وەزارەت بڕیارەکانی دەرکرد. "  بەپێی بڕیارەکە، بەشەوانەی زمانی کوردی لە قوتابخانە ناحکومییە نێودەوڵەتییەکاندا پێداچوونەوەی بۆ بکرێت بەجۆرێک زیاتربێت لەوانەی ئێستا هەن. هاوکات لە ساڵی خوێندنی ٢٠٢٢ بۆ ٢٠٢٣ رێنمایی پێویست دەردەکرێت بۆ ئەنجامدانی هەڵسەنگاندنی زمانی کوردی بۆ قوتابیانی قۆناخی بنەڕەتی لە ناوەندە خوێندنە ناحکومییەکان.   وەزارەتی پەروەردە ئەوەشی گوتووە کە مامەڵە لەگەڵ مامۆستایانی زمانی کوردی لە قوتابخانە ناحکومییەکان لەڕووی مووچە و شایستە داراییەکان بەراورد بە مامۆستایانی بابەتەکانی دیکە "دەبێت مامەڵەیەکی دادپەروەرانە بێت. "  لەبارەی گرنگیدان بە زمانی کوردی لە قوتابخانە حکومییەکان، وەزارەتی پەروەردە دەڵێت، لە مانگی نیسانی ئەمساڵ کۆنفرانسی زانستی بۆ کتێبی ئەلف و بێی زمانی کوردی ئەنجامبدرێت.   هەر بۆ زیاتر بە گرنگیدان بە زمانی کوردی، بەپێی بڕیاری پەروەردە، دەبێت گۆڕانکاری لە شێوازی ئەنجامدانی هەڵسەنگاندن و تاقیکردنەوەکان بکرێت و "شێوازی نووسین رێژەکەی بەرزبکرێتەوە. "  لە ساڵی خوێندنی داهاتوودا، راهێنانی بەردەوام بە مامۆستایانی زمانی کوردی بۆ پۆلەکانی یەک تاوەکو سێی بنەڕەتی بکرێت. تەواوی بڕیارەکان بخوێنەوە