نەجوا حەمید کاکەیی، نوێنەری پارێزگای کەرکووک لە پەرلەمانی عێراق بە تۆڕی میدیایی رووداوی راگەیاند، "دۆخی کارەبا لە کەرکووک زۆر خراپە، بەشە کارەبای پێویستی خۆی وەرنەگرتووە، لە ماوەی ٢٤ کاژێردا شەش بۆ هەشت کاژێر کارەبای نیشتمانی هەیە، ئەوی دیکە مۆلیدەیە، ئەویش کاتی هەڵکردنی دیاریکراوە. تاوەکو کاژێر ١٢: ٠٠ بۆ ٠١: ٠٠ی بەیانی کارەبا دەدات، دواتر ئەگەر کارەبای نیشتمانی نەبێت، خەڵکی کەرکووک دەبێت لە تاریکیدا بن".  ئەو پەرلەمانتارە ئاماژەی بەوەش کرد، یەکێک لە گرفتەکانی کارەبای کەرکووک، وێستگەکانی کارەبایە، کە کۆن بوون و پێویستیان بە گۆڕینە، بۆیە داوایان کردووە وێستگەی کارەبا بۆ کەرکووک دابین بکرێت.  راکان جبووری، پارێزگاری بە وەکالەتی کەرکووک لە راگەیێندراوێکدا دەڵێت، درێژترین ماوەی پچڕانی کارەبا لەسەر ئاستی عێراقدا لە پارێزگای کەرکووکە، بە پێچەوانەی تەواوی پارێزگاکانی دیکە.  بە گوتەی راکان جبووری، زۆربەی پارێزگاکانی عێراق ٢٠ بۆ ٢٤ کاژێر کارەبایان هەیە، لە کاتێکدا پارێزگای کەرکووک تەنیا ١٠ کاژێر کارەبای هەیە، ئەمەش لە ئەستۆی وەزارەتەکانی نەوت و کارەبا دایە.