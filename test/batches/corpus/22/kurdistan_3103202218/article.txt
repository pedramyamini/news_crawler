سەلاحەدین ئاتاما کە کاری گواستنەوەی گەشتیاران دەکات لەو سنوورە دەڵێت، لە ئێستادا لەنێوان دوو رۆژ جارێک نزیکەی ١٦ کەس دەگوازێتەوە، هەروەها دەشڵێت، "پێشتر هەندێکجار بە ١٤ نەفەرەوە دەهاتین و هەندێکجار بە حەوت، بەڵام ئەوە مانگێکە خەڵک زیاتر هاتووچۆ دەکەن، ئۆتۆمبێلەکەی من ١٦ کەس دەگرێت، بەڵام ئەمڕۆ ١٧ بۆ ١٨ کەسم هێناوە. "  مانگێک پێش ئێستا، نزیکەی ٦٠٠ کەس لە مانگێکدا لەڕێگەی ئەو دەروازەوە دەهاتنە باشووری کوردستان، بەڵام لە ئێستادا ئەو رێژەیە بۆ ١٢٠٠ کەس بەرزبووەتەوە. بەشی زۆری ئەوانەی سەردانی هەرێمی کوردستان دەکەن گەشتیارن و بەشێکی دیکەیشیان بۆ دەستکەوتنی کار دێن.   فەتاح محەممەد، هاونیشتمانییەکی باکووری کوردستانە و باس لەوە دەکات، "ئێمە بۆ کار و کاسبی دێین، بۆ ئەوە دێین کە بژێویی خۆمان دابین بکەین. "  فەلەزدین یونس کە ئەویش بۆ دەستکەوتنی کار هاتووەتە باشووری کوردستان ئاماژەی بەوە کرد، "لەلای ئێمە بەهای کەلوپەل   گرانە. لە مانگێکدا لێرە تەنیا ١٠ رۆژ بۆمان هەیە بمێنینەوە، لە هەفتەیەکدا دوو بۆ سێجار هاتووچۆ دەکەین. "  جیهان مارۆنسیش بە مەبەستی گەشتکردن گەیشتووەتە هەرێمی کوردستان و بە رووداوی گوت، "خزم و کەسوکارمان لە دهۆک هەن، کەسوکارمان لە هەولێر و زاخۆش هەن و بۆ سەردان و گەشتکردن هاتووم. "  دەروازەی سنووریی سەرزێڕ لە ساڵی ٢٠١٥ لەنێوان باکوور و باشووری کوردستان کراوەتەوە و دەکەوێتە سنووری ناحیەی کانی ماسێ لە سنووری قەزای ئامێدی سەر بە پارێزگای دهۆک، تاوەکو ئێستا دەروازەکە تەنیا بۆ مەبەستی گەشتیاریی بەکار دەهێندرێت.