لوقمان محەممەدی، بەڕێوبەری ئورژانسی شاری روانسەر لە پارێزگای کرماشان دەڵێت، کاژێر ٢٠: ٠٠ی شەوی رابردوو لە نزیک گوندی جانجان لەسەر رێگەی روانسەر بۆ کرماشان، دوو ئۆتۆمبیل لە جۆری بیجۆ و پراید پێکیاندا داوە و دەستبەجێ چوار سەرنشینیان گیانیان لەدەستداوە.  بە گوتەی بەڕێوبەری ئورژانسی شاری روانسەر لە پارێزگای کرماشان، دوو کەسی دیکەش بریندار بوون و بۆ نەخۆشخانەیەک لە کرماشان گواستراونەتەوە، بەڵام باری تەندروستیی ئەوانیش جێگیر نییە.  بەپێی راپۆرتی پزیشکیی دادی پارێزگای کرماشان، ساڵی رابردوو لەو پارێزگایەدا ٤١٧ کەس لە رووداوەکانی هاتووچۆدا گیانیان لەدەستداوە و حەوت هەزار و ٥٠٣ کەسیش بریندار بوون.  رووداوەکانی هاتووچۆ لە ئێران و رۆژهەڵاتی کوردستان یەکێک لە هۆکارە سەرەکییەکانی گیانلەدەستدانی خەڵکن.  خراپیی رێگەکان، کوالێتیی نزمی ئۆتۆمبێلەکان، کەمتەرخەمی و سەرنجنەدانی شۆفێر وەکو گرنگترین هۆکارەکانی رووداوەکانی هاتووچۆ لە ئێران و رۆژهەڵاتی کوردستاندا دێنە ئەژمار.