هیوا حوسامەدین، پەیامنێری تۆڕی میدیایی رووداو لە کەرکووک ئەمڕۆ شەممە ٢٦ - ٣ - ٢٠٢٢ رایگەیاند، لە سنووری نێوان شارۆچکەی تازە و شارۆچکەی لەیلان، رووبەرێکی زۆری زەوی هەیە کە دەچێتە چوارچێوەی ماددەی ١٤٠ ـی دەستووری عێراقەوە و ئەو پارچەیەی کە دەکەوێتە ناوچەی رجێبات رووبەڕەکەی ٨ هەزار دۆنمە و پارچە کراوە بۆ ئەوەی بفرۆشرێتەوە.  دەستەی وەبەرهێنان داوای لە فەرمانگەی کشتوکاڵی کەرکووک کردبوو روونیبکاتەوە کە ئایا دەکرێت ئەو زەوییانە بدرێنە وەبەرهێنەر یان کێشەیان لەسەرە و دەکەونە سنووری ماددەی ١٤٠؛ فەرمانگەی کشتوکاڵ دووجار بە نووسراو وەڵامی دەستەی وەبەرهێنانی داوەتەوە کە ئەو زەوییانە زەوی کشتوکاڵی نین، بەڵکو زەوی کێشە لەسەرن لە چوارچێوەی ماددەی ١٤٠ و نابێت بە هیچ شێوەیەک مامەڵەیان پێوە بکرێت.  سەرەڕای ئەوەی فەرمانگەی کشتوکاڵی کەرکووک رەزامەندی نەداوە، بەڵام ئێستا دەستەی وەبەرهێنان ئەو زەوییانەی داوەتە وەبەرهێنەران.  وەک ناڕەزایەتییەکیش لە بەرامبەر پێدانی ئەو زەویانە بە وەبەرهێنەران، ئەمڕۆ شەممە ٢٦ - ٠٣ - ٢٠٢٢، ئەو هاووڵاتییانەی کە ماوەی چەند ساڵێکە ئەو زەویانە بەکاردەهێنن گردبوونەوەیەکان لە رێگەی نێوان کەرکووک و بەغدا رێکخست. ئەوان لەو زەوییانە خانوو و دووکانیان دروستکردبووە، بەڵام وەک خۆیان دەڵێن، بێ ئەوەی ئاگاداریان بکەنەوە دووکان و خانووەکانیان رووخاندون.  یەکێک لەو کەسانەی کە خانووی لەسەر ئەو زەوییە دروستکردبوو، قسەی بۆ پەیامنێری رووداو کرد و گوتی: "رۆژی پێنجشەممەی رابردوو هاتن پەرژینی ئەو شوێنەیان رووخاند کە ئاژەڵی تێدا رادەگیرا؛ پێنجشەممەی دواتر هاتن هەموو ژوورەکانیشیان رووخاند و گوتیان ئەمجارە بێینەوە خانووەکانیش تەخت دەکەین".  بە گوتەی ئەو هاووڵاتییە، سێ ئۆتۆمبێل چوون کە چەند بەڵێندەرێکیان لەگەڵ بووە و پێیان گوتووە کە ٥ ملیۆن دینار دەدەنە هەر هاووڵاتییەک شوێنەکەی چۆڵ بکات، ئەوە لە کاتێکدایە "هەر یەکەمان نزیکەی ٥٠ بۆ ١٠٠ ملیۆن خەرجمان کردووە".  یەکێکی دیکە لەو هاووڵاتییانەی لە شوێنی خۆپێشاندانەکە بوو بە رووداوی گوت: "ئەوەندەی زانیاریمان هەبێت ئەوەیە کە ئەو زەوییانە بە دوو وەبەرهێنەری خەڵکی سلێمانی و چەمچەماڵ دراون، لە کاتێکدا ئەم زەوییانە دەکەونە چوارچێوەی ماددەی ١٤٠؛ هەموو رۆژێکیش دێن شوێنەکانمان دەڕووخێنن بێ ئەوەی ئاگادارمان بکەنەوە، لە کاتێکدا ٦ ملیۆن دینار پارەی کارەبام داوە".