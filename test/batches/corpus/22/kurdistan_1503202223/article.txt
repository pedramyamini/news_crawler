ئەمین رەحیمزادە، لێکۆڵینڤان و ئەفسانەناس دەڵێت، "چوارشەممەسووری رێوڕەسمێکی کۆنی کوردییە کە تێیدا ژنان و پیاوان ئاگریان کردووەتەوە، ژن و پیاو بە دەوریی ئاگرەکەدا سوڕاونەتەوە و لەو هەلپەڕكێیە ئایینییەدا داوایان لە خودای گەورە کردووە ژیانێکی تەندروست و بەختەوەریا پێبدات، لەکۆندا ئەوە وەکو کردارێکی ئایینیی بەڕێوەچووە، بەڵام ئێستا تەنیا وەکو کردارێکی کۆن بەڕێوەدەچێت. "       چوارشەممەسووری ساڵانێکە تەنیا خۆشی و شایی نییە، ئەویش بەهۆی یارییە ئاگرینە مەترسیدارەکان. لە رێوڕەسمەکانی چوارشەممەسووری چوار ساڵی رابردوودا، لانیکەم ٣٩ کەس گیانیان لەدەستداوە. ساڵانە لە دووەم مانگی زستانەوە، یارییە ئاگرینەکانی تایبەت بە چوارشەممەسووری لە بازاڕ دەستدەکەون. ئەمساڵ بەپێی ئاماری فریاکەوتنی پزیشکی ئێران، تاوەکو پێشنیوەڕۆی سێشەممە ١٠ کەس گیانیان لەدەستداوە. ٤٤ کەس نڤیشک بوون. ١١٢ کەس زیان بە چاویان گەیشتووە و ١٨١ کەس سووتاون.  چەند ساڵە لە رۆژهەڵاتی کوردستان، چالاکڤانانی مەدەنی لە بەرەبەری چوارشەممەسووری بە رێکخستنی کەمپینی نا بۆ یاری ئاگرین، هەوڵدەدەن ئەو رێوڕەسمە بێ قوربانیدانی گیانی تێپەڕێت. هانی هاونیشتمانییان دەدەن لەجێگەی یاری ئاگرین، بە ئاگرکردنەوە و ئاهەنگگێڕانی خێزانی چوارشەممەسووری بەڕێبکەن.  موسا بەهاری، فەرماندەی پۆلیسی سەردەشت گوتی، "بەپێی ئەزموونی رابردوو، بێگومان خەڵک رێنماییەکان لەبەرچاو دەگرن. خەڵکی ئەو شارە تێگەیشتوون و بە دڵنیاییەوە رەچاوی رێنماییەکان دەکەن. پار تەنیا یەک کەس لێرە زیانی پێگەیشت و پشت بە خوا هەوڵدەدەین ئەمساڵ ئەو یەک حاڵەتەش نەبێت، ئەگەر خەڵک هاوکاری پێویست بکەن. "  پۆلیسی ئێران رایگەیاندووە، هەر کەسێک لەسەر تێکدانی ئاسایش و ئارامی خەڵک دەستبەسەر بکرێت، لانیکەم ٢٠ رۆژ رادەگیرێت و تاوەکو کۆتایی پشووەکانی نەورۆز لە ١٥ ـی خاکەلێوە ئازاد ناکرێت. لە پارێزگاکانی رۆژهەڵاتی کوردستانیش، بەڕێوەبەرایەتییەکانی پۆلیس بەیاننامەی هاوشێوەیان بڵاوکردووەتەوە و دەڵێن، لە ئێوارەی سێشەممەوە تاوەکو بەیانی چوارشەممە لە هەندێک شوێن کە پێشبینی دەکرێت ببن بە شوێنی گردبوونەوەی خەڵک، قەدەخەی هاتووچۆ دەبێت.