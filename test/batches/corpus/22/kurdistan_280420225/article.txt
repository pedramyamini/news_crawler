ئەمڕۆ پێنجشەممە، ٢٨ - ٤ - ٢٠٢٢، حازم کەریم، بەڕێوەبەری گشتیی کارەبای گەرمیان بە رووداوی راگەیاند، "ئەمڕۆ لە ئیدارەی گەرمیان بووم، لە بارەی خەرجکردنی مووچەی فەرمانبەرانمان بەڵینیانداوە لە دەروازەی سنووری پەروێزخانەوە پارە بە بانک دەگات و مووچەکانمان وەردەگرین. "  بەگوتەی حازم کەریم، مووچەی تەواوی فەرمانبەرانی کارەبای گەرمیان ٧٥٠ ملیۆن دینارە، بەڵام لە بانک تەنیا ٢٠٠ ملیۆن دینار هەیە، بۆیە پێوستیان بە ٥٥٠ ملیۆن دیناری دیکەیە.  لە ئەگەری خەرجنەکردنی مووچەکانیان، بەڕێوەبەری گشتیی کارەبای گەرمیان گوتی: "ئەمڕۆ سەرپەرشتیاری ئیدارەی گەرمیان پێیڕاگەیاندین، رۆژانی شەممە و یەکشەممە فەرمانبەرانی بانک کار دەکەن و داهاتی مەرزەکانیش بە دەستیان دەگات و پڕۆسەی دابەشکردنی مووچە بەردەوام دەبێت. "  دوێنێ فەرمانبەرانی کارەبای گەرمیان لە کەلار گردبوونەوە و رایانگەیاند، ئەگەر مووچەکانیان وەرنەگرن ئەوە بایکۆت دەکەن و کارەبای شارەکەش دەبڕن.  رێبوار رەحیم، بەڕێوەبەری بانکی شێروانە لە کەلار لە بارەی دابەشکردنی مووچە لە بانکەکە بە (رووداو)ی راگەیاند: "تاوەکو ئێستا هەموو خانەنشینان مووچەکانیان وەرنەگرتووە، چونکە هەندێک کەس هەیە درەنگ بۆ وەرگرتنی مووچەکانیان سەردانمان دەکەن، بەڵام ئەوەی بێتە پێش بانک نایگەڕێنینەوە و مووچەی پێدەدەین و پڕۆسەکە هیچ گرفتێکی نییە. "  سەبارەت بە کارکردنیان لە رۆژانی شەممە و یەکشەممەی داهاتوو، کە بە بڕیاری ئەنجوومەنی وەزیران کراوەتە پشوو، رێبوار رەحیم گوتی: "ئەگەر وەزارەتی دارایی رەزامەندی دا ئەو کات دەتوانین دەوام بکەین. "