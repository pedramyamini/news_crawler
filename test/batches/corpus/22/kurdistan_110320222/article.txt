یەکێک لەو گۆڕانەی کە هەڵدراوەتەوە لە گوندی بەیبیناڤایە و وەکو خەڵکی گوندەکە دەڵێن، تەمەنێکی زۆری هەیە، خەڵکی ناوچەکە وەکو شوێنێکی پیرۆز سەیری ئەو گۆڕە دەکەن و هەندێکیش وەکو "شوێنێک بۆ چارەسەر" بەکاری دەهێنن. ئەو گۆڕە نزیکەی پێنج مەتر درێژە، خەڵکی گوندەکە دەڵێن، ئەوان نازانن کێیە ئەو گۆڕانەی هەڵداوەتەوە.   عەزیز عومەر، خەڵکی گوندی بەیبیناڤایە لە سنووری ئاکرێ و دەڵێت، "زۆر بڕوامان بەو گۆڕە هەبوو، بەردێکی بچووکی لەسەر بوو خەڵک لەسەر و پشتی خۆی دەدا و وەکو شیفا بەکاری دەهێنا. ئێمە نازانین کەی هەڵدراوەتەوە و ناشزانین کە هیچی تێدابووە یان نا. "  نێچیرڤان عەزیز، دانیشتوویەکی دیکەی بەیبیناڤایە و باس لەوە دەکات، "ئەوە گۆڕی ئەسحابەیە، ئێمە نازانین کە مێژووەکەی بۆ کەی دەگەڕێتەوە، بەڵام ئەگەر ناوی ئەسحابە بێت ئەوە دەگەڕێتەوە بۆ سەردەمی ئیسلام. پێش چەند شەوێک هاتوون هەڵیانداوەتەوە و نزیکەی سێ مەتر هەڵکۆڵدراوە، بەڵام نازانین کە هیچ شتێکیان دۆزیوەتەوە یاخود نا. "  بەگوێرەی بەدواداچوونەکانی بەڕێوەبەرایەتیی شوێنەواری ئاکرێ، لەماوەی تەنیا یەک مانگدا سێ گۆڕی کۆن و مێژوویی هەڵدراونەتەوە، بەگوێرەی لیکۆڵینەوە سەرەتاییەکانی ئەوان، گۆڕەکەی گوندی بەیبیناڤا تەمەنی زیاتر لە ٣٠٠ ساڵە. دەشڵێن، "لێکۆڵینەوەی لەو رووداوە دەستی پێکردووە. "  هیوا شیمال، بەڕێوەبەری بەڕێوەبەرایەتیی شوێنەواری ئاکرێ دەڵێت، "ئەو شوێنانە لەلایەن گروپێکی نەناسراو هەڵدراونەتەوە، ئێمە لەگەڵ قایمقامی ئاکرێ و دەزگا ئەمنییەکان لەسەر هێڵین و بەدواداچوون دەکەین بۆ ئەوەی ئەو کەسانە دەستگیر بکرێن و بدرێنە دادگە. "  لە ماوەی سێ ساڵی رابردوودا لە سنووری ئاکرێ نزیکەی ٤٠ شوێنی مێژوویی و شوێنەواری هەڵکۆڵدراون و دەستکاریی کراون.