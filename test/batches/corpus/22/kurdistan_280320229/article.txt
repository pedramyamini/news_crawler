نووسینگەی راگەیاندنی جێگری یەکەمی سەرۆکی پەرلەمانی عێراق، ئەمڕۆ دووشەممە ٢٨ - ٠٣ - ٢٠٢٢، لە راگەیێندراوێکدا سەبارەت بە وردەکاریی کۆبوونەوەکە رایگەیاند: لیژنەی پەرلەمان تایبەت بە لێکۆڵینەوە لە هێرشە مووشەکییەکەی ئەمدواییەی سەر پارێزگای هەولێر، ئەمڕۆ بەسەرۆکایەتی حاکم زاملی، جێگری یەکەمی سەرۆکی پەرلەمان و ئامادەبوونی شاخەوان عەبدوڵڵا، جێگری دووەمی سەرۆکی پەرلەمان کۆبووەوە.  نووسینگەی راگەیاندنی حاکم زاملی راشیگەیاند: کۆبوونەوەی لیژنەکەی پەرلەمان بە میوانداری بریکاری وەزیری دەرەوە و بریکاری سەرۆکی دەزگای دژەتیرۆر، لەگەڵ چەند فەرماندە و بەرپرسێکی ئەمنی و هەواڵگری بوو.  بەپێی راگەیێندراوی نووسینگەکەی، حاکم زاملی، جێگری یەکەمی سەرۆکی پەرلەمانی عێراق لە کۆبوونەوەکەدا رایگەیاند: لیژنەی پەرلەمان تایبەت بە لێکۆڵینەوە لە هێرشەکە، پێشتر سەردانی خانووە بۆردومانکراوەکەی لە هەولێر کرد و لەگەڵ وەزیری ناوخۆی هەرێمی کوردستان و بەرپرسانی پەیوەندیدار لە بەغدا و هەرێمی کوردستان کۆبووەوە، بۆ کۆکردنەوەی زانیاریی ورد، کە دەکرێ هاوکاربن بۆ دەرکردنی راپۆرتی کۆتایی و خستنەڕووی لە پەرلەمان بۆ دەنگدان لەسەری و دواتر ناردنی بۆ حکومەت.  جێگری یەکەمی سەرۆکی پەرلەمانی عێراق گوتیشی: عێراق پەیوەندی باشی لەگەڵ وڵاتانی دراوسێ هەیە، لەسەر بنەمای رێزگرتن و هاوئاهەنگی، هەروەها رێککەوتنی ئەمنی بەهێزمان لەگەڵ ئەو وڵاتانە هەیە، بۆیە پێویستە ئەو وڵاتانە پەنا بۆ نووسراو و رێکاری فەرمی ببەن، ئەگەر زانیاری هەواڵگری و ئەمنیی گرنگیان هەبوو، لەبری پەنابردن بۆ هێزی سەربازی و پێشێلکردنی سەروەریی وڵاتان لە ژێر هەر ناونیشانێک و دۆخێکدا بێت.  بەرەبەیانی یەکشەممەی رابردوو ١٣ - ٠٣ - ٢٠٢٢، بە ١٢ مووشەکی دوورمەودا هێرشکرایە سەر شاری هەولێر، دواتر سوپای پاسدارانی ئێران بەرپرسیارێتی خۆی لە ئەنجامدانی ئەو هێرشە راگەیاند و گوتی: لەو هێرشەدا "بنکەیەکی ئیسرائیلمان" کردە ئامانج، بەڵام سەرۆکایەتی ئەنجوومەنی وەزیرانی هەرێمی کوردستان لە راگەێەندراوێکدا رەتیکردەوە بنکەی ئیسرائیلی لە هەولێر هەبن، راشیگەیاند: "شوێنی بە ئامانجکراو، شوێنێکی سڤیلە و ئەم پاساوە تەنیا بۆ شاردنەوەی ئەم تاوانە قێزەونەیە".