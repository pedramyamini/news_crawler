نەبوونی گەرموگوڕی لە بازاڕی ئەمساڵی نەورۆزدا، کاریگەریی لەسەر دۆخی ژیانی فرۆشیارانیش داناوە. زۆربەی فرۆشیاران گلەیی لەوە دەکەن کە خەڵک پێیانوایە گرانبوونی پێداویستییەکان بەدەست ئەوانە، لە کاتێکدا ئەوانیش بە نرخی چەند هێندەی ساڵانی رابردوو کەلوپەلی نێو دووکانەکانیان دەکڕن.  لە دوو ساڵی رابردوودا، دوای بڵاوبوونەوەی پەتای کۆرۆنا و چڕتربوونەوەی گەمارۆکانی سەر ئێران، نرخی هەموو جۆرە کەلوپەلێک بەردەوام گران بووە، بەشێوەیەک کە کرێی دووکان و فرۆشگەکان نزیکەی ٤٠٠ % بەرزبووەتەوە.  ئەمساڵ رێژەی هەڵئاوسان لە ئێران و رۆژهەڵاتی کوردستان زیاتر لە ٤٢ % بووە و گوشارە ئابوورییەکانی سەر خەڵک، رەنگ و رووی رێوڕەسمەکانیشی گۆڕیوە.