ئەمڕۆ یەکشەممە، ١٣ ـی ئاداری ٢٠٢٢ لەهەڵوێستێیدا لەبارەی هێرشە مووشەکییەکەی بەرەبەیانی ئەمڕۆی سەر هەولێر کە بەپێی راگەیێندراوی وەزارەتی ناوخۆی هەرێمی کوردستان لەڕێگەی ١٢ مووشەکەوە بووە، محەممەد حەلبووسی، سەرۆکی ئەنجوومەنی نوێنەرانی عێراق تویتێکی کرد و راگەیاند: "دەستدرێژیکردنە سەر هەولێر ئامانجکردنی سەروەریی عێراق و ئاسایشی هەموو هاوڵاتییانییەتی، ئەوە کارێکی سەرکۆنەکراوە و پێویستە هەڵوێستێکی نیشتیمانیی یەکگرتوو و تووندمان بۆ بەرپەرچەدانەوە و رووبەڕووبونەوەی هەبێت".  هاوسۆزی و هەڵوێستەکەی سەرۆکی ئەنجوومەنی نوێنەرانی عێراق، لەدرێژەی کاردانەوەکانی بەشێک لە سەرکردە و بەرپرسانی عێراقە لەبارەی ئەو هێرشە مووشەکییەی ئەمڕۆ لەڕێگەی ١٢ مووشەکی بالیستییەوە کرایە سەر هەولێر و بەشێک لە مووشەکەکان لە نزیک کۆنسوڵخانەی نوێی ئەمریکا لەسەر رێگەی هەولێر - پیرمام کەوتنەخوارەوە و زیانی داراییان هەبوو.  لە تویتێکدا موقتەدا سەدر، رێبەری رەوتی سەدر رایگەیاند، هەولێر لەژێر "نیشانە و ئاگری شکستمەندان و خەجاڵەتمەنداندایە؛ لەژێر پرۆسەی برسیکردندایە، وەکو ئەوەی کوردەکان عێراقی نەبن، ئەوان شادەماری عێراقن و بەشێکی جیانەبووەوەن لە عێراق. هەولێر خۆناچەمێنێ و چۆکدانادات، تەنیا بۆ میانڕەوی و سەربەخۆیی و سەروەری نەبێت".  مستەفا کازمی، سەرۆکوەزیرانی عێراق لە راگەیێنراوێکدا دوای سەرکۆنەکردنی هێرشە مووشەکییەکە رایگەیاند، "لەگەڵ سەرۆكی حكومەتی هەرێمی كوردستانی برا، بەدواداچوونم كرد، هێزەكانمان لێكۆڵینەوە لە هێرشەكان دەكەن و بەرەنگاری هەر چەشنە تێكدانێكی ئاسایشی هاووڵاتییان و شارەكانمان دەبینەوە".