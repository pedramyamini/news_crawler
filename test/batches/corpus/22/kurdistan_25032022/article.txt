بەپێی راگەیێندراوی حکومەتی هەرێمی کوردستان کە ئەمڕۆ هەینی، ٢٥ - ٣ - ٢٠٢٢ بڵاویکردووەتەوە، لە کۆڕبەندەکەدا چەندین بەرپرس و شارەزای بواری وزە بەشداری دەکەن و "سەرۆکی حکومەتی هەرێمی کوردستانیش یەکێکە لە قسەکەرە سەرەکییەکانی کۆڕبەندەکە. "  سەرۆکوەزیرانی هەرێمی کوردستان، هەر بەپێی راگەیێندراوی حکومەت، بەشداری لە لووتکەی جیهانیی حکومەتەکان دەکات، کە ساڵانە بە بەشداریی چەندین بەرپرس و کەسایەتیی بەنێوبانگی جیهانی لە شاری دوبەی دەکرێت. ئەمساڵ لووتکەکە لە رۆژانی ٢٩ - ٣٠ ـی ئادار ئەنجام دەدرێت.  بڕیارە مەسرور بارزانی جیا لە بەشداریکردنی لە کۆڕبەندی جیهانیی وزە و لووتکەی جیهانیی حکومەتەکان، لەگەڵ بەرپرسە باڵاکانی ئیماراتیش کۆببێتەوە.   کۆڕبەندی وزەی جیهانیی ئەنجوومەنی ئەتلەنتیک کۆڕبەندێکی نێودەوڵەتییە و بانگهێشتی حکومەتەکان، کەرتی پیشەسازی و سەرکردە بیرمەندەکان دەکەن بۆ ئەوەی ئەجێندانی وزە بۆ ساڵەکە دابنێن.   مەسرور بارزانی، سەرۆکوەزیرانی هەرێمی کوردستان لە تویتێکدا نووسیویەتی، "دڵخۆشم کە گەڕاومەتەوە ئیمارات بۆ پێدانی زانیاری لەبارەی هەلەکان لە کەرتی وزەکەماندا بە وەبەرهێنەرەکان و گفتوگۆ لەبارەی پێشهاتە هەرێمییەکانی ئەم دواییە لەگەڵ سەرکردەکان. "  فۆوکەسی کۆڕبەندەکە بۆ ئەمساڵ لەسەر دابینکردنی وزەیە و لە هەمانکاتدا ئاگاداربوونە لە کەمکردنەوەی دەردانی گازە زیانبەخشەکان بۆ سفر.   ئەمساڵ شەشەم کۆڕبەند بەڕێوەدەچێت و باسی پرسە جیۆپۆلەتیکییەکان و ئەو کێشانە دەکات کە رووبەڕووی بازاڕی وزە دەبنەوە لە ساڵانی داهاتوودا. هاوکات باس لەو کێشانەش دەکەن کە تایبەتن بە کەشوهەواوە و کاریگەرییان لەسەر وزە دەبێت.   شەڕی رووسیا و ئۆکراینا و کاریگەرییەکەی لەسەر بازاڕی وزە یەکێکی دیکە دەبێت لەو پرسانە تاوتوێدەکرێن.