رۆژی دووشەممە ٤ ـی نیسانی ٢٠٢٢، فازڵ حاجی، گوتەبێژی هاتووچۆی هەولێر بە تۆڕی میدیایی رووداوی رایگەیاند، بە گوێرەی نووسراوێکی بەڕێوەبەرایەتیی گشتیی هاتووچۆی هەرێمی کوردستان، لەمەودوا هاونیشتمانیان بەر لە تەواوبونی ماوەی بەسەرچوونی مۆڵەتی شۆفێرییان بە شەش مانگ دەتوانن نوێی بکەنەوە.   گوتەبێژی هاتووچۆی هەولێر دەشڵێت، "پێشتر هەر هاونیشتمانی و هاووڵاتییەک لە باشووری کوردستان ئەگەر بیویستایە مۆڵەتی شۆفێری نوێ بکاتەوە، دەبوو پێش مانگێک لە بەسەرچوونی ئەو کارە بکات. هەروەها ئەو هاووڵاتیانەی لە دەرەوەی هەرێمی کوردستانەوە هاتوون و مۆڵەتی نیشتەجێبوونیان هەیە دەبوو پێش دوو مانگ لە بەسەرچوونی، مۆڵەتی شۆفێری نوێ بکەنەوە، بەڵام ئێستا هەموو شۆفێران دەتوانن پێش شەش مانگ مۆڵەتەکەیان نوێ بکەنەوە. "  ئه‌سعه‌د مه‌لا كه‌ریم، گوتەبێژی به‌ڕێوه‌به‌رایه‌تیی گشتیی هاتووچۆی هه‌رێمی کوردستان، رۆژی دووشەممە ٢٨ ـی ئاداری ٢٠٢٢، لە هەڤپەیڤینێکدا لەگەڵ ماڵپەڕی حکومەتی هەرێمی کوردستان لەبارەی زۆربوونی ژمارەی ئۆتۆمبێلەوە رایگەیاند، مانگانە ١٠ هەزار ئۆتۆمبێل تۆماردەکرێن. ژمارەی ئۆتۆمبێل لە هەرێمی کوردستان یەکجار زۆر بووە و گەیشتووەتە ملیۆنێک و ٩٨٥ هەزار و ٧٢٧ ئۆتۆمبێل کە تۆمارکراون، واتە هەر سێ کەس ئۆتۆمبێلێکیان بەردەکەوێت.   گوتەبێژی هاتووچۆی هه‌رێمی کوردستان، یەکێک لە هۆکارەکانی زۆریی ئۆتۆمبێل لە هەرێمی کوردستان بۆ نەبوونی گواستنەوەی گشتیی گەڕاندەوە و گوتی، "پێمانباشە حكومەتی هەرێمی کوردستان و وەزارەتە پەیوەندیدارەکان گرنگییەكی تەواو بە گواستنەوەى گشتیی بدەن و سوود له‌و پێشكەوتنە جیهانییە وه‌ربگرن و لەبرى زیادبوونى ئۆتۆمبێل، کار لەسەر دانانى میترۆ و شەمەندەفەر و پاسى پێشکەوتوو بکەن، کە بەداخەوە ئێستا ساڵانە ژمارەیەكی یەكجار زۆر ئۆتۆمبێل لە كوردستان تۆمار دەكرێت، بە شێوەیەک تەنیا لە ساڵی ٢٠٢١ دا زیاتر لە ١٢٨ هەزار ئۆتۆمبێل لە كوردستان تۆماركراون. "