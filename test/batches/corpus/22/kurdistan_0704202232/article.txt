یاسەمین جاسم، ژنە پەنابەرێکی سووری تەمەن ١٨ ساڵان بوو و دوو ساڵە ژیانی هاوژینی پێکهێناوە و لە نهۆمی دووەمی شوقەکەی لە گەڕەکی سرین لە شارۆچکەی خەلیلییە دوای ئەوەی کەسوکارەکەی بەردەوام پەیوەندییان پێوەکردووە و هیچ هەواڵێکی نەبووە، چوونەتە ماڵەکەی و دوای شکاندنی دەرگەکە، تەرمەکەی بەسەربڕاوی دۆزراوەتەوە.   کەسوکارەکەی دەستبەجێ پەیوەندییان بە هێزەکانی پۆلیس کردووە و بەگەیشتنی پۆلیس، لێکۆڵینەوە دەستی پێکردووە و دەرکەوتووە کە ژنەکە لە چەندین شوێنی جەستەیدا چەقۆی بەرکەوتووە و دواجار سەربڕاوە.   هێزەکانی پۆلیس ئەحمەد ساڵح، هاوژینی یاسەمینیان دەستبەسەرکردووە. تەرمی ژنە پەنابەرەکە رەوانەی دادپزیشکی گشتیی رووها کراوە و پۆلیس چاوەڕێی راپۆرتی توێکارییە.   بەگوێرەی ئامارە فەرمییەکان، لە تورکیا و باکووری کوردستاندا ٣ ملیۆن و ٧٤٦ هەزار و ٦٧٤ پەنابەری سووری نیشتەجێن. لەو ژمارەیەدا ٣ ملیۆن و ٦٩٥ هەزار و ٦٠٧ پەنابەریان لە شارەکان دەژین، ٥١ هەزار و ٦٧ پەنابەری سووریش لە کامپەکاندا دەژین. هەروەها ١٩٣ هەزار و ٢٩٣ پەنابەر وڵاتینامەی تورکیایان پێدراوە.