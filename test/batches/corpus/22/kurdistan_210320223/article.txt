شێخ سەعدی، بەڕێوەبەری پۆلیسی بەردەڕەش ئەمڕۆ دووشەممە ٢١ - ٣ - ٢٠٢٢ بە تۆڕی میدیایی رووداوی راگەیاند: " کاژێر ٣: ٠٠ی شەوی رابردوو، کەسێک خۆی رادەستی هێزەکانی پۆلیسی بەردەڕەش کردووە و گوتویەتی کە ژنی مامی خۆی لەگەڵ پیاوێکدا کوشتووە. دواتر لێکۆڵینەوەی لەگەڵدا کراوە و بۆ پۆلیس پشتڕاستی کردووەتەوە کە پیاوەکە و ژنەکەش ئەو کوشتوونی. "  رووداوەکە لە گوندی گۆمەزەرد لە شارۆچکەی دارەتوو لە سنووری قەزای بەردەڕەش روویداوە.   بەڕێوەبەری پۆلیسی بەردەڕەش دەشڵێت، تۆمەتبارەکە خۆی رادەستی پۆلیس کردووە و دەستگیرکراوە، پەڕاوی لێکۆڵینەوەش بۆ رووداوەکە کراوەتەوە.   بەپێی ئامارەکانی بەڕێوەبەرایەتیی پۆلیسی بەردەڕەش لە سەرەتای ئەمساڵەوە تاوەکو ئەمڕۆ دووشەممە شەش کەس لە سنووری قەزاکە کوژراون.   لەبارەی هۆکاری رووداوەکەش، بەڕێوەبەری پۆلیس بەردەڕەش ئاماژە بەوەش دەدات "زۆربەی زۆری رووداوەکانی کوشتن لەسەر کێشەی موڵک، ناموس و بەشێکیشیان بەهۆی تۆڕە کۆمەڵایەتییەکانەوە روودەدەن. بەڵام ئەم رووداوەی کە ئەمڕۆ روویداوە جیاوازە و کەسێک ژنی مامی خۆی کوشتووە و لەگەڵیشیدا کەسێکی دیکەی کوشتووە کە ئەمە پێشتر لەم سنوورە رووینەداوە. "  پۆلیسی بەردەڕەش ئەوەی بۆ رووداو ئاشکرا کرد کە ئەو پیاوەی لەگەڵ ژنەکە کوژراوە ماوەی مانگێک بوو ژیانی هاوژینی پێکهێنابوو، ژنەکەش کە کوژراوە سێ منداڵی هەن.  تەرمی ژن و پیاوەکەش دوای رووداوەکە لە گۆڕستانی گوندی گۆمەزەرد بە خاکسپێردراون.   کاژێر ١: ٠٠ی دوای نیوەڕۆی ئەمڕۆ هێمن سلێمان، گوتەبێژی پۆلیسی دهۆک لەبارەی رووداوەکە لە کۆنگرەیەکی رۆژنامەڤانیدا رایگەیاند "بەداخەوە بەهۆی کێشەیەکی کۆمەڵایەتی دوو هاووڵاتی کە ژن و پیاوێک بوون لە سنووری قەزای بەردەڕەش لەلایەن کەسێکەوە کوژراون کە تەمەنی ٢٠ ساڵ بووە، ئەوانەیشی کوژراون تەمەنیان ٢٦ ساڵ و ٢٧ ساڵ بووە. "  گوتەبێژی پۆلیسی دهۆک دەشڵێت، تۆمەتبارەکە بەپێی ماددەی ٤٠٦ لە یاسای سزادانی عێراقی دەستبەسەرکراوە و دانی بە تەوانەکەیدا ناوە.  رۆژی ١٨ی ئەم مانگە رووداوێکی دیکەی کوشن لە ئاکرێ روویدا. هێمن سلێمان دەڵێ "رووداوەکە لە رێگەی ئاکرێ روویدابوو و هاووڵاتییەک کوژرابوو، شەوی رابردووش دوو کەس خۆیان رادەستی پۆلیس کردووە و تۆمەتبارن بە کوشتنی ئەو هاووڵاتییە. "