ئەمڕۆ دووشەممە ١١.٤.٢٠٢٢ رائید عامر شوانی، گوتەبێژی پۆلیسی پارێزگای کەرکووک بە تۆڕی میدیایی رووداوی راگەیاند، بە بڕیارێک هاتووچۆکردنیان بە ماتۆڕسکیل قەدەخەکردووە، تەنیا ئەو ماتۆڕانە نەبێت کە کاری گەیاندن (دلیڤەری)یان پێدەکرێ و بڕیارەکەش تاوەکو دوای جەژنی رەمەزان بەردەوام دەبێت.  لەبارەی هۆکاری ئەو بڕیارەوە، رائید عامر شوانی گوتی: "لەم ماوەی دواییدا، زۆربەی تاوانەکان لە سنووری پارێزگای کەرکووک بە ماتۆڕ ئەنجامدراون، وەکو تەقەکردن، هەڵکوتانە سەر شوێن و دزیکردن، هەروەها زۆربەی ماتۆڕسکیلەکانیش بێ ژمارەن و ناناسرێنەوە، بۆیە لەپێناو بەرقەراربوونی زیاتری ئەمنیەت ئەو بڕیارە دراوە".  ئەو بڕیارەی پۆلیسی کەرکووک لە کاتێکدایە، ئەمڕۆ دووشەممە ماتۆڕسوارێک لە بازاڕی حەسیرەکەی کەرکووک، تەقەی لە کەسێک کرد و کوشتی.