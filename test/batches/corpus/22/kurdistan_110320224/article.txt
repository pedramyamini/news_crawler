د. سیروان محەممەد، بەڕێوەبەری گشتیی تەندروستیی گەرمیان بە تۆڕی میدیایی رووداوی راگەیاند: "بەنووسراوێک داوامان لە وەزارەتی تەندروستیی حکومەتی هەرێمی کوردستان کردووە پشکنینی کۆرۆنا (PCR) لە مەرزی پەروێزخان هەڵبگیرێت، ئەوەش بەهۆی کەمبوونەوەی رێژەی تووشبوون بە ڤایرۆسی کۆرۆنا بۆ ٢ %، هەروەها بۆ ئاسانکردنی هاتووچۆی نێوان مەرزەکان و رێگەپێدان بەبازرگانیی زیاتر لەنێوان ئێران و هەرێمی کوردستان بەتایبەت کە بازرگانان و خەڵکی ئاسایش هاتووچۆیان لە مەرزەکاندا زۆرە".  ئێستا بۆ هەر پشکنینێکی کۆرۆنا کە لە دەروازەکان دەکرێت، ٢٥ هەزار دینار لە گەشتیار و بازرگانان وەردەگیرێت، د. سیروان محەممەد دەڵێت: "ئەوە بارگرانییە لەسەر خەڵک".  سەبارەت بە وەڵامی وەزارەتی تەندروستی بۆ داواکارییەکەیان بەڕێوەبەری گشتیی تەندروستیی گەرمیان گوتی: "وەزیری تەندروستی پێیباشبووە و بڕیارە لەگەڵ وەزارەتی ناوخۆ تاوتوێی بکەن و ئەوانیش پێیانباشبووە".  بەڕێوەبەرایەتی گشتیی تەندروستیی گەرمیان رۆژی ٩ی ئاداری ٢٠٢٢ نووسراوێکی بەناونیشانی هەگرتنی پشکنینی (PCR) ئاراستەی وەزارەتی تەندروستیی هەرێمی کوردستان کردووە، کە تێیدا هاتووە: "داواکارین لە بەڕێزتان پێشنیاری لابردنی پشکنینی کۆرۆنا لە دەروازەی مەرزی پەروێزخان قبوڵ بکەن بۆ ئەو کەسانەی کە کارتی ڤاکسینیان هەیە، بە لەبەرچاوگرتنی کەمبوونەوەی تەواوی رێژەی توشبوون بە کۆرۆنا (کۆڤید - ١٩) و لابردنی بارگرانی لەسەر هاووڵاتیان".  بەپێی ئاماری وەزارەتی تەندروستیی حکومەتی هەرێمی کوردستان لەسەرەتای بڵاوبوونەوەی ڤایرۆسی کۆرۆنا  تائێستا ٤٣٤ هەزار و ٦٣٠ کەس لە هەرێمی کوردستان تووشی کۆرۆنا بوون، لەو ژمارەیە ٧ هەزار و ٤٠٦ کەسیان گیانیان لەدەستداوە و ٤٢٢ هەزار و ٥٨٥ کەسیش چاکبوونەتەوە.