لە ساڵی ٢٠٠٥ دا لە سلێمانی ١٠٦ خانووی کەلەپووری دەستنیشانکران کە پارێزگارییان لێبکرێت، بەڵام تەنها پێنج خانوو بەتەواوی نۆژەنکراونەتەوە و چوار دانەشیان نیوەیان نۆژەنکراوەتەوە، واتە ٩١ % ـی ئەو خانووانە لەناوچوون یان خەریکە لەناودەچن.  بەڕێوەبەرایەتی شوێنەوار و کەلەپووری سلێمانی، رێکاری بۆ نۆژەنکردنەوەی خانووە کەلەپوورییەکان دیاریکردووە، بەڵام پێش ئەو رێکارانە داڕووخان.  گۆران عومەر، سەرۆکی بەشی یاسایی لە بەڕێوەبەرایەتی شوێنەوار و کەلەپووری سلێمانی بە رووداوی گوت، "ئێمە کۆمەڵێک رێکارمان هەیە کە ئەگەر بیەوێت بۆ نمونە نۆژەنی بکاتەوە بەپێی ئەو TORـەی ئێمە ئامادە دەکرێت، دەبێت بەپێی ئەوە نۆژەنی بکاتەوە، ئەگەریش بیڕوخێنێت لێپێچینەوەی یاسایی لەگەڵدا دەکرێت.  هەوڵێکی دیکە لە ساڵی ٢٠١٥ درا، بۆ ئەوەی پارێزگاری بکرێت لە گەڕەکەکانی (سابونکەران، شێخان، جولەکان، سەر شەقام، مەڵکەندی، چوارباخ، کانێسکان) و نێو بازاڕی سلێمانی، بەڵام لەگەڵ ئەمەشدا نەتواندرا وەک پێویست پارێزگارییان لێ بکرێت.  زیاتر لە ١٠ ساڵە، وێنە و زانیاری لەسەر مێژووی دروستبوون و بە ئەرشیفکردنی خانووە کەلەپوورییەکانی سلێمانی کۆدەکەنەوە، خەمیان پاراستنی سیما کەلەپوورییەکەی شاری سلێمانییە.  سالار خواڕەحم، رۆژنامەڤانێکی سلێمانییە و دەڵێت، "داواکاریمان هەبووە کە خانووەکان نەڕوخێندرێت، وەکو بە قسەیان نەکردووین بەڵام توانیومانە ئەرشیفەکەی بپارێزین. "  هاوکار عوسمان بەنا، رۆژنامەڤانێکی دیکەیە و گوتی، "تەنیا داواکاری ئێمە ئەوەیە ئەم شوێنانە وەکو چاویان بپارێزن بەس تەنیا لایەنی پەیوەندیدار نا، ئەرکی هەموو کەسێکە ئەم ئەلبومەی ماومانە بیپارێزێت وەکو چاوی خۆی چونکە ئەوە ئەلبومی نەتەوەکەمانە. "   شوێنە کەلەپووری و شوێنەوارییەکان لە هەر وڵاتێکدا ناسنامەن بۆ ناسینەوەی مێژووی ئەو شوێنە، بەڵام بەشێک لەو ناسنامەیەی سلێمانی لە ژێر قەدەری رۆژگاردان.