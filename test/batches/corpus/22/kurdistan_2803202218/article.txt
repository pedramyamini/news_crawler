ئەمڕۆ دووشەممە، ٢٨ی ئاداری ٢٠٢٢، سەرچاوەیەک لە وەزارەتی دارایی حکومەتی هەرێمی کوردستان رایگەیاند، گەنجینەکان راسپێردراون بۆ ئەوەی داوا لە یەکە و بەشەکانی ژمێریاری لە وەزارەت و فەرمانگە و بەڕێوەبەرایەتییەکان بکەن بەخێرایی لیستی مووچەی مانگی ئاداری ٢٠٢٢ ئامادە بکەن.  سەرچاوەیەک لە یەکەی ژمێریاری پەروەردەی سلێمانی، ئەمڕۆ دووشەممە، ٢٧ی ئاداری ٢٠٢٢، بە تۆڕی میدیایی رووداوی گوت: "بەڵێ ئاگادارکراوینەتەوە بۆ ئامادەکردنی لیستی مووچەی مانگی ئاداری مووچەخۆرانمان، بەو پێیە دەبێت لەماوەی دوو تاوەکو سێ رۆژ ئامادەی بکەین و پێشبینی دەکەین سەرەتای مانگی نیسان مووچە دابەشبکرێت".  دابەشکردنی مووچەی مانگی شوباتی ساڵی ٢٠٢٢ ماوەی ١٢ رۆژ دواکەوت، پێشتر حکومەتی هەرێمی کوردستان ٢٥ی  هەموو مانگێک دەستی بە دابەشکردنی مووچە دەکرد، رۆژی ١٠ی ئادار بە پێدانی مووچەی وەزارەتی تەندروستی دەست بە دابەشکردنی مووچەی مانگی شوبات کرا و رۆژی ٢٠ی ئادار دابەشکردنی مووچەی شوبات کۆتاییهات.  رۆژی یەکشەممە، ٢٧ی ئاداری ٢٠٢٢، سەرچاوەیەکی باڵا لە وەزارەتی دارایی و ئابووری حکومەتی هەرێمی کوردستان بەتۆڕی میدیایی رووداوی راگەیاند بڕی ٢٠٠ ملیار دینار لەلایەن بەغداوە خراوەتە سەر هەژماری وەزارەتی داراییی هەرێمی کوردستان بە مەبەستی دابەشکردنی بۆ مووچە.