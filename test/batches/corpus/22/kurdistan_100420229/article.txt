ئەمڕۆ یەکشەممە، ١٠ی نیسانی ٢٠٢٢، عادل مەلا ساڵح، بەڕێوەبەری راگەیاندن و پەیوەندییەکانی وەزارەتی شەهیدان، لەبارەی رێوڕەسمەکانی یادکردنەوەی ٣٤ ساڵەی کارەساتی ئەنفال، بە تۆڕی میدیایی رووداوی راگەیاند "بەپێی نەریتی گەرمیانییەکان، بەڕێوەچوونی یادکردنەوەی کارەساتی ئەنفال، ساڵێک لە کەلار و رزگاری دەبێت و ساڵێکیش لە چەمچەماڵ، ئەمساڵ نۆرەی چەمچەماڵە، بەڵام لە شوێنەکانی دیکەش رێوڕەسم و یادکردنەوە هەر دەکرێتەوە".  عادل مەلا ساڵح گوتیشی: "ئامادەکارییەکان دەستیپێکراوە و لە تەواوبووندایە، ئەگەری بەشداریکردنی سەرۆکی حکومەت و جێگری سەرۆکی حکومەت لەو رێوڕەسمەدا هەیە، بەڵام هێشتا دڵنیانین، چونکە ئەوە لە دوا ساتەکاندا بڕیاری لێدەدرێت".  سەبارەت بە گەڕاندنەوە و ناشتنی ئەو ١٧١ رووفاتەی لەساڵی ٢٠١٩ لە بیابانەکانی سەماوە لە باشووری عێراق لە گۆڕێکی  بە کۆمەڵدا دۆزرانەوە، عادل مەلا ساڵح، رایگەیاند: "ئێستا ئامادەکاری دەکرێت بۆ هەڵکەندنی ١٧١ گۆڕ لە گۆڕستانی شەهیدانی ئەنفال لە چەمچەماڵ، ئەگەری هەیە ئەمساڵ یەکێک لە جیاوازییەکانی ئەم یادکردنەوەیەی ئەنفال گەڕاندنەوەی رووفاتی ئەو ١٧١ ئەنفالکراوەیە، کە رووفاتەکانیان لە بەغدایە، ئیدی دیارنییە بۆ ١٤ی ٤ دەگەڕێنەوە و یان دەکەوێتە ٢٤ی نیسان، یان دەکەوێتە دوای جەژنی رەمەزان. "  لە قۆناخى یەکەمى هەڵدانەوەی گۆڕه به کۆمەڵەکانى سەماوه لە ئادارى ساڵی ٢٠١٩ دا ١٧١ رووفات دەرهێنران، ٧٤ یان منداڵ بوون و ٩٧ یان ژن بوون، زۆربەیان دانیشتووانی گوندی کوڵەجۆن لە رۆژئاوای کەلار.  رووفاتەکان رەوانەى پەیمانگەى پزیشکى دادوەرى بەغدا کراون بەمەبەستى وەرگرتنى نموونەی دى ئێن ئەیی کەسەکاریان، کارەکان لە بەغدا تەواوبوون ئامادەن بۆ هێنانەوە.  ساڵی ٢٠٠٥ یەکەم گۆڕی بەکۆمەڵ لە بیابانی ناحیەی موسەیبی سەر بە پارێزگای بابل هەڵدرایەوە، ٥١٣ رووفاتی تێدابوو، ١٦٧ رووفاتیان لە گوندی دێبنە لە ئیدارەی گەرمیان بە خاکسپێردران، بێئەوەی کەس بزانێت کێن و خەڵکی کام ناوچەی گەرمیان تەنیا بە جلوبەرگەکەیان ناسرانەوە کە گەرمیانین.  رۆژی سێشەممە ٢٩ - ٠٣ - ٢٠٢٢ عەبدوڵڵای حاجى مەحموود، وەزیرى کاروبارى شەهیدان و ئەنفالکراوان پێشوازیکرد لە قایمقامى چەمچەماڵ و بەڕێوەبەرى مۆنیۆمێنتى چەمچەماڵ، گوتەبێژی وەزارەتی کاروبارى شەهیدان و ئەنفالکراوان لەو بارەیەوە بە رووداوی راگەیاندبوو: "گفتوگۆ لەبارەی ئامادەکارییەکان بۆ ٣٤ ـەمین ساڵیادى قوربانییانی ئەنفال کراوە و لەڕێگەى وەزارەتەوە پرۆژەیەکى زیاتر لە ٥٠٠ ملیۆن دیناری خەرجکرا بۆ نۆژەنکردنەوەى مۆنیۆمێنت و گۆڕستانى شەهیدانى ئەنفال لە قەزاى چەمچەماڵ. "  رۆژی ١٢ی شوباتی ١٩٨٨ شاڵاوی ئەنفال لەلایەن رژێمی پێشووی بەعس لە دژی کورد دەستیپێکرد. زیاتر لە ١٨٢ هەزار کورد ئەنفالکران. هەموو ساڵێکیش لە ١٤ - ٤ یادی ئەنفال لە باشووری کوردستان دەکرێتەوە و بەم بۆنەیەوە چەندین چالاکی رێکدەخرێن.