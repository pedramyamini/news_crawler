ئەمڕۆ سێشەممە، ١٥ ـی ئاداری ٢٠٢٢، دەزگای دژە تیرۆری عێراق رایگەیاند، "لە بۆسەیەکی جۆریی دەزگای دژە تیرۆری عێراقدا، بە هاوئاهەنگی لەگەڵ دەزگای ئاسایشی کوردستان - بەڕێوەبەرایەتی ئاسایشی گشتیی سلێمانی، هەوڵێکی چەکدارانی داعشمان پووچەڵکردەوە کە لە ئامادەکاریدابوون بۆ ئەوەی لە مانگی رەمەزانی ئەمساڵدا کردەی خۆکوژی بکەن. "  لە راگەیێندراوەکەی دەزگای دژە تیرۆری عێراقدا هاتووە، "لەو بۆسەیەدا دوو خۆکوژی بیانییمان دەستگیرکردووە، جگە لە کەسێکی دیکە کە کاری گواستنەوەی ئەو بیانییانە بووە، ئەوەش دوای چاودێری و بەدواداچوونی ورد لە سنوورەوە تاوەکو شوێنی رادەستکردن لە کەرکووک".  لەو بارەوە بەڕێوەبەرایەتی گشتیی ئاسایشی سلێمانی راگەیێندراوێکی بڵاوکردەوە و تێیدا هاتووە، "رۆژی دووشەممە ١٤ - ٠٣ - ٢٠٢٢ لە چالاکییەکی هاوبەشی هێزەکانمان لەگەڵ هێزەکانی دەزگای دژەتیرۆری عێراقی، دوای کۆکردنەوەی زانیاریی وورد سەبارەت بە گروپێکی تیرۆریستی سەر بە رێکخراوی داعش کە پێکهاتبوون لە دوو کەسی خۆکوژی بیانی و کەسێکی دیکە کە هاوکاریان بووە و هاووڵاتییەکی عێراقییە، لە بۆسەیەکی هێزە هاوبەشەکەدا توانرا دەستگیربکرێن و سەرجەم پلانە تیرۆریستییەکانیان هەڵبوەشێنرێتەوە. "  بەپێی راگەیێندراوەکەی ئاسایشی سلێمانی، پرۆسەکە لە سنووری پارێزگای کەرکوک ئەنجامدراوە.