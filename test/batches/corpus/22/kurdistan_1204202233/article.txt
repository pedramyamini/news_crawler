رۆژی سێشەممە ١٢ - ٤ - ٢٠٢٢، د. بڕیار رەشید، ئەندامی ئەنجوومەنی نوێنەرانی عێراق لە فراکسیۆنی یەکێتیی نیشتمانیی کوردستان بە تۆڕی میدیایی رووداوی راگەیاند: "لەگەڵ جێگری وەزیری نەوتی عێراق قسەم کرد کە چۆن هاوکاری سلێمانی بکرێت، چونکە سلێمانی پارێزگایەکە لە چوارچێوەی عێراقی فیدراڵدا، هەروەها ئاوارەیەکی زۆر و گەشتیارێکی زۆری بەشەکانی دیکەی عێراق رووی تێدەکەن و داوامانکرد بەشی سووتەمەنی زیادبکرێت".  ئەو پەرلەمانتارەی یەکێتی لە ئەنجوومەنی نوێنەرانی عێراق گوتیشی، "کێشەکە ئەوەیە وەزارەتی سامانە سرووشتییەکان لە کابینەی نوێ بڕیارێکی داوە کە داوایکردووە حکومەتی فیدراڵیی عێراق بەهیچ شێوەیەک مامەڵە لەگەڵ پارێزگاکاندا نەکات و دەبێت کارێکی لەو جۆرە تەنیا لەڕێگەی وەزارەتی سامانە سرووشتییەکانەوە بێت".  بەگوتەی بڕیار رەشید، لە سلێمانییەوە هاوار دەکرێت بەنزین کەمە، بەڵام وەزارەتی سامانە سرووشتییەکان ئەو داوایەی بەرز نەکردووەتەوە بۆ حکومەتی عێراق، هەروەها دەشڵێت، "بەدوای رێگەچارەیەکدا دەگەڕێین بۆ ئەوەی بتوانین راستەوخۆ ئەو پاڵپشتی سووتەمەنییە بگەیێنینە سلێمانی".  د. بڕیار رەشید باس لەوە دەکات، بۆ بەدواداچوون و هەوڵدان بۆ چارەسەری گرانی و کەمی بەنزین لە پارێزگای سلێمانی، سەردانی جێگری وەزیری نەوتی عێراقی کردووە و داواکاری سەرۆکی ئەنجوومەنی پارێزگای سلێمانی پێگەیاندووە بۆ زیاترکردنی بەشە بەنزینی پارێزگای سلێمانی لە حکومەتی عێراق.  پەرلەمانتارەکەی فراکسیۆنی یەکێتی لە ئەنجوومەنی نوێنەرانی عێراق ئاماژە بەوەش دەکات، جێگری وەزیری نەوتی عێراق ئامادەیی خۆیان نیشانداوە بۆ ئەوەی هاوئاهەنگی بکات بۆ زیادکردنی بەشە بەنزینی سلێمانی و بەوەش بارگرانیی سەرشانی هاونیشتمانیان کەم دەبێتەوە.  لە بەرامبەردا رۆژی چوارشەممە ١٢ - ٤ - ٢٠٢٢، پێشەوا هەورامانی، ئەندامی لیژنەی سامانە سرووشتییەکان لە پەرلەمانی کوردستان لە فراکسیۆنی پارتی دیموکراتی کوردستان بە تۆڕی میدیایی رووداوی گوت: "ئەو قسانە راست نین و هیچ بڕیارێکی لەو شێوەیە نییە، ئەگەر هەیە با بڵاوی بکەنەوە".  ئەوە لە کاتێکدایە بەشە بەنزینی حکومەتی عێراق بۆ پارێزگای سلێمانی رۆژانە ٥٠٠ هەزار لیترە و نرخی هەر لیترێک بە ٦٩٠ دینار دەدرێتە شۆفێران.