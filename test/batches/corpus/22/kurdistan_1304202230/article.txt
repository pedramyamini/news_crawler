پرسی رووخاندنی ئەو خانووە، کە دەگوترێت چەند مەترێکی زێدەڕۆیە، لە بەرنامەی (بەرپرسیار)ی تۆڕی میدیایی رووداو، کە شەهیان تەحسین پێشکەشی دەکات، بە میوانداری ئەدیبە عوسمان، خاوەن موڵکەکە و خەلیل ئیبراهیم، پارێزەری خاوەن موڵک و ئیبراهیم شێخەڵڵا، قایمقامی قەزای شەقڵاوە گفتوگۆی لەبارەوە کرا.  بەگوتەی ئەدیبە عوسمان، ئەو موڵکەکەی لە ساڵی ٢٠١٠ کڕیوە، "کاتێک ئەو موڵکەم کڕی خانوو بوو، کە لە ساڵی ٢٠٠٦ دروستکرابوو، واتە من دروستم نەکردووە. بەڵام لەسەر سکاڵای دراوسێیەکم شارەوانی بەبێ ئاگاداکردنەوەی من هاتووە بەشێکی خانووەکە و سیاجەکەی رووخاندووە".  ئەدیبە عوسمان دەڵێت: "ئەو دراوسێیەم چەند جارێک داوای کردووە یان دەبێت پێی بفرۆشم یان دەبێت لێرە بڕۆم.. چەند جارێکیش هەڕەشەی لێکردم، بەڵام من گوتووم نایفرۆشم، کەچی شارەوانی بە قسەی ئەو دراوسێیە بە پاساوی ئەوەی زێدەڕۆیە هاتووە خانووەکەی رووخاندم، لە کاتێکدا چەندین خانووی دیکەی زێدەڕۆ لە دەوروبەری خۆم هەن، بەڵام ئەوان ناڕووخێنن. ئەگەر زیادەڕۆش بێت بۆ ئاگادارم ناکەنەوە؟ ئەگەر هی من تێکدەدەن با ئەوانی دیکەش تێکبدەن و هیچ زێدەڕۆیەک نەمێنێت".  ئەدیبە عوسمان، بەڵگەی یاسایی بەدەستەوەیە کە دەیسەلمێنێت موڵکەکەی زێدەڕۆ نییە و دەڵێت: "پێشتر هەمان ئەو کەسانە سکاڵایان لەسەر تۆمار کردم بۆ ئەوەی خانووەکەم بڕووخێنن، بەڵام ئەو کەیسەم لە دادگا بردەوە، دادگە بڕیاریداوە کە ئەو موڵکە زێدەڕۆ نییە".  داوا لە سەرۆکی حکومەت دەکات: "لەسەر ئەو بابەتە بێتە دەنگ و ئەوە ستەمە لێم دەکرێت، بۆ تەنیا دێن خانووی من دەڕووخێنن، ماڵە شەهیدم و پیاوم نییە، ٣ کچم هەیە".  خەلیل ئیبراهیم، پارێزەری ئەدیبە عوسمان، لەبارەی کێشەکە گوتی: "ناوچەی بێترمە کاتی خۆی هەمووی بە زێدەڕۆ دروستکراوە و نەخشە و ماستەرپلانی نەبووە، دواتر واتە دوای دروستکردنی ئەو خانووانە بڕیاری تاپۆکردنیان دەرچووە".  خەلیل ئیبراهیم دەڵێت: "ئەدیبە عوسمان ئەو خانووەی کڕیوە، کە کەشفی ٢٠٠٦ بەدەردەکەوێت کە خانووە، ئەدیبە خان لە ساڵی ٢٠١٠ ئەو خانووەی کڕیویەتی و موڵکەکەی تاپۆیە، کە رووبەرەکەی ٣٠٠ مەترە، واتە موڵکێکی زێدەڕۆ نییە و دیاریشە لە کێ کڕیویەتی. دوای کڕینی ئەو موڵکە داواکاری پێشکەش بە شارەوانی کردووە بۆ ئەوەی چەسپاندنی سنووری بۆ بکرێت، لەلایەن دوو فەرمانبەری رووپێو چەسپاندنی سنووری بۆ کراوە، کەشفیشی بۆ کراوە، لە کەشفەکەدا دەڵێن هیچ زێدەڕۆییەکی نەکردووە".  بە گوتەی خەلیل ئیبراهیم: " ٣ هاووڵاتی سکاڵا لەسەر ئەدیبە عوسمان تۆمار دەکەن و دەڵێن زێدەڕۆت کردووە، کە داوایەکی جەزائی بوو، دادگە سەیری ئەو داوایەی کرد و لە قۆناخی لێکۆڵینەوە بڕیاری بێتاوانی ئەدیبە عوسمانی دا و بڕیاری داخستنی دۆسیەکەشی دا. پاشان داوایەکی مەدەنی لە دادگەی بەرایی شەقڵاوە لەسەر ئەدیبە عوسمان تۆمار دەکرێت لەسەر ئەوەی زێدەڕۆیی کردووە، لەوێش دادگە بڕیاری دا کە ئەو هاووڵاتییەی داواکەی تۆمارکردووە، مافی ئەوەی نییە سکاڵا دژی ئەدەیبە عوسمان تۆمار بکات، چونکە زێدەڕۆیی نەکردووەتە سەر موڵکی ئەو کەسەی کە داواکەی لە دژی تۆمارکردووە، دەشڵێت ئەگەر زێدەڕۆیشی کردبێتە سەر موڵکی حکومەت، ئەوا حکومەت هەیە داوا بەرز بکاتەوە".  ئەو پارێزەرە پێیوایە ئەو کارەی کە شارەوانی کردوویەتی بەشێک لە خانووی ئەدیبە عوسمانی رووخاندووە: "بەدەر لە یاسا بووە، چونکە بڕیارێک نییە بڵێت فڵان لایەنم پابەند کرد بە هەڵگرتنی بەشی زێدەڕۆ".  پارێزەرەکەی ئەدیبە عوسمان بە پشتبەستن بەو بەڵگە یاساییانەی لەبەردەستدان، دەڵێت: "ئەدیبە عوسمان دەتوانێت سکاڵا تۆمار بکات، چونکە چەسپاندنی سنوور و تاپۆی هەیە، دەکرا لایەنی پەیوەندیدار، داوای مەدەنی لەسەر بەرز بکاتەوە، بۆ هەڵگرتنی زێدەۆییەکەی".  ئیبراهیم شێخەڵڵا، قایمقامی قەزای شەقڵاوە، وەکو لایەنی بەرپرسیار میوانی بەرنامەکە بوو، لەسەر کێشەی ئەدیبە عوسمان گوتی: "ئەوەی وەکو زانیاری لای ئێمە هەیە، ئەو کێشەیە کێشەیەکی کۆنە، لە سەرەتای دروستکردنی خانووەکە کێشەی زۆری لەسەر دروستبووە، بەر لە هاتنی ئێمە و بەڕێوەبەری نوێی شارەوانیی شەقڵاوە، کێشە لەنێوان ئەو دراوسێیانە لەسەر ئەو خانووە هەبووە".  ئیبراهیم شێخەڵڵا، دەڵێت: "راستە بەشێکی ئەو خانووە تاپۆیە، بەر لە دەرچوونی یاسای ژمارە ٣ی ساڵی ٢٠١٨ بۆ راگرتنی زێدەڕۆیی و هەردوو یاسای ژمارەی ٣ ساڵی ٢٠١٩ و ژمارە ٧ی ساڵی ٢٠٢١ ئەو کێشەیە هەر هەبووە. لە سەرەتاوە ئەو زێدەڕۆییە کێشەی مەدەنی تێدابووە، واتە کێشەی بەشێک لە خەڵکی گەڕەکەکەی تێدابووە. "  قایمقامی قەزای شەقڵاوە دەشڵێت: "لەوکاتەوەی کە ئاگاداری کێشەکەین، کێشە لەسەر ئەو بەشە زیادەبوو کە لە دەرەوەی موڵکەکە بوو، دیارە بەشێک لە خەڵکی گەڕەکەکە چاویان لەوە بووە ئەو بەشە ببێتە بەشێک لە کۆڵانی گەڕەکەکە. بڕیاری دادگەش هەیە کە رووبەرەکەشی دەستنیشان کردووە کە ١٠٤ مەتر زێدەڕۆیە بۆ سەر شەقام، دەبێت لایەنی پەیوەندیدار ئەو زێدەڕۆییە هەڵبگرێت".  ئیبراهیم شێخەڵڵا، ئاماژە بەوە دەدات، کە ئەو بە خانەوادەی ئەو خاوەن موڵکەی گوتووە: "مادام بەڵگەی یاسایتان هەیە، بە پەلە لە رێگە پارێزەرەکەیان و دادگەوە هەنگاو بنێن، ئەگەر بڕیارێکی داواکاری گشتی هەیە یان بڕیارێکی دادگە هەیە، ئەگەر بڕیاری رێپێدانی شارەوانیان هەیە، بۆ پارێزەرەکەیان لەبەردەوم دادگە ئەو رێپێدانەیان نەخستووەتەڕوو، واتە کەمتەرخەمییەکە لە پارێزەرەکە بووە، کە ئەو بەڵگانەی نەخستووەتە بەردەم دادگا".