ئەمڕۆ چوارشەممە، ١٣ - ٤ - ٢٠٢٢، وەزارەتی تەندروستیی حکومەتی هەرێمی کوردستان لە نووسراوێکدا کە واژووی سامان بەرزنجی، وەزیری تەندروستیی حکومەتی هەرێمی کوردستانی لەسەرە، بڕیاری دا بە لێکۆڵینەوە لە سەرجەم سەرچاوەی بەرهەمی کیندەر لە هەرێمی کوردستان و کۆمپانیای هاوردەکاریش دەستنیشان بکرێت.  لە نووسراوەکەدا هاتووە: "لەبەر بەرژەوەندیی گشتی و ئاسایشی خۆراک و سەلامەتی هاووڵاتیان، پاش بڵاوبوونەوەی دەنگۆی پیسبوونی هەندێک لە بەرهەمەکانی نەستەلەی کیندەر لە جۆری Kinder Surprise MAX بە باج نەمبەری L ٠٠٤ L ٠٣ و L ٠٠٥ L ٠٣ - AD کە لە بەلجیکا بەرهەم هێنرابوو بە بەکتریای سالمۆنێلا، کە رێکەوتی بەسەرچوونیان ١ - ١٠ - ٢٠٢٢. قەدەخەکرا و لە حاڵەتی هێنانی هەر جۆرێکی کیندەر پێویستە پێشەکی لێکۆڵینەوە لە سەرچاوەی ئەو بەرهەمە لە هەرێمی کوردستان بکرێت. "   وەزارەتی تەندروستیی حکومەتی هەرێمی کوردستان لە نووسراوەکەدا کۆمەڵێک بڕیاری دەرکردووە، لەوانە:   - لێکۆڵینەوە لە سەرچاوەی ئەو بەرهەمە لە هەرێمی کوردستان و دەستنیشانکردنی کۆمپانیای هاوردەکار و دابەشکەر و دیاریکردنی خاڵی سنووری یان فڕۆکەخانەکان، کە لێوەی هاوردە دەکرێت.  - کێشانەوەی هەموو بەرهەمەکانی کیندەر بەو باج نەمبەرانەی سەرەوە، کە لە بەلجیکا بەرهەمهێنراوە.  - قەدەخەکردنی هاوردەکردنی ئەو بەرهەمانە بە باج نەمبەری ئاماژەپێکراو بۆ ناو هەرێمی کوردستان لە خاڵە سنوورییەکان و فرۆکەخانەکان، تاوەکو یەکلاییکردنەوەی ئەو بابەتە لە وڵاتە پەیوەندیدارەکان.  - وەرگرتنی نموونەی پشکنین لەو بابەتانە بەشێوەی هەڕەمەکی و پشکنینیان بۆ دڵنیابوونەوە لە شیاوبوون و سەلامەتی ئەو بەرهەمانەی سەرەوە لەلایەن هاووڵاتیان.  - پێویستە کاردانەوەی بەپەلە بکرێت لە رێگای تیمەکانی تەندروستیی بەڕێوەبەرایەتی خۆپارێزی و پاراستنی تەندروستی بۆ جێبەجێکردنی ئەو بڕیارانەی سەرەوە.  نەستەلەی کیندەر، کە کۆمپانیای فیرۆرۆی ئیتاڵی بەرهەمی دەهێنێت، ئێستا لە بەشێک لە وڵاتانی جیهان قەدەخە کراوە، ئەویش بەهۆی بڵاوبوونەوەی بەکتریایەک بە ناوی سالمۆنێلا، کە ٦٣ حاڵەت لە بەریتانیا لە نێوان ئەوانەی تەمەنیان مامناوەندە لەو بەکتریایە تۆمارکراوە.  دوای ئەڵمانیا و بەریتانیا، بەلجیکا کارگەی بەرهەمهێنانی کیندەری داخست، چونکە بەشێک لە وڵاتان هۆکاری بڵاوبوونەوەی ئەو نەخۆشییە دەخەنە ئەستۆی نەستەلەی کیندەر. بە داخستنی کۆمپانیای فیرۆرۆ لە بەلجیکا زیانێکی زۆر بەو کۆمپانیایە کەوت.