لە بەرنامەی گفتوگۆی رۆژنامەنووسی رادیۆی رووداودا کە هەریەکە لە د. عادل باخەوان، بەڕێوەبەری ناوەندی فەرەنسی بۆ توێژینەوە لەسەر عێراق؛ هیوا مەحموود عوسمان، شرۆڤەکاری سیاسی؛ زریان رۆژهەڵاتی، بەڕێوەبەری ناوەندی لێکۆڵینەوەی رووداو و ئاکۆ محەممەد، رۆژنامەڤان تێیدا بەشداربوون باس لە رەوشی سیاسیی عێراق و کاریگەریی ئێران لەسەری و هێرشە مووشەکییەکانی ئێران بۆسەر هەولێر کرا.  د. عادل باخەوان، بەڕێوەبەری ناوەندی فەرەنسی بۆ توێژینەوە لەسەر عێراق رایگەیاند، "رۆژی هەینی ٠١ - ٠٤ - ٢٠٢٢ لە سیمینارێکی گەورەی داخراودا کە من بەشدار بووم، دوو بەرپرسی گەورەی ئێرانی لە ئەنجوومەنی نوێنەرانی فەرەنسادا بە راشکاوی گوتیان: ' ئێمە لەمەودوا زمانی مامەڵەکردنمان لەگەڵ ئیسرائیل، ئەمریکا و رکابەرەکانماندا لە دنیای عەرەبی و عێراقدا دەگۆڕین. پێویستمان بەوە نییە بە هاوکارەکانماندا پەیام بنێرین و خۆمان بۆ هەر کوێ ویستمان راستەوخۆ پەیام دەنێرین '. "  بە گوتەی د. عادل باخەوان، لاوازبوونی هەڵویستی ئیسرائیل لە سیستمی جیهانیدا وایکردووە ئێران ئەو زاتە بە خۆی بدات کە راستەوخۆ پەیام بۆ رکابەرەکانی بنێرێت.  بەڕێوەبەری ناوەندی فەرەنسی بۆ توێژینەوە لەسەر عێراق پێیوایە ئەو مووشەکانەی ئاراستەی هەولێر کراون تەنیا پەیوەندییان بە دروستکردنی حکومەتی عێراقەوە نییە، بەڵکو پەیوەندییان بە پارتییشەوە هەیە، بەڵام پەیامەکەیان زۆر لەو دووانەیش فراوانترن.  هیوا مەحموود عوسمان، شرۆڤەکاری سیاسی لەمیانی بەشداریکردنی لە بەرنامەکەدا ئاماژەی بەوە کرد، "ئێران وەکو خاکێکی بێخاوەن سەیری عێراق دەکات، بە هەرێمی کوردستانیشەوە. یەکەم هێرشی مووشەکیی ئێران بۆ ناو هەرێمی کوردستان ساڵی ٢٠١٨ بوو کە لە حیزبی دیموکراتی دا لە کۆیە. تاوەکو ئەم ساتەیش یەک ئەمریکی لە حیزبی دیموکراتی نەپرسیوەتەوە".  د. عادل باخەوان دەڵێت، "ئێران بۆیە عێراقی هەڵبژارد و لەناویشیدا هەولێر، چونکە عێراق خاکی بێخاوەنە. ئێران باش لەوە تێگەیشتووە کە عێراق سەروەریی نییە و کەس نییە خاوەندارێتیی بکات".  هەروەها بەڕێوەبەری ناوەندی فەرەنسی بۆ توێژینەوە لەسەر عێراق ئەوەی خستەڕوو، ئێستا ئێران زیاتر لە بۆمبی ئەتۆمی، هەموو هەوڵێکی ئەوەیە مووشەکە بالیستیکییەکان زیرەک بکات، "ئەوەی کە خەتیبزادە گوتی: ' هەولێر ببین ' ئەو پەیامەیە کە مووشەکەکانمان زیرەکن و دەتوانین بەرگری لە ئاسایشی نیشتمانیی خۆمان بکەین و پێویستمان بە رێککەوتن لەگەڵ وڵاتانی رۆژئاوا نییە".  هیوا مەحموود عوسمان پێیوایە، ئێران دەبینێت کە حکومەتی عێراق و هەرێمی کوردستان هیچیان پێ ناکرێت و ئەمریکاش هیچ کاردانەوەیەکی نییە، بۆیە دەستی کراوەیە کە هێرش بکاتە سەر هەر شوێنێک کە بیەوێت و لەسەریان بەردەوام بێت؛ پەیامە سەرەکییەکەی ئێران ئەوەیە کە بە ئەمریکییەکان دەڵێت، "ئێمە لە هەر شوێنێکی عێراق دەدەین کە بمانەوێت و کەسیش بۆی نییە قسە بکات".  زریان رۆژهەڵاتی، بەڕێوەبەری ناوەندی لێکۆڵینەوەی رووداو لەکاتی بەشداریکردنی لە بەرنامەکە باسی لەوە کرد، "پەیامەکەی ئێران بە پلەی یەکەم بۆ ئیسرائیلە بۆئەوەی پێیان بڵێت ئەگەر زیاتر لە سنوورەکانمان نزیک ببنەوە، دەتوانین بە ئاسانی بە ئامانجتان بگرین".  بەڕێوەبەری ناوەندی لێکۆڵینەوەی رووداو پێیوایە، ئەو هێرشەی ئێران توانای ئێرانی لە وردیی پێکانی ئامانجەکەیدا نیشان دا و دەشڵێت، "ئەم هێرشە پەیوەندیی بە هەرێمی کوردستانیشەوە هەیە و رەنگە چاوسوورکردنەوەیەکیش بێت لە پارتی".  زریان رۆژهەڵاتی ئاماژەی بەوەش کرد، "ئێران خۆی بەدوور دەگرێت لە ململانێی راستەوخۆ لەگەڵ ئیسرائیل، چونکە دەزانێت ئیسرائیل دەسەڵاتێکی بەهێزی سەربازیی هەیە".  رۆژهەڵاتی ئەوەی خستەڕوو، ئێران نیگەرانە لەوەی تورکیا لەگەڵ ئیسرائیلدا پەیوەندییەکانی ئاسایی دەکاتەوە، لە رێککەوتنی ئیبراهیم نیگەرانە کە لەنێوان وڵاتانی عەرەبی و ئیسرائیلدا کراوە، هەروەها نیگەرانە لە کۆبوونەوەکانی نەقەب و عەقەبە و لەوەش نیگەرانە کە لە ناوچەکەدا هاوپەیمانێتییەک دروست ببێت کە بتوانێت تواناکەی سنووردار بکات.