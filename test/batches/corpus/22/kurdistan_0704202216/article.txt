ئەمڕۆ پێنجشەممە ٧.٤.٢٠٢٢ بەڕێوەبەرایەتیی کەشناسی و بوومەلەرزەزانی هەرێمی کوردستان، پێشبینییەکانی بۆ ٤٨ کاژێری داهاتوو بڵاوکردەوە و رایگەیاند، ئەمڕۆ لە پارێزگای هەولێر ئاسمان لەنێوان هەور و نیمچەهەور دەبێت، لەگەڵ تاوەباران و برووسکە لە ناوچە جیاجیاکانی پارێزگاکە و زیاتر لە ناوچە شاخاوییەکان دەبێ، هەروەها بەرزبوونەوەی تۆز و خۆڵ و خێرایی با تاوەکو ئێوارە بەردەوامدەبێت.  لەبارەی پێشبینییەکان بۆ سبەی هەینی لە پارێزگای هەولێر ئاماژەی بەوەکردووە، ئاسمان لەنێوان هەور و نیمچەهەوردا دەبێت، لەگەڵ چالاکبوونی هەوری برووسکە و تاوەباران لە ناوچە جیاجیاکانی پارێزگاکە، کاریگەری زیاتر دەبێ لەناوچە شاخاوییەکان، هەروەها لە دوای نیوەڕۆوە، تۆز و خۆڵ و چالاکبوونی خێرایی با، باشوور و سەنتەری شار دەگرێتەوە و تاوەکو نیوەی شەو کاریگەری بەردەوامی دەبێ.  ئاماژەی بەوەشکردووە، خێرایى با، لە نێوان ١٠ - ٢٠ کم لە کاتژێرێکدا دەبێت، بە ئاراستەی باشووری رۆژهەڵات و مەوداى بینینیش  ٤ - ٦ کم  دەبێت و لە ئێوارەدا کەمدەبێتەوە بۆ ٢ - ٤ کم. پلەی گەرماش نزمترین ٢٠ پلە و بەرزترین ٢٣ پلەى سیلیزى دەبێت.  لەبارەی پێشبینییەکانیش بۆ پارێزگای سلێمانی، بەڕێوەبەرایەتیی کەشناسی و بوومەلەرزەزانی هەرێمی کوردستان دەڵێت: ئەمڕۆ ئاسمان لەنێوان هەور و نیمچەهەوردا دەبێت، لەگەڵ بەرزبوونەوەی تۆز و خۆڵێکی سووک، هەروەها ئەگەری تاوەباران و برووسکە لە ناوچە جیاجیاکانی پارێزگادا هەیە، کە لە ناوچە شاخاوییەکان کاریگەریی زیاتر دەبێ. خێرایی باش لە نێوان ١٠ - ٢٠ کم لە کاژێرێکدا دەبێت بە ئاراستەی باکووری رۆژئاوا.  لەبارەی پێشبینییەکان بۆ سبەی هەینی لە پارێزگای سلێمانی ئاماژەی بەوەکردووە، ئاسمان لەنێوان هەور و نیمچەهەوردا دەبێ، لە ئێوارە ئەگەری نمەباران هەیە لە ناوچە شاخاوییەکانی باکووری پارێزگا. لە کاتەکانی ئێوارە تۆز و خۆڵ و چالاکبوونی خێرایی با سەنتەری شار و دەوروبەری دەگرێتەوە، تاوەکو نیوەشەو کاریگەریی بەردەوامی دەبێ.   رۆژی هەینی لە سنووری پارێزگای سلێمانی، خێرایى با لە نێوان ١٠ - ٣٠ کم لە کاژێرێکدا دەبێت، بە ئاراستەی باشووری رۆژهەڵات. لەهەندێ کات بۆ سەرووی ٤٠ کم بەرزدەبێتەوە. بەپێی پێشبینییەکانی بەڕێوەبەرایەتیی کەشناسی، مەوداى بینین ٦ - ٧ کیلۆمەتر دەبێت و  لە کاتەکانی تۆز و خۆڵباریندا لەنێوان ٢ - ٣ کم دەبێ. نزمترین پلەى گەرماى پێشبینیکراو ١٨ پلە و بەرزترینیش ٢٢ پلەى سیلیزى دەبێت.  لە پارێزگای دهۆک، ئەمڕۆ پێنجشەممە ئاسمان نیمچەهەور دەبێت لەگەڵ تاوەباران و برووسکە لە ناوچە شاخاوییەکانی باکووری پارێزگاکە، هەروەها چالاکبوونی خێرایی با و بەرزبوونەوەی تۆز و خۆڵ کە تاوەکو ئێوارە بەردەوام دەبێ.   لەبارەی پێشبینییەکان بۆ سبەی هەینی لە پارێزگای دهۆک ئاماژەی بەوەکردووە، ئاسمان لە نێوان هەور و نیمچەهەور دەبێت، لەگەڵ چالاکبوونی هەورەبرووسکە و تاوەباران لە ناوچە جیاجیاکانی پارێزگاکە، لە ئێوارە کاریگەرییەکەی زیاتر دەبێ بۆ زۆربەی ناوچەکان و خێرایى با لە نێوان ١٠ - ٢٠ کم لە کاژێرێکدا دەبێت بە ئاراستەی باشووری رۆژهەڵات. نزمترین پلەى گەرماى پێشبینیکراو ١٨ پلە و بەرزترینیش ٢١ پلەى سیلیزى دەبێت.  لە پارێزگای کەرکووک، خۆڵبارینەکە چڕتر دەبێت و بەپێی پێشبینییەکانی بەڕێوەبەرایەتی کەشناسی و بوومەلەرزەزانی هەرێمی کوردستان، ئەمڕۆ پێنجشەممە، ئاسمان نیمچەهەور دەبێ لەگەڵ بەرزبوونەوەی تۆز و خۆڵێکی سووک و چالاکبوونی  خێرایی با کە خێراییەکەی لە نێوان ١٠ - ٣٠ کم دەبێت لە کاژێرێکدا و مەودای بینینیش ٦ - ٨ کم دەبێت.   سبەی هەینیش لە پارێزگای کەرکووک، ئاسمان لەنێوان هەور و نیمچەهەوردا دەبێت، لەگەڵ بەرزبوونەوەی تۆزو خۆڵ لە دوای نیوەڕۆ، کاریگەریی تۆزوخۆل و خێرایی با زیاد دەبێ تاوەکو نیوەشەو بەردەوام دەبێ. خێرایی با - ش، لە نێوان ١٠ - ٣٠ کم لە کاژێرێکدا دەبێت بە ئاراستەی باشووری رۆژهەڵات و  لە دوای نیوەڕۆ خێرایی با زیاد دەبێ بۆ سەرووی ٤٠ کم لە کاژێرێکدا.  سبەی هەینی لە کەرکووک، نزمترین پلەى گەرماى پێشبینیکراو ١٩ پلەى سیلیزی و بەرزترینیش ٢٧ پلە دەبێت.  لە پارێزگای هەڵەبجەش، ئەمڕۆ پێنجشەممە، ئاسمان لەنێوان هەور و نیمچەهەوردا دەبێت، لەگەڵ  بەرزبوونەوەی تۆز وخۆڵێکی سووک، هەروەها ئەگەری تاوەباران و برووسکە لەناوچە جیاجیاکانی پارێزگاکەدا هەیە و لە ناوچە شاخاوییەکان کاریگەریی زیاتری دەبێ. خێرایی با - ش لەنێوان ١٠ - ٢٠ کم لە کاژێرێکدا دەبێت و مەوداى بینین ٦ - ٨ کم دەبێت.  بەپێی پێشبینییەکانی بەڕێوەبەرایەتیی کەشناسی و بوومەلەرزەزانیی هەرێمی کوردستان، سبەی هەینی لە پارێزگای هەڵەبجە ئاسمان لە نێوان هەور و نیمچەهەوردا دەبێت و لە ئێوارە ئەگەری نمەباران هەیە لە ناوچە شاخاوییەکانی پارێزگاکەدا، لە ئێوارە تۆزوخۆڵ و چالاکبوونی خێرایی با سەنتەری شار و دەوروبەری دەگرێتەوە و تاوەکو نیوەشەو کاریگەریی دەمێنێت.   هەر بەپێی پێشبینییەکان، لە پارێزگای هەڵەبجە خێرایى با لە نێوان ١٠ - ٣٠ کم لە کاژێرێکدا دەبێت و مەوداى بینین ٦ - ٧ کم دەبێت، لە ئێوارە کەمدەبێتەوە بۆ ٢ - ٤ کم. نزمترین پلەى گەرماى پێشبینیکراو ١٦ پلە و بەرزترینیش ٢٣ پلەى سیلیزى دەبێت.