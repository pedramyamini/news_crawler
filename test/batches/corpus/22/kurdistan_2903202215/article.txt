کۆسار نەوزاد، دەروون رەئووف و هەڵکەوت نووری سێ گەنجی خزمی یەکدی بوون و لە ئێوارەی رۆژی ٢١ ئادارەوە لە چەمی خەمەڵۆک لە قەزای ماوەت بێسەروشوێنن، تاوەکو ئێستا هیچ سۆراخێکیان نییە، چەند رۆژێکە لە تۆڕە کۆمەڵایەتییەکاندا باس لەوە دەکرێت کە لایەنێک لە پشت رفاندن یان دیار نەمانی گەنجەکانەوەیە.   رۆژی سێشەممە ٢٩ ـی ئاداری ٢٠٢٢، میران محەممەد، پورزای کۆسار نەوزاد یەکێک لە گەنجە بێسەروشوێنبووەکانی ماوەت بە تۆڕی میدیایی رووداوی راگەیاند، "هەموو ئەو دەنگۆیانە رەتدەکەینەوە کە لە تۆڕە کۆمەڵایەتییەکان گومان و هەواڵی ناڕاست لەسەر دیار نەمانی کۆسار و دەرون و هەڵکەوت بڵاودەکەنەوە، چونکە کوڕەکانی ئێمە هیچ پەیوەندییەکیان بە هیچ حیزب و لایەنێکەوە نەبووە تاوەکو لایەنێک یان گروپێک بیانڕفێنن".   میران محەممەد باس لەوەش دەکات، "تکا دەکەین لە پەیجەوانەکانی فەیسبووک و بەشێک لە دەزگا میدیاییەکان کە ویژدانیان هەبێت بەو هەواڵە ناڕاستانەی بڵاویدەکەنەوە، دووبارە دڵی دایک و باوک کەسوکارەکەمان بریندار دەکەنەوە و بارەکەمان زیاتر قورس دەکەن".   ئەمڕۆ سێشەممە، هەشت رۆژە گەڕان بەدوای گەنجەکان بەردەوامیی هەیە، بەڵام وەک کەسوکاری گەنجەکان دەڵێن، "هیچمان دەستنەکەوتووە و هیچ سۆراخێکیان نییە".  دوایین وێنە و گرتەی ڤیدۆییان کە لە تۆڕی کۆمەڵایەتیی سناپچات بڵاوکراوەتەوە لەسەر ئەو چەمە بووە. کۆسار و دەروون خەڵکی گوندی بەرسماقی ماوەتن، هەڵکەوت و نوریش دانیشتووی هەولێرە و بۆ سەردان چووەتە ماڵی باوکی هاوژینەکەی.