لە مەیدانی ئاژەڵان لە دهۆک و زاخۆ، مەڕ و مانگای سووری زۆرن و نرخەکانیشیان لە ئاژەڵی خۆماڵی هەرزانترە، ئەوەش وایکردووە خواستی لەسەر هەبێت و بەشێک لە خەڵک روو لە کڕینی ئەو ئاژەڵانە بکەن. یەکێک لەو بازرگانانەی کە هەفتەیەک پێش ئێستا ١٠٠ مەڕی لە سووریاوە هاوردەی هەرێمی کوردستان کردووە، ئاماژە بەوە دەکات، باج لەسەر جووتێک مەڕ زیاتر لە ٤٠ دۆلارە.    غازی مەولوود، بازرگانە و بە تۆڕی میدیایی رووداوی گوت، "لە گومرگی سحێلا ٢١ دۆلارمان داوەتە باج و رسومات، هەروەها لە گومرگی رۆژئاوای کوردستانیش ٢٢ دۆلارمان داوە، ١٢٠ سەر مەڕم هێناون. "   قادر حاجی، فرۆشیارە لە مەیدانی ئاژەڵ لە زاخۆ و باس لەوە دەکات، "تەنیا لەڕێگەی سحێلاوە رێگە دەدرێت مەڕ هاوردە بکەین، ئەوەش هەر کەسێک هەفتەی جارێک مافی هەیە هاوردەی بکات و داوای گومرگ دەکرێت. "  بەگوێرەی ئەو زانیارییانەی کە لە مەیدانی فرۆشتنی ئاژەڵەوە لە سنووری پارێزگای دهۆک دەست رووداو کەوتووە، لە سنووری پارێزگاکە رۆژانە ٢٠٠ مەڕ کڕین و فرۆشتنی پێوە دەکرێت.  سەلمان سادق، بازرگان ئاماژە بەوە دەکات، "گیسک دەهێنین، بەرانیش دەهێنرێت، بەڵام بەران نرخەکەی هەرزانترە لە کاوڕ، هەر کیلۆیەکی بە چوار هەزار و ٥٠٠ دینارە، بەشی هەرەزۆری لە حەلەبەوە هاوردەی هەرێمی کوردستان دەکرێت، دوای ئەوە بەشێکیشی لە حەسەکەوە هاوردە دەکرێت. "  ئیسماعیل محەممەد، فرۆشیارە و دەڵێت، "بەران نرخەکەی گەیشتووەتە ٧٥٠ بۆ ٨٠٠ هزار دینار کە هەر بەرانێک لەنێوان ١٦٠ تاوەکو ١٧٠ کیلۆ دەبێت، هەر کیلۆیەکیش بە ٦٣٠ دینار دەفرۆشرێت. "   لە بازاڕی گۆشتفرۆشانی زاخۆ، گۆشتی مەڕی هاوردەی سووری زۆرە و نرخەکەشی لە گۆشتی مەڕی خۆماڵی هەرزانترە، ئەوەش وایکردووە بەشێک لە خەڵکی بیكڕن.  شڤان شەعبان، گۆشتفرۆشە لە بازاڕی گۆشتفرۆشانی زاخۆ و دەڵێت، "ئێستا گۆشتی نەرمە بە ١٥ هەزار دینارە، بەڵام گۆشتی مەڕی سووری نەرمەی بە ١٠ هەزار دینار دەفرۆشم، بەرخی ئێرە کیلۆی بە ١٤ هەزارە، بەڵام هی سووری بە نۆ هەزار دینارە. "   لە زاخۆ نزیکەی ٢٠٠ دووکانی گۆشفرۆشی هەن، ئەگەرچی خواست زیاتر لەسەر گۆشتی خۆماڵییە، بەڵام گۆشتی مەڕی سووریش لە بازاڕدا هەیە و خەڵک داوای دەکەن.