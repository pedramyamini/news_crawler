ئەحمەد شیرانی سەرۆکی ناوەندی کۆنتڕۆڵی ترافیکی ئێران بەیانی ئەمڕۆ دووشەممە ٢٨ - ٣ - ٢٠٢٢، نوێترین ئاماری قوربانییانی رووداوی هاتووچۆی لەماوەی ١٣ رۆژی پشووی نەورۆز راگەیاند. بەگوێرەی ئەو ئامارە، لە ١٣ رۆژی رابردوودا ٥٢٠ کەس لە رۆژهەڵاتی کوردستان و ئێران بە رووداوی هاتووچۆ گیانیان لەدەستداوە و زیاتر لە هەشت هەزار کەسیش برینداربوون.  رۆژی یەکشەممە ٢٧ - ٣ - ٢٠٢٢، کەمال هادیانفەر بەڕێوەبەری پۆلیسی هاتووچۆی ئێران ئاماری قوربانیانی رووداوی هاتووچۆی لە ماوەی ساڵی رابردوودا بڵاوکردەوە. بەگوتەی کەمال هادیانفەر، لە یەک ساڵی رابردوودا ١٧ هەزار کەس لە رۆژهەڵاتی کوردستان و ئێران بە رووداوی هاتووچۆ گیانیان لەدەستداوە و ٣٦٠ هەزار کەسیش بریندار بوون کە لەو ژمارە ١٥ % بۆ ٢٥ % نڤیشکان بوون.   بەڕێوەبەری پۆلیسی هاتووچۆی ئێران دەشڵێت، لە هەر کاژێرێکدا لە ئێران ٢ کەس بە رووداوی هاتووچۆ گیانیان لەدەستداوە و ٢٩ کەسیش بریندار بوون.  کەمال هادیانفەر باس لە هۆکارەکانی رووداوی هاتووچۆ لە ئێران دەکات و دەڵێت، هۆکاری ٤٠ % ـی رووداوەکانی هاتووچۆ دەگەڕێتەوە بۆ کۆنبوون و ناستانداردبوونی ئۆتۆمبێل. بەپێی ئامارەکانی فەرماندەی پۆلیسی ئێران، لە رۆژهەڵاتی کوردستان و ئێران ٣٨ ملیۆن ئۆتۆمبێل هەن کە ٣٥ % یان کۆنن و ئۆتۆمبێلە نوێکانیش بەهۆی خراپبوونی کوالێتی پارچەکانیان ناستانداردن.  سەرەڕای ناستانداردبوون و کۆنبوونی ئۆتۆمبێلەکان، کەمال هادیانفەر گوتی، هۆکاری ٦٠ % ـی رووداوەکانی هاتووچۆ بریتین لە ناستانداردبوونی رێگەوبانەکانی ئێران و پابەندنەبوونی شۆفێران بە رێکارەکانی هاتووچۆ.  بەگوێرەی ئامارەکانی پۆلیسی هاتووچۆی پارێزگاکانی رۆژهەڵاتی کوردستان، ساڵی رابردوو هەزار و ٦٥٦ کەس لە رۆژهەڵاتی کوردستان بە رووداوی هاتووچۆ گیانیان لەدەستداوە. هەروەها لە ماوەی ١٣ رۆژی رابردوودا لە هەر پێنج پارێزگاکەی رۆژهەڵاتی کوردستان ٣٥ کەس بە رووداوی هاتووچۆ گیانیان لەدەستداوە.