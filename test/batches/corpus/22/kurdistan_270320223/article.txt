رۆژی یەکشەممە ٢٧ - ٣ - ٢٠٢٢ جەمال وارانی، فەرماندەی لیوای ١٤٤ی پێشمەرگە، بە تۆڕی میدیایی رووداوی راگەیاند، "ئێوارەی دوێنێ دوو شوان لە نێوان گوندەکانی پەلکانەی سەیدان و پەلکانەی سالم و گوندی غەڕە، لەکاتی لەوەڕاندنی ئاژەڵەکانیان رووبەڕووی دوو چەکداری داعش بوونەتەوە".  وارانی دەڵێت، شوانەکان زیاتر لە سنووری خۆیان ئاژەڵەکانیان بردووەتە پێشەوە. دەشڵێت: "لەگەڵ چەکدارانی داعشدا رووبەڕووی یەک بوونەتەوە و ماوەیەک تەقەکردن روویداوە، دواتر هێزەکانمان بەهانایانەوە چوون و رزگاریان کردوون".  فەرماندەی لیوای ١٤٤ پێشمەرگە باسی لەوەشکرد، شوانەکان بەوانیان گوتووە، ١٠٠ سەر ئاژەڵیان نادیارە و گوتی: "ئەمڕۆ هەوڵێک دەدەین بۆ سۆراخکردنیان".  جەمال وارانی ئاماژەی بەوەکرد، چەکدارانی داعش لە سنوورەکەیان کەمیان کردووە و دوو کەس و سێ کەس دەبیندرێت، گوتیشی: "دوای ئۆپەراسیۆنێکی فراوانی هێزەکانی پێشمەرگە لە سنووری گوندەکانی ناوچەکە، کە ٨ - ١٢ - ٢٠٢١ دەستیپێکرد و نزیکەی ٢٥ رۆژی خایاند، داعش بەتەواویی لاوازکراون، چونکە شوێنی مانەوە و کۆگاکانیان هەمووی لەلایەن هێزەکانی پێشمەرگەوە لەنێوبران".  دوای رووداوەکانی ١٦ی ئۆکتۆبەری ساڵی ٢٠١٧، لە ناوچە ناکۆکی لەسەرەکان، بە درێژایی  زیاتر لە ٥٠٠ کیلۆمەتر بۆشایی ئەمنی لەنێوان هێزەکانی پێشمەرگە و سوپای عێراق دروستبووە، داعش چەندینجار لەو ناوچانە هێرشی کردووەتە سەر پێشمەرگە، سوپا و حەشدی شەعبی.