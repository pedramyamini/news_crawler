عەبدلڕحمان زەهاوی، گوتەبێژی پۆلیسی هاتووچۆی گەرمیان ئەمڕۆ سێشەممە ٠٨ - ٠٣ - ٢٠٢٢ بە رووداوی راگەیاند: "رووداوەکە لە نزیک بازاڕی کەلار لە گەڕەکی بنگرد روویداوە، لەو رووداوەدا ژینگەپارێزێک دەکەوێتە ژێر ئەو ئۆتۆمبێلەوە کە خۆڵ و خاشاکی پێهەڵدەگرن، بەو هۆیەوە گیانی لەدەستداوە. "  بەگوتەی گوتەبێژەکەی پۆلیسی هاتووچۆی گەرمیان، ئەو کەسەی گیانی لەدەستداوە بە بنەچە عەرەبە و لەدایکبووی ساڵی (١٩٧٠)ـیە و دانیشتووی گەڕەکی ئازادی قەزای کەلارە.  گوتەبێژەکەی پۆلیسی هاتووچۆی گەرمیان ئاماژەی بەوەش کرد، "شۆفێری ئۆتۆمبێلەکە بە بڕیاری دادوەر و بەپێی مادەی ٢٤ راگیراوە و لیکۆڵینەوەی لەگەڵدا دەکرێت. "  بە گوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.