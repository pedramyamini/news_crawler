بارەگای بارزانی لە راگەیێندراوێکدا ئاماژەی بەوە کردووە، رۆژی چوارشەممە ٦ی نیسانی ٢٠٢٢ سەرۆک مەسعود بارزانی بە مەبەستی پرسینی هەواڵی تەندروستیی ئەیاد عەللاوی، بە تەلەفۆن پەیوەندیی پێوەکرد، کە دوای تێکچوونی باری تەندروستیی بۆ وڵاتی ئوردن گواستراوەتەوە.  لەو پەیوەندییەدا، وەکو لە راگەیێندراوەکەدا هاتووە، "سەرۆک بارزانی خۆشحاڵیی خۆی بۆ سەرکەوتنی ئەو نەشتەرگەرییەش راگەیاند کە لە یەکێک لە نەخۆشخانەکانی وڵاتی ئوردن بۆ دکتۆر ئەیاد عەللاوی ئەنجامدراوە و، هیوای شیفای خێرا و تەندروستیی بۆ خواست".  رۆژی یەکشەممە، ٠٣ - ٠٤ - ٢٠٢٢ د. ئەیاد عەللاوی، سەرۆکی هاوپەیمانیی نیشتمانی و سەرۆکوەزیرانی پێشووتری عێراق بەهۆی تێکچوونی باری تەندروستییەوە لە بەغدا گەیێندرایە نەخۆشخانەی ئیبن سینا لە ناوچەی سەوز، بەڵام دوای چارەسەری سەرەتایی و مانەوەی بۆ زیاتر لە پێنج کاژێر، باری تەندروستیی تاوەکو دەھات خراپتر دەبوو، بۆیە رەوانەی پایتەختی ئوردن کرا.  لەماوەی مانەوەی لە نەخۆشخانەی ئیبن سینا لە بەغدا، ھەریەک لە مستەفا کازمی، سەرۆکوەزیرانی عێراق و نووری مالیکی، سەرۆکی دەوڵەتی یاسا سەردانی عەللاوییان کرد و ھیوای چاکبوونەوەیان بۆ خواست.  د. ئەیاد عەللاوی تەمەنی ٧٧ ساڵانە و رۆژی یەکشەممە بەھۆی بەردی زراوەوە بەپەلە گەیێندرایە نەخۆشخانە.  د. ئەیاد عەللاوی، یەکەم سەرۆکوەزیرانی عێراقە لەدوای رووخانی حکومەتی پێشووی عێراق و سەرۆکی هاوپەیمانیی نیشتمانییە کە لە ھەڵبژاردنی ئۆکتۆبەری ٢٠٢١ دا ھیچ کورسییەکی پەرلەمانی بەدەستنەھێنا.