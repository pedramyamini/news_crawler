ئەمڕۆ چوارشەممە، ٢٣ی ئاداری ٢٠٢٢، عەلی حەمەساڵح، پەرلەمانتاری کوردستان لە بارەی دەنگۆی هەبوونی لیستێک بۆ هەڵبژاردنی خولی شەشەمی پەرلەمانی کوردستان بە تۆڕی میدیایی رووداوی راگەیاند: "ئەو قسەیە لە من وەربگرن کە هەڵبژاردنی هەرێمی کوردستان لە کاتی خۆیدا ناکرێت تاوەکو لیستم هەبێت. من لەسەر ئەگەر کار ناکەم و پلان دانانێم".   بەڵام پێشەوا هەورامانی، گوتەبێژی فراکسیۆنی پارتی، لە پەرلەمانی کوردستان بە رووداوی گوت: "ئاگادارین عەلی حەمەساڵح، دەیەوێت ئەو کەسانەی کە لە حیزبەکانیان جیابوونەتەوە کۆیان بکاتەوە و حیزبێک دروست بکات و بە حیزبی خۆی بەشداری هەڵبژاردن بکات. "  پێشەوا هەورامانی گوتیشی: "هیچ پەرۆشییەک لە لایەن فراکسیۆنەکانەوە نابینین بۆ ئەنجامدانی هەڵبژاردن لە کاتی خۆیدا، تاوەکو ئێستا جەختدەکەینەوە لە کەمنەکردنەوەی کورسی کۆتا و یەک بازنەی هەڵبژاردن، ناتوانرێت لەم کاتەش یاسای هەڵبژاردن هەموار بکرێتەوە".   لە بارەی  کۆبوونەوەی فراکسیۆنەکانیش لەبارەی پرسی هەڵبژاردن، گوتەبێژی فراکسیۆنی پارتی گوتی تاوەکو ئێستا هیچ پلان و وادەیەک بۆ کۆبوونەوەی سەرۆک فراکسیۆنەکان دانەنراوە.  گوڵستان سەعید، سەرۆکی فراکسیۆنی بزووتنەوەی گۆڕان دەڵێت ئەوان دەیانەوێت هەڵبژاردن لە کاتی خۆیدا بکرێت، بەڵام بەو مەرجەی یاسای هەڵبژاردن هەموار بکرێتەوە، چونکە کەموکوڕی زۆری تێدایە".  سەبارەت بە ئەنجامدانی هەڵبژاردن لە وادەی خۆیدا،  سەرۆکی فراکسیۆنی بزووتنەوەی گۆڕان بە رووداوی گوت: " بەگوێرەی کۆبوونەوەکان و گفتوگۆکان پێشبینی دەکەین وەک ساڵانی رابردوو هەڵبژاردن دوابخرێت. "  هەر سەبارەت بە پرسی هەڵبژاردنی پەرلەمانی کوردستان، شێرکۆ جەودەت، سەرۆکی فراکسیۆنی یەکگرتوو لە پەرلەمانی کوردستان بە رووداوی گوت: "دەبێت یاسای هەڵبژاردن هەموار بکرێتەوە، کوردستان بەسەر چوار بازنە دابەشبکرێت، کورسی کۆتا بەگوێرەی ژمارەی دانیشتووانیان بێت". گوتیشی: "ئێمە لەگەڵ ئەوەین هەڵبژاردن لە وادەی خۆیدا بکرێت. "  ناکۆکیی نێوان فراکسیۆنەکان و رێککنەکەوتنیان لەسەر کۆمەڵێک پرس لە کاتێکدایە ئەمڕۆ شیروان زرار، گوتەبێژی کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان بە تۆڕی میدیایی رووداوی گوت، لە رۆژانی ٥ - ٨ - ٢٠١٩، ٤ - ٨ - ٢٠٢١ و ٣ - ٣ - ٢٠٢٢، بە سێ نووسراوی جیاواز، سەرۆکایەتیی پەرلەمانی کوردستانیان ئاگادار کردووەتەوە لەوەی کە تاوەکو ١ ـی نیسانی ئەمساڵ متمانە بە ئەنجوومەنی کۆمیسیاران بدەنەوە یان ئەنجوومەنێکی نوێ هەڵبژێرن، چونکە ئەگەر بەو جۆرە نەبێت گرفتی یاسایی بۆ بەڕێوەبردنی هەڵبژاردن لەکاتی خۆیدا دروستدەبێت.  بەپێی مەرسومێکی هەرێمی کە لەلایەن نیچیرڤان بارزانی، سەرۆکی هەرێمی کوردستان دەرچووە، دەبێت رۆژی  ١ی تشرینی یەکەمی ٢٠٢٢، هەڵبژاردنی پەرلەمانی کوردستان بکرێت، بەڵام لە نێو فراکسیۆنەکاندا هیچ کۆدەنگییەک نییە کە لەو کاتەدا هەڵبژاردن بکرێت.  یەکێتی، گۆڕان، کۆمەڵ و یەکگرتوو، داوا دەکەن لە پرۆسەی هەڵبژاردندا: کوردستان بەسەر چوار بازنەی هەڵبژاردن دابەشبکرێت و کورسی کۆتا کە ئێستا ١١ کورسی پەرلەمانیان هەیە، بەگوێرەی دانیشتووانیان کورسییان بۆ دیاریبکرێت، هەروەها یاسای هەڵبژاردن هەموار بکرێتەوە.  پارتی دیموکراتی کوردستانیش، رازی نییە کورسیی ژمارەی کۆتاکان کەمبکرێتەوە، لە بارەی یاسای هەڵبژاردنیش دەڵێن، لە ئەگەری هەموارکردنی یاساکە  کۆمسیۆن ناتوانێت کارەکانی تاوەکو مانگی تشرینی یەکەم تەواو بکات، دابەشکردنی کوردستان بەسەر چوار بازنە یەکێکی دیکەیە لەو بابەتانە پارتی رەتیدەکاتەوە و دەڵێت، ناوچەگەریی تۆخ دەکاتەوە.   لە ئەگەری رێککنەکەوتنی لایەنەکان پێشەوا هەورامانی گوتی: "ئەگەر بە سازان هەموو گرفتەکان چارەسەر نەکرێت، ئەوە ئێمە کۆمیسیۆن کارا دەکەینەوە. "   کۆمەڵی دادگەری کوردستانیش سوورە لەسەر ئەنجامدانی هەڵبژاردن لە کاتی خۆیدا، بەڵام بە مەرج، عەبدولستار مەجید، سەرۆکی فراکسیۆنی کۆمەڵی دادگەریی کوردستان بە (رووداو)ی گوت: "ئەوان سوورن لەسەر ئەوەی هەڵبژاردنی کوردستان لە کاتی خۆیدا بکرێت، بەڵام پێش ئەوە دەبێت یاسای هەڵبژاردن هەموار بکرێتەوە، چونکە پێمانوایە ئەگەر پەرلەمان بەهەمانشێوەی پێشتر هەڵبژێردرێت ئەوە بە هەمانشێوەی رابردوو ساختەکاری تێدا دەکرێت. "  هەروەها گوتی: "ئەگەر بەمشێوەیەی ئێستا بڕوات و کێشەکان چارەسەر نەکرێت و وەڵامی کۆمیسیۆن نەدرێتەوە ئەوە پێشبینی دواکەوتنی هەڵبژاردن دەکەین. "