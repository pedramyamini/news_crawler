ئەمڕۆ یەکشەممە ١٣ - ٠٣ - ٢٠٢٢، د. شاخەوان عەبدوڵڵا، جێگری دووەمی سەرۆکی ئەنجوومەنی نوێنەرانی عێراق، لەبارەی هێرشە مووشەکییەکەی سەر هەولێر بە تۆڕی میدیایی رووداوی راگەیاند: "ئەو هێرشانە هێرشی تیرۆریستین هەر لایەنێک بە هەر بیانووێک ئەنجامی دابێت، چونکە لێدانی هەر هێزێک و نێردەیەکی دیپلۆماسی لەنێو عێراقدا هێرشێکی دەرەکییە، بەپێی یاسا و دەستوور راگەیاندنی جەنگە لە دژی عێراق".  بە گوتەی شاخەوان عەبدوڵڵا لە دوای هێرشەکەوە تاوەکو ئێستا چەندین "هەنگاوی دیپلۆماسیی نراونەتە بەر، لە چەند کاژێری داهاتووش هەندێک هەنگاوی دیپلۆماسی لەلایەن حکومەتی عێراق و بە فەرمی لەلایەن وەزارەتی دەرەوە دەگیرێنەبەر بۆ ئەو بابەتە".  بە بڕوای جێگری سەرۆکی پەرلەمانی عێراق "هێرشکردنە سەر هەولێر هێرشکردنە سەر عێراقە بەشێوەیەکی گشتی، بۆیە لەسەر تەواوی هێزە سیاسییە عێراقییەکان و حکومەتی عێراق ئەرکە لەسەر ئەو بابەتە یەکهەڵوێست بن، هەڵوێستەکانیش تاوەکو ئێستا هەڵوێستی ئیجابین، کوتلەی سەدری بە تووندی سەرکۆنەی ئەو بابەتەیان کرد لەسەر ئاستی سەرکردایەتیش هەڵوێستیان هەبووە".  سەبارەت بەو هەنگاوانەش کە پێویستە پەرلەمانی عێراق بینێت لەو بارەیەوە، شاخەوان عەبدوڵڵا گوتی: "پەرلەمان وەکو دامەزراوەیەک بەشێک لە بەرپرسیارێتییەکەی دەکەوێتە سەر شان، ئێمە چاوەڕێی هەڵوێستی لایەنە سیاسییەکان بووین، وەکو دەستەی سەرۆکایەتیی پەرلەمان کۆدەبینەوە بۆ وەرگرتنی هەڵوێستی تەواوی لایەنە سیاسییەکان، دواجار وەکو سەرۆکایەتیی پەرلەمان لەسەر ئەو بابەتە بێدەنگ نابین و هەڵوێستمان دەبێت".  شاخەوان عەبدوڵڵا گوتیشی: "لە دوای تەواوبوونی هەڵوێستی لایەنە سیاسییەکان پێویستە پەرلەمانیش لەسەر ئەو بابەتە کۆببێتەوە، بۆیە ئێمە وەکو دەستەی سەرۆکایەتی ئەمڕۆ لەسەر ئەو بابەتە قسەمان دەبێت و دانیشتنمان دەبێت بۆ ئەوەی پەرلەمانیش هاوشان لەگەڵ هێزە سیاسییەکان و حکومەت هەڵوێستی هەبێت، چونکە ئەمە هێرشێکی دەرەکییە، ئەوەی هێرشەکەی کردووە ناسراوە و خۆی ناساندووە، بۆیە دەبێت هەڵوێستی پەرلەمانیش لە پاڵ هەڵوێستی حکومەت و هێزە سیاسییەکان زیاتربێت کەمتر نەبێت".