فارس سلێمان گوندنشینێکی سنوورەکەیە و دەڵێت، "تورکیا پێی گوتین ئێمە ئەم ناوچەیەمان گرتووە و نەیەنە ناو گوند، دوای ئەوە ئێمەش خەڵکی گوندەکەمان هەموو ئاگادار کردەوە بەوەی کەس نەچێتەوە بۆ گوندەکە. "  عەلی شاویش، هاونیشتمانییەکی دیکەی گوندەکانی سنوورەکەیە و بە رووداوی گوت، "هەریەک لە گوندەکانی مۆنینێ، بانکای سەروو، ئەڤلەهـ و باندۆرێ و ژمارەیەک گوندی دیکەمان لێ قەدەخە کراون و نایەڵن بچینەوە بۆ ئەو گوندانە، ئەوەش بەهۆی تۆپبارانی بەردەوامی سەر ئەو گوندانە. ئێستا ئێمە لە کۆتا گوندی سنوورەکەین و ناتوانین بچینە ناو رەز و باخەکانمان، بەردەوام تۆپبارانی ئەم سنوورە دەکرێت. "  منداڵانی سنوورەکەش بەهۆی ئەو دۆخەوە تووشی چارەنووسێکی نادیار بوون، ئەوە جگە لەوەی کە لە ترس و دڵەڕاوکێشدان. رووپه‌ل خه‌لات، منداڵە و دەڵێت، "هەر کاتێک دەردەکەوین تۆپێک دەهاوێژن، بۆیە ناتوانین دەربکەوین و بەردەوام لە ژوورەوەین، ناوێرین بچینە دەرەوە بۆ ئەوەی ساچمەمان بەر نەکەوێت. "  بازگە و خاڵی پێشمەرگە و پاسەوانانی سنووری سەر بە حکومەتی عێراق لەو ناوچانە دانراون، ئەوەش بۆ سەلامەتی گیانی خەڵکی ناوچەکە.  فەرهاد مەحموود، قایمقامی باتیفا باس لەوە دەکات، سنوورەکانی لەگەڵ تورکیا دەبێت بەرنامەیان بۆ دابنرێت، خەڵک دەیەوێت هاتووچۆ بکات، بەڵام لەبەر سەلامەتیی گیانی خەڵک، ئەوان بڕیاریانداوە بۆئەوەی کێشەیان بۆ دروست نەبێت و خەڵکی سنوورەکە نەبنە قوربانی، هاتووچۆ بۆ چەند گوندێکی سنوورکە قەدەخە بکرێت و دەشڵێت، "چونکە شەڕ لەنێون پەکەکە و سوپای تورکیا هەیە، بۆیە نامانەوێت خەڵکی ئێمە ببێتە قوربانی. "  قەزای باتیفا ٧٤ گوندی بەسەرەوەیە، ٤٩ گوند ئاوەدانن و ٢٥ گوندیش بەهۆی شەڕەوە چۆڵکراون، ئەو گوندانەی چۆڵکراون، ئاسەواری شەڕ و رووبەڕوونەوە تێیاندا دەبینرێت.