شەماڵ عەباس قادر، بەڕێوەبەری چاودێری و گه‌شه‌پێدانی كۆمه‌ڵایه‌تیی بیتوێن / پشده‌ر، ئەمڕۆ یەکشەممە، ٢٧ی ئاداری ٢٠٢٢، بەتۆڕی میدیایی رووداوی گوت: "بەهۆی نەبوونی پارە لەبانکەکانی رانیە و قەڵادزێ تاوەکو کاتژمێر ١١ مووچەی مانگی شوباتی خاوەن پێداویستیی تایبەت لە سنووری ئیدارەی راپەڕین دابەشنەکراوە".  هەروەها روونیکردەوە: "بڕیاربوو لە پشووی نەورۆزدا پارەکە وەربگرین و چەکمان هەبوو، کە بڕی پارەکە ١ ملیار دینار دەبێت و هی ٦ هەزار خاوەن پێداویستی تایبەتە، بەڵام بەهۆی نەبوونی پاسەوان بەباشمان نەزانی پارەکە وەربگرین. ئێستا کە چەکەکان هەیە، بەڵام هەردوو بانکی رانیە و قەڵادزێ پارەیان تێدانیە و بەو هۆیەشەوە پێدانی مووچەی مانگی شوباتی ٢٠٢٢ی خاوەن پێداویستی تایبەت نەدراوە، هەرکاتێک پارە بەردەست بێت و لە بانکەکاندا پارە هەبێت مووچە دابەشدەکرێت".  هاوکات بڕیاربوو ئەمڕۆ مووچەی خانەنشینانی پێشمەرگە و شارستانی لە ئیدارەی راپەڕین دابەشبکرێت، بەڵام بەهۆی نەبوونی پارە لە بانکی کێوەڕەش لە رانیە مووچەی خانەنشینانیش نەدرا.  بەپێی ئەو خشتەیەی وەزارەتی دارایی و ئابووری هەرێمی کوردستان بڵاوی کردەوە، دەبووایە وەزارەتی کار و کاروباری کۆمەڵایەتی رۆژی ١٨ی ئادار مووچەی مانگی شوبات وەربگرێت و رۆژی یەکشەممە ٢٠ی ئادار دوایین رۆژی دابەشکردنی مووچە بێت، بەڵام ماوەیەکە بەهۆی نەبوونی پارە لە بانکەکانی پارێزگای سلێمانییەوە، مووچەی چەند توێژێک دوا دەکەوێت.  ئەوە لە کاتێکدایە ئەمڕۆ یەکشەممە، ٢٧ی ئادار ئەو ٢٠٠ ملیار دینارەی مانگانە بەغدا رەوانەی دەکات، گەیشتە هەرێمی کوردستان بۆ تەواوکردنی پێدانی مووچەی مانگی شوبات.