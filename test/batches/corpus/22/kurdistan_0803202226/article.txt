رۆژی سێشەممە ٨ - ٣ - ٢٠٢٢، شیروان زرار، گوتەبێژی کۆمیسیۆنی باڵای سەربەخۆی هەڵبژاردن و راپرسی هەرێمی کوردستان بە تۆڕی میدیایی رووداوی گوت، رۆژانی ٥ - ٨ - ٢٠١٩، ٤ - ٨ - ٢٠٢١ و ٣ - ٣ - ٢٠٢٢، بە سێ نووسراوی جیاواز سەرۆکایەتیی پەرلەمانی کوردستانیان ئاگادار کردووەتەوە لەوەی کە تاوەکو ١ ـی نیسانی ئەمساڵ متمانە بە ئەنجوومەنی کۆمیسیاران بدەنەوە یان ئەنجوومەنێکی نوێ هەڵنەبژێرن، چونکە ئەگەر بەو جۆرە نەبێت گرفتی یاسایی بۆ بەڕێوەبردنی هەڵبژاردن لەکاتی خۆیدا دروستدەبێت.  رۆژی پێنجشەممە ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان - عێراقی واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لە وادەی خۆیدا بکرێت.  شێروان زرار دەڵێت، ئەنجوومەنی کۆمیسیاران ماوەی یاسایی بەسەرچووە و ناتوانێت هەڵبژاردن ئەنجامبدات، هەر بۆیە، "گوتومانە تاوەکو ١ - ٤ - ٢٠٢٢ دەبێت پەرلەمانی کوردستان گرفتە یاساییەکان چارەسەر بکات".  لە وەڵامی ئەوەی کە ئەگەر تاوەکو ١ - ٤ - ٢٠٢٢ پەرلەمانی کوردستان گرفتە یاساییەکانی چارەسەر نەکرد، ئایا هەڵبژاردن دوادەخرێت. گوتەبێژی کۆمیسیۆنی باڵای سەربەخۆی هەڵبژاردن و راپرسی هەرێمی کوردستان دەڵێت: "ئێمە ناڵێین دوادەخرێت، بەڵام گرنگە تاوەکو ئەو کاتە کێشەکان چارەسەر بکرێن، ئەگەر چارەسەر نەکران، ئەوکات قسەمان دەبێت و هاوئاهەنگیمان لەگەڵ سەرۆکایەتیی هەرێمی کوردستان و ئەنجوومەنی وەزیرانی هەرێمی کوردستان دەبێت".  سەبارەت بە داواکانی کۆمیسیۆنی باڵای سەربەخۆی هەڵبژاردن و راپرسی هەرێمی کوردستان، ئەمڕۆ سێشەممە مونا قەهوەچی، سکرتێری پەرلەمانی کوردستان بە تۆڕی میدیایی رووداوی راگەیاند، ئەوان لە رابردوودا هەوڵی زۆریان داوە لایەنەکان بگەیێننە خاڵی هاوبەش و گوتیشی: "ئێستا خاڵی هاوبەشی نێوان لایەنەکان زۆرە".  سکرتێری پەرلەمانی کوردستان باسی لەوەش کرد، "هەفتەی داهاتوو سەرۆک فراکسیۆنەکان کۆدەکەینەوە، ئەگەر بەگوێرەی هەڵبژاردن بێت، دەبێت گۆڕانکاریی لە ژمارەی ئەندامانی ئەنجوومەنی کۆمیسیاراندا بکرێت. ئیدی ئەم کۆمیسیۆنە گۆڕانکاری تێدا دەکرێت یان کۆمیسیۆنێکی دیکە پێکدەهێندرێت، گرنگە لایەنە سیاسییەکان رێککەوتنی لەسەر بکەن".  کۆمیسیۆنی باڵای سەربەخۆی هەڵبژاردنەکان دەڵێت، بۆ ئەنجامدانی هەڵبژاردن، کۆمیسیۆن شەش مانگی پێویستە بۆ ئەوەی خۆی ئامادەبکات و گرێبەست بکات و کەرەستە و پێداویستییەکان دەستبخات.  ئەنجوومەنی کۆمیسیاران لە ٩ ئەندام پێکدێت، سێ ئەندام لە پارتی، دوو ئەندام لە یەکێتی، گۆڕان دوو ئەندام و یەکگرتووی ئیسلامی کوردستان و کۆمەڵی دادگەری هەریەکە و ئەندامێکیان لە ئەنجوومەنەکە هەیە، ئێستا دوو ئەندامی ناو ئەنجوومەنەکە نەماون، یەکێکیان کۆچی دواییکردووە و یەکێکی دیکەیان لە سەرۆکایەتیی ئەنجوومەنی وەزیران کار دەکات.  لە هەڵبژاردنی ساڵی ٢٠١٨ دا لە هەڵبژاردنی خولی پێنجەمی پەرلەمانی کوردستان ٣ ملیۆن و ٨٥ هەزار و ٤٦١ کەس مافی دەنگدانیان هەبوو؛ لەو ژمارەیە ملیۆنێک و ٨٤٥ هەزار و ٩٧٩ کەس بەشداری پرۆسەی دەنگدانیان کرد، بەمەش رێژەی بەشداری ٥٩ % بوو. لەو هەڵبژاردنەدا ٢٩ لیست بەشداری هەڵبژاردنیان کرد و لە ئەنجامدا ١٦ لیست توانیان کورسی پەرلەمان بەدەستبهێنن.