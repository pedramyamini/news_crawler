محەممەد شێخ فاتیح، رۆژنامەنووسی نزیک لە شێخ نەهرۆ کەسنەزانی، رێبەری تەریقەتی قادری کەسنەزانی بە رووداوی راگەیاند: "لە رۆژی پێنجشەممە ٣١ ـی ئاداری ٢٠٢٢ لەلایەن دەروێشان، پەیڕەوان و خۆشەویستانی تەکیەی قادری کەسنەزانییەوە، سکاڵا لەسەر ژمارەیەکی زۆر لە کەسایەتییە ئاینیی و حیزبییەکانی هەرێمی کوردستان تۆمار دەکەین بەتۆمەتی سوکایەتیکردن بە شێخ نەهرۆ و تەریقەتەکەمان".  محەممەد شێخ فاتیح ئاماژەی بەوە کرد: "لایەنگران و پەیڕەوانی ئێمە راسپێردراون کە لەسەرجەم پارێزگاکانی هەرێمی کورستان و عێراق سکاڵا تۆمار بکەن و پێشبینی دەکەین ژمارەی سکاڵاکان بگاتە هەزاران سکاڵا لە تەواوی عێراق. دەمانەوێت بە یاسا تۆڵەی ئەو سوکایەتییانە بکەینەوە کە پێمانکراوە".  ئەو رۆژنامەنووسە باسی لەوە کرد، سکاڵاکان لەسەر بەرپرسانی باڵا و کەسانی پلە یەکی حیزبە ئیسلامییەکان و گرووپە ئیسلامییەکانی هەرێمی کوردستان و عێراق دەبێت. "لەوانیش ئەندامانی سەرکرایەتی و کەسە زۆر دیارەکانی لە کۆمەڵی دادگەری و یەکگرتووی ئیسلامی و ژمارەیەک کەسایەتیی سەلەفی تێدایە".  بەگوتەی محەممەد شێخ فاتیح، سکاڵاکان خەڵکانی ئاسایی ناگرێتەوە یان گەنجێک ناگرێتەوە کە لە فەیسبووکەکەی خۆیەوە قسەیەکی کردبێت، بەڵام هەر کەس دەگرێتەوە کە خەڵکی دیار و ناسراو بن و سوکایەتییان بە پێگەی شێخ نەهرۆ کردبێت و تۆمەتیان بۆ هەڵبەستبێت.   ئەوەش دوای ئەوە هات کە هەفتەی رابردو تۆمارێکی دەنگی دزەپێکراو بڵاوبووەوە کە گوایە لەو تۆمارە دەنگییەدا، شێخ نەهرۆ محەممەد کەسنەزانی رێبەری تەریقەتی قادری کەسنەزانی "وشەی نەشیاو" بەرامبەر بە بەشێک لە هاوەڵانی پێغەمبەری ئیسلام بەکار دەهێنێت و دەڵێت: "هاوەڵانی پێغەمبەر جگە لە عەلی کوڕی ئەبوتاڵیب لە ئێمە نین و بەشێک نین لە پیرۆزییەکانی ئێمە".  لە دوای بڵاوبوونەوەی ئەو تۆمارە دەنگییە، بەشێک لە کەسایەتییە دیارە ئاینییەکانی هەرێمی کوردستان هاتنە دەنگ و شێخ نەهرۆیان بەوە تۆمەتبار کرد کە سوکایەتی بە هاوەڵانی پێغەمبەر کردوە، دواتر نووسینگەی شێخ نەهرۆ رایگەیاند ئەو تۆمارە دەنگییە دزەی پێکراوە و بە دەستکاریکراوی بەڕێگەی "ناشەرعی" گۆڕانکاری تێداکراوە و بڵاوکراوەتەوە، ئەگەر نا ئەوان رێزی تایبەت لە هەموو هاوەڵەکانی پێغەمبەر دەگرن.