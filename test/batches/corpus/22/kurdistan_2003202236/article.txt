بەپێی راگەیێندراوێکی نووسینگەی راگەیاندنی سەرۆکوەزیرانی عێراق، مستەفا کازمی، ئەمڕۆ یەکشەممە ٢٠.٣.٢٠٢٢، لە کاتی کردنەوەی نەخۆشخانەی فێرکاریی بەتوول لە رۆژئاوای شاری موسڵ، کە ٢٢٠ قەروێڵەییە رایگەیاند: "دوای شەش مانگ لە بەڕێوەچوونی هەڵبژاردن، پێویستە لایەنە سیاسییەکان بەرپرسیارێتی لەئەستۆ بگرن و کار بۆ پێکهێنانی حکومەتێک بکەن بتوانێ خزمەتی هاووڵاتیان بکات".  کازمی گوتیشی: "دەڵێین بەسە نەرمینواندن و سستی؛ ئەمڕۆ دەبێ پێکەوە کاربکەین بۆ گەڕاندنەوەی شکۆ بۆ هەموو عێراق؛ دەبێ لە هەموو ئەو وێستگانە بوەستین کە دووچاری ئەم بنبەستە سیاسییەیان کردووین؛ دەبێ لیژنەی داڕشتنەوەی دەستوور کارا بکەینەوە و زۆر لەو خاڵانە راستبکەینەوە کە ئاستەنگ بوون لەبەردەم بونیادنانی عێراق".  بڕیارە شەممەی داهاتوو ٢٦.٣.٢٠٢٢ پەرلەمانی عێراق کۆببێتەوە بۆ هەڵبژاردنی سەرۆککۆماری نوێی عێراق.   ئەمە لە کاتێکدایە هاوپەیمانیی سێقۆڵی نێوان پارتی دیموکراتی کوردستان و رەوتی سەدر و سوننەکان لەگەڵ چوارچێوەی هاوئاهەنگی کە زیاتر لە هاوپەیمانی دەوڵەتی یاسا و هاوپەیمانی فەتح پێکهاتووە، تاوەکو ئێستا نەگەیشتوونەتە رێککەوتن لەبارەی هەڵبژاردنی سەرۆککۆمار و سەرۆکوەزیران و پێکهێنانی حکومەتی نوێ.