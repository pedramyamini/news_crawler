عامر جابری، گوتەبێژی دەستەی کەشناسی و بومەلەرزەزانیی عێراق، ئەمڕۆ هەینی، ٨ی نیسانی ٢٠٢٢، بە تۆڕی میدیایی رووداوی راگەیاند: "کاژێر ٣: ٥٨ خولەکی بەرەبەیانی ئەمڕۆ بومەلەرزەیەک بە گوڕی ٣.٦ بە پێوەری رێختەر لە قەزای کەلاری سەر بە پارێزگای سلێمانی روویداوە. بوومەلەرزەکە بە دیاریکراوی لە باشووری رۆژئاوای کەلار بووە، بەڵام هاووڵاتیان هەستیان پێنەکردووە، بوومەلەرزەکەش هیچ زیانێکی گیانی و ماڵی نەبووە. "  سەبارەت بە چالاکییەکانی بوومەلەرزە، عامر جابری، گوتی: "بەهۆی ئەوەی عێراق لە پلێتی فارسی و عەرەبییەوە نزیکە، کە زۆر جار ناوەندی ئەو بوومەلەرزانەیە کە لەعێراق روودەدەن، هەربۆیە رووداوەکانی بوومەلەرزە لە عێراق دووبارە دەبێتەوە".  کەلار یەکێکە لە قەزاکانی ئیدارەی گەرمیان لە سنووری پارێزگای سلێمانی، بەهۆی نزیکی لە ئێرانەوە، کە لەسەر هێڵ بوومەلەرزەیە، زوو زوو بوومەلەرزەی بە پلەی کەم لێ روودەدات، یان ئەو بوومەلەرزانەی لە ئێران روودەدەن، لەوێ هەستیان پێدەکرێت.