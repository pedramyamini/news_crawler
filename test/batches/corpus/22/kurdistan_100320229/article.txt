دانا عومەر ساڵحپوور، تەمەن ١٧ ساڵان، خەڵکی گوندی نیروان رۆژی ٢٣.٠٢.٢٠٢٢ لەکاتی گەڕانەوە لە سنوور لە رووباری دوونێزی داوە، بەڵام ئاوەکەی زۆر بووە و بردوویەتی.   لەو کاتەوە کەسوکاری بە هاوکاریی خەڵکی خێرخواز لە ناوچەی بانەوە تاوەکو سنوورەکانی باشووری کوردستان لە سنووری سەردەشت بە شوێنیدا گەڕاون، بەڵام هیچ ئەنجامێکی نەبووە.  کەسوکاری دانا ساڵحپوور دەڵێن، رەنگە ئاو تەرمەکەی هێنابێتە دیوی باشووری کوردستان، بۆیە داوا لە بەرپرسانی حکومەتی هەرێمی کوردستان دەکەن، هاوکارییان بکەن.  لە پەیوەندی لەگەڵ هاوکاری لایەنی حکومی، یەکێک لە خزمانی دانا دەڵێ: لە دوو رۆژی یەکەمی گەڕانەکاندا ئاگرکوژێنەوەی شاری بانە هاوکارییانی کردووە، بەڵام لەو کاتەوە هیچ لایەنێک هاوکاریی نەکردوون.  بەگوتەی ئەو خزمەی بنەماڵەی ساڵحپوور، تەنیا لە ئاگرکوژێنەوەی مەریوانەوە مەلەوانێک بە ناوی سیروان عەبدوڵڵازادە هاتووە و ماوەی چەند رۆژێک بە ئۆسکیجینەوە زۆر لەو رووبارانەدا گەڕاوە، بەڵام ئەویش هیچی دەستنەکەوتووە.  دانا کەوتووەتە نێو چۆمی دوونێز، ئەو چۆمە لە گوندی چۆمان لە نێوان سەردەشت و بانە دەڕژێتە زێی گەورە و لەوێشەوە بەرەو بەنداوی دووکان شۆڕ دەبێتەوە.  شەهرام کە هاوڕێی دانا بووە و پێکەوە چوونەتە سنوور، پێی گوتووە ئاوەکە مەترسیدارە و لێی نەدەین، بەڵام چونکە رێگای دیکە ئەستەم بووە، دانا بە دوو ئەسپەکەیەوە لێی داوە و ئاو بردوونی، دوو ئەسپەکەی نزیکەی هەزار مەتر لە خوارەوەتر بە دارێکەوە گیر بوون.  کەسوکاری ئەو گەنجە داوا دەکەن، بەتایبەت دانیشتوانی گوندەکانی نزیک لەو رووبارە، هەر کەس نیشانەیەکی لێ دۆزییەوە ئاگاداریان بکاتەوە.   سەیوان مستەفایی، خاڵۆزای دانا پێشتر بە رووداوی گوت: دانا تاوەکو پۆلی ٥ی سەرەتایی خوێندووەو دواتر وازی لە خوێندن هێناوە، ماوەیەک بوو دەستی بە کاسبی و گواستنەوەی کاڵا و کەلوپەل لە سنوورەکانی بانەوە کردبوو.   دانیشتوانی ئەو ناوچە سنوورییانە کەلوپەلی وەک جلوبەرگ، تەلەفزیۆن، کەلوپەلی دەستی دوو و شتی دیکە دەگوازنەوە.  بەگوتەی سەیوان مستەفایی، ئەو سەرلە بەیانی رۆژی ٢٣.٠٢.٢٠٢٢ لەگەڵ هاوڕێیەکی بە ناوی شەهرام بۆ بار چوون بۆ سنووری موسەک، سەربە ناوچەی چوارتا لە پارێزگای سلێمانی، بەڵام لەبەر بوونی هێزی سەربازیی ئێران لە سنوورەکان نەیتوانیوە تێپەڕ ببن، بۆیە گەڕاونەتەوە و کاژێر شەش و ٣٠ خولەکی بەیانی تووشی ئەو رووداوە بوون.  بەگوتەی سەیوان، خاڵۆزای دانا، شەهرام هەوڵیداوە دانا رزگار بکات، بەڵام لەبەر ئەوەی کە ئاوەکەی زۆر بووە، سەرکەوتوو نەبووە.  شەهرام دەڵێ: دووجار دانا و ئەسپەکانم بینی، کە کەوتنە سەر ئاوەکە و ئیدی نووقم بوون.