ئەمڕۆ ٣١ - ٠٣ - ٢٠٢٢ سەری ساڵی بابلی و ئاشووری و جەژنی ئەکیتۆیە. سەرۆک بارزانی بەو بەبۆنەیەوە وێڕای پیرۆزبایی، ئومێدی ئەوە دەخوازێت ئەو بۆنەیە ببێتە "دەستپێكێكی نوێ بۆ خێر و خۆشی و بەرەكەت و بڵاوبوونەوەی ئاشتی و تەبایی لە ناوچەكەمان و هەموو جیهاندا. "  بەپێی راگەیێندراوی بارەگای بارزانی، سەرۆک بارزانی لە پەیامەکەیدا ئاماژەی بەوە داوە، "لەو بۆنەیەدا ئەوە بۆ خوشك و برایانی كلدان، سریان، ئاشووری و هەموو پێكهاتەكانی دیکەی كوردستان دووپات دەكەمەوە كە مرۆڤایەتی كۆمان دەكاتەوە و هەمووان چارەنووس و خۆشی و ناخۆشیمان بەیەكەوە بەستراوە".   هەروەها سەرۆک بارزانی دەشڵێت، "پێویستە بە هەموومان دەست بە فەرهەنگی پێكەوەژیان و برایەتیی نێوان هەموو پێكهاتە ئایینی و نەتەوەییەكان بگرین و دەوڵەمەندتری بكەین".  جەژنی ئەکیتۆ، یان جەژنی سەری ساڵی بابلی ئاشووری، دەکەوێتە یەکەمین رۆژی مانگی نیسانەوە. لەو جەژنەدا وەکو نەریتێک ساڵانە فیستیڤاڵ و چالاکیی جیاواز بەڕێوەدەچن، لە دوو ساڵی رابردوو بەهۆی قەدەخەی هاتووچۆ و رێکارەکانی بەرەنگاربوونەوەی کۆرۆنا هیچ رێوڕەسمێک لە هەولێر بەڕێوەنەچوو.  ئەمساڵ لەسەر قەڵای هەولێر رێوڕەسمێک بە ئامادەبوونی ئومێد خۆشناو، پارێزگاری هەولێر بەو بۆنەیەوە بەڕێوەچوو. لە رێوڕەسمەکەدا بە ئاهەنگ، سەما و هەڵپەڕکێ پێشوازی لە ساڵی نوێ کرا.  ئەم جەژنە، کە بەلای کلدانەکانەوە جەژنێکی نەتەوەییە، مێژووەکەی بۆ نزیکەی ٥٣٠٠ ساڵ بەر لە زایین دەگەڕێتەوە. جەژنەکە لە عێراق و باشووری کوردستان، ئێران و رۆژهەڵاتی کوردستان، ئەوروپا و ئەمریکا لەلایەن کلدان و ئاشوورییەکانەوە بەڕێوەدەچێت.  جەژنەکە ماوەی ١٢ رۆژ دەخایەنێت، جگە لە سەما و هەڵپەڕکێ، هاوشێوەی نەورۆزی کوردان، گەشت و سەیرانیشی تێدایە. لە هەرێمی کوردستان لە ساڵی ١٩٩٢ ەوە کریستیانەکان ئەو جەژنەیان پیرۆز دەکەن.