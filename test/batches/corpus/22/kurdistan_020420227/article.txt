رۆژی شەممە، ٢ ـی ئاداری ٢٠٢٢، وەزارەتی تەندروستیی هەرێمی کوردستان راگەیێندراوێکی لەبارەی کاتی دەوام لە مانگی رەمەزان بڵاوکردەوە و پیرۆزبایی ئەو مانگە لە موسڵمانان دەکات و چەند بڕیارێک دەردەکات کە دەوام لە ناوەندەکانی تەندروستیی گۆڕانکاریی بەسەردا دێت.   دەقی بڕیارەکانی وەزارەتی تەندروستی:   یەکەم: دەوامی دیوانی وەزارەت، بەڕێوەبەرایەتییە گشتییەکان، بەڕێوەبەرایەتییەکان و هەر دامودەزگایەکی دیکەی تەندروستی، کە لە رۆژانی شەممە دەوامیان نییە، لە رۆژەکانی دیکە هەفتە یەک کاتژمێر دەوامی فەرمیی کەمدەکرێتەوە. لە کاژێر ٣ ـی دوای نیوەڕۆ بۆ کاژێر ٢ ـی دوای نیوەڕۆ.   دووەم: نەخۆشخانەکان، سەنتەرەکان، مەڵبەند و بنکە تەندروستییەکان دەوامی فەرمییان کەمدەکرێتەوە. لە کاژێر ٢ ـی دوای نیوەڕۆ بۆ کاژێر ١ ـی دوای نیوەڕۆ.   سێیەم: خزمەتگوزارییەکانی دوای دەوامی فەرمیی وەکو (نۆرینگە میلییەکان، راوێژکارییەکان و نیمچە تایبەتەکان) بەهەمانشێوە یەک کاژێر لە کۆتایی دەوام کەمدەکرێتەوە.   چوارەم: نەخۆشخانەکانی فریاکەوتن، بەشەکانی فریاکەوتنی نەخۆشخانەکان، نۆرینگە ئێشکگرییەکان و هەموو ئەو شوێنانەی کە لە دوای دەوام بەشێوەی ئێشکگری دەبێت، لە رێگەی بەڕێوەبەر و بەرپرسی پەیوەندیدار بە خشتە و فەرمانی کارگێڕی ئێشکگری دەوامەکانیان رێکدەخرێتەوە.