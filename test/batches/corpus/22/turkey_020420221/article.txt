محەممەد ساڵح، بەڕێوەبەری خزمەتگوزاریی شارەوانیی مێردین دەڵێت، "لەگەڵ هاتنی مانگی رەمەزان، بۆ ئەوەی نوێژخوێنان لە کەشێکی ئارام و ژینگەیەکی پاکوخاوێندا خواپەرستی بکەن، لەگەڵ هاوکارانمان هەڵمەتی شۆردن و پاکڕاگرتنی مزگەوتەکانمان دەستپێکرد. رێوشوێنی خۆپارێزیی کۆرۆناش دەگرینەبەر".   لە شاری خارپیتی باکووری کوردستان بە هەمانشێوە مزگەوتەکان خاوێنکرانەوە و موفتی شارەکە دەڵێت، لە دوو رۆژی رابردوودا هەزار و ٣٥ مزگەوتەکەی خەرپیت شۆردراون و ئامادەن بۆ ئەوەی لەم مانگی رەمەزانەدا هاونیشتمانیان بەندایەتیییان تێدا بکەن.   سەلامی ئایدن، موفتی خارپیت باسی لەوە کرا، "لە تەواوی سنوورەکانی شار و شارۆچکەکانی خارپیت، ئامادەکارییەکان بۆ پێشوازیی لە مانگی رەمەزان کۆتاییان هاتووە".   بە گوێرەی ئامارە فەرمییەکان، لە باکووری کوردستان و تورکیادا ٨٩ هەزار و ٤٤٥ مزگەوت هەن؛ ٢٠ هەزار و ٩٧٦ لەوان لە باکووری کوردستانن؛ پارێزگای رووها بە دوو هەزار و ٨٦ مزگەوت لە ریزبەندی یەکەمی باکووری کوردستاندایە لە هەبوونی ژمارەی زۆری مزگەوتدا.