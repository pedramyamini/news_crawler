ئاریان ئەحمەد، گوتەبێژی وەزارەتی کار و کاروباری کۆمەڵایەتی هەرێمی کوردستان بە رادیۆی رووداوی راگەیاند، "لە دوای ساڵی ٢٠١٣ وە بەهۆی شەڕی داعش و دواتریش کۆرۆناوە ناونووسینی نڤیشکان راگیرابوو، بەڵام لە چەند هەفتەی رابردوودا ئەنجوومەنی وەزیران لیژنەیەکی باڵای پێکهێنا بۆ بەدواداچوونی ئەو نڤیشکانەی ناویان تۆمارکراوە. "  گوتەبێژی وەزارەتی کار و کاروباری کۆمەڵایەتی گوتیشی، ئەنجوومەنی وەزیران رەزامەندیی داوە ئەو کەسانەی لە لیژنەی پزیشکی دەردەچن، مووچەیان پێبدرێت کە سەرووی ١١ هەزار کەس ناوی خۆیان تۆمار کردووە.  باس لەوەش دەکات، "لە چەند رۆژی داهاتوودا چەند لیژنەیەک دروست دەکرێن و دەست دەکەن بە پشکنینی نڤیشکان. ئەگەر بە گوێرەی ئەو ستانداردانەی دانراون مەرجیان تێدا بوو، ئەوە مووچەیان بۆ دەبڕێتەوە، ئەو ستانداردانەش پەرلەمانی کوردستان دایناون. "  ئاریان ئەحمەد ئاماژە بەوەش دەکات، ئەوەی دەدرێتە نڤیشکان وەک بەخشینی مانگانەیە نەوەکو مووچە، هەر نڤیشکێک مانگانە ١٥٠ هەزار دینار وەردەگرێت و هەر کامێکیشیان بمرێت بەخشینی مانگانەکەی دەبڕدرێت و نادرێت بە کەسوکارەکەی.