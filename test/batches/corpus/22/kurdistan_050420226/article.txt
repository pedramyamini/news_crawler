ئەمڕۆ سێشەممە ٥ - ٤ - ٢٠٢٢ عەلی حەمەساڵح، سەرۆکی لیژنەی وزە و سامانە سرووشتییەکان لە پەرلەمانی کوردستان لە کاتی بەشداریکردنی لە بوولتەنی هەواڵەکانی کاژێر هەشتی کەناڵی رووداو، کە بێستوون عوسمان پێشکەشی دەکات، رایگەیاند: "نزیکەی ١٠ رۆژە پارەی پێویست بۆ مووچەی مانگی سێ ئامادەیە، بە داهاتی نەوت و ٢٠٠ ملیار دینارەکەی بەغداوە ١٢٧ ملیار دینار زیاترە لە پارەی پێویست بۆ مووچە".  سەبارەت بە هۆکاری دابەشنەکردنی مووچە، عەلی حەمەساڵح دەڵێت: "دوو بیانوو هەیە، یەکەمیان ئەوەی هێشتا بەشێک لە مووچەخۆرانی سلێمانی مووچەی مانگی دوویان وەرنەگرتووە تاوەکو دابەشکردنی مووچەی مانگی سێ دەستپێبکات، بیانووی دووەم، وای دەبینم کە خەریکن پێدانی مووچە خاو دەکەنەوە بۆ ئەوەی پێش جەژن مووچەیەکی دیکە نەدرێت".  یەکشەممە ٠٣ - ٠٤ - ٢٠٢٢ سەرچاوەیەک لە وەزارەتی دارایی و ئابووریی حکومەتی هەرێمی کوردستان بە تۆڕی میدیایی رووداوی راگەیاند، رۆژی یەکشەممەی داهاتوو دەست بە دابەشکردنی مووچەی مانگی ئادار دەکرێت و وەزارەتی تەندروستی یەکەم وەزارەت دەبێت کە مووچەیان دابەشبکرێت.  هاوکات هێڤیدار ئەحمەد، جێگری سەرۆكی لیژنەی دارایی و ئابووری لە پەرلەمانی كوردستان لە پەیجی خۆی لە تۆڕی کۆمەڵایەتیی فەیسبووک نووسیویەتی، "هەفتەی داهاتوو دەست بە دابەشکردنی مووچە دەکرێت"  ئەو پەرلەمانتارەی گۆڕان پێیوایە زیاتر لە دوو ساڵە سیستمی دوو ئیدارەیی لە کوردستان پەیڕەو دەکرێت و دواکەوتنی مووچە بە ململانێی سیاسیی نازانێت و دەڵێت: "کاتێک دوو ئیدارەییەکی ١٠٠ % هەبێت، ئیتر ململانێی سیاسیی نییە، ئەوەی کە دەیبینین، سلێمانییە کە لە دوو لاوە خراوەتە ژێر ئابلوقەیەکی قورسەوە و شارەکە کەوتووەتە ناو دۆخێکی خراپەوە، ئەگینا هیچ حیزبێک دژی حیزبەکەی دیکە ناجووڵێت و ئەوەی دەکرێت هەمووی دژی خەڵکە".  سەرۆکی لیژنەی وزە و سامانە سرووستییەکان لە پەرلەمانی کوردستان دوو ئیدارەیی بە گونجاوتر دەزانێت لەو دۆخەی کە ئێستا لە هەرێمی کوردستان هەیە و دەڵێت: "ئەگەر ئەم کێشانەی ئێستا چارەسەر نەکرێن دوو ئیدارەیی خۆی چارەسەرێکە، لەبەر ئەوەی خەڵکی سلێمانی بزانێت مافی لای کێیە، ئێستا یەکێتی دەڵێ خەتای پارتییە و پارتیش دەڵێ خەتای یەکێتییە، ئەوکات هیچ نەبێ خەڵک دەزانێ یەخەی کێ بگرێت و چی بکات، دوو ئیدارەیی ئێستا هەیە و تەنیا ماوە بە فەرمی رایبگەیەنن و قوربانییە گەورەکەش تا ئێستا خەڵکی پارێزگای سلێمانییە.  عەلی حەمەساڵح، باس لە چۆنیەتی دابەشکردنی داهاتی نەوت لەلایەن حکومەتەوە دەکات و دەڵێت: "لە داهاتی نەوت ئەوەی کە دێتەوە بۆ خەزێنەی حکوومەت بە رێژەی ٤٣ % بە ٥٧ % دابەش دەکرێت، واتا دابەشکردنی پارەی نەوتەکە، لەوەی کە دەگەڕێتەوە بۆ حکوومەت دادپەروەرییەکی تێدایە، بەڵام داهاتی ناوخۆ نادادپەروەرانەیە، سلێمانی لەلایەکەوە لەلایەن ئیدارەی سلێمانییەوە ئابلۆقە دراوە و لەلایەکی دیکەوە لەلایەن حکومەتی هەرێمەوە ئابلۆقەی لەسەرە".  عەلی حەمەساڵح پێیوایە بەو دۆخەی دروست بووە، هەڵبژاردن لەکاتی خۆیدا بەڕێوە ناچێت و دەڵێت، "سیستمی چوار بازنەیی سیستمێکی باشترە، لەبەر ئەوەی باشتر دەتوانی نوێنەرایەتی خەڵک بکەی، قورسە کەسێک لە زاخۆوە تاوەکو کفری بڵێ من نوێنەرایەتی هەموو ئەو خەڵکە دەکەم، بۆیە سیستمی چوار بازنەیی بە سیستمێکی باشتر دەزانم".  ئەو پەرلەمانتارەی گۆڕان باس لەوە دەکات کە هەموو لایەنەکان رازین بەوەی هەڵبژاردن بکرێت و دەشڵێت: "پارتی بۆ دەبێ ئەوەندە پێداگر بێت لەسەر ئەوەی سیستمی هەڵبژاردن یەک بازنەیی بمێنێتەوە، ئەوە گومانی دروستکردووە".