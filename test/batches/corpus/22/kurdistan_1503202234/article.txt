ئازاد محەممەد ئەمین، سەرۆکی ئەنجوومەنی پارێزگای سلێمانی رۆژی سێشەممە ١٥ - ٣ - ٢٠٢٢ لەکاتی بەشداریکردنی لە بووڵتەنی هەواڵەکانی کاژێر ١٠: ٠٠ ـی تۆڕی میدیایی رووداو کە سنوور مەجید لە ستۆدیۆکانی سلێمانییەوە پێشکێشی دەکات، لەبارەی ناردنی بەشە گەنمی پارێزگای سلێمانی لەلایەن بەغداوە بۆ دابەشکردنی بەشە ئاردی مانگانەی هاووڵاتیان رایگەیاند: "پارێزگای سلێمانی بۆ دابەشکردنی بەشە ئاردی مانگی یەک، پێویستی بە ٢٣ تۆن گەنمە، تاوەکو ١٣ ـی ئەم مانگە ٥ هەزار تۆنی گەیشتبوو، دوای نووسراوێکی ئەنجوومەنی پارێزگای سلێمانی بۆ وەزارەتی بارزگانیی عێراق، بە بڕیاری وەزیری بازرگانیی عێراق، ١٦ ـی ٣ ناردنی ئەو بەشە گەنمە خێراتر دەکرێت و بڕێکی زۆرتر دەگاتە پارێزگای سلێمانی".  بەگوتەی ئازاد محەممەد، "گرفت لە نەبوونی گەنم نییە لە عێراق، بەڵکو گرفتەکە کەمتەرخەمیی بووە لە ناردنی بەشە گەنمی هەرێمی کوردستان و پارێزگای سلێمانی لە کات و ساتی خۆی بەو بڕەی کە پێویست بووە".  سەبارەت بە کێشە کەڵەکەبووەکانی پارێزگای سلێمانی کە تاوەکو ئێستا چارەسەر نەکراون، لەوانە کێشەی کۆمپانیاکانی دەرمان، کۆکردنەوەی خۆڵ و خاشاک، خزمەتگوزارییەکان و هەوڵەکانی ئەنجوومەنی پارێزگا بۆ چارەسەرکردنی ئەو کێشانە، ئازاد محەممەد ئەمین گوتی: "وەکو ئەنجوومەنی پارێزگای سلێمانی و لیژنەی تەندروستی سەردانی بەڕێوەبەرایەتیی گشتی تەندروستیی سلێمانیمان کردووە، لەم دواییانەش سەبارەت بە کێشەی کۆمپانیاکانی کۆکردنەوەی خۆڵ و خاشاک خۆم راستەوخۆ سەردانی بانکی ناوەندی هەرێمم کردووە لە سلێمانی".  سەرۆکی ئەنجوومەنی پارێزگای سلێمانی ئاماژە بەوە دەدات کە "کەموکوڕییەکی زۆر لە نەخۆشخانەکانی سلێمانی هەیە" و داوا لە حکومەتی هەرێمی کوردستان، بەتایبەتی وەزارەتی تەندروستی دەکات "بەپەلە بێتە سەر هێڵ بۆ ئەوەی چارەسەری ئەو گرفتانە بکرێت، هەروەها دەشڵێت، "گرفتەکان زۆر کەڵەکە بوون، هیوادارم هەر وەزارەتێک کە پەیوەندیدارە بە یەکێک لەو سێکتەرانە کە بووەتە گرفتی گەورە لە پارێزگای سلێمانی هەرێمی کوردستان، بەپەلە بێتە سەر هێڵ و چارەسەری پێویستی بۆ بدۆزنەوە، بە هاوئاهەنگی لەگەڵ ئەنجوومەنی وەزیران و بە تایبەتیش وەزارەتی دارایی".  هاوکات ئەمڕۆ سێشەممە ١٥ - ٠٣ - ٢٠٢٢، ژووری ئۆپەراسیۆنەکانی چاودێریی ئابووریی پارێزگای سلێمانی بە سەرپەرشتیی پارێزگاری سلێمانی و بە ئامادەبوونی سەرۆکی ئەنجوومەنی پارێزگای سلێمانی و بە بەشداریی قایمقامی قەزای مەڵبەندی سلێمانی، فەرمانگە پەیوەندیدارەکان، ژووری بازرگانی و پیشەسازیی سلێمانی، تایبەت بە دابینکردن، گواستنەوە، هێنانە ناوەوە، هەڵگرتن، خستنەڕووی کواڵێتی، قەبارە و نرخی پێداویستیە سەرەکییەکانی هاووڵاتیان و چاودێریکردنی بازاڕ لەپێناوی پاراستنی ئاسایشی خۆراک و پێداویستیەکان و بەرژەوەندیی گشتی کۆبوونەوە.  لە کۆبوونەوەکەدا ئەم بڕیارانە دران:  یەکەم: جەختکردنەوە لەسەر یاداشتی پارێزگاری سلێمانی بە نووسراوی پارێزگای سلێمانی / نووسینگەی تایبەت ژمارە (٢٥) لە (١٣ ـى ٣ ـى ٢٠٢٢)ـی تایبەت بە پێشنیازەکان بۆ چارەسەرکردنی ئەم بارودۆخانە، کە هاوپێچی ئەم نووسراوە کراوە.  دووەم: لەڕۆژی (١٥ ـى ٣ ـى ٢٠٢٢)ـەوە لەلایەن بەڕێوەبەرایەتی نەوت و کانزاکانی سلێمانیەوە بە هاوئاهەنگیی قایمقامیەتی قەزای مەڵبەندی سلێمانی و بەڕێوەبەرایەتی چاودێریی بازرگانی و بەڕێوەبەرایەتی ئاسایشی ئابووریی لەو (٥) بەنزینخانەیەی بۆ دابینکردنی بەنزینی پشتیوانیکراو لەسنوری شاری سلێمانیدا دیاریکراوە رۆژانە (١) بەنزینخانە بۆ ئۆتۆمبێلی ژمارە تایبەت و (٢) بەنزینخانە بۆ ئۆتۆمبێلی تاکسی، رۆژێک بۆ ژمارەی تاک و رۆژێک بۆ ژمارەی جووت و (٢) بەنزینخانە بۆ پاسەکانی هێڵی گواستنەوەی گشتیی تەرخاندەکرێت.  سێیەم: بەدەستپێشخەریی بازرگانان، ژووری بازرگانی و پیشەسازیی سلێمانی بڕێک ئارد بێبەرامبەر بۆ هەر نانەواخانە و سەموونخانەیەک دابیندەکرێت، لیژنەکانی قایمقامیەتی قەزای مەڵبەندی سلێمانی بە هاوئاهەنگیی بەڕێوەبەرایەتی چاودێریی بازرگانی و بەڕێوەبەرایەتی ئاسایشی ئابووری، رێکاری پێویست بۆ ئەم مەبەستە دیاریدەکەن.  چوارەم: بۆ جێبەجێکردنی بڕیاری ئەنجوومەنی وەزیران، داوا لەکۆمپانیای دابینکردنی غاز دەکرێت، کە پابەندی تەواوی ناوەڕۆکی بڕیاری ئەنجوومەنی وەزیران پەیوەست بە دابینکردنی پێداویستی هاووڵاتیان و دابینکردنی غاز بەنرخێکی پشتیوانیکراو بۆ نانەواخانەکان، بێت.  پێنجەم: داوا لەهەموو وەزارەتە پەیوەندیدارەکان کرا، بۆ جێبەجێکردنی کرداریی بڕیارەکانی ئەنجوومەنی وەزیران و وەزارەتی ناوخۆ، پێویستە دەسەڵاتی تەواو بەپێی تایبەتمەندیی وەزارەتەکانیان بۆ بەڕێوەبەرێتی گشتی و بەڕێوەبەرێتی پارێزگاکان داببەزێنن بۆئەوەی بتوانن رۆڵی کارای خۆیان لەچارەسەرکردنی ئەم دۆخەدا ببینن.  شەشەم: ژووری ئۆپەراسیۆنەکانی چاودێریی ئابووریی، دەسەڵاتی تەواو دەدات بە سەرۆکی یەکە کارگێڕییەکان، کە سەرۆکایەتیی لیژنەی هاوشێوە لە یەکە کارگێڕییەکانیاندا بکەن بە هاوئاهەنگی فەرمانگە پەیوەندیدارەکانیان لە سنوورەکەیاندا و چاودێریی وردی قەبارەی خستنەڕوو و کواڵێتی و نرخی کاڵاکان بکەن و رێکاری یاسایی بەرامبەر قۆرخکار و سەرپێچیکار بگرنەبەر.  حەوتەم: پێویستە رێگری و بەربەستی نێوان شارەکانی هەرێمی کوردستان هەڵبگیرێت لە جووڵەپێکردنی کاڵاکان، بەرهەم، پێداویستیە کشتوکاڵی و پەلەوەری و ڤێتێرنەرییەکاندا و دەرفەتی هاوسەنگ و هاوبەش بۆ هەموو لایەک فەراهەمبکرێت بێ جیاوازیی.  هەشتەم: دیاریکردنی "رەسید" لە وەزارەتەکانەوە بۆ پێداویستیە سەرەکییەکان لاببرێت و چاودێریکردنی کوالێتی و نرخ بکرێتە بنەما.  نۆیەم: رێگە بە کێڵگە پەلەوەرییەکان بدرێت خۆیان پێداویستیەکانی خۆیان بەپێی توانای بەرهەمهێنانیان لە دەرەوە و ناوەوەی وڵات دابینبکەن.  دەیەم: پێویستە ئەو بانکە ئەهلییانەی دۆلار بە نرخی فەرمیی لە بانکی ناوەندیی عێراق وەردەگرن، بەپێی مانیفێستی فەرمیی داخڵکردنی کەرەستە خۆراکییە سەرەکییەکان، دۆلار بۆ بازرگانان بە نرخی فەرمیی دابینبکەن.  یانزەیەم: داوا لە وەزارەتە پەیوەندیدارەکان بکرێت فەرمانبەری پێویست بۆ فەرمانگەکانی (چاودێری بازرگانی، دابەشکردنی ئارد، دابەشکردنی خۆراک) دابینبکەن و پشتیوانیی دارایی و تەکنیکییان بکەن بۆئەوەی بتوانن بەباشترین شێوە ئەرکەکانیان جێبەجێبکەن.