نەقیب سەرکەوت ئەحمەد، گوتەبێژی پۆلیسی سلێمانی بە رادیۆی رووداوی رایگەیاند: "ئەمە تەنیا بابەتێکی تۆڕە کۆمەڵایەتییەکانە و ئێمەیش تەنیا لەوێ بیستوومانە. تاوەکو ئێستا هیچ کەسێک لەسەر ئەو بابەتە سکاڵای یاسایی تۆمار نەکردووە. "  گوتەبێژی پۆلیسی سلێمانی ئاماژەی بەوە دا کە بەپێی بەدواداچوونەکانی ئەوان ئەو پزیشکەی ئەو پەرلەمانتارە باسی لێوە کردووە دانیشتووی شاری سلێمانی نییە، هەرکاتێکیش بەو تۆمەتە لای ئەوان سکاڵا لەسەر کەسێک تۆمار کرا، راستەوخۆ دوای وەرگرتنی بڕیاری دادوەر دەستگیری دەکەن.  لەبارەی ئاماری تاوان و رووداوەکانی کوشتن و تەقەکردن لە مانگی رەمەزاندا، گوتەبێژی پۆلیسی سلێمانی رایگەیاند، لە سەرەتای هاتنی مانگی رەمەزانەوە بەهۆی پاپەندبوونی هاونیشتمانییان بە رێنماییەکانی پۆلیس و دەزگا ئەمنییەکانەوە هیچ رووداوێکی نەخوازراو لە کوشتن و تەقەکردن و دزیکردن روویاننەداوە.  سەرکەوت ئەحمەد ئەوەی خستەڕوو کە هێزەکانیان بە هاوئاهەنگی لەگەڵ ئاسایشی سلێمانی و بەرگریی شارستانی و پۆلیسی هاتووچۆ بۆ پاراستنی ئاساییشی هاونیشتمانییان لە ئامادەباشیی تەواودان.