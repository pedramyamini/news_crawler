ئەمڕۆ پێنجشەممە، ١٧ ـی ئاداری ٢٠٢٢، سامان نادر، بەڕێوەبەری سەنتەری فریاکەوتنی خێرای سلێمانی" ١٢٢ " بە تۆڕی میدیایی رووداوی راگەیاند: "بەهۆی ئەوەی ئەمساڵ هیچ هاوکارییەکی دارایی بۆ تیمەکانمان خەرجناکرێت، وەکو ساڵانی رابردوو ناتوانین ئەو تیمانەی لە ماڵەوەن هاوشێوەی ساڵانی پێشوو بیانهێننەوە، ئەمساڵ تیمەکانی فریاکەوتنی خێرا لە رۆژانی نەورۆزدا زۆر ناچنە ناوچە گەشتیارییەکان، بەتایبەت دووکان و قەرەداخ".  سامان نادر گوتیشی: "ساڵانی پێشوو لەلایەن بەڕێوەبەرایەتیی تەندروستیی سلێمانییەوە هاوکاریی دەکراین، بەڵام ئەمساڵ ئەو هاوکارییە نەماوە و ئەوەش وایکردووە نەتوانین تیمەکانمان بانگبکەینەوە".  بەڕێوەبەری سەنتەری فریاکەوتنی خێرای سلێمانی" ١٢٢ "، سەبارەت بە ژمارەی تیمەکانیان گوتی: "ئێمە لە نەورۆزی ساڵانی رابردوودا ٦٠ تیممان لەنێو شاری سلێمانی و هەموو شوێنەکانی پارێزگای سلێمانی بڵاودەکردەوە. بەنموونە، تەنیا لەناو شاری سلێمانی ٢٥ تیممان هەبوو، بەڵام ئەمساڵ هەموو تیمەکانی ئێمە نزیکەی ٣٠ تیمن و تەنیا ١٣ یان لەناو شاری سلێمانی دەبن، هەموو ئەمبوڵانسەکانیشمان ١١ دانەن و بەشی ئەو هەموو شوێن و ناوچانە ناکەن".  سامان نادر روونیکردەوە: "لە نەورۆزانی ساڵانی رابردوودا لە دووکان  ٧ بۆ ٨ تیممان هەبوو، هەروەها لە قەرەداخیش ٥ بۆ ٦ تیممان هەبوو، بەڵام ئەمساڵ لە ناوچەی دووکان تەنیا ١ تیممان دەبێت و لەقەرەداخیش تەنیا یەک تیم".  رۆژی ١٣ ـی ئەم مانگە، سامان نادر بە تۆڕی میدیایی رووداوی گوت، جگە لەو دۆخانەی کە زۆر کتوپر و مەترسیدارن، بۆ هیچ رووداوێکی دیکە ئەمبوڵانس دەرناکەن، هۆکارەکەشی گەڕاندەوە بۆ ئەوەی کارمەندانی ئێشکگری تایبەت بە نەخۆشیی کۆرۆنا مووچەی سێ مانگیان وەرنەگرتووە، سامان نادر دەڵێت، "حکومەت نزیکەی ٣٠ ملیۆن دینار قەرزداری کارمەندانی ئێشکگرە، بەڕێوەبەرایەتیی تەندروستیی سلێمانیش ٣٢٠ ملیۆن دینار قەرزداری بەنزینخانەکانە لە بەرامبەر دابینکردنی سووتەمەنی بۆ ئۆتۆمبێل و ئەمبۆڵانسەکان. "