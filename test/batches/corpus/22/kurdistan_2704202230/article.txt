ئەمڕۆ چوارشەممە ٢٧ - ٠٤ - ٢٠٢٢، دکتۆر رەهێل فەرەیدوون، بریکاری وەزارەتی تەندروستیی هەرێمی کوردستان، میوانی بەرنامەی "رووداوی ئەمڕۆ"ی تەلەڤزیۆنی رووداو بوو کە نوێنەر فاتیح پێشکێشی دەکات، سەبارەت بە گرفتی کەمیی دەرمان و پێداویستیی پزیشکی لە نەخۆشخانەکانی سلێمانی و دەوروبەری، رایگەیاند: "لە مانگی ١١ی ساڵی رابردووەوە ئەو کێشەیە لە شاری سلێمانی سەریهەڵداوە، بەڕێوەبەری گشتی و منیش چەند جارێک قسەمان لەسەر ئەو بابەتە کردووە، کە دابینکردنی دەرمان و پێداویستیی پزیشکی لەناو سەنتەر و نەخۆشخانەکان بە تایبەتی لە شاری سلێمانی بەرەو کەمبوون دەچێت".  بە گوتەی دکتۆر رەهێل فەرەیدوون گرفتەکە چاوەڕوانکرابوو بۆ ئەوان، "چونکە گرفتەکە لە کۆمەڵێک هۆکاردا خۆی دەبینییەوە، یەکەمیان دواکەوتنی رەزامەندیی دابینکردنی ئەو بڕە پارەیەی کە مانگانە تەرخان دەکرێت کە ٦ ملیار دینارە. ئەو کێشەیە چەند مانگێک بەدوای یەکدا کەڵەکەبوو، ئەوەش نەک تەنیا لە شاری سلێمانی، بەڵکو لە هەڵەبجە، گەرمیان، راپەڕین، کۆیە و هەولێر و دهۆکیش بە هەمان شێوە بوو، تاوەکو ئێستاش ئەو کێشەیە بەردەوامە، بەڵام جیاوازییەکەی لەوەدا بووە شێوازی پێدانی بڕە پارەی کۆمپانیاکان جیاواز بوو لە سلێمانی و دەوروبەری لەگەڵ هەولێر و دهۆک".   داویین هۆکار کە بووە هۆکاری سەرەکی بە گوتەی بریکارەکەی وەزارەتی تەندروستی، "پارەی نەختینەیە کە لە بانکەکانی شاری سلێمانی کەمتر بووەتەوە بەراورد بە شاری هەولێر، ئەمە بە تەواوەتی بابەتەکەی زەقکردەوە و کێشەکانی ئاڵۆزکرد لەناو شاری سلێمانی و دەوروبەری".  دکتۆر رەهێل فەرەیدوون ئاماژە بەوە دەدات لەو کاتەوەی ئەو گرفتە سەریهەڵداوە، "ئەو پێداویستییانەی بەڕێوەبەرایەتییەکان بەرزیان کردەوە، بە هەمان شێوە وەزارەتی تەندروستی بە نووسراو بەرزیکردووەتەوە، هەوڵمانداوە لە ئەنجوومەنی وەزیران کاری پێویستی لەسەر بکرێت".  دکتۆر رەهێل فەرەیدوون ئاماژە بەوەش دەدات دوایین کێشە کە گرفتی بۆ ئەوان دروستکرد، "رێکارەکان و بڕیارەکانی وەزارەتی دارایی بۆ خەرجکردنی پارە بۆ بانکەکان بۆ سەرجەمیان لە هەرێمی کوردستان ئەوەیە دەبێت سەرەتا ئەو پارەیەی هەیە بدرێت بە مووچە دواتر خەرجییە گشتییەکان دواتریش بۆ پێداویستیی وەزارەتەکان و دوایین شت بۆ پارەی دەرمان لەنێو خەرجییە گشتییەکان. ئێستا کۆمپانیا هەیە لە مانگی ١١ و ١٢ ئەو ٥ % ـە شایستەیەی کە هەفتانە دەبێت وەریبگرێت، تاوەکو ئێستا وەرینەگرتووە. کۆمپانیاکانیش توانایان نەما دەرمان دابین بکەن".  سەربارەت بەو رەخنانەی لە وەزارەتی تەندروستی دەگیرێن، گوایە جیاکاری کردووە لە دامەزراندن لە شارەکان، دکتۆر رەهێل فەرەیدوون گوتی: "وەزارەتی تەندروستی و خودی وەزیری تەندروستی و هەموو دامەزراوەکە بێئاگایە لەو دامەزراندنانە، ئەو دامەزراندنانە راستەوخۆ لەلایەن پارێزگاری دهۆکەوە کراوە، کە تەنیا بۆ تەندروستیش نەبووە، ساڵی رابردوو ئەو کارە کراوە بۆ هەندێک سێکتەری دیکەش کراوە، کە ٩١ کەسە بۆ تەندروستی، ژمارەیەک بۆ پەروەردە و پێشمەرگە و کۆمەڵێک فەرمانگە و بەڕێوەبەرایەتیی دیکە، لەلایەکی دیکەشەوە ئەو ١٠٠ فەرمانبەرەی لەلایەن سەرپەرشتیاری ئیدارەی سەربەخۆی زاخۆ پێشکەش بە ئەنجوومەنی وەزیران کراوە، راستەوخۆ رەزامەندییان بۆ گەڕاوەتەوە، ئێمە بێئاگایان لەو دامەزراندنانە و هیچ دەسەڵاتێکمان نەبووە".