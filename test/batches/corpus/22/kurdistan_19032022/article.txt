لە گوندی چەکماکێنی پارێزگای سێرت، هاونیشتمانیان ئاگری نەورۆزیان کردەوە و گۆرانیان گوت. مەرال دانیش، پەرلەمانتاری هەدەپەی سێرتە و دەڵێت، "گەلی سەربڵندی ئێمەی سێرت لە ٢١ ـی ئادار و کاژێر ١٠ ئاگری نەورۆز دەکاتەوە، منیش لەو کاتە لەوێ ئامادە دەبم. "  لە پارێزگای وانیش ئامادەکاری بۆ پێشوازی لە نەورۆز بەردەوامە. ژمارەیەک لە پەرلەمانتارانی هەدەپە کۆڵان بە کۆڵان دەگەڕێن و داوا لە هاونیشتمانییان دەکەن بەشداری لە رێوڕەسمەکانی نەورۆزدا بکەن.   بەشێک لە هاونیشتمانیانی پارێزگای ئاگریش هەر لە ئێستاوە لە شوێنە جیاوازەکان دەستیان بە کردنەوەی ئاگر کردووە و نەورۆز لە یەکتری پیرۆز دەکەن.   لە پارێزگای مێردینی باکووری کوردستانیش، پەرلەمانتارانی هەدەپە دەچنە نێو خەڵک و دەیانەوێت بزانن ئامادەکاری خەڵک لە جەژنەکەی گەلی کورد چۆنە. هەمان دیمەنیش لە پارێزگای ئیلێهـ دەبیندرێت.   عائیشە ئاجار، پەرلەمانتاری هەدەپە باسی لەوە کرد، "کات کاتی سەرکەوتنە، هەموومان کاژێر ١٠ ـی بەیانی رۆژی ٢١ ـی ئادار ئامادە دەبین. "  لە زۆربەی شار و شارۆچکەکانی باکووری کوردستان گرنگییەکی زۆر بە نەورۆز دەدرێت، بەڵام گەورەترین رێوڕەسم لە شاری ئامەدی باکووری کوردستان رۆژی ٢١ ـی مانگ بەڕێوەدەچێت.