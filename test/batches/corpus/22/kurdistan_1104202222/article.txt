رزگار سدقی، سکرتێری ئەنجوومەنی پارێزگای دهۆک بە رادیۆی رووداوی راگەیاند: "تاوەکو ئەم ساتە ئێمە وەکو پارێزگای دهۆک نوێنەرێکان لەو کۆمپانیای غازەدا نییە لە چەمچەماڵ. زۆر گرنگە کەسێک لەوێ نوێنەرایەتیی پارێزگای دهۆک بکات بۆ ئەوەی ئێمە بزانین لەوێ رەوشەکە چۆنە و لە کێشە و کەموکووڕییەکان ئاگادارمان بکاتەوە. "  سکرتێری ئەنجوومەنی پارێزگای دهۆک گوتیشی: "سەرچاوەی ئەو غازەی بۆ دهۆک دێت چەمچەماڵە. هەر جارێک لەوێ کێشەیەک لە کۆمپانیاکەدا رووبدات لێرەیش کێشە روودەدات. جاری وایش هەیە کێشەی سیاسی دەبێتە هۆکاری ئەوەی لێرە کێشەی غاز هەبێت. جار هەبووە هیچ کێشەیەکی تەکنیکی لە کارگەکە نەبووە، کەچی بڕی پێویست بۆ پارێزگای دهۆک نەهاتووە. "  لە پارێزگای دهۆک بە ئامادەبوونی پارێزگار و بەڕێوەبەری سووتەمەنی و قایمقامی قەزاکان و بەڕێوەبەری ناحیەکان دانیشتنێک ساز دەکرێت بۆ ئەوەی بزانن هۆکاری کەمیی سووتەمەنی چییە و بۆچی بەشیان ناکات و کێشەکان چارەسەر بکەن.  رزگار سدقی گوتی: "نابێت ئەو کۆمپانیایەی غازی حکومی دەفرۆشێت هاوکات غازی بازرگانییش بفرۆشێت. ئەوە گومانی بۆ هاووڵاتییان دروست کردووە کە ئاخۆ ئەو بڕە غازەی بۆ هاووڵاتی پێویستە دابین بکرێت وەک خۆی دابینی دەکات یان نا. "  نزیکەی ملیۆن و نیوێک پەنابەر و ئاوارە لە دهۆکدا هەن. بەرپرسای ئەو پارێزگایە باس لەوە دەکەن دەبێت لە رووی دابینکردنی سووتەمەنییەوە بۆ پارێزگاکە حسابی ئەوە بکرێت.   سکرتێری ئەنجوومەنی پارێزگای دهۆک ئاماژەی بەوە دا، تانکەرەکان رۆژانە دێن و دەستبەجێ دابەش دەکرێن. ئەگەر رۆژێک لە رێگەدا کێشەیەک دروست ببێت یان کێشەیەکی سیاسی هەبێت، ئەوا رۆژی دواتر پارێزگای دهۆک تووشی قەیران دەبێت.   رزگار سدقی گوتی: "پێویستە کۆگەیەکمان هەبێت کە بڕێکی باش غاز هەڵبگرێت بۆ کاتێک ئەگەر کێشەیەک روویدا قەیران دروست نەبێت. "