رۆژی پێنجشەممە، ٧ی نیسانی ٢٠٢٢، فازڵ حاجی، گوتەبێژی هاتووچۆی هەولێر بە رووداوی گوت، "بارهەڵگرێک لە رێگەی کەرکووک - دوزخورماتوو، کۆمەڵیک پارچەی کۆنکرێتی هەڵگرتووە و نەیبەستبوونەوە، بەهۆیەوە یەکێک لە پارچەکان دەکەوێتە سەر ئۆپڵێکی تایبەت کە لە دوای بارهەڵگرەکەوە دەڕۆیشت. "  بە گوتەی گوتەبێژی هاتووچۆی هەولێر، "بەهۆی نەبەستنەوەی چەند پارچە کۆنکرێتێک شۆفێرێک و سەرنشینێک گیانیان لەدەستدا. ئەمە لەکاتێکدایە، بەردەوام ئەم رووداوانە دووبارە دەبنەوە و زیانی مەترسیداری دەبێت. "   فازڵ حاجی لە تۆڕی کۆمەڵایەتی فیسبووک نووسیوویەتی، "چەند ناخۆشە بەهۆی ئیهمالی و گوێنەدانی تۆ خەڵکانێک گیان لەدەستبدەن و هەموو خەون و ئاواتەکانیان بچێتە ژێر گڵ و خانەوادەکانیان بێ سەرپەرشت بمێننەوە. لەدواییشدا تۆ بچیت و چەند ریش سپییەک ببەیت و کۆمەڵێک پاساوت بۆ بهێننەوە و بڵێن قەزاو قەدەر بوو خودا هێنابووی، لەکاتێکدا تۆ هۆکاری دۆزەخەکە بیت. "