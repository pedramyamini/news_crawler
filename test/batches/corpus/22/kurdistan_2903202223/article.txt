رۆژی سێشەممە ٢٩ - ٣ - ٢٠٢٢، عەبدولخالق عەلی، بەڕێوەبەری گواستنەوەی هەولێر بە تۆڕی میدیایی رووداوی راگەیاند، چوار بۆ پێنج رۆژ هێڵەکانی پاس لە هەولێر نرخی گواستنەوەیان لە ٥٠٠ دینارەوە کردبوو بە ٧٥٠ دینار، بەڵام ئێستا کراوەتەوە بە ٥٠٠ دینار.  لە هەولێر هەزار و ٧١ پاس و مینی پاس لە ٣٣ هێڵدا بۆ گواستنەوەی هاووڵاتییان لەنێو شاردا کاردەکەن، بەڕێوەبەری گواستنەوەی هەولێر ئاماژەی بەوە كرد، بەنزینخانەی تایبەتیان بۆ سەرجەم ئەو پاسانە تەرخانکردووە بۆ ئەوەی لیترێک بەنزینیان بە ٦٩٠ دینار پێبدرێت و بەوهۆیەوەش نرخی گواستنەوەیان کردەوە بە ٥٠٠ دینار.  لە سنووری پارێزگای سلێمانی ٢٧ هێڵ هەن، لەنێویاندا هەزار و ٧٣١ پاس هاووڵاتییان دەگوازنەوە، بە گوتەی سەرۆکی سەندیکای گواستنەوەی سلێمانی، نرخ لە هیچ هێڵێک بەرزنەبووەتەوە، بەڵام گاز گرانبووە و ئەمەش بووەتە گرفت بۆیان.  سەرۆکی سەندیکای گواستنەوەی سلێمانی بە تۆڕی میدیایی رووداوی گوت، "تاوەکو ئەمڕۆ نرخی هێڵەکانی نێوشار بەرزنەبوونەتەوە، بەنزینخانەی تایبەت دابینکراوە بۆ ئەو ئۆتۆمبێلانەی نەفەر دەگوازنەوە، بەڵام گرفتمان بۆ ئەو ئۆتۆمبێلانە هەیە کە بە گاز کاردەکەن و نرخی گازیش بەرزبووەتەوە".  جەلال ئەبوبەکر ئاماژەی بەوەش کرد، داوایان کردووە وێستگەیەکی تایبەت بۆ پاسەکان بکرێتەوە بۆ پێدانی گاز بە نرخی هەزارانتر لەوەی لە بازاڕەکاندا هەیە، گوتیشی، "چاوەڕوانی وەڵامی لایەنی پەیوەندیدارین".  لە زۆینەی گەڕەکانی نێو شارەکان کرێی گواستنەوەی یەک کەس ٥٠٠ دینارە، لە هەندێک گەڕەکی دوورتر لەنێوشار ٧٥٠ دینارە، لە رۆژانی رابردوودا لە هەولێر ئەوانەی پێشتر بە ٥٠٠ دینار خەڵکیان گواستبێتەوە کردبوویان بە ٧٥٠ دینار و ئەوەی دیکەش لە ٧٥٠ دینارەوە کرابوو بە هەزار دینار.