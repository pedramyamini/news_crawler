ئەمیر عەباس نەزەریزادە، بەڕێوەبەری گشتیی فڕۆکەخانەی سنە گوتی، "گەشتە ئاسمانییەکان بەهۆی کێشە ئابوورییەکانی نێوان ئەو کۆمپانیایانە وەستاون کە کاروباری گەشتی ئاسمانیان بە دەستە. کۆمپانیای کیاپەرواز بەهۆی درەنگ دانەوەی قەرزەکانی بە کۆمپانیای ئاسمان، کێشە لەنێوانیاندا دروستبووە و گەشتەکان وەستێنراون".  فڕۆکەخانەی سنە، لە هەفتەیەکدا ١٤ گەشتی دەکرد. بەشێکی ئەو گەشتانە لەنێوان سنە و تاران، سنە و دوورگەی قشم و بەشیکیشیان لەنێوان سنە و سلێمانیدا بوون.   ئەمیر عەباس نەزەریزادە، بەڕێوەبەری گشتیی فرۆکەخانەی سنە باسی لەوە کرد، "شێوازی دابینکردنی گەشتەکانی ئەمجۆرە فڕۆکەخانانە، بە پێدانی هاوکاریی رێکخراوی گەشتی ئاسمانی ئێران دەکرێت و کۆمپانیاکان ناچار دەکات بەردەوام بن لە گەشتەکانیان. بەداخەوە هەندێک لە کۆمپانیاکان، سەرپێچی لەو یاسایە دەکەن".  زیاتر لە دوو مانگە بەرپرسانی پارێزگای سنە، بەڵێن دەدەن ئەو کێشەیە چارەسەر بکەن، دوای کۆبوونەوەیان لەگەڵ بەرپرسانی حکومەت و کەرتی گەشتی ئاسمانی، باسی هێنانی وەبەرهێنەرێک دەکەن بۆ چارەسەرکردنی گرفتەکە.  ئیسماعیل زارعی کوشا، پارێزگاری سنە ئاماژە بەوە دەکات، "چاوپێکەوتنێکم لەگەڵ بەڕێز قاسمی وەزیری رێگەوبان هەبوو، فەرمانیان کرد کە ئەو کێشەیە بە شێوەیەکی جیددی بەدواداچوونی بۆ بکرێت. کۆبوونەوەیەکیشمان لەگەڵ رێکخراوی گەشتیاریی ئاسمانی لە تاران هەبوو، بەڵێنیان داوە کێشەکە چارەسەر بکەن، بەڵام ئەوەی خۆمان بەدواداچوونی بۆ دەکەین، ئەوەیە بتوانین وەبەرهێنانێک لە کەرتی گەشتە ئاسمانییەکاندا بکەین کە کۆمپانیایەکی گەشتی ئاسمانیی خۆمان هەبێت. "  ژمارەی دانیشتووانی پارێزگای سنە لە رۆژهەڵاتی کوردستان زیاتر لە یەک ملیۆن و ٦٠٠ هەزار کەسە و بە یەکێک لە پارێزگا گەشتیارییەکانی ئێران هەژمار دەکرێت، بەڵام تەنیا یەک فڕۆکەخانەی هەیە و نزیکەی ٢٠ ساڵیشە هەوڵ بۆ کردنەوەی فڕۆکەخانەیەک لە سەقز دەدرێت، بەڵام تاوەکو ئێستا جێبەجێنەکراوە.