سکاڵا ژیلەمۆ، ژنێکی رۆژهەڵاتی کوردستانە و چالاکڤانی کولتوورییە، ئەو لە دوو ساڵی رابردوودا لە دەرگەی زۆر شوێنی داوە بۆ دەستخستنی کار، بەڵام هیچ دەرگەیەکی بەڕوودا نەکراوەتەوە. ئەو شوێنانەیشی کە ئامادەبوون کاری پێبدەن، چاویان لەوە بووە بە مووچەیەکی کەمتر کاریان بۆ بکات.  سکاڵا ژیلەمۆ دەڵێت، "هەندێک شوێن کە پرسیارم کرد داهاتیان وەکو پێویست نەبوو، بەڵام ئەگەر پیاوێک بچووبایە و پرسیاری کردبا دەیتوانی گرانتر کار بکات، بۆ نموونە ئەگەر پیاوان بە سێ بۆ چوار ملیۆن کاریان کردبا، ئەوە بە منیان دەگوت بە ملیۆنێک کار بکە. "  سکاڵا ژیلەمۆ تەمەنی ٣٠ ساڵە و تاوەکو ئاستی دیپڵۆمی خوێندووە. هاوکات خۆی فێری نووسین و خوێندنەوە بە زمانی کوردیش کردووە. لە ماڵەوە وەرگێڕان و تایپ دەکات.  سکاڵا ژیلەمۆ هەروەها باسی لەوەش کرد، "زۆر هەوڵی ئەوەم داوە کە کارێک بدۆزمەوە و داهاتێکی هەبێت بۆ ژیان، بەڵام تاوەکو ئێستا ئەو کارەم بەدەست نەکەوتووە، ئێستا لەماڵ دانیشتووم کاری وەرگێڕانی زمانی کوردی بۆ فارسی دەکەم. "   کۆسپی یەکەم لەبەردەم کارکردنی کچان و ژنانی رۆژهەڵاتی کوردستان، خێزانەکانن. بەشێکیان رێگە نادەن ژن و کچیان کار بکەن، یان لە هەموو شوێنێک کار بکەن. ئەوەش زیاتر لەژێر کاریگەری روانینی کۆمەڵگەیە.   سکاڵا ژیلەمۆ ئاماژە بەوەش دەکات، گەورەترین کێشەی بەردەمی ئافرەتان خێزانەکانن لە کاتێکدا کە ئەو ئافرەتانە پێویستییان بەوە هەیە کار بکەن و داهات پەیدا بکەن، دەشڵێت، "هەندێکجار کۆمەڵگەش خۆی کێشەیەکە، بە تایبەت بۆ کەسێک کە لەژیانی خۆیدا کێشەیەکی بۆ هاتبێتە پێش، بە چاوی سووکتر سەیری دەکرێت. "  بەپێی راپۆرتی ناوەندی ئامار، لە ئێران ٢٣ ملیۆن و ٥٠٠ هەزار کەس کاریان هەیە کە تەنیا ١٤ % یان ژنن. رێژەی بێکاری لەنێو ژنانی ١٨ بۆ ٣٥ ساڵ زیاتر لە ٣١ % ـە. زیاتر لە دوو هێندەی پیاوان. لە پارەوە تاوەکو پاییزی ئەمساڵ، ٤٧٠ هەزار ژن وازیان لە گەڕان بەدوای کار هێناوە. ئەوەش دوای ئەوەی کە بێهیوابوون کاریان دەستبکەوێت.