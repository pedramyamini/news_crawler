رۆژی چوارشەممە ٥ - ٤ - ٢٠٢٢ سەنگەر سەعید، گوتەبێژی پۆلیسی هاتووچۆی کۆیە بە تۆڕی میدیایی رووداوی گوت: "دوێنێ هەندێک خۆپێشاندەر لە رێگەکە خۆڵیان دانا بۆ ئەوەی رێگریی لە هاتووچۆی تانکەر بکەن؛ ئەمشەو ئۆتۆمبێلێک لە جۆری ئۆپڵ بە رێگەکەدا رۆیشتووە و خۆڵەکەی نەبینیوە و خۆی پێداکێشاوە".  لە ئەنجامی رووداوەکەدا پێنج کەس برینداربوون، بە گوتەی سەنگەر سەعید، یەکێک لە بریندارەکان بە هۆی سەختی برینەکەیەوە رەوانەی نەخۆشخانەی فریاکەوتنی هەولێر کراوە و هەموویان خەڵکی گوندێکی سنووری قەزای کۆیەن.  رۆژی ٣٠ ـی ئاداری ٢٠٢٢، رووداوێکی هاتووچۆ لە رێگەی هەولێر و کۆیە روویدا و بەهۆیەوە پێنج هاونیشتمانی گیانیان لەدەستدا کە یاریزانی بالە بوون و بۆ تیپی تائخی بنەسڵاوە کە تیپێکی میللییە یارییان دەکرد و بۆ یاریی پێش کۆتایی چووبوونە کۆیە.  بەگوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.