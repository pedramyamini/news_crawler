سەرۆک بارزانی لەبارەی هێرشە مووشەکییەکەی سەر هەولێر پەیامێکی بڵاوکردەوە و بە تووندی سەرکۆنەی دەکات، ئاماژە بەوە دەدات کە هێرشەکە"تاوانێکە دژ بە مرۆڤایەتی. بە درۆ و چەواشەکاریی ناحەزانیش حەقیقەت و نیەتی پەلاماردەران پەردەپۆش ناکرێت. "  لە بەشێکی دیکەی پەیامەکەدا سەرۆک بارزانی جەخت دەکاتەوە کە "هەروەکچۆن هەولێر لەبەرانبەر هۆلاکۆ کۆنەکان خۆڕاگر بوو لەبەرانبەر هۆلاکۆ تازەکانیش خۆڕاگر دەبێت و ناچەمێت. "  بەرەبەیانی رۆژی یەکشەممە ١٣ - ٠٣ - ٢٠٢٢ چەند مووشەکێک ئاراستەی هەولێری پایتەختی هەرێمی کوردستان کران، بەرپرسان دەڵێن، هێرشە مووشەکییەکە تەنیا زیانی ماددیی لێکەوتووەتەوە و هیچ زیانێکی گیانیی نەبووە.  هێرشە مووشەکییەکە هەر زوو بەرپرسانی باڵای عێراق و هەرێمی کوردستانی هێنایە سەر هێڵ. رێبەری رەوتی سەدر بکەرانی هێرشەکەی بە "دۆڕاو و خەجاڵەتمەند" ناوبرد. سەرۆکوەزیرانی عێراق هێرشەکەی بە "دەستدرێژی بۆسەر ئاسایشی گەلەکەمان" ناوبرد. سەرۆکی هەرێمی کوردستانیش گوتی " ئامانجکردنی بەو شێوەیەی هەولێر و دووبارەبوونەوەی پێشهاتێکی ترسناکە". سەرۆکوەزیرانی هەرێمی کوردستانیش دەڵێت "هەولێر خۆی بۆ ترسنۆکان ناچەمێنێت".  دەقی پەیامەکەی سەرۆک بارزانی  بەناوی خودای بەخشندە و میهرەبان  زۆر بە توندی ئیدانەی پەلاماری ترسنۆکانەی شەوی رابردووی سەر هەولێر دەکەین و، ئەوە تاوانێکە دژی مرۆڤایەتی.  بە درۆ و چەواشەکاریی ناحەزانیش حەقیقەت و نیەتی پەلاماردەران پەردەپۆش ناکرێت.   جەختیش دەکەینەوە هەروەکچۆن هەولێر لەبەرانبەر هۆلاکۆ کۆنەکان خۆڕاگر بوو لەبەرانبەر هۆلاکۆ تازەکانیش خۆڕاگر دەبێت و ناچەمێت.  داوا لە گەلی کوردستانیش دەکەم لە بەرانبەر ئەو هەڕەشە و پەلامارانەدا خۆڕاگر بن.