ئێستاش کە ٣٤ ساڵە بەسەر ئەو رووداوەدا تێدەپەڕێت، هێشتا سیمای خەمۆکی لەسەر دەموچاوی بەشێک لە خەڵکی شارەکە دیارە. ساڵانە لەم رێککەوتەشدا دەچنە سەر گۆڕی ئازیزانیان و بە حەسرەتەوە سەیری ئەو هەموو کێڵی گۆڕە دەکەن کە هەریەکەیان چەند ناوێکی لەسەر نووسراوە.  رووداوەکە چەند رۆژێک پێش بەهار بوو، کیمیابارانکردنی هەڵەبجە لەلایەن حکومەتی بەعسەوە، بەهار و نەورۆزی ئەو ساڵە و چەندین ساڵی دواتریشی لە خەڵکی شارەکە شێواند. وەکو رەنج سەنگاوی، شاعیری دیاری کورد دەڵێت:  ھەموو ساڵێ کە (بەھار) دێت...  ئەگەر بچم بۆ ئەو شارە دەرمئەکات.  یادکردنەوەی رۆژەکە رەنگە لای منداڵەکان کەمێک جیاواز بێت، ئەوان ئەو رۆژەیان نەبینیوە، بەڵام بە دڵنیاییەوە زۆر جار لە دایک و باوکیانەوە بیستوویانە. وەکو لە وێنەکاندا دەردەکەوێت، منداڵان ئەمڕۆ چوونەتە سەر فڕۆکە و تانکەکانی رژێمی پێشووی عێراق و بەشێکیشیان فڕۆکەکە بەردباران دەکەن.