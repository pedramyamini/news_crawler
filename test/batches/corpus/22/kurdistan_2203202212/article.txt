رۆژی سێشەممە ٢٢ ـی ئاداری ٢٠٢٢، مەلا عەبدوڵڵا مەلا سەعید، سەرۆکی یەکێتیی زانایانی ئایینیی ئیسلامیی هەرێمی کوردستان لە بارەی یەکەم رۆژی مانگی رەمەزانەوە بە رووداوی راگەیاند، "بە گوێرەی هەموو پێشبینییە فەلەکییەکان، ٢ ـی نیسانی ٢٠٢٢ یەکەم رۆژی مانگی رەمەزانی پیرۆزە".  سەبارەت بە لیژنەیی بینینی مانگ و دوایین بڕیار لەو بارەوە، عەبدوڵڵای مەلا سەعید گوتی، لیژنەی باڵای بینینی مانگ و پسپۆڕان، ٢٩ ـی شەعبان چاودێریی بینینی مانگ دەکەن و دوایین بڕیار لەبارەی یەکەم رۆژی مانگی رەمەزان دەدرێت.   ساڵانە بەپێی رۆژژمێری زایینی، مانگی رەمەزان ١٠ رۆژ پێش وادەی دیاریکراوی ساڵی پێشوو دەبێت، بەڵام بۆ دڵنیابوون لە هاتنی مانگی رەمەزان، بینینی مانگ بۆ بەڕۆژووبوون کراوەتە پێوەر.  هەموو ساڵێکیش لە دوایین رۆژەکانی مانگی شەعبان لیژنەی بینینی مانگ لە هەرێمی کوردستان کۆبوونەوەی خۆی ئەنجامدەدات بۆ چاودێریکردنی بینینی مانگ، داوا لە هەموو هاونیشتمانییانی هەرێمی کوردستانیش دەکەن چاودێری بینینی مانگ بکەن و لە هەر شوێنێک مانگیان بینی لیژنەکە ئاگاداربکەنەوە.