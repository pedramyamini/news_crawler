لە دەروازەی سنووریی پەروێزخان، لە ١٦ی ئادارەوە تاوەکو ١ی نیسانی ٢٠٢٢، ئاماری هاتنی گەشتیاران لە ئێران و رۆژهەڵاتی کوردستان بۆ هەرێمی کوردستان تۆمار دەکرێت، لەو بارەوە، ئەمڕۆ چوارشەممە، ٢٣ی ئاداری ٢٠٢٢، عەباس ئیسماعیل، سەرپەرشتیاری دەروازە سنوورییەکە، بە رووداوی راگەیاند، "لە ١٦ تاوەکو ٢٢ی ئادار، دوو هەزار و ٣٩٠ گەشتیار لە رۆژهەڵاتی کوردستان و ئێرانەوە سەردانی هەرێمی کوردستانیان کردووە".   سیروان حوسێن، گوتەبێژی دەروازەی سنووریی حاجی ئۆمەران لەبارەی هاتووچۆی گەشتیاری لە دەروازە سنوورییەکەوە بە رووداوی راگەیاند، "بەشێوەیەکی فەرمی هێشتا هیچ ئامارێکی بەردەست نییە، بەڵام هەفتەی رابردوو رۆژانە بە نزیکەیی ٢٠٠٠ بۆ ٢٥٠٠ کەس هاتووچۆیان کردووە، بەشێک لە گەشتیاران لە ئێرانەوە بۆ هەرێمی کوردستان هاتوون، بەشێکی دیکەش هاووڵاتیی رۆژهەڵات و ئێرانیش لە کوردستانەوە بە بۆنەی نەورۆز گەڕاونەتەوە".   هەروەها گوتی، لە رۆژی ١ی ئادار بۆ ١٣ی ئادار، بە بۆنەی پشووی بەهار و نەرۆز لە ئێران و رۆژهەڵاتی کوردستان، "هاتووچۆ لە رۆژانی دیکە زیاتر بووە، پێشبینی دەکەن لەو ماوەیەدا زیاتر لە ٢٥ هەزار گەشتیار لە دەروازە سنوورییەکە هاتووچۆیان کردبێت بە مەبەستی گەڕانەوە بۆ ئێران و بەسەربردنی رۆژانی نەورۆز و بەهار لە شار و ناوچەکانیان".   لە دەروازەی سنووریی باشماخیش هاتووچۆی گەشتیاران بە بۆنەی نەورۆز هەبووە، "به‌گوێرەی ئامارێكی نشینگه‌ی دەروازەی سنووریی باشماخ، ته‌نیا له‌ماوه‌ی چوار رۆژی رابردوودا، نزیكه‌ی شه‌ش هه‌زار گه‌شتیار لە ئێرانەوە هاتوونه‌ته هه‌رێمی کوردستانه‌وه. "