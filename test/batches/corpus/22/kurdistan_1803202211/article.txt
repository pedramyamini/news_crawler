عەمید رەشید محەممەد، بەڕێوەبەری پۆلیسی ئاکرێ رۆژی هەینی ١٨ - ٠٣ - ٢٠٢٢ بە تۆڕی میدیایی رووداوی راگەیاند: "لەسەر کێشەیەکی کۆمەڵایەتیی کۆن، نەجیم محیەدین یاسین، موختاری پێشووی گوندی باکورمان بە دەستڕێژیی گوللە کوژرا و کەسێکی دیکەش کە لە گەڵیدا شۆفێر بووە بریندار بووە، بەڵام تەندروستیی بریندارەکە جێگیرە. "  بەگوتەی پۆلیس، رووداوەکە ئێوارەی ئەمڕۆ هەینی روویداوە و بەو هۆیەوە دەستبەجێ ئەو هاونیشتمانییە کوژراوە.  بەڕێوەبەری پۆلیسی ئاکرێ باسی لەوەش کرد، "بەگوێرەی زانیارییەکانمان، بکوژی ئەو هاونیشتمانییە هەر کاسوکاری خۆیەتی، بەڵام تاوەکو ئیستا دەستگیر نەکراوە و پەڕاوی لێکۆڵینەوەمان بۆ رووداوەکە کردووەتەوە. "