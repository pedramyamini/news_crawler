ئەمڕۆ چوارشەممە، ١٦ی ئاداری ٢٠٢٢، بەبۆنەی ٣٤ ساڵەی کارەساتی کیمیابارانکردنی هەڵەبجەوە پەیامی بەشێک لە بەرپرسانی هەرێمی کوردستان و عێراقیش پەیوەست بوو بە پارێزگاکردنی هەڵەبجە، لەبارەی هۆکارەکانی دواکەوتنی بەپارێزگاکردنی هەڵەبجە، موسەننا ئەمین، ئەندامی خولی رابردوو و ئەم خولەی ئەنجوومەنی نوێنەرانی عێراق، کە ئاگاداری وردەکاریی دۆسییەکەیە بە (تۆڕی میدیایی رووداو)ی گوت: "هیچ رێگرییەکی یاسایی لەبەردەم بە پارێزگاکردنی هەڵەبجەدا لەعێراق و هەرێمی کوردستاندا نییە، چونکە بەپێی دەستوور و بەپێی یاسای بودجە و بەپێی ئەوەی بەشێک لە بەڕێوەبەرایەتییەکانی حکومەتی عێراق و هەرێمی کوردستان لەهەڵەبجە کراونەتەوە، هەڵەبجە پارێزگایە و ئەوەی ماوە هەندێک رێوشوێنی هونەرییە، ئەگەرنا هەڵەبجە پارێزگایە و تەنیا راگەیاندنی ماوە".  سەبارەت بەهۆکاری دواکەوتنی بەپارێزگاکردنیشی زیاتر روونکردنەوەی دا و گوتی: "ئەوەی تائێستا هەیە ئەوەیە رێگری سیاسییە لەوەی هەڵەبجە ببێتە پارێزگا، کەمتەرخەمی حکومەتی هەرێمی کوردستان و حکومەتی ناوەندییە".  موسەننا ئەمین، ئەو قسانەی لەکاتێکدا بۆ رووداو کرد، هەڵەبجەییەکان یادی شەهیدبوونی ٥ هەزار لەکەسوکارەکانییان دەکەنەوە. موسەننا ئەمین ئەو لەبارەی رێوشوێنە کارگێڕی و هونەرییەکانەوە گوتی: "پێشتر کێشە لەسەر سنووری پارێزگای هەڵەبجە هەبوو، چەند مانگێک لەمەوبەر وەزارەتی پلاندانانی عێراق لێژنەیەکی بۆ هەڵەبجە نارد، لێژنەکە راپۆرتێکی ئامادەکرد و  بۆ ئەمیندارێتیی ئەنجوومەنی وەزیرانی عێراقی نارد، کە بڕیاربوو ئەمیندارێتی بۆ ئەنجوومەنی وەزیرانی بنێرێت و لەکۆبوونەوەیەکدا بڕیاری لەسەر بدرێت و ئیدی پارێزگای هەڵەبجە رابگەیێنرێت، بەڵام لەوەی حکومەتی هەرێمی کوردستان بەدوایدا ناچێت و حکومەتی عێراقیش هەر شتێک تایبەت بێت بەهەرێمی کوردستان خۆی لێ ناکاتە خاوەن، بۆیە هەڵەبجە نەکراوەتە پارێزگا".  موسەننا ئەمین، باسی لەوەشکرد لەساڵی ٢٠١٥ ەوە هەڵەبجە لە یاسای بودجە وەکو پارێزگا مامەڵەی لەگەڵدا دەکرێت و لە بودجەی پەرەپێدان و بوونی هەندێک بەڕێوەبەرایەتییەکانی وەزارەتەکانی عێراق وەکو پارێزگا مامەڵەی لەگەڵدا دەکرێت، بۆیە هەندێک رێککاری کەمی هونەری و راگەیاندنی ماوە، ئەگەر ناهیچ رێگرییەکی یاسایی نییە لەوەی هەڵەبجە ببێتە پارێزگا.  رۆژی ١٦ ـی سێی ساڵی ١٩٨٨ فڕۆکە جەنگییەکانی سوپای عێراق بە بۆمبی کیمیایی هێرشیان کردە سەر شاری هەڵەبجە و بەو هۆیەوە زیاتر لە ٥ هەزار کەس، لە دانیشتووانی شارەکە، بە پیر و گەنج، پیاو و ئافرەت و منداڵەوە گیانیان لەدەستدا. هەزاران دیکەش بریندار بوون، کە هەندێکیان تاوەکو ئێستا بەدەست برینەکانیان دەناڵێنن.  هەڵەبجە لە ساڵی ١٨٨٩ کراوەتە قەزا و، لە ساڵی ١٩٩٩ لەلایەن پەرلەمانی کوردستانەوە وەکو پارێزگا ناسێنرا و یاسایەکی تایبەتی بۆ دەرکرا، لە رێکەوتی ١٣ی ئاداری ٢٠١٤ لەلایەن حکومەتی هەرێمی کوردستانەوە بڕیاری بە پارێزگاکردنی بۆ دەرچوو، لە ٣١ی کانوونی یەکەمی ٢٠١٣ ئەنجوومەنی نوێنەرانی عێراق هەڵەبجەی بە پارێزگا ناساند، بەڵام کارەکانی تەواونەکرا.