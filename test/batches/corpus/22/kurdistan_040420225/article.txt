رۆژی دووشەممە ٤ - ٤ - ٢٠٢٢، هێڤیدار ئەحمەد، جێگری سەرۆکی لیژنەی دارایی و ئابووریی پەرلەمانی کوردستان لە بووڵتەنی هەواڵەکانی کاژێر ٨ ـی تۆڕی میدیایی رووداو کە بێستوون عوسمان پێشکێشی دەکات، رایگەیاند، "هەفتەیەک زیاترە پارەی مووچە لە گەنجینەی حکومەت هەیە. "  ئەو پەرلەمانتارە دەڵێت، "وەک پەرلەمان، بەدواداچوونمان کرد کە بۆچی مووچە دابەشناکەن. وەڵامیان داینەوە و گوتیان، تاوەکو دابەشکردنی مووچە لە سلێمانی کۆتایی نەیەت، ئێمە ناتوانین مووچەی مانگی سێ دابەش بکەین. ئەوان گوتیان کەسانێک هێشتا مووچەی مانگی دووی وەرنەگرتووە، ئێمە چۆن دەستبکەین بە دابەشکردنی مووچەی مانگی سێ. "  ئاماژە بەوەش دەکات، "ئەمە تاکە هۆکاری دابەشنەکردنی مووچەی مانگی سێ بووە و هەفتەی داهاتوو حکومەت دەست بە دابەشکردنی مووچەی مانگی سێ دەکات. "   هێڤیدار ئەحمەد رایگەیاند، "خشتەی دابەشکردنی مووچەکە زۆر ناخایەنێت و مووچەخۆران لە ماوەیەکی کورت مووچەی خۆیان وەردەگرن. "   بەگوێرەی زانیارییەکانی ئەو پەرلەمانتارە، رۆژی چوارشەممە لە کۆبوونەوەی ئەنجوومەنی وەزیراندا راپۆرتێک لەبارەی داهات پێشکێش دەکرێت و ئەو داهاتانەی راستەوخۆ بۆ مووچە تەرخان دەکرێن دەخرێنە بەر باس و دواتر خشتەی مووچە رادەگەیەنرێت.