دارا موعینی، هاونیشتمانییەکی مەریوانە و دەڵێت، "ئەمڕۆ رۆژی ١٣ بەدەرە، لەگەڵ خانەوادە و کەسوکارمان هاتووینەتە دەرەوە بۆ خۆشی، ئەمڕۆ رەمەزانە و لەچاو ساڵان بەو شێوەیە قەرەباڵخ نییە. "  لە رۆژهەڵاتی کوردستان ئەمساڵ هاونیشتمانییانی سوننە بۆ رەمەزان بوونە دوو بەش. بەشێکیان رۆژی شەممە بە رۆژوو بوون و لای بەشێکیشیان، ئەمڕۆ یەکشەممە ٠٤ - ٠٣ - ٢٠٢٢ یەکەم رۆژی رەمەزانە. " ١٣ بەدەر"ـی ئەمساڵ بۆ ئەوانەبوو کە بە رۆژوو نەبوون، هەرچەند تێیاندابوو بە زمانی بە رۆژووەوە لە سەیران بوون.  کامران حوسێنی، هاونیشتمانییەکی دیکەی مەریوانە و دەڵێت، "ئەمڕۆ یەکەم رۆژی رەمەزانە و بەڕۆژووم، بەڵام لەبەر خاتری خانەوادەکەم هاتوومەتە دەرەوە، دانیشتووین بۆ خۆمان و پشوو دەدەین، ئەمساڵ هیچ جیاوازییەکی نییە لەگەڵ ساڵان. "  ١٣ بەدەر بۆ سەیرانکەران خۆشی و بۆ خەمخۆرانی ژینگەش نیگەرانییە. ژینگەپارێزان دەڵێن، بەشێکی گەشتیاران زبڵ و پاشماوەکانیان لەنێو سروشتدا فڕێدەدەن، لق و پۆپی دارەکان دەشکێنن و بە کردنەوەی ئاگر، زیان بە سەوزاییەکان دەگەیێنن.   فەیسەل ئیسلامی، هاونیشتمانیی خەڵکی ورمێ ئاماژەی بەوە کرد، "خەڵکی ئێمە هەموو دەبێت ژینگە بپارێزن، ئەوە لێرە شوێنی تایبەت بۆ پاشماوە دانراون، نازانم حکومەت یان خەڵک دایانناون، بەڵام دەبێ خەڵک پاشماوەکانیان بخەنە ئەوێ. "  عەلی شێخی، هاونیشتمانییەکی دیکەی خەڵکی ورمێیە و باسی لەوە کرد، "ئەمساڵ بەفر و باران زۆر بوو و ژینگەکەمان زۆر جوانە، ئەگەر ئاگری لەسەر هەڵنەکەن و پارێزگاری لێ بکەن باش دەبێت، تازە چەند رۆژێکە بەفر تواوەتەوە و تۆزێک گەرمبووە، ئەگینا ئەم ناوچەیەی ئێمە زۆر خۆشە. "  هاونیشتمانییان بەهۆی رەمەزانەوە تاوەکو چوار ساڵی دیکە، ناتوانن لە رۆژی " ١٣ بەدەر"دا بچنە گەشت و سەیران. لەوانەیە لەبەر ئەوە بێ، بەشێکیان هەرچی وزە هەیانبوو بەتاڵیان کرد.