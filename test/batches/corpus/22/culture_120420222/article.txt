سارا دۆسکی، لە میانەی بەرنامەی ' پاشیڤ ' ـدا گوتی، لە ٢٠٠٤ لە سوێدەوە گەڕاوەتەوە باشووری کوردستان و هاوکاریی گەیاندووەتەوە شنگال، ماوەی شەش مانگ لەو قەزایە ماوەتەوە و هاوکاری کوردانی ئێزدی کردووە.   گوتیشی، دواتر لەگەڵ پێشمەرگە، لەگەڵ ژمارەیەک پزیشک چووەتە کۆبانێ و هاوکاری گەیاندەووەتە خەڵکی کۆبانێ رۆژئاوای کوردستان و دەرمانیشی بۆ پێشمەرگە دابینکردووە.  لە بارەی هاوکارییەکانی بۆ مانگی رەمەزان، لەم مانگەدا جلوبەرگ و خواردن بەسەر هەژاراندا دابەش دەکات، بەر لە هەفتەیەک لە رواندز بووە و هاوکاری بە ٥٠ ماڵباتی هەژار لەو قەزایە گەیاندووە و بە گشتی لە رەمەزانی ئەمساڵدا، تاوەکو ئێستا هاوکاری گەیاندووەتە ٧٥ ماڵبات و تاوەکو ٢٢ ئەم مانگە هاوکارییەکانیان بەردەوام دەبێت.  لەبارەی سەرچاوی هاوکارییەکانی ئاشکرای کرد، هاوکارییەکان لە سوێدەوە دێنێت و چوار منداڵی لە سوێد دەژین و پارەی پێدەدەن بۆ هاوکاریکردنی هەژاران، هەروەها ئەمریکییەکان و رێکخراوەکانی نێودەوڵەتیش هاوکارینە، بەڵام دەوڵەمەندەکانی دهۆک "هیچ هاوکارییەکیان نەکردووم".  هەر لە میانەی بەرنامەکەدا ئاماژەی بۆ ئەوەکرد، کاتێک هاوکاری هەژارێک دەکات، ئەو شەو خەوێکی خۆش و دڵێکی ئارامی دەبێت و گوتیشی "ئەگەر منداڵی خۆم بوێت، دەبێت منداڵی خەڵکیشم بوێت".  ئەو ژنە خێرخوازە، لەگەڵ پێنج خۆبەخشی دیکەدا کاردەکات و دەڵێت، هەندێ جار یەکی شەو خەڵک پەیوەندیان پێوەکردووە و هەوکاری گەیاندووەتە ماڵەکانیان و گوتیشی "دۆخی ماڵباتەکان زۆر کاریگەرییان لەسەرم هەیە، هەندێ جار کە سەردانیان دەکەم، بۆ دۆخ و گوزەرانیان دەگریم، جارێک ژنێک تیلی بۆ کردم گوتی سێ رۆژە لە ماڵەوە نانیان نەخواردووە".  ' پاشیڤ ' بەرنامەیەکی دوو کاژێری تۆڕی میدیایی رووداوە و بە درێژایی شەوانی رەمەزان لە کاژێر ١٣: ٠٠ - ١٥: ٠٠ شەو، لە یەکێک لە خانووە کۆنەکانی ماڵباتی چەلەبی لەسەر قەلای هەولێر پێشکێش دەکرێت.  لە بەرنامەکەدا د. ئادەم بێدار، پێشکێشاری رووداو، شەوانە لەسەر مژارێکی ئایینی گفتوگۆ لەگەڵ مامۆستایەکی ئایینی دەکات، هەروەها پەیام عەزیزی، هونەرمەند و سروودبێژی رۆژهەڵاتی کوردستان لەگەڵ گرووپێکی میوزیکی شەوان سروودی ئایینی و موناجات پێشکێش دەکات و وەک پێشکێشکاریش بەرنامەش گفتوگۆ و پرسیار دەکات.  سەفقان ئۆرکێش، هونەرمەندی رۆژئاوای کوردستان و پێشکێشكاری رووداو، وەک پێشکێشکار و هونەرمەند لە بەرنامەکەدا بەشدارە، بڕگەیەکی تایبەتی بەناوی ' ئایین بە کوردی ' هەیە و لەگەڵ سروودبێژ و شارەزایانی بواری تەسەوف و عیرفان لە رۆژئاوای کوردستان چەند هەڤپەیڤینێکی تۆمارکردووە و لە بەرنامەکەدا پەخش دەکرێن، هەروەها گۆرانی و سروودی ئایینی پێشکێش دەکات.  بانوو دڵشاد، پێشکێشکاری رووداو، لەگەڵ ئەو سێ پێشکێشکارە گفتوگۆ لەگەڵ میوانەکانی ' پاشیڤ ' دەکات، بەتایبەتیش لە بڕگەی ژنی خاوەن کار.