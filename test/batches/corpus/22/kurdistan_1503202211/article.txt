پێشنيوه‌ڕۆى رۆژی سێشه‌ممه ١٥ - ٠٣ - ٢٠٢٢ نێچيرڤان بارزانى، سه‌رۆكى هه‌رێمى كوردستان پێشوازیى له ڤيلله ڤاريۆلا، باڵيۆزى يه‌كێتيى ئه‌وروپا و ئان مێسكانه‌ن، سه‌رۆكى نێرده‌ى راوێژكاريى يه‌كێتیی ئه‌وروپا له عێراق كرد.  بەپێی راگەیێندراوی سەرۆکایەتیی هەرێمی کوردستان، له كۆبوونه‌وه‌کەدا دوايين پێشهاته‌كانى دۆخى سياسيى عێراق و ئاڵنگارییەکانی به‌رده‌مى، هێرشه مووشه‌كييه‌كه‌ى سه‌ر هه‌ولێر، هه‌وڵه‌كان بۆ پێكهێنانى حكومه‌تى داهاتووى عێراق، ئاماده‌يى و رۆڵ و چالاكيى يه‌كێتیی ئه‌وروپا له بواره جياجیاكاندا له عێراق و هه‌رێمى كوردستان و بواره‌كانى هاريكاريى نێوانيان، پرسى كۆچ و كۆچبه‌ران و مافى مرۆڤ و ئازادييه‌كان، دۆخى شه‌ڕ له ئۆكراینا و كاريگه‌رى و لێكه‌وته‌كانى، تاوتوێ كران.  وەکو لە راگەیێندراوەکەدا هاتووە، باڵيۆزى يه‌كێتیی ئه‌وروپا له عێراق پوخته‌يه‌كى له كار و چالاكييه‌كانى يه‌كێتیی ئه‌وروپا و دامه‌زراوه‌كانى له عێراق و هه‌رێمى كوردستان و پلانى داهاتوويان پێشكێش كرد و جه‌ختى له خواستى يه‌كێتیی ئه‌وروپا بۆ بره‌ودان به په‌يوه‌ندييه‌كانى له‌گه‌ڵ عێراق و هه‌رێمى كوردستان و يارمه‌تيدانيان بۆ به‌هێزكردنى دامه‌زراوه‌كان، به‌ڕێوه‌بردن، ئاوه‌دانكردنه‌وه، كه‌رتى وه‌به‌رهێنان و سيستمى بانكى، دووپاتكرده‌وه.  سەرۆکایەتیی هەرێمی کوردستان ئاماژەی بەوەش کردووە، نێرده‌ى راوێژكاريى يه‌كێتیی ئه‌وروپاش هه‌موو ئاماده‌يى و پشتگيرييه‌كى نێرده‌كه‌يانى بۆ پێشكێشكردنى هاريكارى و پشتگيرى بۆ عيراق و هه‌رێمى كوردستان نيشاندا تاوەکو له بواره مه‌ده‌نييه‌كاندا يارمه‌تيده‌ربن و هه‌رێمى كوردستانيش بتوانێت سوودمه‌ند بێت له به‌رنامه‌كانى نێرده‌ى يه‌كێتیی ئه‌وروپا و كاركردنى له‌سه‌ر چاكسازى له كه‌رتى سڤيلدا، كه بواره‌كانى تايبه‌ت به تاوانى رێكخراو، كۆچى ناياسايى، پاراستنى شوێنه‌واره‌كان، به‌ڕێوه‌بردنى قه‌يرانه‌كان، بابه‌ته‌كانى جێنده‌ر، دادوه‌رى و چه‌ند بوارێكى ديكه ده‌گرێته‌وه.  لاى خۆيه‌وه نێچيرڤان بارزانى سوپاسى هه‌ڵوێستى يه‌كێتیی ئه‌وروپا و راگه‌یێندراوه‌كه‌ى ده‌رباره‌ى هێرشى مووشه‌كی بۆسه‌ر هه‌ولێر كرد و جه‌ختى له گرنگیی ئاماده‌یی و رۆڵى يه‌كێتیی ئه‌وروپا و دامه‌زراوه‌كانى له عێراق و هه‌رێمى كوردستان كرده‌وه كه ده‌توانن له بواره جياكاندا يارمه‌تيده‌ربن، به‌تايبه‌تى له بواره‌كانى ديموكراسى و مافه‌كانى مرۆڤ و چاكسازى و دادوه‌رى و گه‌لێك بوارى ديكه‌دا كه بۆ ئێستا و داهاتووى عێراق و هه‌رێمى كوردستان پێويستن.