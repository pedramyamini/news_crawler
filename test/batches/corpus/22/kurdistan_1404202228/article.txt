رۆژی پێنجشەممە ١٤ - ٤ - ٢٠٢٢ کۆنسوڵخانەی ویلایەتە یەکگرتووەکانی ئەمریکا لە هەولێر تویتێکی بڵاوکردەوە و تێیدا هاتووە: "پێشوازی لە بڕیارەکەی رۆژی ١٣ ـی نیسانی دادگەی دهۆک بۆ ئازادکردنی دوو دەستگیرکراوی بادینان کە بریتین لە؛ شێروان تەها ئەمین و مەسعود شنگالی دەکەین".  رۆژی چوارشەممە ١٣ - ٠٤ - ٢٠٢٢ دادگەی دهۆک بڕیدا هەردوو گیراوی بادینان، شێروان تەها ئەمین و مەسعود شنگالی ئازاد بکرێن.  لە تویتەکەیدا کۆنسوڵخانەی ئەمریکا لە هەولێر باسی لەوەش کردووە: "هانی حکومەتی هەرێمی کوردستان دەدەین بۆ ئەوەی بەردەوام بێت لە کارکردن لەگەڵ کۆمەڵگەی نێودەوڵەتی بۆ بەهێزکردنی ئازادی رادەربڕین و دڵنیاییدان لە رێکارەکانی دادگەییکردنی روون لە هەرێمی کوردستانی عێراق".  پێشتر دادگەی کەتنی دووی هەولێر بڕیاری دوو ساڵ و شەش مانگ زیندانی بەسەر شێروان تەها و سێ ساڵ و شەش مانگی بەسەر مەسعود شنگالیدا سەپاند، بەڵام دادگەی پێداچوونەوەی هەرێمی کوردستان سزای هەردووکیانی کەمکردەوە بۆ دوو ساڵ و بە "ئازادکردنی بە مەرج"، ئازاد کران، ئەوەش دوای زیاتر لە ساڵێک و شەش مانگ لە زیندان.