ئەمڕۆ سێشەممە ٨ ـی ئاداری ٢٠٢٢، رێزان شێخ دلێر، راوێژکاری مەکتەبی سیاسیی یەکێتی نیشتمانی کوردستان بە تۆڕی میدیایی رووداوی گوت، "هیچ شتێکی نوێ لەبارەی پۆستی سەرۆککۆمارەوە لەنێوان یەکێتی نیشتمانی کوردستان و پارتی دیموکراتی کوردستان نییە و هیچ لێکنزیکبوونەوەیەکیش نەبووە، لەڕاستیدا نابێت وا بێت".  ئەو راوێژکارەی مەکتەبی سیاسیی یەکێتی گوتیشی، "گفتوگۆ و دانوستاندن و کۆبوونەوە، هەموو کات گرنگترە لە دوورەپەرێزی، بەتایبەت بۆ کورد و لایەنە کوردستانییەکان، بۆیە بە پێویستی دەزانم، هەردوو حیزب کۆتایی بە کێشەی سەرۆککۆمار و پۆستەکە بهێنن و دەستبکەن بە دانوستاندن بۆ ئەوەی بگەن بەرێککەوتن، چونکە بۆ کورد باشترە یەکڕیزبین و میللەتەکەشمان ئەوەی دەوێت".  رۆژی ١٠ی ئۆکتۆبەری ٢٠٢٢، هەڵبژاردنی خوولی پێنجەمی ئەنجوومەنی نوێنەرانی عێراق بەڕێوەچوو، ئەگەرچی بڕیاربوو یەکێتیی نیشتیمانیی کوردستان و پارتی دیموکراتی کوردستان بە یەک بەربژێری سەربەخۆوە بچنە گفتوگۆکانی پێکهێنانی حکومەتی داهاتووی عێراق، بەڵام زۆری پێنەچوو بە دوو شاندی جیا چوونە بەغدا و دواتر دوو بەربژێری جیایان بۆ پۆستی سەرۆککۆمار پێشکێشکرد.  لەدوای نەگەیشتن بە رێککەوتن لەسەر یەک بەربژێر بۆ پۆستی سەرۆککۆمار، ماوەی سێ مانگ دەبێت کێشەکانی نێوان یەکێتی نیشتمانیی کوردستان و پارتی دیموکراتی کوردستان بە تەواوەتی قوڵبوونەتەوە و هەردوولا دوو بەربژێریان بۆ پۆستەکە پێشکێشکردووە و لەسەر ئاستی حیزبەکانی دیکەش داوای یەکڕیزی و رێککەوتنی ئەو دوو لایەنە دەکرێت.  رێزان شێخ دلێر بەباشی دەزانێت یەکێتی و پارتی کۆبوونەوەیەکی چارەنووسساز بکەن و دەست بە گفتوگۆ بکەنەوە، دەشڵێت، "ناکرێت ئاوا دووربین، دەبێت لێکنزیکبوونەوە و دەستپێشخەری بۆ رێککەوتن هەبێت".  هەروەها راوێژکارەکەی مەکتەبی سیاسیی یەکێتی باسی لەوەش کرد، "ئەگەر هەردوولا رێکبکەوین، کاریگەریمان لەسەر لایەنەکانی دیکەش دەبێت، هەرچەندە ئێستا لە عێراق هەموو دۆخەکە گەیشتووەتە بنبەست و هەمووان لە یەکتر دوورکەوتوونەتەوە کە ئەمە نابێت رووبدات، چونکە دواجار پەراوێزخستن و دوورخستنەوە کاریگەری نێگەتیڤ لەسەر حکومەتی داهاتووی عێراق و سەرۆککۆمار دەبێت کە چەند کۆدەنگییان لەسەر بێت بۆ پڕۆسەی سیاسی باشترە. "  ئەگەرچی لەسەر سکاڵای چوار  پەرلەمانتار کە سێیان ئەندامی فراکسیۆنی یەکێتی نیشتیمانی کوردستان بوون لە ئەنجوومەنی نوێنەرانی عێراق، هۆشیار زێباری، بەربژێری پارتی دیموکراتی کوردستان لە رۆژی ١٣ - ٠٢ - ٢٠٢٢، بەبڕیاری دادگەی باڵای فیدڕاڵیی عێراق لە رکابەرایەتی لەسەر بەدەستهێنانی ئەو پۆستە دوورخرایەوە، گرژییەکانی یەکێتی و پارتی توندتربوون، بەڵام ئێستا پارتی دیموکراتی کوردستان رێبەر ئەحمەد، وەزیری ناوخۆی حکومەتی هەرێمی کوردستانی  بۆ پۆستی سەرۆککۆمار بەربژێرکردووە و یەکێتی نیشتیمانی کوردستانیش رژدە لەسەر دانانەوەی بەرهەم ساڵح بۆ وەرگرتنی پۆستەکە.