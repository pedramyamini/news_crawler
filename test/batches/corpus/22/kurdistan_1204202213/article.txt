شەوکەت محەممەد، بەڕێوەبەری دابەشکردنی خۆراکی سلێمانی بە رادیۆی رووداوی راگه‌یاند، "ئەنجوومەنی وەزیرانی عێراق بە بڕیارێک فەرمانی داوە بەشە خۆراکی مانگانەی هاونیشتمانییان زیادبکرێت. "  بەڕێوەبەری دابەشکردنی خۆراکی سلێمانی ئاماژەی بەوە دا، بۆ ئەو مەبەستەیش وەزارەتی بازرگانیی عێراقی راسپاردووە کە دوای دابەشکردنی بەشە خۆراکی مانگی رەمەزان دەست بە زیادکردنی پێنج ماددەی دیکە بکرێت، کە ئێستا شەش ماددەیان پێدەدرێت.  بە گوتەی شەوکەت محەممەد، ماددە خۆراکییە پێشنیازکراوەکانیش بریتین لە: شیری گەورە و شیری منداڵان، چا، ماددە پاککەرەوەکان (سابوون و تایت) لەگەڵ سیری عەجەم.  لەبارەی دابەشکردنی وەجبەی سێیەمی بەشە خۆراکی هاونیشتمانییان لە مانگی رەمەزاندا کە وەزارەتی بازرگانیی عێراق بڕیاری لێداوە، به‌ڕێوه‌به‌ری دابه‌شكردنی خۆراكی سلێمانی گوتی، "ئێستا رۆژانە سەرقاڵی دابەشکردنی ئەو دوو وەجبە بەشە خۆراکەین کە بۆ مانگی رەمەزان بڕیاری لێدرابوو".  شەوکەت محەممەد ئەوەی خستەڕوو، لەو ماددانەی بۆیان هاتوون جگە لە "نیسک" کە تاوەکو ئێستا بە دەستیان نەگەیشتووە، % ٤٠ی وەجبەی یەکەمیان دابەشکردووە و، هەر کاتێکیش وەجبەی سێیەمیان پێبگات دەست بە دابەشکردنی دەکەن.