هەناسە تەمەنی ٤ ساڵە و زۆر لەوە بچووکترە کە تێبگات بۆچی کەوتووەتە سەر شەقام و بۆ ٢٠ رۆژ تەنانەت دایک و باوک و کەسە نزیکەکانی سۆراخیان نەکردووە.  سەعدیە قادر، فەرمانبەر لە بەڕێوەبەرایەتیی چاودێریی کۆمەڵایەتی بە رووداوی گوت، "تەنیا هێندەم گوێ لێبوو، جارێک لێم پرسی، گوتم هەناسە پێم بڵێ ماڵتان لە کوێیە بۆئەوەی ئێمەش بێینە ماڵتان، گوتی ئێمە ماڵمان لە دایەنگە بوو؛ هەر ئەوەندە و هیچی دیکەی باس نەکردووە".  کارمەندەکانی خانەی نەوجەوانان باس لەوە دەکەن، سەرەتا هەناسە چووەتە ئەو شوێنە، لەسەر دەستی ناوی شەیما نووسرابوو، بۆیە گومان دەکەن ئەوە ناوی دایکی بووبێت.  کچێکی گەنجی ٢٤ ساڵیش کە ناوی شەیمایە، هاوشێوەی ناوی دایکی هەناسە لە منداڵییەوە لەو خانەیە گەورە بووە و ئێستا وەکو خۆبەخش ناز دەداتەوە بەو منداڵانەی کە لە هەمان ئازار و هەستی منداڵیی ئەودا بوون، بووە بە دایک لە چاوی هەناسە و دەست لەناو دەستی بە دایە شەیما بانگی دەکات.  پەیام سەربەست، پەیامنێری رووداو ئەمڕۆ نزیکەی شەش کاژێر لەگەڵ هەناسە بووە و دەڵێت، بەدەم خولیا و دنیای کچانەیانەوە قسەی بۆ کردووە.  بەهۆی ئەوەی کەس سۆراخی هەناسەی نەکردووە، بە بڕیاری دادوەر رۆژی یەکشەممە ٢٧ی ئادار وێنە و ناوی هەناسە لە سۆشیالمیدیا و دەزگاکانی راگەیاندن بڵاوکرایەوە، بۆئەوەی کەسوکاری بدۆزرێتەوە، دوای بڵاوکردنەوەی هەواڵەکەش دایکی پەیوەندیی بە بەڕێوەبەرایەتیی چاودێریی کۆمەڵایەتییەوە کردووە و گوتوویەتی "دێم بۆ وەرگرتنەوەی کچەکەم".  کەژاڵ جەمال، بەڕێوەبەری خانەی کچان لە بەڕێوەبەرایەتیی چاودێریی کۆمەڵایەتیی هەولێر دەڵێت، " [دایکی هەناسە] گوتی، ئەمڕۆ بێم بە وردەکارییەوە بۆتان باس دەکەم، ئێمەش نامانەوێت لە خۆمانەوە لێدوان بدەین و بڵێین بەهۆی ئەم هۆکارەوە بووە. گوتی کێشەیەکی کۆمەڵایەتیم هەبووە و نەمزانیوە ئەو منداڵەی من لێرەیە".  دایکی هەناسە ئەمڕۆ دووشەممە ٢٨ی ئادار چووە دادگە و بە بڕیاری دادوەر وەکو تۆمەتبار بە کەفالەتی چوار ملیۆن دینار ئازادکرا و بە پڕکردنەوەی بەڵێننامە لە کاژێر ٠٣: ٠٠ی پاشنیوەڕۆ هەناسەی لەگەڵ خۆی بردەوە بۆ ماڵەوە.  رائید رێباز زێوەر، بەرپرسی نووسینگەی قەڵا بۆ بەرەنگاربوونەوەی تووندوتیژی دژ بە ئافرەتان و خێزانی هەولێر دەڵێت، "دایکەکە بە گوتەی خۆی ئاماژەی بەوە دەکرد کە ئەو دوای ئەوەی لە هاوژینی یەکەمی جیابووەتەوە، ژیانی هاوبەشی دووەمی پێکهێناوە و منداڵەکەی داوە بە پووری و ئەوەی لای پووری بەسەرهاتووە، سەرجەم گوتەکان وەرگیراون و رەوانەی لای بەڕێز دادوەر کرا، دادوەر ئەم بڕیارانەی دا. بۆ باوکیشی، ئەمڕۆ دادوەر فەرمانی دەستگیرکردنی بۆ دەرکردووە و هیچ زانیارییەکمان نییە لەسەر ئەوەی کە لە کوێ گیراوە یان چی دەکات؛ ئەو بڕیاری دەستگیرکردنە لەلایەن دادوەر، ئێمە جێبەجێی دەکەین".  بە گوتەی بەرپرسی نووسینگەی قەڵا، هەناسە منداڵی تاقانەی دایک و باوکی بووە و بۆ سەلامەتیی ژیانی هەناسەش حکومەت  بەردەوام چاودێریی دایکی هەناسە دەکات بۆ شێوازی بەخێوکردنی، ئەم رووداوە رەنگە نهێنیی زۆر نەدرکاوی تێدابێت، رووداو هەوڵیدا چیرۆکەکە لە زاری دایکی هەناسەوە بگوازێتەوە، بەڵام ئەو ئامادە نەبوو قسە بکات و تەنانەت خۆیشی پیشانی رۆژنامەڤانان بدات.