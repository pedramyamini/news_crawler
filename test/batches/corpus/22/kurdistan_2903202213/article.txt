رۆژی سێشه‌ممه ٢٩ی ئاداری ٢٠٢٢ نێچيرڤان بارزانی، سه‌رۆكى هه‌رێمى كوردستان  پێشوازیى له شێخ جه‌مال ئەلزارى، ئه‌مينداری گشتيى پڕۆژه‌ی نيشتمانيى عێراقى كرد.  بەگوێرەی راگەیێندراوی  سه‌رۆكایەتیى هه‌رێمى كوردستان، له کۆبوونەوەکەدا دوايين پێشهاته‌كانى دۆخى سياسيى عێراق و هه‌وڵ و ئه‌نجامه‌كانى به‌ڕێوه‌چوونى دانيشتنى پەرلەمانی عێراق بۆ هه‌ڵبژاردنى سه‌رۆکكۆمار و ده‌ستنيشانكردنى سه‌رۆکوه‌زيرانى  داهاتووى عێراق تاوتوێ کراوە.  لە راگەیێندراوەکەدا ئەوەش خراوەتەڕوو، "هه‌ردوولا جه‌ختيان له گرنگی و پێويستیی گه‌يشتنی هێز و پێكهاته عێراقييه‌كان بۆ ره‌چاوكردنى  به‌رژه‌وه‌نديى باڵاى نيشتمانى و لێكگه‌يشتن بۆ چاره‌سه‌ر و تێپه‌ڕاندنى قۆناخه‌كه و ئاڵنگارییەکانی ئێستا و داهاتووى به‌رده‌م پرۆسه‌ى سياسى له عێراق كرده‌وه".  بڕیارە رۆژی چوارشەممە ٣٠ی ئاداری ٢٠٢٢، پەرلەمانی عێراق بۆ هەڵبژاردنی سەرۆککۆمار کۆببێتەوە، بەڵام تاوەکو ئێستا ئاسۆیەکی نوێ بەدیناکرێت بۆئەوەی هەردوو لایەنە سەرەکییەکە، هاوپەیمانیی رزگارکردنی نیشتمان و چوارچێوەی هاوئاهەنگی لەبارەی سەرۆککۆمار و پێکهێنانی حکومەت بگەنە رێککەوتن. رەنگە هاوشێوەی کۆبوونەوەکەی رۆژی شەممە ٢٦ ـی ئادار، بەهۆی ئامادەنەبوونی رێژەی یاسایی پەرلەمانتارانەوە دانیشتنەکە بەڕێوەنەچێت.