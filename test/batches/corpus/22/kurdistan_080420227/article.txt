رۆژی هەینی ٨ - ٤ - ٢٠٢٢ کۆچەر جەمال، بەڕێوەبەری بەنداوی دووکان بە رووداوی راگەیاند: "ئێستا ئاستی ئاوی بەنداوی دووکان ٤٩٤ مەتر لە ئاست رووی دەریاوە بەرزە، ئەوە لەکاتێکدا پار ئەم کاتە ٤٩٧ مەتر بەرز بوو، واتە ئەمساڵ سێ مەتر دابەزیوە".  بەڕێوەبەری بەنداوی دووکان دەڵێت: "لە وەرزی بارانبارینی ئەمساڵ تاوەکو مانگی ١٢ی رابردوو بارانێکی ئەوتۆ نەباری، مانگی کانوونی دووەم باران و بەفرێکی زۆر باری، ئەوەش هیوای ئەوەی بۆ دروستکردین، کە ساڵێکی پڕ بارانمان دەبێت، بەڵام لە مانگی دوو و سێ هیچ بڕەبارانێکی پێویست نەباری، تائێستا لە دووکان ٣٠٠ مللیمەتر باران باریوە، ئەو رێژە ئاوەی لەناو بەنداوەکەماندا هەیە ٤١ % ە و ئەگەر بە ساڵی رابردوو بەراورد بکرێت، پار رێژەکە ٤٨ % بوو".  کۆچەر جەمال ئاماژەی بەوەدا پلانیان هەیە تاوەکو مانگی ١٢ی ئەمساڵ ١٥ % ی ئاوی دووکان بەربدەنەوە.  لەبارەی هۆکاری دابەزینی ئاستی ئاوی بەنداوەکە، بەڕێوەبەری بەنداوی دووکان گوتی: "زێی بچووک لە دیوی ئێرانەوە لە سێ شوێنەوە بەنداوی لەسەر دروستکراوە، بەڵام ئەو بەنداوانە هێشتا کاریگەریی گەورەیان لەسەر کەمبوونەوەی ئاوی زێی بچووک نەبووە، لەبەر ئەوەی تائێستا پڕۆژەی گواستنەوەی ئاوی زێیەکە بۆ دەریاچەی ورمێ تەواو نەبووە، تائێستا کاریگەری سەرەکی کەمبوونەوەی ئاوی بەنداوەکە وشکەساڵییە".  بەپێوەری بەڕێوەبەری بەنداوی دووکان، ئەمساڵ دووەم ساڵی وشکەساڵییە لە هەرێمی کوردستان، کۆچەر جەمال دەڵێت: "ئەگەر رێژەی بارانبارین بگاتە ٦٠٠ مللیمەتر، ساڵێکی ئاساییە و لە وشکەساڵی تێپەڕیوە، دوو ساڵە بەدوای یەکدا وشکەساڵییە. ساڵی ٢٠١٩ نزیکەی ١٠٠٠ مللیمەتر باران باری، بەڵام ئەمساڵ ٣٠٠ مللیمەتر باریوە".  بەگوێرەی پلانی بەنداوی دووکان، ساڵانە دەبێت رێژەیەک لە ئاوی بەنداوەکە گل بدرێتەوە بۆ ساڵانی داهاتوو، بەڕێوەبەری بەنداوی دووکان دەڵێت ساڵی رابردوو بڕێکی زۆر لە ئاوی بەنداوەکە گلدراوەتەوە بۆ ئەوەی ئەمساڵ بەکاربهێنرێت، ئەگینا ئەمساڵ رێژەی ئاوەکە لە ٤١ % کەمتر دەبوو.  ئێستا لە هەر چرکەیەکدا ١٢٠ مەتر سێجا ئاو دەڕژێتە نێو بەنداوی دووکان و ٨٠ مەتر سێجا ئاوی بەنداوەکە بەردەدرێتەوە، کۆچەر جەمال دەڵێت: "ئەگەر ساڵێکی ئاسایی بووایە، پێویست بوو سەرووی ٤٠٠ مەتر سێجا ئاو بڕژێتە ناو دەریاچەکەوە".  بەڕێوەبەری بەنداوی دووکان رەتیکردەوە کە گرفت بۆ دابینکردنی ئاوی خواردنەوە دروستببێت و گوتی: "بەنداوی دووکان ئاوی خواردنەوەی دانیشتووانی خوارووی بەنداوەکە دابین دەکات، کە نزیکەی سێ ملیۆن کەسە، واتا: ئاوی شاری سلێمانی بە شار و شارۆچکەکانییەوە، ئاوی کەرکووک بە شار و شارۆچکەکانییەوە هەتا دەگاتە خورماتوو، ئاوی خواردنەوەیان لە بەنداوی دووکانەوە بۆ دابیندەکرێت".