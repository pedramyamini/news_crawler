ئەمڕۆ چوارشەممە ٠٩ - ٠٣ - ٢٠٢٢ عومەر گوڵپی، پەرلەمانتاری فراکسیۆنی کۆمەڵی دادگەریی کوردستان بە رووداوی راگەیاند، ٤١ پەرلەمانتاری کوردستان لە فراکسیۆنە جیاوازەکان، واژۆیان کۆکردووەتەوە بۆ ئەوەی (بەرزبوونەوەی نرخی کاڵا و خۆراکی رۆژانەی هاونیشتمانییان) بخرێتە بەرنامەی کاری دانیشتنی داهاتووی پەرلەمانەوە.  ئەو پەرلەمانتارەی کۆمەڵی دادگەری گوتیشی، پەرلەمانتاران داوا دەکەن لەسەر ئەو بابەتە بانگهێشتی وەزیرانی بازرگانی و پیشەسازی و داراییی بکرێت.  عومەر گوڵپی ئاماژەی بەوە کرد، سەرەڕای دواکەوتنی مووچە و بەرزی نرخی دۆلار، ئێستا شەڕی رووسیا و ئۆکراینا کراوەتە بیانوو بۆ گرانکردنی نرخی خۆراک و کاڵا، ئێمە ئامانجمانە گوشار بکەین بۆ ئەوەی ریگریی لە بەرزبوونەوەی نرخ بکەین و ئەوەندەی دیکە باری سەرشانی هاونیشتمانییان قورستر نەبێت.