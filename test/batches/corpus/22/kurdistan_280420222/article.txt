ئەمڕۆ پێنجشەممە، ٢٨ - ٤ - ٢٠٢٢، کۆچەر عەزیز، نوێنەری خۆبەخشانی تەندروستی لە سلێمانی لە بارەی راگرتنی گردبوونەوەکانیان بە تۆڕی میدیایی رووداوی راگەیاند: "بەڵێنی هیچ شتێکی فەرمیمان پێنەدراوە، بەڵام هەوڵەکان ئێستا بەردەوامن و لایەنی پەیوەندیدار و سەندیکا لەگەڵمان لەسەر هێڵن، دکتۆر رەهێل فەرەیدوون، بریکاری وەزارەتی تەندروستی رایگەیاندووە، کە خودی وەزیری تەندروستی بەڵێنیداوە نووسراو بۆ ئەنجوومەنی وەزیران بکات، بۆیە چاوەڕوانین بزانین ئەنجامەکان چۆن دەبن. "   لە بارەی راگرتنی گردبوونەوەکانیان و گەڕانەوەیان بۆ نەخۆشخانەکان گوتی: "بڕیارمانداوە تاوەکو دوای جەژن گردبوونەوەکانمان رابگرین، بەڵام ناگەڕێینەوە نەخۆشخانەکان، دوای جەژن دووبارە کۆدەبینەوە و بڕیار دەدەین، ئەگەر هەموو هەوڵەکان بێ ئەنجامبوون، ئەوە دەست بە گردبوونەوە و ناڕەزایەتییەکانمان دەکەینەوە. "  بە گوتەی کۆچەر عەزیز، هەموو خۆبەخشەکانی سنووری پارێزگەی سلێمانی و بەشێک لە کارمەندانی دانەمەزراویش بایکۆتیان کردووە.   نوێنەری خۆبەخشانی تەندروستی سلێمانی گوتی: "لە نەخۆشخانەکان ئێستا جێگە هەیە، بەڵام کارمەند نییە خزمەتی نەخۆش بکات، بەشێکی زۆر لە کارمەندانی خۆبەخش لە نەخۆشخانەکان کار دەکەن، گردبوونەوەکان و بایکۆتکردنمان کاریگەری لەسەر نەخۆشخانەکان هەبووە".  بەپێی ئاماری سەندیکای کارمەندانی تەندروستی، لە سنووری پارێزگای سلێمانی ١٢ هەزار کارمەندی تەندروستیی دانەمەزراو هەن.   کۆچەر عەزیز دەڵێت: "کارمەند هەیە مردووە یان چووەتە دەرەوە، یان نەخۆش کەوتووە یاخود بەهۆی تەمەن ناتوانێت بە باشی کار بکات، بەڵام تائێستا هیچ کەسێک لە جێگەی دانەمەزراوە، ئێستا خۆبەخشەکان لە کارمەندە فەرمییەکان زیاترن، کەواتە بۆچی دانامەزرێن. "  ماوەی پێنج رۆژ دەبێت کارمەندانی خۆبەشی تەندروستی لە سلێمانی بایکۆتیان کردووە و گردبوونەوە دەکەن و داوای دامەزراندن دەکەن، رۆژی چوارشەممە ٢٧ - ٤ - ٢٠٢٢، هیوا سەمەد، نوێنەری خۆبەخشانی تەندروستی بە رووداوی گوت: "داواکاریی ئێمە تەنیا دامەزراندنە. کاتی شەڕی داعش کە دامەزراندن راگیرا، ئێمە بێدەنگ بووین، چونکە زانیمان هەرێمی کوردستان لە دۆخێکی سەختدایە و ئێمە هیچ داوایەکمان نەکرد و هاوکارییەکی زۆری ناوەندە تەندروستییەکانمان کرد. لەسەر گیرفانی خۆمان دەواممان دەکرد و بۆشاییەکانی ناوەندە تەندروستییەکانمان پڕ کردەوە. "  هەر دوێنێ چوارشەممە د. ئومێد عەلی، بەڕێوەبەری نەخۆشخانەی شار لە سلێمانی بە رووداوی گوت: "ئێمە لە زۆربەی بەشەکاندا کارمەندی میلاکی زۆر کەممان هەیە و لە زووەوە کێشەی کەمیی کارمەندانمان هەیە. ئێمە بە ناچاری کەموکوڕییەکانمان بە کارمەندانی خۆبەخش پڕکردنەوە. ئەمە وایکردبوو خزمەتگوزارییەکی جوان پێشکەش بکەین. بە داخەوە چەند ساڵێکە نەمانتوانیوە یەک کەسیشیان دابمەزرێنین. "  بەڕێوەبەری نەخۆشخانەی شار لە سلێمانی ئاماژەی بەوەدا، بەهۆی ئەو مانگرتنەوە کێشەی گەورە لە نەخۆشخانەی شاردا دروستبووە و چوار رۆژە نەیانتوانیوە لە بەشی چاودێریی ورد یەک نەخۆشیش وەربگرن، لەبەر ئەوەی نیوەی ئەو کارمەندانەی لە چاودێریی ورد نەخۆشیان چارەسەر دەکرد خۆبەخش بوون.