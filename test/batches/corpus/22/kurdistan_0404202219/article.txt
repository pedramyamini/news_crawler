رۆژی هەینی کە پشوو بوو و رۆژی شەممەش کە سێزدەبەدەر بوو، خەڵکێکی زۆر چوونە سەیران، بەشێکیان زبڵێکی زۆریان لەنێو سرووشتدا جێهێشت.  لە ناوچە گەشتیارییەکانی سەردەشت، ساڵانی رابردووش زبڵی زۆر فڕێدرا؛ سێزدەبەدەری ساڵی رابردوو شارەوانی و دامودەزگە پەیوەندیدارەکانی ژینگە شەش تۆن زبڵیان کۆکردەوە.  بەگوێرەی راپۆرتی شارەوانیی سەردەشت، رۆژانە ٧٠ تۆن زبڵ فڕێ دەدرێت. لەسەر ئاستی پارێزگاکە کە ورمێیە، رۆژانە دوو هەزار تۆن زبڵ هەیە؛ واتە هەر تاکە کەسێک رۆژانە لەو پارێزگایەدا ٦٥٠ گرام زبڵ فڕێ دەدات.  بڵاوبوونەوەی دیمەنەکانی زبڵ و خاشاکی نێو سەیرانگەکان چالاکڤانانی نیگەران کردووە، هەربۆیە بڕیارە رۆژی سێشەممە ٥ی نیسان لە سەردەشت، خەڵک و دامودەزگا حکومییەکان هەڵمەتێکی گەورە دەستپێبکەن بۆ لابردنی زبڵ و خاشاکی رۆژی سێزدەبەدەری ئەوانەی چوونە دەرەوە، بەڵام پاراستنی سرووشتیان زۆر بەلاوە گرنگ نەبوو.