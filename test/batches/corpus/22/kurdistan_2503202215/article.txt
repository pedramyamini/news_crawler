رۆژی هەینی ٢٥ - ٣ - ٢٠٢٢، موسەنا ئەمین، ئەندامی فراکسیۆنی یەکگرتووی ئیسلامی کوردستان لە پەرلەمانی عێراق بە تۆڕی میدیایی رووداوی راگەیاند: "ئێمە بەشداریی کۆبوونەوەی سبەینێ ناکەین؛ پێمان وایە دۆخی عێراق بەرگەی ئەم دابەشبوونە ناگرێت".  موسەننا ئەمین ئاماژەی بەوەشکرد کە فراکسیۆنەکەیان نایەوێت بەرپرسیارێتی دۆخەکە هەڵبگرێت.  بڕیارە سبەینێ ٢٦ - ٣ - ٢٠٢٢، پەرلەمانی عێراق بۆ هەڵبژاردنی سەرۆککۆمار کۆدەببێتەوە و ئەوەش فراکسیۆنەکان و پەرلەمانتارانی کردووە بە دووبەشەوە؛ بەشێک دەڵێن بەشداردەبن و بەشەکەی دیکەش دەڵێن بەشدارنابن.  هاوپەیمانیی "رزگارکردنی نیشتمان" کە لە پارتی، سەدرییەکان و سوننەکان پێکهاتوون، رێبەر ئەحمەد بەربژێریانە بۆ پۆستی سەرۆککۆمار و دەڵێن لە دانیشتنی رۆژی شەممە ٢٦ ـی ئاداردا رێژەی یاسایی پەرلەمانتاران ئامادە دەبن. هەرچی لایەنەکانی چوارچێوەی هاوئاهەنگیشە دەڵێن، رێژەی یاسایی تەواو نابێت و دانیشتنەکە ئەنجامنادرێت.  بۆئەوەی رێژەی یاسایی پەرلەمانتاران تەواوبێت، پێویستە لە ٣٢٩ ئەندامەکەی پەرلەمان، ٢٢٠ پەرلەمانتار لە هۆڵی کۆبوونەوەکە ئامادەبن.