نەریمان فازڵ، بەڕێوەبەری راگەیاندنی بەرێوەبەرایەتیی گشتیی گەشتوگوزاری هەولێر بە رادیۆی رووداوی راگەیاند، لە سەرەتای ساڵی ٢٠٢٢ تاوەکو ئێستا ٤٦٧ هەزار گەشتیار سەردانی شاری هەولێر و ناوچە گەشتیارییەکانی سنووری پارێزگای هەولێریان کردووە.  بەڕێوەبەری راگەیاندنی بەرێوەبەرایەتیی گشتیی گەشتوگوزاری هەولێر گوتی، "ئامادەکاریی تەواومان کردووە بۆ پێشوازی لە گەشتیاران بەبۆنەی نەورۆز، پێشبینیدەکەین ژمارەیەکی زۆری گەشتیار بەبۆنەی نەورۆز سەردانی هەرێمی کوردستان بکەن. لە دەروازەکان و فڕۆکەخانەکان و بازگەکان وەک بەرێوەبەرایەتیی گەشتوگوزار تیممان هەن بۆ پێشوازی لە گەشتیاران، لەنێو سەنتەری شارەکانیش بۆ چاودێریکردنی شوێنە گەشتیارییەکان تیممان هەن و چاودێریی ئەو شوێنانە دەکەن، ئەمە جگە لە شوێنە گەشتیارییەکانی دەرەوەو لە رووی پاک و خاوێنی ئامادەیی تەواو چاودێریمان کردوون، هەڵمەتێکی فرەوانی پاکوخاوێنکردنەوەشمان بۆ ئەو شوێنانە کردووە. "  هەروەها نەریمان فازڵ ئەوەشی خستەڕوو، کە بە هاوکاریی لیژنەکانی قایمقامیەت چاودێریی نرخەکان و ئاستی خزمەتگوزاریی شوێنە گەشتیارییەکان دەکەن. تاوەکو ئێستاش شوێنە گەشتیارییەکان هیچ نرخێکیان گران نەکردووە.  گوتەبێژی بەڕێوەبەرایەتیی گەشتوگوزاری هەولێر گوتیشی، "زۆربەی گەشتیارەکانی هەرێمی کوردستان لە خواروو نێوەڕاستی عێراق لە رێگەی کۆمپانیا گەشتیارییەکان دێن و بەشێکیشیان لە ئێران و تورکیا دێن و جارجاریش گەشتیاری بیانی دێن، بەڵام ٩٥ % گەشتیاران لە نێوەڕاست و خوارووی عێراقەوە دێن بۆ ناوچە گەشتیارییەکانی پارێزگای هەولێر".