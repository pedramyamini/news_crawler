زانا ئەبوبەکر لەگەڵ تیمە خێرخوازییەکەی لە تەقتەقەوە چوونەتە ماوەت بۆ دۆزینەوەیان، شەش کاژێر بە مەلەوانی و چووپ بەدرێژای سێ کیلۆمەتر بەچەمی خەمەڵۆکەدا گەڕان، بەڵام هیچ سۆراخێکیان دەستنەکەوت.  زانا ئەبوبەکر، مەلەوانی خۆبەخش بە رووداوی گوت، "تاوەکو پردی بەرد بەرد رۆشتین، هەموو دار، بەرد، چاڵ و سەختە، هیچمان نەدۆزییەوە، باوەڕناکەین کە دوور کەوتبێتەوە، بۆیە هەردەگەڕێین تاوەکو دەیدۆزینەوە، دوو کەس بووین ئەم بەر و ئەوبەری ئاوەکە دەگەڕاین. "  مام رەئوف باوکی یەکێک لە گەنجە ونبووەکانە و سێ رۆژە چاوەڕوانی تاقەتی لەبەر بڕیوە، بەڵام هێشتا چاوەڕوانی ئەوەیە گێژاوێکی چەمەکە هەواڵێکی دڵخۆشکەری پێ ببەخشێت.  رەئوف عەزیز، باوکی دەروون یەکێک لە گەنجە بێسەروشوێنبووەکان باسی لەوە کرد، "ئاگام لێ نەبوو کە هاتبێتەوە بۆ ئێرە و چووبێتە ئەوێ، داواکارین زوو بتوانین بیاندۆزینەوە، دەروون و حەمە [کۆسار] کوڕی کاک نەوزاد ئەوانیش مەلەزان بوون، بەڵام نازانین رووداوەکە چۆنبووە. "  ئاوات عەزیز، مامی دەروون یەکێک لە گەنجە بێسەروشوێنبووەکان باسی دواین چیرۆکی خۆی لەگەڵ برازاکەی دەکات و دەڵێت، "کاژێر ١١ بوو تەلەفۆنم بۆ کرد و گوتم وەرە لەگەڵ ئێمە دەچینە سەیران، بەڵام گوتی لەگەڵ برادەرەکانم دەردەچین، نەمانزانی دێنە ئێرە، هەستم زۆر ناخۆشە بەدیار ئەم ئاوەوە دانیشتووم و نازانم چیبکەم، هیچ دەسەڵاتێكمان نییە. "  جێگری سەرۆکوەزیران بریکاری وەزیری ناوخۆی راسپارد بۆ کارئاسانی لەگەڵ کەسوکاری ونبووەکان بۆ زوو دۆزینەوەیان.