هەر بە گەیشتنیان بە بیابانەکانی عەرعەر بەشێک لە کەسوکاری ئەنفالکراوان دەستیان بەگریان کرد. سەگە رەشەکانی نوگرەسەلمان کە کەسوکاری ئەنفال چیرۆکی ناخ هەژێنیان لەگەڵیان هەیە، لە هەمان شوێن دەیان بیننەوە.   ئەم ساڵ جیاواز لە ساڵەکانی رابردوو بەشێک لە کەسوکاری ئەنفال لە گەرمیانەوە بۆ یادکردنەوەی ئەنفال هاتوونەتە نووگرە سەلمان.   دەیان چیرۆکی خەمناک لەنێو ئەم گرتووخانەیە هەن، رزگاربووانی ئەنفال بە گریانەوە باسی دەکەن.   فەزییە علی، کەسوکاری ئەنفالکراوە و چیرۆکی ناخهەژێنی دایک و منداڵێک باس دەکات و دەڵێت "کاژێرێک بەر لەخۆی منداڵەکەی مردبوو و خۆیشی خەریکبوو دەمرد، دایکەکە مەمکی دەردەکرد بۆ دەمی منداڵەکەی. هەرگیز ئەوەم بیرناچێت. "  سەید محێدین بابەعلی، کەسوکاری ئەنفال بە رووداوی گوت "بیر لەوە دەکەمەوە کەوتنە دەست ئەو دڕندانە، برسیێتییە، تینویێتییە دەبێت حاڵی چۆن بێت و گوزەرانی چۆن بێت و کەسێک نەتوانێت لەبەردەم باوکیدا نان بخوات. "  هەر چاڵێک دەبینن هەوڵی هەڵکۆڵینی دەدەن و بەدوای رووفات و هەر شتێکدا دەگەڕێن ئارامییان پێببەخشێت.  رەمەزان رۆستەم، کەسوکاری ئەنفالە و لە کاتی هەڵکۆڵینی زەوی و گەڕان بەدوای کەسوکاریدا گوتی: "بەدوای ئێسک و پروسکی ئازیزانماندا دەگەڕێین، دڵنیاین شتێک هەیە و جلوبەرگی ئەوانمان دۆزیوەتەوە. ئەوەی بەدەستمەوەیە قوماشی ژنانە و ئەوەش قەوانێکە. "  قەلای نووگرە سەلمان دەکەوێتە قەزای سەلمان لە پارێزگای سەماوە، حکومەتی بەعس لە کاتی پرۆسەی ئەنفال وەکو گرتووخانە بەکاریهێناوە.