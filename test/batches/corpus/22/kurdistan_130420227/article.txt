رۆژی چوارشەممە ١٣ - ٤ - ٢٠٢٢، نارین سەلام، بەرپرسی تیمی پەیوەندییەکانی دەزگای روانگە بە تۆڕی میدیایی رووداوی راگەیاند، "ئەمڕۆ چوارشەممە کاژێر ١١: ٠٠ دەستپێشخەرییەکە لە زانکۆی موسڵەوە رادەگەیێنین کە لە ساڵی ٢٠١٨ ـەوە بەردەوامین و ئەمە پێنجەمین ساڵی دەستپێشخەرییەکەمان دەبێت. "   گرووپەکان ژمارەیان ٢٤ گرووپ دەبن، هەر گرووپێک نابێت لە پێنج ئەندام کەمتربن و بیرۆکەی پڕۆژەکانیان دەخەنەڕوو، نارین سەلام دەڵێت، "دوای پەسندکردنی بیرۆکەی پڕۆژەکان ئێمە پشتیوانی دارایی گرووپەکان دەکەین. "  سەبارەت بە ئامانجیان لە دەستپێشخەرییەکە، بەرپرسی تیمی پەیوەندییەکانی روانگە دەڵێت، ئامانجی سەرەکییان برەودانە بە کاری خۆبەخشی و پشتیوانیشیان لە کاری گرووپەکان مەرجی ئەوەی تێدایە کە پڕۆژەکان لە چوارچێوەی پەروەردە، لاوان، ژینگە و هاوکاریی کەسانی لێقەوماودابن.   پڕۆژەکە ئەمڕۆ چوارشەممە رادەگەیێندرێت، تاوەکو ٣٠ - ٦ - ٢٠٢٢ بەردەوام دەبێت و بیرۆکەی گرووپەکان وەردەگیرێن، هەڵبژاردنی بیرۆکەی گرووپەکان لە ١ ـی تەممووزەوە دەستپێدەکات و ماوەی ٢٠ رۆژ دەخایەنێت، جێبەجێکردنی پڕۆژەکانیش لە ٢٢ ـی تەممووزەوە دەستپێدەکات و دوای ٦١ رۆژ، لە ١٤ - ١٠ - ٢٠٢٢ کۆتایی دێت. سەرەتای مانگی ١٢ ـی ساڵی ٢٠٢٢ رێوڕەسمی کۆتایی نمایشکردنی پڕۆژەکان و دەستکەوتەکانیان ئەنجام دەدرێت.  دەبێت ئەندامی گرووپەکان تەمەنیان لە ١٨ - ٣٥ ساڵ بێت و نابێت نوێنەرایەتیی هیچ رێکخراوێکی ناحکومی یان هەر دامەزراوەیەک بکەن. دەبێت گرووپەکە لە ئەندامانی کۆمەڵگە پێکهاتبێت، ئەو گرووپانەی کە لە هەردوو رەگەز پێکهاتوون زیاتر پەسند دەکرێن.  بەگوێرەی رێنماییەکانی روانگە، تێچووی هەر پڕۆژەیەکی پەسند کراو نابێت لە چوار ملیۆن و ٢٥٠ هەزار دینار زیاتربێت، بودجەی پڕۆژەکە نابێت هیچ جۆرە مووچە و پاداشتێکی ماددی بۆ خۆبەخشەکان تێدابێت.