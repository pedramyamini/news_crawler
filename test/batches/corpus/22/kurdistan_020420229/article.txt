قارەمان مەولوود، سەرۆکی لیژنەی موەلیدە ئەهلییەکانی هەولێر بە رادیۆی رووداوی راگەیاند، "پاش ئەوەی لەگەڵ کۆنترۆڵی کارەبای هەولێردا بۆ مانگی رەمەزان گفتوگۆمان کرد، دەرکەوت ئێستا کاتی کارەبای نیشتمانی زۆر کەمە و نزیکەی ٩ - ١٠ کاژێرە. ئەگەر موەلیدەکان کارەبا بکەنە ٢٤ کاژێر، لەم کاتەدا کە گاز گرانە و لیترێکی بە ٨٥٠ دینارە زۆر گران لەسەر هاونیشتمانییان دەکەوێت. "   لیژنەی موەلیدە ئەهلییەکانی هەولێر خشتەیەکی بۆ پێدانی کارەبا راگەیاندووە و بەپێی ئەو خشتەیە کارەبا بە هاونیشتمانییان دەدەن.   سەرۆکی لیژنەی موەلیدە ئەهلییەکانی هەولێر گوتی، "کاتێک کارەبای نیشتمانی نەبێت، کارەبای موەلیدە بەیانیان لە کاژێر ٠٨: ٠٠ بۆ ٠٩: ٠٠ دەدرێت. پاش نیوەڕۆش لە کاژێر ٠٢: ٠٠ بۆ ٠٥: ٠٠ ـی بەیانی دەبێت. ئەمەش زۆرە، بەڵام ناچارییە و دەبێت هەبێت. "  قارەمان مەولوود ئاماژە بەوەش دەکات، بڕیاریان نەداوە کارەبا ببێتە ٢٤ کاژێری، لە کاتێکدا کە دەتوانن وای لێبکەن، بەڵام هەموو هاونیشتمانییەک ناتوانێت بۆ هەر ئەمپێرێک ٢١ هەزار دینار بدات.   باس لەوەش دەکات، "ئەو گەڕەکانەی کارەبای ٢٤ کاژێرییان دەوێت با خاوەنی مۆلیدەکە دوو هێڵی هەبێت. ئەوەی دەسەڵاتی هەیە با بیکاتە ٢٤ کاژێری، ئەوەیشی دەسەڵاتی نییە با بە خشتەکە رایبکێشێت. ئێستا ئەوەمان راگەیاندووە، لەبەرئەوەشە ئەو خەڵکە زیانمەند نەبن کە ناتوانن پارەی زیاتر بدەن. هەموو هاونیشتمانیانی گەڕەکێکیش داوای کارەبای ٢٤ کاژێری ناکەن. "   سەرۆکی لیژنەی موەلیدە ئەهلییەکانی هەولێر راشیدەگەیێنێت، سبەینێ یەکشەممە ٣ ـی نیسان، کرێی کارەبای موەلیدەی مانگی ئادار دیاری دەکرێت.   رۆژی شەممە ٢ - ٤ - ٢٠٢٢، سیروان محەممەد، بەڕێوەبەری راگەیاندنی کارەبای سلێمانی بە تۆڕی میدیایی رووداوی گوت، "بە شێوەیەکی کاتی خشتەیەکمان داناوە کە تاوەکو کاژێر ٠٥: ٠٠ بەرەبەیان لە نەبوونی کارەبای نیشتمانیدا کارەبای موەلیدە بدرێتە هاونیشتمانیان. "   هەکار هروری، سەرپەرشتیاری لیژنەی موەلیدە ئەهلییەکانی دهۆکیش بە تۆڕی میدیایی رووداوی راگەیاند، ئەوان پێش رەمەزان و لە رەمەزانیشدا لەکاتی نەبوونی کارەبای نیشتمانیدا ٢٤ کاژێر کارەبایان داوەتە هاونیشتمانیان.  لە راگەیێندراوێکدا لیژنەی موەلیدە ئەهلییەکانی پارێزگای هەڵەبجە رایگەیاند، پێدانی کارەبای کارەبای موەلیدە لەکاتی نەبوونی کارەبای نیشتمانیدا لە مانگی رەمەزاندا بەمشێوەیە دەبێت: پاشیڤ کاژێرێک پێش بانگی بەیانی موەلیدەکان کاردەکەن تاوەکو ٣٠ خولەک دوای بانگی بەیانی. کاژێر ٠٧: ٠٠ بۆ ٠٨: ٣٠ بەیانی و ١٧: ٠٠ بۆ یەکی بەرەبەیانێش موەلیدەکان کاردەکەن.