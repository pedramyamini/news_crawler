ئەمڕۆ چوارشەممە ٠٩ - ٠٣ - ٢٠٢٢ سەرۆک مەسعود بارزانی لە سەلاحەدین پێشوازیی لە ماتیو تولەر، باڵیۆزی ئەمریکا لە عێراق و شاندێکی وەزارەتی دەرەوەی ئەمریکا کرد کە پێکهاتبوون لە جێنیفەر گاڤیتۆ، جێگری یاریدەدەری وەزیری دەرەوەی ئەمریکا و رۆبەرت پاڵادینۆ، کۆنسوڵی گشتیی ئەمریکا لە ھەولێر و ھەروەھا ژمارەیەک راوێژکاری سەربازی و سیاسی.  بەپێی راگەیێندراوی بارەگای بارزانی، هەر لەو کۆبوونەوەیەدا جەخت لەسەر هاوئاهەنگی و کاری ھاوبەشی ھێزی پێشمەرگەی کوردستان و ھێزەکانی عێراق لە شەڕی تیرۆر کرایەوە.  لە بەشێکی دیکەی دیدارەکەدا شاندی میوان ئەوەیان دووپاتکردەوە کە ئەمریکا بایەخێکی گرنگ بە پێگە و سەقامگیریی ھەرێمی کوردستان دەدات.  لە راگەیێندراوەکەدا هاتووە، بارودۆخی سووریا و پێشهاتە مەیدانییەکانی رووبەڕووبوونەوەی تیرۆر لەو وڵاتە تەوەرانی دیکەی ئەو کۆبوونەوەیە بوون.