ئێوارەی رۆژی چوارشەممە ١٦ی ئاداری ٢٠٢٢ رێکخستنەکانی پارتی دیموکراتی گەلان - هەدەپە و پارتی هەرێمە دیموکراتەکان - دەبەپە بە هاوبەشی لە شارۆچکەکانی پەیاس، پیران، هێنە و هزرۆی سەر بە ئامەد ئاگری نەورۆزیان کردەوە.   ژمارەیەکی زۆری خەڵک لەو شارۆچکانەدا بەشداریی ئاهەنگی نەورۆز بوون و بە دەم دەهۆڵ و زوڕناوە هەڵپەڕین.   رێکخستنەکانی هەدەپە و دەبەپەی ئامەد نامیلکەیان بەسەر خەڵکدا دابەشکرد و داوایان لێکردن رۆژی ٢١ی ئادار بەشداری لە ئاهەنگە گەورەکەی نەورۆزی ئامەددا بکەن.   لەلایەکی دیکەوە، ئێوارەی هەمان رۆژ لە شارۆچکەکانی بەیئۆغڵو، ئەسەنیورت و باغجڵاری ئیستەنبووڵیش ئاگری نەورۆز کرایەوە.   رێکخستنەکانی هەدەپە و کۆنگرەی دیموکراتیکی گەلان لە ئیستەنبووڵ لە رێگەی بڵاوکردنەوەی نامیلکەوە داوایان لە کوردانی ئیستەنبووڵ کرد بەشداری لە ئاهەنگە گەورەکەی نەورۆزی ئیستەنبووڵ بکەن، کە رۆژی ٢٠ی ئادار دەکرێت.   لە باکووری کوردستان و تورکیا نەک تەنیا لەو دوو پارێزگایە، ماوەی چەند رۆژێکە لە چەندین شارۆچکە و ناوچە لەپاڵ ئامادەکارییەکانی نەورۆز، هەر لە ئێستاوە ئاگری نەورۆز دەکرێتەوە.