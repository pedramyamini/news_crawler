بەپێی راپۆرتی رێکخراوەکانی مافی مرۆڤی رۆژهەڵاتی کوردستان، فەیروز موسالو، خەڵکی ناوچەی کۆتۆل سەربە شاری خۆی لە پارێزگای ورمێ، رۆژی ٠٦.٠٣.٢٠٢٢ لە زیندانی ناوەندیی ورمێ پێی راگەیێندراوە کە لقی دووی دادگەی ئینقلابی ورمێ سزای لەسێدارەدانی بەسەردا سەپاندووە.   فەیروز موسالو دوای چەندین ساڵ ئەندامێتی لە پارتی کرێکارانی کوردستان، سەرەتای هاوینی ساڵی ٢٠١٩ دوای وەرگرتنی گەرەنتی لە لایەن سوپای پاسدارانەوە، لە شاری سەردەشت خۆی رادەست کردەوە.  بەپێی ئەو راپۆرتی رێکخراوەکانی مافی مرۆڤی رۆژهەڵاتی کوردستان، ئەو کات بەرپرسانی سوپای پاسداران بە بنەماڵەی موسالوویان گوتووە کە لێکۆڵینەوە لەگەڵ کوڕەکەیان دەکرێ و دوای چەند رۆژێک ئازاد دەکرێت، بەڵام دواتر بۆ ئیتڵاعاتی سوپای پاسداران لە ورمێ گوازراوەتەوە و لەوێ ئەشکەنجە کراوە.  بەپێی راپۆرتی رێکخراوی هەنگاو بۆ مافەکانی مرۆڤ، ساڵی ٢٠٢١ لانیکەم ١٠٣ چالاکڤانی کورد لەلایەن دادگاکانی کۆماری ئیسلامی ئێرانەوە دادگایی کراون و سزای لەسێدارەدان و زیندانیکردنیان بەسەردا سەپێندراوە.  لە ساڵی ٢٠٢١ دا چالاکڤانیکی سیاسی بەناوی حەیدەر قوربانی خەڵکی شاری کامێران لەسێدارە درا.