سەجاد دەدەجانی، بەڕێوەبەری بەڕێوەبەرایەتیی چاودێریی دارایی پارێزگای ورمێ رایگەیاند، لە یەک ساڵی رابردوودا ٤٣٠ بەرپرسی دامودەزگا حکومییەکانی پارێزگای ورمێ بە تاوانی گەندەڵی، وەرگرتنی بەرتیل، راپۆرتی درۆ، کەمتەرخەمی لە پاراستنی بەڵگە حکومییەکان، زیانگەیاندن بە دارایی و دەستوەردان لە سەرچاوەی داهاتی حکومەت دەستبەسەرکراون و دۆسیەی دادوەرییان بۆ کراوەتەوە.   بەگوتەی دەدەجانی، هەزار و ٥٠٠ سکاڵا و راپۆرتی هاووڵاتیان لەبارەی گەندەڵی و سەرپێچیی بەرپرسانی حکومەت لە بەڕێوەبەرایەتیی چاودێریی دارایی ورمێ تۆمارکراون و لەو ژمارەیە ١١٠ دۆسیە لەلایەن ئەو بەڕێوەبەرایەتییەوە بەدواداچوونیان بۆ کراوە و لە ئەنجامدا ٤٣٠ بەرپرسی حکومی لە پارێزگای ورمێ دەستبەسەرکراون.  سەجاد دەدەجانی هەروەها دەڵێت، تاوانی زۆربەی ئەو بەرپرسانە گەندەڵی، سەرپێچیکاری و وەرگرتنی بەرتیل و خراپبەکارهێنانی سەرچاوە داراییەکانی حکومەت بووە و دوای ئەوەی لە بەڕیوەبەرایەتیی دادی پارێزگای ورمێ، دۆسیەی دادوەرییان بۆ کراوەتەوە، سزایان بەسەردا سەپێندراوە.  بەرپرسی بەڕێوەبەرایەتیی چاودێریی دارایی پارێزگای ورمێ دەشڵێت، ئەمساڵ رێکارەکانی بەرەنگاربوونەوەی گەندەڵی و سەرپێچیکاری لەو پارێزگایە تووندتر دەکەن و بۆ ئەو مەبەستەش ناوەندێکی هاوئاهەنگی لەنێوان دامودەزگا حکومییەکانیان بە ئامادەبوونی بەرپرسانی دەسەڵاتی دادوەری و بەرپرسانی ئیتلاعات و سوپای پاسداران کراوەتەوە.