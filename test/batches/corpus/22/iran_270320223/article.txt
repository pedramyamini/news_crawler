ئەبوبەکر عەبدویی، گەشتیارێکە و سەردانی ئەشکەوتەکەی کردووە، دەڵێت، بۆ مهاباد دەچوون کاتێک تابلۆی ئەشکەوتەکەیان بینیوە و پێیان سەیر بووە و ویستوویانە بیبینن.  حکومەتی ئێران لە کۆتاییەکانی زستانی ٢٠٢٠ ـەوە بەهۆی بڵاوبوونەوەی کۆرۆنا، ئەو ئەشکەوتەی داخست و بۆ نەورۆزی ئەمساڵ بڕیاری کردنەوەی دا.  فەرهاد یوسفی، گەشتیار ئاماژە بەوە دەکات، "ئەشکەوتەکە شوێنێکی زۆر باش و رێکە، بەڵام دەتوانرێت زۆر زیاتر بۆ ئێرە بکرێت و بتوانرێت ئەو میوانانەی لە دوورە دێن چەند رۆژێک بمێننەوە".  ئەشکەوتی سەهۆڵان لە ٤٢ کیلۆمەتری باشووری رۆژهەڵاتی شاری مهاباد و لەسەر رێگەی بۆکان هەڵکەوتووە. شوێنەواری سەتەی سێیەمی پێش زایینی لێ دۆزراوەتەوە. پێشتر لەنێو خەڵکی ناوچەکەدا بە کونە کۆتر بەنێوبانگ بوو. لە ساڵی ٢٠٠٠ ەوە کراوەتە شوێنێکی گەشتیاری و دەرفەتی کاری بۆ ژمارەیەک لە دانیشتووانی گوندی سەهۆڵان رەخساندووە.  تاهیر مستەفازادە، بەلەمەوان لە ئەشکەوتی سەهۆڵان باس لەوە دەکات، "کۆمەڵێک کەس لێرە کار دەکەن، چەند کەسێک بەلەمەکانیان پێیە، چەند کەسێک دووکانەکان بەڕێوەدەبەن و ژیانی خۆیان بەڕێوەدەبەن.. ئێمە کە لێرە کار دەکەین ژمارەمان نزیکەی ٢٠ کەسێک دەبێت و نان بۆ خێزانەکانمان پەیدا دەکەین".  سەهۆڵان لە ئاستی ئێراندا دوای ئەشکەوتی عەلیسەدری هەمەدان، دووەم ئەشکەوتی ئاویی گەورەیە. لە نەورۆزی ئەمساڵدا رۆژانە زیاتر لە دوو هەزار کەس سەردانی سەهۆڵانیان کردووە. بۆ وەستاندنی ئۆتۆمبێل ١٠ هەزار تمەن و چوونە نێو ئەشکەوتیش ٢٥ هەزار تمەن لە هەر گەشتیارێک وەردەگیرێت. بەشی کەمی ئەو داهاتە لە گەشەپێدانی خۆی ئەشکەوتەکە خەرجدەکرێتەوە.  یوسف مەحموودزادە، بەڕێوەبەری نێوخۆیی ئەشکەوتی سەهۆلان باس لەوە دەکات، "ژمارەیەکی زۆر لە گەشتیاران روویان لە ئەشکەوتەکە کردووە، بەڵام ئێمە ئامادەییمان نەبووە و نەمانزانیوە هێندە گەشتیار روودەکەنه شوێنەکە و ئەوەی لەبەردەستماندایە زۆر کەمە".  مەودای وشکانیی ئەشکەوتی سەهۆڵان ٢٥٠ مەتر و مەودا ئاوییەکەی ٣٠٠ مەترە. نێو ئەشکەوتەکە کۆتر و شەمشەمەکوێرەی تێدایە. سەرچاوەی ئاوەکەی کانیاوی بن ئەشکەوتەکەن و قوڵییەکەی لە هەندێک شوێن دەگاتە ٦٢ مەتر.