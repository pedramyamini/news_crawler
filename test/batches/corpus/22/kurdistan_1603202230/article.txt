ئەمڕۆ چوارشەممە ١٦ - ٠٣ - ٢٠٢٢ مەسرور بارزانی، سەرۆکوەزیرانی هەرێمی کوردستان و ئەماندا میلینگ، وەزیری دەوڵەتی بەریتانیا بۆ کاروباری ئاسیا و رۆژهەڵاتی نێوەڕاست پەیوەندییەکی تەلەفۆنییان ئەنجامدا.  بەپێی راگەیێندراوی سەرۆکایەتیی حکومەتی هەرێمی کوردستان، لە پەیوەندییەکەدا "هێرشی مووشەکیی ناڕەوا بۆ سەر هاووڵاتییانی هەولێر تاوتوێ کرا.. سەرۆکی حکومەت هەوڵ و هەماهەنگیی بەردەوام و هاوبەشی حکومەتی هەرێمی کوردستان و حکومەتی فیدراڵی روونکردەوە بۆ بەرپەرچدانەوەی هەڵمەتی چەواشەکارانە لە دژی هەرێمی کوردستان و دەرخستنی راستییەکان و رەتکردنەوەی تۆمەتەکان".   سەرۆکوەزیرانی هەرێمی کوردستان داواشی لە بەریتانیا کردووە بۆ بەرپەرچدانەوەی هەڵمەتی "چەواشەکارانە" دژی هەرێمی کوردستان پشتیوانیی هەولێر و بەغدا بکات.   بەپێی راگەیێندراوی سەرۆکایەتیی حکومەتی هەرێمی کوردستان، ئەماندا میلینگ دووپاتیکردەوە کە شانشینی یەکگرتووی بەریتانیا پشتگیریی خەڵکی هەرێمی کوردستان دەکات و جەختیشی لەوە کردەوە کە وڵاتەکەی پشتیوانێکی بەهێزی، ئارامی و ئاسایشی هەرێمی کوردستان و عێراقە.