رۆژی دووشەممە ٢٨ی ئاداری ٢٠٢٢ مەسرور بارزانی، سەرۆکی حکومەتی هەرێمی کوردستان لە پەراوێزی دیدارەکانیدا لە کۆڕبەندی جیهانیی وزە لە شاری دوبەی لەگەڵ محەممەد بارکیندۆ، سکرتێری گشتیی رێکخراوی وڵاتانی ھەناردەکاری نەوت، ناسراو بە ئۆپێک، كۆبووەوە.  بەپێی راگەیێندراوی حکومەتی هەرێمی کوردستان، لە کۆبوونەوەکەدا پەرەپێدانی پەیوەندیی دوولایەنە و دوایین پەرەسەندنەکانی ناوچەکە و کاریگەرییە نەرێنییەکانی ململانێ و ناکۆکییە نێودەوڵەتییەکان لەسەر بازاڕی وزەی جیهانی و ژیان و گوزەرانی ھاووڵاتییان تاوتوێ کرا.  هەروەها سەرۆکی حکومەتی هەرێمی کوردستان و سکرتێری گشتیی رێکخراوی ئۆپێک جەختیان "لە گرنگیی ھەماھەنگی و یەکخستنی ھەوڵەکان لەپێناو سەقامگیریی بارودۆخی جیهان و بازاڕی وزە" کردووەتەوە.