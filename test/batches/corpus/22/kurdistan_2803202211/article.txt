سەرچاوەیەکى ئەمنیى ئاگادار لەو کەیسە بە تۆڕی میدیایی رووداوی راگەیاند، پێش ٢٠ رۆژ بە تۆمەتى گەندەڵى (ن. م) کە لە ساڵى ٢٠١٤ بۆ ٢٠١٩ بەڕێوەبەرى نووسینگەی کۆچ و کۆچبەران بوو لە دهۆک دەستگیرکراوە و پێشتریش فەرمانبەرێکى هەمان نووسینگە شەش مانگ دەستگیرکرابوو و دواتر ئازادکرابوو.  ئەو سەرچاوەیە کە نەیویست ناوی بڵاوبکرێتەوە ئاماژەی بەوەش کرد، دەستگیرکردنی ئەو دوو کەسە بە تۆمەتى کەیسێکى تایبەت بووە و لەسەر گەندەڵی لە پسووڵە و کڕینى کەلوپەلى ئاوارەکان بووە. لە ساڵى ٢٠١٨ ئەو کەیسە گەیشتبووە دەستەى لێکۆڵینەوە و دەستپاکى لە دهۆک و لێکۆڵینەوەیان لەسەر دەکرد، لە ساڵى ٢٠١٩ نووسینگەى کۆچ و کۆچبەران لەگەڵ بۆردى مرۆڤایەتى (بورها) تێکەڵ کرا، هەمان ساڵ کەیسێکى دیکەى گەندەڵى گەیشتووەتە دەستەى دەستپاکیى دهۆک و دەستیان بە لێکۆڵینەوە کرد.  بەپێی زانیارییەکانی ئەو سەرچاوەیە، لە کەیسى دووەمدا لێکۆڵینەوە لەگەڵ ١٤ فەرمانبەر و خودى بەڕێوەبەرى بۆردى مرۆڤایەتى کرابوو، کە تایبەت بوو بە سەرپەرشتیکردنى ئاوارە و پەنابەرانى سنوورى پارێزگای دهۆک، بانگ کرابوون؛ بەڵام دوای لێکۆڵینەوە دەرگەی ئەو کەیسە داخراوە و هیچ بەڵگەیەک لەسەریان ئاشکرا نەبوو.  مەنال محەممەد، بەڕێوەبەرى پێشووى کۆچ و کۆچبەران و وەڵامدانەوەی قەیران لە دهۆک بە رووداوی راگەیاند، "ئەو کەسەی دەستگیرکراوە لە ساڵى ٢٠١٤ بۆ ٢٠١٩ بەرپرسى نووسینگەى کۆچ و کۆچبەران بووە لە دهۆک، دواتر لە ساڵى ٢٠١٩ ئەو نووسینگەیە لەگەڵ بەڕێوەبەرایەتیی وەڵامدانەوەی قەیرانەکان تێکەڵ کرا".  بەڕێوەبەرى پێشووى کۆچ و کۆچبەران و وەڵامدانەوەی قەیران لە دهۆک ئاماژەی بەوەش کرد، "لە ساڵى ٢٠١٥ تاوەکو ٢٠٢٠ بەرپرسى نووسینگەی وەڵامدانەوەی قەیران بووم لە دهۆک، لە ساڵى ٢٠٢٠ نووسینگەى کۆچ و کۆچبەران لەگەڵ نووسینگەی ئێمە تێکەڵ کرا، ئەوکات بوومە بەڕێوەبەرى کۆچ و کۆچبەران و وەڵامدانەوەی قەیران. تاوەکو ١٠ی شوباتی ٢٠٢٢، لەسەر کارى خۆم بەردەوام بووم و دواتر کەسێکى دیکە لە شوێنى من دەستبەکاربوو".