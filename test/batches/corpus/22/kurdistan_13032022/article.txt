مستەفا کازمی، سەرۆکوەزیرانی عێراق رایگەیاند، "ئەو دەستدرێژییەی شاری هەولێری ئازیزی کردە ئامانج و خەڵکەکەی تۆقاند، دەستدرێژییە بۆسەر ئاسایشی گەلەكەمان".  ئەمشەو ١٣ - ٠٣ - ٢٠٢٢ بە چەند مووشەکێک هێرشکرایە سەر هەولێر و بەشێک لە مووشەکەکان بەر چەند ناوچەیەکی نیشتەجێبوون کەوتن، بەوهۆیەوە زیانی دارایی لێکەوتەوە. لەوبارەیەوە پارێزگاری هەولێر بە تۆڕی میدیایی رووداوی گوت، "بەدڵنیاییەوە هێرشەکە تیرۆرستیی بووە و خەڵک دڵنیا دەکەینەوە کە شارەکە ئارامە و ئەنجامدەرانی تاوانەکە ئاشکرا دەکرێن. "  سەرۆکوەزیرانی عێراق هەروەها ئاماژەی بەوەش کردووە، "لەگەڵ سەرۆكی حكومەتی هەرێمی كوردستانی برا، بەدواداچوونم كرد، هێزەكانمان لێكۆڵینەوە لە هێرشەكان دەكەن و بەرەنگاری هەر چەشنە تێكدانێكی ئاسایشی هاووڵاتییان و شارەكانمان دەبینەوە".  شانەی راگەیاندنی ئەمنیی عێراق راگەیێندراوێکی لەبارەی هێرشە مووشەکییەکە بڵاوکردەوە و رایگەیاند، "ئەم جۆرە کردەوانە هیچ پاساوێکیان نییە و دەرەنجامیشیان دۆڕانە، ئەنجامدەرانیشی بەسزای دادپەروەرانەی خۆیان دەگەیێندرێن".