رۆژی سێشەممە ٨ - ٣ - ٢٠٢٢، سەرکەوت ئەحمەد، گوتەبێژی پۆلیسی پارێزگای سلێمانی بە تۆڕی میدیایی رووداوی راگەیاند: "هاووڵاتییەك سكاڵای لە بەشی پۆلیسی نەهێشتنی تاوانی سلێمانی تۆماركرد كە گوایە دزی لێكراوە، پۆلیسی سلێمانی لێكۆڵینەوەكانی دەستپێكرد و دەركەوت كە تۆمەتبارێکیان شاگرد بووە لای سكاڵاكار و بە هاوكاری تۆمەتبارێكی دیکە بڕی ١٠ هەزار دۆلاری لە سكاڵاكار بردووە و بەرەو دەرەوەی وڵات هەڵاتووە".  سەرکەوت ئەحمەد دەڵێت، پۆلیسی سلێمانی لە لێكۆڵینەوە و بەدواداچوونەكانی بەردەوام بووە تاوەکو ئەو كاتەی دەركەوتووە كە تۆمەتباران لە دەرەوەی وڵاتەوە گەڕاونەتەوە هەولێر، دواتر "لەلایەن پۆلیسی نەهێشتنی تاوانی سلێمانییەوە بە هاوكاریی پۆلیسی نەهێشتنی تاوانی هەولێر (جێگای دەستخۆشی وسوپاس و پێزانینە كە هەمیشە هاوكاری هێزەكانمانن) توانرا هەردوو تۆمەتبار دەستگیربكرێن و دەستیشبگرین بەسەر بڕێك پارەدا كە بە تۆمەتباران بووە".  هەردوو تۆمەتبار  (ژ، ه، م - خ، أ، ع) بە بڕیاری دادوەر راگیراون، بەگوتەی سەرکەوت ئەحمەد، "دانیان بە تاوانەکەیاندا ناوە".