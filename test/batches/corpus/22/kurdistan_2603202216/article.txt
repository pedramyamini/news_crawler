ئەمڕۆ شەممە، ٢٦ی ئاداری ٢٠٢٢، پارێزگاری هەولێر لە راگەیێندراوێکدا کاروچالاکی پارێزگاکەی خستەڕوو، بە گوێرەی راگەیێندراوەکە، لە ماوەی ١٥ی ئادار بۆ ٢٥ی ئادار، ١٠٠ هەزار و ٦٨٦ گەشتیار سەردانی شاری هەولێریان کردووە، لەو بارەوە، ئیسماعیل مینەخان، بەڕێوەبەری گشتیی گەشتوگوزاری هەولێر بە تۆڕی میدیایی رووداوی رایگەیاند، "لە بازگەی شێراوە ئامادەکاریی پێویست کرابوو و لیژنە پێکهێنرابوو و ژمارە تەلەفۆنی خۆمان دانرابوو بۆ ئەوەی هەر کێشەیەک هەبوو پەیوەندیمان پێوە بکرێت. "   سەبارەت بە ناو شاری هەولێریش، ئیسماعیل مینەخان گوتی: "سێ لیژنەمان بۆ بە دواداچوون بەسەر چێشتخانەکان و هەر دۆخێکی نەخوازراو پێکهێنابوو، سێ لیژنەیان بە رۆژ کاریان دەکرد، سێ لیژنەیان بە شەو، لە رێگەی کۆمەڵەی میوانخانە و چێشتخانەکانیش لیست وەردەگیرا بۆ ئەو چێشتخانانەی کە دەبێت ئێشکگربن لە رۆژانی جەژنی نەورۆزدا، بۆ ئەوەی بەردەوام چێشتخانە بەڕووی گەشتیاران کراوەبن. "  لە سەیرانگەکانیش بەڕێوەبەرایەتیی گشتیی گەشتوگوزار، سێ لیژنەیان پێکهێناوە، ئیسماعیل مینەخان گوتی، بە هاوئاهەنگیی پارێزگاری هەولێر، سێ لیژنەمان لە سەیرانگەکانیش پێکهێنابوو، بۆ خاوێنکردنەوەی شوێنە گەشتیارییەکان کە بە دوو شێفت کاریان دەکرد. "  لە سێ رۆژی نەورۆزدا، پۆلیسی هەولیر ٢١ تاوانی تۆمارکردووە، لەو بارەوە هۆگر عزیز، گوتەبێژی پۆلیسی هەولێر بە رووداوی راگەیاند، ٢١ تاوان تۆمارکراون، ١٩ تاوان ئاشکرا کراون و تاوانباران دەستگیرکراون، کە هەشتیان بەهۆی شەڕکردن بوون و رووبەرووی یاسا کراونەتەوە، دوو تاوانیش لە لێکۆڵینەوەدان، لە ماوەی ئەو سێ رۆژەشدا لە سنووری بەڕێوەبەرایەتیی پۆلیسی هەولێر هیچ تاوانێکی کوشتن و دزیکردن تۆمار نەکراوە.  سەبارەت بە رووداوەکانی هاتووچۆ لە سێ رۆژی یەکەمی نەورۆز، لە راگەیێندراوەکەدا هاتووە، شەش رووداوی هاتووچۆ روویداوە، لە ئەنجامدا هەشت کەسیان بریندار بوون و منداڵێک گیانی لەدەستداوە. فازڵ حاجی، گوتەبێژی هاتووچۆی هەولێر بە رووداوی راگەیاند، "رووداوی یەکەم لە رێگەی هەولێر - کەسنەزان بوو، کۆستەرێک لە خێزانێکی دا کە لە سەیران دەگەڕانەوە و لە ئەنجامدا منداڵێک گیانی لەدەستدا، رووداوی دووەم و سێیەم لە رێگەی بەحرکەی کۆن بوو کە لە ئەنجامدا چوار کەس بریندار بوون، رووداوێکی دیکە لە قوشتەپە بوو، ماتۆڕێک لە منداڵێکیدا و برینداری کرد، رووداوێکی دیکەش لە ناو شاری هەولێر روویداوە. "  سەبارەی بە بنکەکانی بەڕێوبەرایەتی بەرگریی شارستانی هەولێر بۆ رۆژانی جەژنی نەورۆز سێ حاڵەتی ئاگرکەوتنەوە هەبووە، سەرجەم حاڵەتەکان لەلایەن تیمەکانی بەرگریی شارستانییەوە کۆنترۆڵکراون و جگە لە زیانی ماددی هیچ زیانێکی گیانی لێنەکەوتووەتەوە. "