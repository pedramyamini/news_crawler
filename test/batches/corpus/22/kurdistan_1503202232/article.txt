بڕیارە رۆژی چوارشەممە ١٦ - ٠٣ - ٢٠٢٢ ئەنجوومەنی وەزیرانی هەرێمی کوردستان کۆبوونەوەی هەفتانەی خۆی ئەنجام بدات، بەپێی راگەیێندراوێکی حکومەتیش یەکێک لەو پرسانە کە تەوەری کۆبوونەوەکە دەبێت، چەند بابەتێکی تایبەت بە پارێزگای هەڵەبجەیە.  لە راگەیێندراوەکەی ئەنجوومەنی وەزیراندا هاتووە، "خستنەڕووی چەند بابەتێکی تایبەت بە پارێزگای هەڵەبجە، لەپێناو پێشخستنی زیاتری ئاستی خزمەتگوزاری بۆ دانیشتووانی پارێزگاکە، یەکێک لە بڕگە سەرەکییەکانی کۆبوونەوەکەی ئەنجومەنی وەزیران دەبێت. "  لە کۆبوونەوەی رۆژی چوارشەممەیدا، ئەنجوومەنی وەزیران تاوتوێی چەند پرسێکی دیکەیش دەکات و وەک لە راگەیێندراوەکەدا هاتووە، "گفتوگۆ لەبارەی چەند پرسێکی هەنووکەیی تایبەت بە دۆخی هەرێمی کوردستان و عێراق و ناوچەکە دەکرێن. "