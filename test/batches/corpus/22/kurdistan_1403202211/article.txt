ئەمرۆ دووشەممە، ١٤ی ئاداری ٢٠٢٢، عەباس ئیسماعیل، سەرپەرشتیاری دەروازەی پەروێزخان بە تۆڕی میدیایی رووداوی راگەیاند، شوفێرەکانی خەڵکی هەرێمی بەردەوام گلەیی ئەوەیان هەبووە کە لە کاتی ئاڵوگۆڕیی بازرگانی لە دەروازەی پەروێزخان گرفتیان بۆ دروستدەکرێت و کاتێکی زۆر رادەگیرێن بە مەبەستی پشکنینی بارهەڵگرەکانیان و گوتیشی، بۆ چارەسەرکردنی ئەو کێشانە دوو جار سەردانی ئێرانیان کردووە.   دوێنێ سەرپەرشتیاری دەروازەی پەروێزخان، بەڕێوەبەری گومرگی گەرمیان، بەرپرسی نووسینگەی گواستنەوەی پەروێزخان، لێپرسراوی هۆبەی راگەیاندن و پەیوەندییەکانی دەروازە و نوێنەری گشتی شۆفێران بەمەبەستی گفتوگۆکردن لەبارەی کێشە و گرفتەکان سەردانی ئێرانیان کرد.  شاندەکە لە قەسری شیرین لەگەڵ لایەنی بەرامبەر کۆبوونەوە؛ عەباس ئیسماعیل دەڵیت، لە کۆبوونەوەکەدا " پێمان راگەیاندن کە چۆن شوفێرانی ئێرانی لە نێو سنووری هەرێمی کوردستان رێزیان لێدەگیرێت، دەبێت شوفێرانی خەڵکی هەرێمی کوردستانیش لە سنووری ئێران رێزیان لێبگیرێت؛ داواشمان لێکردن رێوشوێنی تووندیش بەرامبەر ئەو کەسانە بگرنەبەر کە گرفت و ئاستەنگ بۆ شوفێرانی هەرێمی کوردستان دروستدەکەن".   وەک سەرپەرشتیاری دەروازەی پەروێزخان دەڵێت، ئێران بەڵێنی داوە کێشەکان چارەسەر دەکەن؛ عەباس ئیسماعیل لەو بارەوە گوتی: "ئێران دەڵێت بەهۆی کەمی ژمارەی کارمەندەکانیان کاتێکی زۆریان پێدەچێت بۆ پشکنینی بارهەڵگرەکان، بەڵام بەڵینیان پێداین بەمزووانە ژمارەی کارمەندی دەروازەکەیان زیاد بکەن بۆ ئەوەی کاتێکی زۆر شوفێران لە دەروازەکە رانەگرن".