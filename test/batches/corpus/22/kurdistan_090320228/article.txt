لەسەرەتای ئەم هەفتەیەوە بەشێکی فەرمانگەکانی سلێمانی وەک؛ شارەوانی، کارەبا و تەندروستی بایکۆتی کارەکانیان کرد و، مامۆستایانی بەشێکی زۆری قوتابخانەکانیش نەچوونەتە دەوام.  زەردەشت رەفیق، بەڕێوەبەری راگەیاندنی شارەوانی سلێمانی بە تۆڕی میدیایی رووداوی گوت، "تاوەکو کاژێر ١١: ٠٠ فەرمانبەرانمان لە دەوام بوون، بەڵام دواتر زۆرینەی کارمەندەکان دەوامیان بەجێهێشت و چوونەوە ماڵەوە. زانیاریی بە فەرمانبەرانمان گەیشتبوو کە فەرمانگەکانی دیکە بایکۆتی دەوامیان کردووە و ئەوەش هۆکاربوو بۆ ئەوەی بەشێکی زۆر لە کارمەندانی ئێمەش دەوام جێبهێڵن. "  لە رۆژی دووشەممەوە بەهۆی دواکەوتنی مووچەکانیان لە سنووری پەروەردەکانی سلێمانی، گەرمیان و هەڵەبجە بەشێک لە مامۆستایان بایکۆتی دەوامیان کردووە، هەروەها بەشێک لە کارمەندانی فەرمانگەکانی ئەو سنوورەش نەچوونەتە دەوام.  هاوژین عوسمان، نەقیبی سەندیکای کارمەندانی تەندروستیی سلێمانی رایگەیاند: "لە مانگی ٨ ـی ساڵی ٢٠٢١ وە تاوەکو ئێستا هیچ بڕە پارەیەک بۆ کۆمپانیاکانی دەرمان و پێداویستیی پزیشکی خەرج نەکراوە، دەرمان و پێداویستیی پزیشکی بە قەرز بە نەخۆشخانەکان دەدرێت".  نەقیبی سەندیکای کارمەندانی تەندروستیی سلێمانی رایدەگەیێنێت، سەرباری کێشەکانی کە هەیانە لە کەمیی دەرمان و خەرجکردنی پارە بۆ خەرجییە جۆراوجۆرەکانیان، "زیاتر لە ٤٠ رۆژە مووچەی سێکتەری تەندروستیی نەدراوە، ئێمە وەکو سەندیکای کارمەندانی تەندروستی دەرفەتی ئەوە بە حکومەتی هەرێمی کوردستان دەدەین، کە رۆژی چوارشەممە مووچەی ناوەندی تەندروستیی خەرج بکات، جگە لە خەرجکردنی مووچە دەبێت بودجە و پێداویستیی نێو نەخۆشخانەکان دابین بکرێت و دەبێت ئەوە روونبکرێتەوە کە بۆچی پارەی پێداویستییەکانی نێو ناوەندە تەندروستییەکان خەرج ناکرێت".