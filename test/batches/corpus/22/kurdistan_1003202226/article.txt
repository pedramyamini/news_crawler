شاخەوان عەبدوڵڵا، جێگری سەرۆکی پەرلەمانی عێراق گوتی، "ئەم بۆنانە لە کەرکووک بەردەوام دەبێت، ئەوەی کاری بۆ دەکەین ئاساییکردنەوەی دۆخی ئەم شارەیە، چونکە ماوەی چوار پێنج ساڵێکە دۆخێکی سەپێندراو هەیە بەسەر ئەم شارەدا، دەبێ تەواوی پێکهاتەکان بە مافە دەستورییەکانیان بگەن، ئەوەی هەیە بۆ ئێستا دۆخێکی نائاساییە، هەموو هەوڵەکانمان بۆ ئەوەیە ئاسایی بێتەوە و کەرکووک بۆ کەرکووکییەکان بێت. "  بەشی خوێندنی کوردی تەواوی قوتابخانە و دامەزراوەکانیان راسپارد بەشدارییەکی کارا لە یادکردنەوەی جلی نەتەوەیی بکەن و گوێ بە بەربەستەکان نەدەن. شێرزاد رەشید، بەڕێوەبەری بەشی خوێندنی کوردی لە کەرکووک ئاماژەی بەوە کرد، "لە سەرجەم  قوتابخانە و باخچەکانی ساوایان کە ژمارەیان ٥٤٠ قوتابخانە و باخچەیە، سەرجەم کارگێڕی قوتابخانەکان راسپێردراون ئەم یادە بکەنەوە. "  پەروین فاتیح، بەڕێوەبەری یەکەی سەرپەرشتیاری بنەڕەتی خوێندنی کوردی گوتی، "هەر کەسێک رێز لە کولتوور و کەلوپەلمان نەگرێت، رێز لە جل و بەرگمان نەگرێت، مامەڵەی لەگەڵ ناکەین. "  بۆ خوێندکارانی کورد پۆشینی جلی نەتەوەیی لەنێو دۆخی نەخوازراوی کەرکووک، بەگژداچوونەوەی دیفاکتۆیەکی سەپێندراوە. سەوسەن حەسەن، خوێندکارێکی کوردە و بە جلی کوردییەوە لەنێو قوتابخانەیەکدا قسەی بۆ رووداو کرد و گوتی، "جلی کوردی نیشانەی رەمز و کوردایەتیی ئێمەیە، بەڕای من جوانترین پۆشاکە کەسێک بتوانێت لەبەری بکات. "  جیاواز لە دامەزراوە پەروەردەییەکانیش، بەشێک لە هاونیشتمانییانی کەرکووک بە پۆشاکی کوردیییەوە چووبوونە دەرەوە.