رۆژی یەکشەممە ١٠ - ٤ - ٢٠٢٢، سەرچاوەیەک لە بانکی هەرێم - سلێمانی بە تۆڕی میدیایی رووداوی راگەیاند: "هیچ کێشەیەک دروستنەبووە و پارە لە هەولێرەوە گەیشتووەتە سلێمانی و دابەشکردنی مووچە دەستیپێکردووە".  سەرچاوەکە ئاماژەی بەوەش کرد، مانگانە سەرەتای دابەشکردنی مووچە کێشەیان نییە و لە کۆتاییدا کە دەبێت لە پارەی داهاتی نێوخۆ مووچە بدرێت "سستی" لە دابەشکردنەکەیدا روودەدات.  هاوکات رۆژی یەکشەممە هاوژین عوسمان، سەرۆکی سەندیکای کارمەندانی تەندروستیی سلێمانی بە تۆڕی میدیایی رووداوی گوت: "وەکو کاتەکەی دیاریکرابوو، ئەمڕۆ کارمەندانی تەندروستی مووچەی مانگی ئادار وەردەگرن".  هاوژین عوسمان گوتیشی: "چەند کارمەندێکمان پەیوەندیان پێوەکردم و گوتیان بێ کێشە مووچەکەمان وەرگرتووە".  مانگی رابردوو، لە سنووری پارێزگاکانی سلێمانی و هەڵەبجە، ئیدارەکانی گەرمیان و راپەڕین بەهۆی نەبوونی پارە لە بانکەکاندا بەشێکی دابەشکردنی مووچە دواکەوت و تاوەکو کۆتایی مانگی ئادار دابەشنەکرا.  بەگوێرەی ئەو خشتەیەی وەزارەتی دارایی بڵاویکردووەتەوە، رۆژی یەکشەممە، ١٠ - ٠٤ - ٢٠٢٢، دابەشکردنی مووچەی مانگی ئادار لە وەزارەتی تەندروستییەوە دەستپێدەکات و دوایین رۆژانی دابەشکردنیش مووچەش ٢٦، ٢٧ و ٢٨ ـی نیسان دەبێت کە سەرۆکایەتی هەرێمی کوردستان، سەرۆکایەتی ئەنجوومەنی وەزیران، سەرۆکایەتی پەرلەمان و خانەنشینی پێشمەرگە مووچە وەردەگرن.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن کە ٧٥١ هەزار و ٨٠٥ کەسیان فەرمانبەری سەربازی و شارستانین، ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.