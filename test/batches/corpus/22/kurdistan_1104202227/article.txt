حەزی کۆکردنەوەی کەلوپەلە ئەنتیکەکانی لە باوکییەوە پێگەیشتووە. دوایی لە مامیەوە فێری چاککردنەوەی ئەو کەلوپەلانە بووە و ئەوەش وایکردووە بیر لە کۆکردنەوەی کەلوپەلی تۆمارکردنی دەنگی هونەرمەندان بکاتەوە و ئەو مۆزەخانەیە لە ماڵەکەیدا و ئەو تۆمارگەیەش لە دەرەوە بکاتەوە.  قادر مێهدیزادە خاوەنی یەک لە کۆنترین تۆمارگەکانی رۆژهەڵاتی کوردستانە کە ٤٠ ساڵە لەسەر ئەو پیشەیە بەردەوام ماوەتەوە. بەشێکی زۆری هونەرمەندانی بواری مۆسیقای کوردی لە رۆژهەڵاتی کوردستان، خۆیان بە ئەمەگداری قادر مێهدیزادە دەزانن کە بەم تۆمارگەیە هەلێکی گەورەی هونەریی بۆ رەخساندوون.  لە ئەلبۆمی فۆتۆکانیدا هێشتاش وێنەی زۆربەی ئەو هونەرمەندانە دەبیندرێن کە لەلای ئەو کاسێتەکانیان تۆمارکردووە. لە جەلال سەعید و عەڕەب عوسمان لە باشووری کوردستان، تاوەکو هونەرمەندانی ناسراوی رۆژهەڵاتی کوردستان، زیاتر لە دوو هەزار کاسێتی تۆمار کردووە و بە راڕاییشەوە گەڕاوە ئەلبوومی هونەرمەندانی پێشووتری کوردی کۆکردووەتەوە تاوەکو لە ئەرشیڤێکی گەورەدا بیپارێزێت.  قادر مێهدیزادە ئێستا بە شێوازێکی مودێرن و بە کۆمپیوتەر درێژە بە پیشەکەی دەدات، بەڵام ئەرشیڤەکەی یەک لە دەوڵەمەندترین ئەرشیڤەکانی بواری مۆسیقای کوردییە لە رۆژهەڵاتی کوردستان.