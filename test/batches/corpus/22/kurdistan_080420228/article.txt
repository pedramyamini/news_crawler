نەقیب سەرکەوت ئەحمەد، گوتەبێژی پۆلیسی سلێمانی بە (رووداو)ی راگەیاند: "لەدوای کۆکردنەوەی زانیاریی پێویست و چاودێریکردنی چەند کەسێک، کە لە چەند گەڕەکێکی شاری سلێمانی خەریکی فاڵگرتنەوە، نوشتەکردن و فریودانی خەڵک بوون، مەفرەزەکانی بنکەی پۆلیسی رزگاری توانیان لە چەند ھەڵمەتێکی جیادا پێنج تۆمەتبار دەستگیر بکەن".  نەقیب سەرکەوت ئەحمەد گوتی: "لەکاتی دەستگیرکردنی تۆمەتبارەکاندا دەست بەسەر چەندین پارچە کەلوپەلدا، گیراوە، کە تۆمەتبارەکان بۆ فاڵگرتنەوە و نوشتەکردن بەکاریانهێنابوو".  گوتەبێژی پۆلیسی سلێمانی ناو و تەمەنی تۆمەتبارەکانی ئاشکراکرد و گوتی: "ھەریەک لە تۆمەتباران (ب، ع، غ) لەدایکبووی ١٩٦٦، (پ، ر، أ) لەدایکبووی ١٩٧٣، (ن، س، أ) و (ح، ح، ع) لەدایکبووانی ١٩٤٧) و (غ، ب، ع) لەدایکبووی ١٩٥٦، بەبڕیاری دادوەر راگیراون و لێکۆڵینەوەکان لەگەڵیاندا بەردەوامن".