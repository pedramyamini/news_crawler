ئازاد ٤٥ ساڵان لە تەمەنی ١٠ ساڵییەوە، کاری نانەوایی دەکات و دەڵێت، لەکاتی گۆڕینی دیناری ئاسنەوە بۆ کاخەز، یەکەمجارە نان بەم شێوەیەی ئێستا گران ببێت، هۆکاری سەرەکیی گرانبوونەکەش بۆ زۆریی تێچون دەگێڕنەوە.  ئازاد رەمەزان، نانەوا دەڵێت، "گرانبوونی نان لە ئێستاوە دەستیپێنەکردووە، بەڵکو هی شەش مانگە کۆبووەتەوە و ئێستا گران بووە، چونکە چەندین جار ئاگادارمان کردنەوە کە کێشەکەمان بۆ چارەسەر بکەن".  ئەو هاونیشتمانیانەی چوون بۆ کڕینی نان، بەشێکیان نازانن نرخەکەی گران بووە، هەمووشیان ناڕازی و دڵگرانن، چونکە دەڵێن ئەو دۆخە تەنیا کاریگەریی لەسەر ژیانی هاونیشتمانیانە.  توبا محەممەد، ژنی ماڵەوە دەڵێت، شەش نانی کڕیوە بە هەزار دینار، "چارم نییە و دەبێت بیکڕم، بە حەزی من بێت دەمەوێت ٢٠ نان بە هەزار دینار بێت". مەحموود حوسێن، هاونیشتمانی دەڵێت، "هەشتی بە هەزار بێت باشترە، پێم ناخۆشە نرخەکەی گران بووە".  سامان فاتیح، خاوەنی چێشتخانە دەڵێت، "سادە دەدەم بە دوو هەزار دینار، کابرا دێت چوار نانی پێوە دەخوات، ئەمە هەزارم رۆشت، شتەکانی دیکەیش هەموویان گران بوون، کابرا یەک شیش کەباب دەخوات بە دوو هەزار دینار، سێ نان دەخوات لەگەڵی، ئەمە چۆن دەریدەهێنێت".  نانەواخانەکان جگە لە هۆکاری گرانبوونی نرخی غاز و کارەبا و زۆریی باج، هۆکاری سەرەکیی گرانبوونەکە بۆ نرخی ئارد دەگێڕنەوە، بەجۆرێک کە لە ماوەی ١٥ رۆژدا هەر فەردەیەک چوار تاوەکو ١٠ هەزار دیناری چووەتەسەر.  عوسمان قادر، ئاردفرۆش دەڵێت، "خەتای میلەتی خۆمانە کە گران دەبێت، چونکە یەک فیشەک دەتەقێندرێت دێن کۆمەڵێک شت دەکڕن و گرانی دەکەن، ئەگەرنا لە سلێمانی گەر هیچ هیچ نەیەت، بەشی چوار بۆ پێنج مانگ خواردنی کۆگاکراو هەیە".  رۆژی یەکشەممەی رابردوو چاودێری بازرگانی لە کۆبوونەوەیان لەگەڵ نوێنەری نانەواخانەکان داوای هەفتەیەکیان کرد بۆئەوەی کێشەکەیان بۆ چارەسەر بکەن، بەڵام ئەوان تەنیا رۆژێک لە حکومەت وەستان.  سۆران غەفوور، بەڕێوەبەری چاودێریی بازرگانی ئاماژە بەوە دەکات، "ئەوانەی نرخی نان گران بکەن سزا دەدرێن و لەڕێگەی لیژنەکانمانەوە بەدواداچوون دەکەین و ئەوانەی گرانی بکەن سزایان دەدەین، یان بە داخستن یان بە غەرامە".  نرخ و کێشی نان لە هەر پارێزگایەکی کوردستان جیاوازە، لە سلێمانی و هەڵەبجە شەش نانی ١٠٠ گرامی بە هەزار دینارە و لە دهۆک چوار نان بە کێشی ١٥٠ گرام بەو نرخەیە، لە هەولێریش هەشت نان بە هەزار دینارە کە گونکەکانی ٩٠ گرامن.