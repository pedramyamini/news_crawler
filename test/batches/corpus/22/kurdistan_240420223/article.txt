ئەمەل جەلال، سەرۆکی دەستەی گەشتوگوزاری هەرێمی کوردستان بە رادیۆی رووداوی راگەیاند: "ئێمە ناتوانین بە وردی بڵێین ژمارەی کۆمپانیاکان لە هەرێمی کوردستاندا چەندە، چونکە بەشێکیان کە کۆمپانیای گەشتیارین، هەرگیز روویان نەکردووەتە دامودەزگا گەشتیارییەکان تاوەکو مۆڵەت وەربگرن. هەندێکیشیان مۆڵەتیان تازە نەکردووەتەوە، بۆیە ناتوانین هیچ رابگەیێنین. "  دەستەی گەشتوگوزار لەگەڵ بەڕێوەبەرایەتیی گشتیی تۆمارکردنی کۆمپانیاکان کۆبووەوە بۆ ئەوەی هەموو بەربەستەکانی بەردەم چالاکی و وەبەرهێنانە گەشتیارییەکان نەهێڵن.  سەرۆکی دەستەی گەشتوگوزاری هەرێمی کوردستان ئاماژەی بەوە دا، دوای کۆبوونەوەکە کە رێکارەکان دەگرنەبەر، دەتوانن بڵێن لە هەرێمی کوردستاندا چەندە کۆمپانیا هەن و هەر پارێزگایەک چەندەی تێدایە و چەندەیش پاکتاو کراون.  ئەمەل جەلال باسی لەوە کرد، ئەوان هەندێک ئاستەنگیان لە بەردەمدا بووە وەک ئەوەی کۆمپانیا هەبووە کارەکانی وەستاون و دەیانەوێت پاکتاوی بکەن و، کۆمپانیایش هەیە مۆڵەتی نوێ نەکردووەتەوە.   سەرۆکی دەستەی گەشتوگوزاری هەرێمی کوردستان هەروەها گوتیشی: "بۆ ئەوەی بتوانین پرۆسەکە خێراتر بکەین لەگەڵ بەڕێوەبەرایتیی گشتیی تۆمارکردنی کۆمپانیاکان کۆبووینەوە تاوەکو بزانین چۆن دەرچەیەکی یاسایی بدۆزینەوە. رێککەوتین بە پشتبەستن بەو رێکارانەی سەرۆکایەتیی ئەنجوومەنی وەزیران ئاڕاستەمان دەکەن کارئاسانی بکەین و بە جۆرێک لە جۆرەکان کارەکان بەڕێبکەین و زەمینەی دەرکەوتنەوەی کۆمپانیاکان بسازێنین و وەبەرهێنانی گەشتیاری زیاد بکەین. "  سەرۆکی دەستەی گەشتوگوزار باسی لەوەش کرد: "بڕیارمانداوە لەم هەفتەیەدا کۆبوونەوەیەکی تایبەت بکەین بۆ ئەوەی هەندێک رێنمایی دەربکەین تاوەکو ئەو کۆمپانیایانەی پاکتاو دەکەن - کار ناکەن و راوەستاون - ناویان بسڕدرێتەوە یان مۆڵەتی ئەوانەیان نوێ بکەینەوە کە بەسەرچووە. کۆبوونەوەکە بە قازانجی گشتی و لە بەرژەوەندیی سەرمایەدارەکان و خاوەنی کۆمپانیاکان دەبێت. "