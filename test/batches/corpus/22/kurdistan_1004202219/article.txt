ئەمڕۆ یەکشەممە ١٠ - ٠٤ - ٢٠٢٢ وەزارەتی شارەوانی و گەشتوگوزاری حکومەتی هەرێمی کوردستان راگەیێندراوێکی بڵاوکردەوە و رایگەیاند بە مەبەستی دابینكردنی ئاوی خاوێن، بە بەردەوام پرۆژەكانی ئاو نۆژەن دەكاتەوە و پرۆژەی نوێش جێبەجێ دەكات، بەهۆی سێكتەری ئاو، خەرجییەكی زۆر لەسەر حكومەت دەكەوێت، چونكە دابینكردنی ئاو لە هەرێمی كوردستان ستانداردی جیهانی تێپەڕاندووە و بۆ هەر هاووڵاتییەك بڕی ئاوی زیاتر دابین دەكرێت.  لە راگەیێندراوەکەی وەزارەتی شارەوانی و گەشتوگوزاردا هاتووە: "بەپێی ستانداردی جیهانی بۆ هەر كەسێك نزیكەی ٢٥٠ لیتر ئاو پێویستە، كەچی لە هەرێمی كوردستان بەگوێرەی ئامارەكانی بەڕێوەبەرایەتیی گشتیی ئاو و ئاوەڕۆ لە وەزارەتی شارەوانی و گەشتوگوزار، بەپێی ئەو بڕە ئاوەی بۆ هاووڵاتیانی كوردستان دابین دەكرێت هەر كەسێك ٣٠٠ تاوەکو ٣٥٠ لیتر ئاوی پێدەگات".  وەزارەتی شارەوانی و گەشتوگوزار داوا لە هاووڵاتیان دەکات، لە بەكارهێنانی ئاودا زێدەڕۆیی نەكەن و بەپێی پێویستیی خۆیان بەكاری بهێنن، بۆ ئەوەی لە داهاتوودا كوردستان مەترسیی وشكەساڵی و كێشەی گرفتی ئاوی خواردنەوەی بۆ دروست نەبێت.  هەر لەو بارەیەوە ئەمڕۆ یەکشەممە ١٠ی نیسان ٢٠٢٢، ئامانج جەلال، بەڕێوەبەری ئاوی سلێمانی بە تۆڕی میدیایی رووداوی راگەیاند: "ئەو بڕە ئاوەی لەلایەن هاووڵاتییانەوە بەکاردەهێنرێت بەشێکی زۆری بەفێڕۆ دەچێت".  ئامانج جەلال گوتیشی: "ئێمە ساڵانە هەڵمەتی هۆشیارییمان هەیە و داوا لە هاووڵاتیان دەکەین دەست بە ئاوەوە بگرن، چونکە ئاو سامانێکی نیشتمانییە؛ لە پارێزگای سلێمانی ٣٠ % ی ئاو بەفێڕۆ دەچێت، کە ئەمە خراپە، دابینكردنی ئاوی خاوێن بۆ هاووڵاتییانی كوردستان ستانداردی جیهانی تێپەڕاندووە. "  بەهۆی کەمی بارانبارینەوە هۆشداری دەدرێت لەوەی ئەو هاوینە بۆ هەرێمی کوردستان و عێراق ئاسان نابێت، رۆژی ٧ی ئەم مانگە ئومێد خۆشناو، پارێزگاری هەولێر رایگەیاند مەسرور بارزانی، سەرۆکی حکومەتى هەرێمى کوردستان رەزامەندی لەسەر خەرجکردنی زیاتر لە ٧.٥ ملیار دینار دەربڕی، بەمەبەستی چارەسەرکردنى گرفتى ئاوى خواردنەوەى ماڵان و لێدانى بیرى ئاوى خواردنەوەى بەدیل و نوێ لە هەولێر و دەوروبەرى لە وەرزى هاوینى ئەمساڵدا.   بەپێی ئامارە فەرمییەکان لە ئەمساڵدا تاوەکو رۆژی ٣ی ئایاری ٢٠٢٢ بڕی ئەو بارانەی باریبوو بەمشێوەیە بوو:  - پارێزگای هەولێر: ٢١٨.٣ مللیمەتر  - پارێزگای سلێمانی: ٣٢٠.٦ مللیمەتر  - پارێزگای کەرکووک: ٩٨.٦ مللیمەتر  - پارێزگای دهۆک: ١٤٣.٧ مللیمەتر  - پارێزگای هەڵەبجە: ٣٤٨.٧ مللیمەتر  بەڵام ساڵی پار تاوەکو رۆژی ٣ی ئایاری ٢٠٢١ بە تێکڕا لە باشووری کوردستان ٣٦٠ مللیمەتر باران باریبوو.