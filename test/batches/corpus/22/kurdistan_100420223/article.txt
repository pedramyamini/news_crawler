بەگوێرەی راگەیێندراوی بەڕێوەبەرایەتی ئاسایشی ئاگری، رۆژی شەممە ٩ی نیسان لە خاڵێکی پشکنیندا لە ناوەندی شاری ئاگری، تیمەکانی بەرەنگاربوونەوەی قاچاخچێتیکردن بە کۆچبەران سەر بە فەرماندەیی جەندرمەی ئاگری بارهەڵگرێکیان راگرتووە و پشکنیویانە.   تیمەکان لە بەشی دواوەی بارهەڵگرەکەدا ١١٣ کۆچبەریان دەستگیرکردوون کە شاردرابوونەوە و بەشی زۆریان کۆچبەری ئەفغانین و بەشێوەیەکی نایاسایی سنووریان بەزاندووە و گەیشتوونەتە ئەو پارێزگایە.   دوای جێبەجێکردنی رێکارە یاساییەکان کۆچبەرەکان لە بەڕێوەبەرایەتی کۆچی پارێزگای ئاگری رادەستی ناوەندی دیپۆرتکردنەوەی کۆچبەران کران.    بەگوێرەی داتاکانی سەرۆکایەتیی کۆچ و کۆچبەرانی سەر بە وەزارەتی ناوخۆی تورکیا، لە سەرەتای ئەمساڵەوە تاوەکو ٣١ی ئادار، ٤٨ هەزار و ٧٥١ کۆچبەری نایاسایی دەستگیرکراون. لەو ژمارەیە ٢٤ هەزار و ١٣ کۆچبەر ئەفغانین. لە دوای ئەفغانییەکان، کۆچبەرانی سووری بە پلەی دووەم دێن کە ژمارەیان هەشت هەزار و ١٩٨ کۆچبەرە، کۆچبەرانی فەڵەستینی لە پلەی سێیەمدا دێن و ژمارەیان دوو هەزار و ٢٣٧ کۆچبەرە.  بەگوێرەی هەمان سەرچاوە، لە سەرەتای ٢٠٢١ وە تاوەکو کۆتایی هەمان ساڵ، ٢٩ هەزار و ٢٥٦ کۆچبەر لە تورکیا داوای وەرگرتنی مافی پەنابەرییان کردووە کە زۆربەیان ئەفغانین.