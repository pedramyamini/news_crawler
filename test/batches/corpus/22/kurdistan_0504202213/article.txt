زیاد جەبار، سەرۆکی فراکسیۆنی یەکێتی لە پەرلەمانی کوردستان، رۆژی سێشەممە ٥ - ٤ - ٢٠٢٢ لە کاتی بەشداریکردنی لە بوولتەنی هەواڵەکانی کاژێر ٨: ٠٠ ـی تۆڕی میدیایی رووداو کە شاهۆ ئەمین پێشکەشی دەکات، لەبارەی راگەیاندن و نەگەیاندنی کۆبوونەوەی پەرلەمان لەلایەن سەرۆکی پەرلەمانەوە کە مشتومڕی لەنێوان لایەنە سیاسییەکان دروستکردووە، رایگەیاند: "ئێمە وەکو سەرۆکی فراکسیۆنەکان، یاداشتێکمان داوەتە دەستەی سەرۆکایەتیی پەرلەمان کە هەموو سەرۆکی فراکسیۆنەکان واژۆمان کردووە. "  سەرۆکی فراکسیۆنی یەکێتی لە پەرلەمانی کوردستان گوتیشی، "بە روونی لە یاداشتەکەدا هاتووە کە یاسای هەڵبژاردن و کۆمیسیۆن دوو یاسان پێویستیان بەوەیە سیاسییەکان لەسەری بسازێن؛ ئەوانیش بەڵێنی ئەوەیان پێداین دانیشتنی پەرلەمان نەکرێت تاوەکو ئێمە سازان نەکەین و رێکنەکەوین، کەواتە ئێمە خۆمان بە واژۆی خۆمان لەو یاداشتە کە یەکەم واژۆی سەرۆکی فراکسیۆنی پارتی لەسەرە و دووەم واژۆ من کردوومە ئینجا سەرۆکی فراکسیۆنەکانی دیکە واژۆیان کردووە، واتە ئێمە خۆمان داوامان لە سەرۆکایەتیی پەرلەمان کردووە دانیشتنی پەرلەمان نەکرێت بەبێ سازان و رێککەوتن".  لە ئەگەری دەستبردن بۆ زۆرینەی پەرلەمانی لەلایەن پارتییەوە زیاد جەبار پێیوایە "لە رابردووشدا ئەو کاتەی کە پارتی پێویستی پێبووبێت، دەستی بردووە بۆ زۆرینەی پەرلەمانی، بەڵام دەمەوێت جەخت لەوە بکەمەوە لە رێککەوتنی نێوان یەکێتی و پارتی، پارتی و بزووتنەوەی گۆڕان، دانیشتنی سەرۆک فراکسیۆنەکاندا پارتی ئەوەی راگەیاندووە کە ئەو یاسایانەی رەهەندی نیشتمانییان هەیە پێویستە سازانی نیشتمانییان لەسەربێت".  سەرۆکی فراکسیۆنی یەکێتی لە پەرلەمانی کوردستان ئاماژە بەوە دەدات، "یەکێتی نیشتمانی کوردستان، نەوەی نوێ، کۆمەڵی دادگەری، یەکگرتووی ئیسلامی، بزووتنەوەی گۆڕان و سەربەخۆکان پرۆژەمان هەبووە بۆ هەمواری یاسای هەڵبژاردن، بەڵام پرۆژەکانمان پێشکێش نەکردووە لە پێناوی ئەوەی بسازێین، ماوەیەکی دوور و درێژ وەستاوین؛ ئەو هێزانەی کە لەگەڵ هەمواری یاساکەدا بووین پێکەوە دانیشتووین و پرۆژەکانمان یەکخستووە و رامانگەیاندووە کە ئەم پرۆژەیە بکەینە پرۆژەیەکی نیشتمانی و بەیەکەوە بین، بەڵام ئەوە پارتییە نایەوێت بسازێت".  زیاد جەبار بە پێویستی دەزانێت پارتی دیموکراتی کوردستان "وەکو هێزی یەکەم لە پەرلەمانی کوردستان بێت بەدەم ئەو سازانەوە؛ هەموو ئەو سەرنج و تێبینیانەی کە هەیەتی جێگەی دەبێتەوە لە پرۆژەکەدا؛ کام خاڵی دەوێت ئێمە لەسەری دەسازێین، بەڵام ئەگەر پارتی دیموکراتی کوردستان بەردەوام بیەوێت تاکڕەوانە ئەوەی تێڕوانین و سیاسەتی ئەوە، هەموو ئەو هێزە سیاسییانەی کە هەن دوای سیاسەتەکەی ئەو بکەوین، دڵنیابە ئەوە جێبەجێ نابێت؛ ئەو زەمەنە تێپەڕیوە کە بە تاکڕەوی هەموو شتێک تێپەڕێت لە هەرێمی کوردستان. بە ئیشکردن بە تاکڕەوی هەرێمی کوردستان هیچ قازانجی نەکردووە".