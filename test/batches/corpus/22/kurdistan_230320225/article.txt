ئەمڕۆ چوارشەممە ٢٣.٣.٢٠٢٢ سەباح سوبحی، پەرلەمانتاری پارتی لە بەغدا، بە تۆڕی میدیایی رووداوی راگەیاند، شاندێکی مەکتەبی سیاسیی پارتی دیموکراتی کوردستان، بە سەرۆکایەتیی فازڵ میرانی، سکرتێری مەکتەبی سیاسیی پارتی گەیشتە بەغدا و بڕیارە لەگەڵ حیزب و لایەنە سیاسییە عێراقییەکان لەبارەی پرسی سەرۆککۆمار کۆببێتەوە.  شاندەکەی پارتی بە سه‌رۆكایه‌تیی فازڵ میرانی دەبێت و جه‌عفه‌ر ئیمینكی، ئەندامی مەکتەبی سیاسی، نازه‌نین وسو، ئەندامی سەرکردایەتی و عه‌ره‌فات كه‌ره‌م، بەرپرسی دۆسیەی عێراق لە بارەگای بارزانی ئەندامی شاندەکەن.  سەباح سوبحی گوتی، "شاندەکەی پارتی لەگەڵ لایەنە عێراقییەکان و فراکسیۆنەکانی پەرلەمان کۆدەبێتەوە و ئامانجییەتی لە یەکەم دانیشتنی پەرلەماندا، رێژەی یاسایی تەواو بێت و بەربژێرەکەی سەرکەوێت".  دوێنێ چوارشەممە، رێبەر ئەحمەد، بەربژێری پارتی دیموکراتی کوردستان بۆ پۆستی سەرۆککۆماری عێراق گەیشتە بەغدا. شێروان دووبەردانی، ئەندامی فراکسیۆنی پارتی دیموکراتی کوردستان لە پەرلەمانی عێراق بە تۆڕی میدیایی رووداوی گوت، "رێبەر ئەحمەد، لەگەڵ لایەنەکان لەبارەی هەڵبژاردنی سەرۆککۆمار و دانیشتنەکەی ٢٦ی ئەم مانگەی پەرلەمان گفتوگۆ دەکات. هەروەها لەگەڵ لایەنەکانی عێراق لەنێویاندا چوارچێوەی هاوئاهەنگی کۆدەبێتەوە و باسی بەرنامەی چوار ساڵی داهاتووی خۆی دەکات ئەگەر بە سەرۆککۆمار هەڵبژێردرا".  بڕیارە رۆژی ٢٦ی ئادار کۆبوونەوەی ئەنجوومەنی نوێنەرانی عێراق بۆ هەڵبژاردنی سەرۆککۆمار بەڕێوەبچێت دوای چەند جارێک لە دواکەوتنی کە پێکهێنانی حکومەتیشی دواخستووە.  شەوی دووشەممە، ٢١ی ئاداری ٢٠٢٢، سەرکردەکانی چوارچێوەی هاوئاهەنگی لە ماڵی عەممار حەکیم کۆبوونەوە و بەپێی زانیارییەکانی رووداو بەشداربووانی کۆبوونەوەکە سووربوون لەسەر وادە دەستوورییەکان و رەتیانکردەوە بیانەوێت هەڵبژاردن دووبارەببێتەوە و پێشوازی لە هەموو دەستپێشخەرییەک دەکەن بۆ ئەوەی عێراق لەو داخرانە سیاسییەی ئێستا دەربازی ببێت کە تێیکەوتووە.  زیاتر لە ٥ مانگ بەسەر هەڵبژاردنی ١٠ی ئۆکتۆبەری ٢٠٢٢ تێپەڕدەبێت و هێشتا جگە لە دەستەی سەرۆکایەتیی پەرلەمان، نە سەرۆککۆمار هەڵبژێردراوە و نە حکومەت پێکهێنراوە.  هەرچەندە ٤٠ کەس خۆیان بۆ پۆستی سەرۆککۆماری عێراق بەربژێر کردووە، بەڵام رێبەر ئەحمەد، بەربژێری پارتی و بەرهەم ساڵح، بەربژێرى یەکێتى دیارترینی ئەو بەربژێرانەن و زۆرترین چانسی بردنەوەیان هەیە.  رۆژی سێشەممە، ٠١ - ٠٣ - ٢٠٢٢، دادگەی فیدراڵیی عێراق لەبارەی کەیسی یاساییبوونی دووبارە کردنەوەی دەرگای خۆ بەربژێرکردن بۆ پۆستی سەرۆککۆمار کۆبووەوە، دادگە شێوازی دووبارە کردنەوەی دەرگای خۆ بەربژێرکردنی لەلایەنە دەستەی سەرۆکایەتی پەرلەمان بە نادەستووری دانا، بەڵام رێگەی دا ئەنجوومەنی نوێنەرانی عێراق دەرگای خۆبەربژێرکردن بۆ پۆستی سەرۆککۆمار بکاتەوە.  لەدوای هەڵبژاردنەکانی عێراق و بەتایبەت لە ساڵی ٢٠٢٢ دا دوو بەرە لە پەرلەمانی عێراق دروستبوون، یەکێکیان بەرەی هاوپەیمانیی سێ قۆڵییە کە پێکهێنەرەکانی "رەوتی سەدری، پارتی دیموکراتی کوردستان، هاوپەیمانی سەروەریی سوننەکان"ن، بەرەی دووەم چوارچێوەی هاوئاهەنگییە، کە لە شەش لایەنی شیعە پێکدێت و خۆیان بە ستەملێکراو لە هەڵبژاردنەکەی ٢٠٢١ی ئەنجوومەنی نوێنەران دەزانن.