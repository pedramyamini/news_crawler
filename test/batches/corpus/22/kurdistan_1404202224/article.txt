بوشرا تەمەنی ٣٨ ساڵ و مریەمیش تەمەنی ٤٠ ساڵە، ئەوان بەهۆی ئەوەی باوکیان بەردەوام پێویستیی بە هاوکارییە، تاوەکو ئێستا شوویان نەکردووە و بەردەوام خزمەتی باوک، دایک و براکەیان دەکەن.   بوشرا بە رووداوی گوت، "هەردووکمان ژیانی خۆمان پێشکێشی دایک و باوکمان کردووە تەنیا لەبەر ئەوەی لەسەر جێگە نەکەون، داواکارین لە خێرخوازان چارەسەرێکمان لێ بکەن و لەم خانووە خراپە رزگارمان بکەن، باران و بەفر دێت و دەترسین خانووەکە بەسەرماندا بڕوخێت. "  ئەو خێزانە لە پێنج کەس پێکهاتوون، هەریەکێک لەوان نەخۆشیێک یان زیاتری هەیە، باوکی منداڵەکان تەمەنی ٨٠ ساڵە و جەڵتە لێیداوە. دایکی منداڵەکانیش تەمەنی ٧١ ساڵە و نابینایە، کوڕی ماڵەوەش تەمەنی ٥١ ساڵە و لە حەوت ساڵییەوە تووشی رووداوی هاتووچۆ بووە، لەوکاتەوە تاوەکو ئێستا لەسەر جێگەیە و بووەتە خاوەنپێداویستیی تایبەت، هەروەها مریەمیش نەخۆشی گورچیلەی هەیە و بوشراش گۆشتی زیادە لە ورگیدا هەیە. ئەو خێزانە لە رەوشێکی خراپدان و هیچ مووچەیەکیان نییە.  دایکی بوشرا دەڵێت، "هیچ کەسوکارمان نییە و کەس یارمەتیمان نادات، ئەگەر جار و بار خێرخوازێک هاوکاریمان بکات، داوا دەکەین شتێکمان بۆ بکەن. "   ئەو خێزانە پێج کەسییە لە خانوویەکی کۆندا دەژین، خانووەکە لە دوو ژوور و هۆڵێک پێکهاتووە.  بوشرا ئاماژە بەوەش دەکات، "ئەم کەلوپەلانە هەریەکە و خێرخوازێک هێناویەتی بۆمان، ئەگەر مەتبەخەکەمان ئاوی تێدا نەبێ بۆچییە؟ ئەم دەرمانانەش هی هەموومانە، مانگانە بایی ٣٠٠ هەزار دینار چارەسەر دەکڕین. "  ئەو خێزانە پێنج کەسییە دانیشتووی گەڕەکی ئالەیین لە ئاکرێ، کرێچین و مانگانە ١٠٠ هەزار دینار دەدەن بەکرێی خانوو، وەکو خۆیان دەڵێن، ئەگەر خێرخوازان نەبن، تەنانەت ناتوانن کرێی خانووش بدەن.