عەمید پشتیوان بەهادین، بەڕێوەبەرى لێکۆڵینەوەى ئاسایشى سلێمانى بە رووداوی گوت، "هۆکارى درەنگ دەستگیرکردنیان پەیوەندى بەوەوە هەبوو کە تۆمەتباران هەڵهاتبوون بۆ دەرەوەى کوردستان، دواجار بە هەوڵى کاک قوباد و بەڕێوەبەرى ئاسایشى گشتى و ئەنجوومەنى ئاسایش دەستگیرکران، بکوژ باوکەکەیەتى و کوڕێکى و هاوڕێیەکى باوکەکە ئەو شەوە لەوێ بوون و لەگەڵى هەڵهاتبوون. "   پێشتر قوباد تاڵەبانى، جێگری سەرۆکوەزیرانی هەرێمی کوردستان بەڵێنى دەستگیرکردنەکەى بە خانەوادەى نەقیب محەممەد دابوو، ئەمڕۆش کاژێریک پێش راگەیاندنى هەواڵەکە لەلایەن ئاسایشەوە، قوباد تاڵەبانى بۆ پێدانى مژدەکە سەردانى کردنەوە.  قوباد تاڵەبانى، جێگرى سەرۆکوەزیرانى هەرێمى کوردستان باسی لەوە کرد، "مام حاجى بەڵێنى دیکەشت پێدەدەم، ئەم دەستگیرکراوانە دوور لە واسیتە و دەستێوەردان رادەستى یاسایان دەکەین و نایەڵین هیچ کەسێک دەستوەردان لەو پرۆسەیەدا بکات. "  دایکێکى دوو جار دڵشکاو، پێش نەقیب محەممەدیش کوڕێکى دیکەى لە ساڵى ٢٠٠٠ یەکێک بوو لەو پێنج چالاکوانەى پارتى کۆمۆنیستى کرێکارى کوردستان کە لە سلێمانى درانە بەر دەستڕێژى گوللە، لەگەڵ گێڕانەوەى هەر بیرەوەریێکى کوڕەکانیدا، گریان یەخەى بە چاوە ماندووەکانى دەگرت.  ئامینە عومەر، دایکى نەقیب محەممەد بە رووداوی گوت، "زۆرم پێخۆشبوو کە دەستگیرکران و بە تاوانى خۆیان گەیشتنەوە، یاڕەبی هەموو تاوانباران ئاوها بگیرێن، داوا دەکەم لە کۆلانەیەک دایانبنێن و رۆژانە یەک لەت نان و ئاوى گەرمیان پێ بدەن تاوەکو دەمرن. "  رووداو زانیویەتى ئەو سێ کەسەى ئەمڕۆ دەستگیرکردنیان لەلایەن ئاسایشەوە راگەیێندرا، چەند کاژێرێک دواى رووداوەکە بەرەو ئێران هەڵهاتبوون، دواى ئەوەى ئاسایشى سلێمانى بە بڕیارى دادوەر چاودێرى پەیوەندییەکانیان دەکات، لەکاتى هاتنیان بۆ سەر سنوورى رۆژهەڵات و باشوورى کوردستان بە مەبەستى دەستکەوتنى خۆراک و پارە، ئاسایش دووانیان و لەڕێگەى ئەوانیشەوە تاوانباری سێیەمیش دەستگیردەکات.