پێش شەڕی رووسیا و ئۆکراینا، کارتۆنێک رۆنی شل ٤٤ هەزار دینار بوو، رۆژی چوارشەممە ٢٣ - ٣ - ٢٠٢٢، ژیار لوقمان، بەڕێوەبەری هەفتەبازاڕی ڤینۆس لە شاری سلێمانی بە تۆڕی میدیایی رووداوی راگەیاند، "نرخی کارتۆنێک رۆنی شل بەکۆ بە ٦٠ هەزار دینار لە کۆگەکان دەکڕین و بە ٥٠٠ دینار زیاتر بۆ کارتۆنێک دەیدەینەوە هاونیشتمانییان".  ژیار لوقمان گوتی، لە بازاڕدا بتڵێک رۆنی شلی یەک لیتری دەدرێتە ٣ هەزار و ٢٥٠ دینار و گوتیشی، "ئێمە هێشتا رۆنی کۆنمان ماوە و بتڵێک دەدەینە ٢ هەزار و ٢٥٠ دینار، نەک تەنیا ئێمە، بەڵکو هەموو کۆگەکان رۆنی شلی کۆنیان ماوە، بەڵام زۆرینە هەلەکە دەقۆزنەوە بۆ گرانکردن".  ئەمڕۆ چوارشەممە ٢٣ - ٣ - ٢٠٢٢، مستەفا شێخ عەبدولڕەحمان، سەرۆکی گشتیی یەکێتیی هاوردە و ناردنکارانی هەرێمی کوردستان بە تۆڕی میدیایی رووداوی راگەیاند، پێشتر رۆن و رۆنی شل ٩٠ % ـی لە ئۆکراینا و رووسیاوە هاوردە دەکرا، بەڵام ئێستا لە رووسیاوە هاوردە دەکرێت.  مستەفا شێخ عەبدولڕەحمان دەڵێت، "هیچ گرفتێک بۆ هاوردەکردنی رۆنی شل نەماوە و لە رووسیاوە هاوردە دەکرێت بەبێ هیچ ئاستەنگییەک، هەوڵدراوە لە رۆمانیاشەوە بێت، بەڵام ئێستا تەنیا لە رووسیاوە دێت".   سەرۆکی گشتیی یەکێتیی هاوردە و ناردنکارانی هەرێمی کوردستان ئاماژەی بەوەش کرد، جگە لە رۆنی شل، گەنم و جۆش لە رووسیاوە هاوردەی هەرێمی کوردستان دەکرێن.  ٣٣ جۆر رۆنی شل لە بازاڕەكانی هەرێمی كوردستاندا هەن، لە دوای شەڕی نێوان رووسیا و ئۆکرایناوە، نرخی سەرجەمیان بەرزبووەتەوە.   بەپێی پێوەری وەزارەتی كشتوكاڵی هەرێمی کوردستان، ساڵانە هەر تاکێکی هەرێمی کوردستان پێویستی بە ١٥ لیتر رۆنی شلە. بەو پێیە، شەش ملیۆن و ٢٧٠ هەزار دانیشتووانی هەرێمی کوردستان ساڵانە پێویستیان بە ٩٤ هەزار و ٥٠ تۆن رۆنی شلە.