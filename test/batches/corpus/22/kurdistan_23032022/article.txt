ئەمیر جەعفەرزادە، بەڕێوەبەری کۆمەڵەی مانگی سووری پارێزگای ورمێ دەڵێ، لە ماوەی ٣ رۆژی رابردوودا ٧٦٣ کەس لە رووداوە جیاوازەکاندا یارمەتی دراون و ١٥ کەس لەوان بۆ ناوەندە تەندروستییەکان گواستراونەتەوە، چونکە پێویستیان بە چارەسەر و یارمەتیی تەندروستی بووە.  بە گوتەی ئەمیر جەعفەرزادە، مانگی سووری ورمێ بە ٤١ تیمەوە هەوڵیداوە هاوکاری بە خەڵکی بگەیێنێت و خواردنیشی داوەتە ئەو خەڵکەی گیریان خواردبوو.  هاوکات لەگەڵ هاتنی نەورۆز کە تێیدا خەڵک لە ئێران و رۆژهەڵاتی کوردستان بۆ گەشتوگوزار دەچنە دەرەوە، شەپۆلێکی بەفر و   سەرما بەشێک لە ناوچەکانی رۆژهەڵاتی کوردستانی گرتەوە، لەوانەش بەشێک لە ناوچەکانی پارێزگای ورمێ، ئەوەش کێشەی بۆ سەیرانکەران دروستکرد.  پێشتر کەشناسیی ئێران هۆشداری بە خەڵک دابوو کە ئەگەر دەیانەوێ گەشت بۆ پارێزگاکانی "باکوور و باکوور رۆژئاوای" ئێران بکەن، کەلوپەل و پێداویستیی گەرمکەرەوە لەگەڵ خۆیان ببەن.  کەشناسیی ئێران پێشبینی کردووە لە پارێزگاکانی سنە، ورمێ و کرماشان لە رۆژهەڵاتی کوردستان لە رۆژانی کۆتایی هەفتەدا بەفر و باران ببارن.