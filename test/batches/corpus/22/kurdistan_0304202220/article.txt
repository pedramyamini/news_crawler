گەڕەکەکە بێ تاپۆیە، بەڵام زۆربەیان کارتی پشتگیری و رێگەپێدانی فەرمییان هەیە و ساڵانێکە دانیشتووانەکەی پارەی ئاو، کارەبا و خزمەتگوزاریەکان دەدەن.   ئیدارەی کەرکووک بە دانیشووانی گەڕەکەکەی گوتووە، گەڕەکەکە بەر لە پڕۆژەیەکی رێگەی کەناری خاسە دەگرێت و دەبێت لاببرێن.   دەوران موقەدەم ئەحمەد دانیشتووییەکی گەڕەکی ئەسروا مەفقودینە و دەڵێت، "دانیشتووانی ئەم خانووانە زۆربەیان هەژار و دەست کورتن. من خۆم برینداری تەقینەوەم و نڤیشکم. باوکم شەهیدە. ئەگەر حکومەت زەویم بداتێ لێرە ناژیم. "   رەفیق مەنسوڕ کاکەیی دانیشتوویەکی دیکەی گەڕەکەکەیە و دەڵێت، "دانیشتووانی گەڕەکی ئێمە دژی پڕۆژەکە نین، بەڵام نەک خەڵک زەرەرمەندبێت و دەربەدەر بکرێت. "  جێبەجێکردنی ئەو پرۆژەیەی بەهۆیەوە دەیان گەڕەک و دەڕوخێندرێت لەکەناری چەمی خاسەیە. لەکاتێکدا جگە لە سیاناوی ئاوەڕۆی کەرکووک هیچ بەنێو خاسەدا ناڕوات.  بەڕێوەبەری شارەوانی کەرکووک و نەجوە کاکەیی نوێنەری شاری کەرکووک لە پەرلەمانی عێراق سەردانی خەڵکی گەڕەکەکەیان کرد. لە سەردانەکەدا، فەرەیدون زەنگەنە، بەڕێوەبەری شارەوانی کەرکووک رایگەیاند، "ئەو پرۆژەیە پەیوەستە بە فەرمانگەی پرد و رێگەوبانەوە، بەڵام لە هەوڵدان پانتایی پرۆژەکە کەمبکرێتەوە تا کەمترین خانووی بەربکەوێت. "  نەجوە کاکەیی، ئەندامی پەرلەمانی عێراق بە رووداوی گوت، "ئێمە پەیوەندی دەکەین و لەسەر هێڵ دەبین، رێگەچارەیەک هەیە کە پرۆژەکە بەلایەکی دیکەدا ببرێت پێچەوانەی ماڵەکان تا ئەوان زەرەرمەند نەبن. "   کوردانی کاکەیی زۆربەیان دەکەونە خوارووی شاری کەرکووکەوە. لە دوایین هەڵبژاردنی پەرلەمانی عێراقیش بەوهۆیەوە کورد توانی لە کۆی چوار کورسی بازنەی دووەم و ناوەندی کەرکووک دوو کورسی مسۆگەر بکات کە کۆی گشتیی کورد لە پارێزگاکە خاوەنی شەش کورسی پەرلەمانییە لە کۆی ١٢ نوێنەر لە شارەکەدا.