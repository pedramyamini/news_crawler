شەفیع ئاراستە، ١٠ ساڵ پێش ئێستا بە رووداوی هاتووچۆ نڤیشک بووە. دوای رووداوەکە چووەتە زانکۆ و خۆی فێری خوێندن و نووسین بە زمانی کوردی کردووە. ئێستا لە ماڵەکەی خۆی کۆرسی فێرکردنی زمانی دایک بەڕێوەدەبات و منداڵانی گوندیش پێشوازی گەرم لە هەوڵە خۆبەخشانەکەی دەکەن.  شەفیع ئاراستە، مامۆستای زمانی کوردی دەڵێت، "بەهۆی رووداوێکی هاتووچۆ تووشی کەمئەندامی بووم، بەڵام بە ئیرادەی خۆم و بە پشتیوانی بنەماڵەکەم و هاندانی هاوڕێ و دۆستەکانم، توانیم درێژە بە خوێندن و ژیان بدەم. "  وێڕای خوێندن لە زانکۆ، ئەو مامۆستایەی زمانی کوردی ئاوڕی لە شوناسی نەتەوایەتیی خۆیشی داوەتەوە و لە سووچی ماڵەکەی خۆی و بە خوێندنەوەی کتێبی مامۆستایانی ئەدەبی کوردی، خۆی فێری زمانی دایک کردووە.  شەفیع ئاراستە ئاماژە بەوەش دەکات، "لەهۆگری و خۆشەویستیم بۆ زمانی دایک، هەوڵمدا پرۆڤە لەسەر ئەو کتێبانە بکەم تاوەکو رێنووسی کوردی بە باشی فێربم. "  شەفیع ئاراستە، هەر بەوەش نەوەستاوەتەوە. رۆژانە لە ماڵەکەی خۆیدا پێشوازی لە منداڵان دەکات و بە جۆرێک فێری زمانی دایکیان دەکات کە حەزی قوتابیەکانی بۆ فێربوونی زمانی دایک، چەند هێندە کردووە.  قوتابییەکی شەفیع ئاراستە باسی لەوە کرد، "مامۆستا وانەی کوردیمان پێدەڵێت، کاتێک هاوینان قوتابخانە کۆتایی پێدێت، دەچینە لای مامۆستا و وانەی کوردی دەخوێنێن. "  لە رۆژهەڵاتی کوردستان، چەندین کەسی دیکە هاوشێوەی مامۆستا شەفیع خۆبەخشانە قوتابیان فێری زمانی کوردی دەکەن.