شەماڵ دێواری، گوتەبێژی پۆلیسی سۆران بە رووداوی راگەیاند، بەیانی ئەمڕۆ پێنجشەممە ١٠.٣.٢٠٢٢ مەفرەزەی گەڕۆکی شەوانەی پۆلیسی رواندز، توانیان دوو تۆمەتبار بە ناوەکانی (س، ر، ع) و (ك، س، م) دەستگیر بکەن کە خەریکی سووتاندنی کێبڵی کارەبا بوون، دوای دەستگیرکردنیان دانیان بەوەدا نا کە کێبڵەکانیان دزیوە.  گوتەبێژی پۆلیسی سۆران باسی لەوەش کرد، "ئەو دوو کەسە دانیان بەوەشدا ناوە کە دوو کەسی دیکەیان لەگەڵدا بووە و دوای چاودێری ورد، ئەوانیش دەستگیرکران کە ناویان (م، ت، خ) و (م، م، ص)ـە".  بەگوتەی گوتەبێژی پۆلیسی سۆران، تۆمەتبارەکان کێبڵی کارەبای ئەو خانووانەیان دزیوە کە هەیکەلن و هێشتا تەواو نەکراون.  هەروەها دەشڵێت، "تۆمەتباران بە بڕیاری دادوەری لێکۆڵینەوەی رواندز بەپێی ماددەی ٤٤٢ لە یاسای سزاکان راگیراون. "  ئەوە لە کاتێکدایە کە چەند هەفتەیەک لەمەوبەر، باندێکی ١١ کەسی بە هەمان تۆمەت لەلایەن پۆلیسی سۆرانەوە دەستگیر کران.