رۆژی سێشەممە، ٥ ـی نیسانی ٢٠٢٢، د. پشدەر عەبدوڵڵا، بەڕێوەبەری نەخۆشخانەی د. جەمال ئەحمەد رەشیدی منداڵان لە نووسراوێکدا داوای کرد، فرۆشتنی چپس، شیرینی و شەربەتی تۆزی گیراوە لە فرۆشگەی خوێندنگەکان قەدەخە بکرێت. پشدەر عەبدوڵڵا لەوبارەیەوە بە رووداوی راگەیاند، "چەند جارێک بە زارەکی ئەو داواکارییەمان کردووە و بەشێوەیەکی کەم کاریگەری هەبووە، بۆیە ئەمجارە بڕیارماندا لە رێگەی نووسراوەوە داوا بکەین هەندێک بابەت هەیە کە لە فرۆشگەی خوێندنگەکان دەفرۆشرێت، قەدەخە بکرێت. "  لەبارەی هۆکاری ئەو داواکارییە، د. پشدەر عەبدوڵڵا گوتی، "تێبینیمان کردووە ئەو منداڵانەی کە زۆر جار نەخۆشن و سەردانی نەخۆشخانەکەمان دەکەن بەمەبەستی وەرگرتنی چارەسەر بەهۆی ئەو بابەتانەوە زیانیان بەرکەوتووە کە بەشێکی زۆریان لە خوێندنگەکان پەنایان بۆ کڕینی بردووە و ئەوەش کاریگەری گەورەی لەسەر تەندروستییان دروستکردووە، بەتایبەت ئەو منداڵانەی کە نەخۆشیی شەکرەیان هەیە، کۆنترۆڵی شەکرەیان لەدەست دەدەن. "  وەک جێگرەوەی ئەو پێداویستییانە، د. پشدەرعەبدوڵڵا دەڵێت، "داوام کردووە لە بری ئەو خواردنانە، جۆرەکانی میوە، چەرەسات، شیر، نۆکاو، پاقلەی کوڵاو، ھێلکەی کوڵاو و چەند بابەتێکی دیکە بفرۆشرێن. ئەوەش لە ژێر چاودێری تەندروستیدا بن، چونکە ئەو بابەتانە سوودیان هەیە و دەکرێت لە بری چەند شتێکی زیانبەخش بەکاربهێنرێن، بۆ نموونە ئەو شەکرەی کە لە میوە هەیە جیاوازە لەوانی دیکە. "  چپس، شیرینی، نەستەلە و شەربەتی تۆزی گیراوە، لە زۆربەی فرۆشگەکانی هەرێمی کوردستان دەفرۆشرێن، لەبارەی هۆکاری نەفرۆشتنی تەنیا لە فرۆشگەی خوێندنگەکان، د. پشدەر عەبدوڵڵا باس لەوە دەکات، "ناتوانین فرۆشتنیان لە هەموو کوردستان کۆنترۆڵ بکەین، چونکە هەموو جۆرە بابەتێک دەفرۆشرێت و بە ئاشکرا قاچاخی و بازرگانی پێوە دەکرێت، ئێستا بازرگانێکی زۆر هەیە ئەو جۆرە بابەتانە دەفرۆشن و رەنگە هەر گاڵتە بە داواکارییەکانی ئێمە بکەن، بەڵام هیچ نەبێت دەتوانین لە خوێندنگەکان رایبگرین، ئەو کات توانیومانە ٤٠ % فرۆشتنی لە کوردستان قەدەخە بکەین. "  ئاماژە بەوەش دەکات، "چەندین جار دایک و باوکانمان ئاگادار کردووەتەوە و پێیان دەڵێین، ئاگاداری منداڵەکانتان بن ئەو جۆرە بابەتانە زۆر زیانبەخشە، پێویستە زیاتر وریابن، چونکە زیانەکانیان کاریگەریی خراپ بەجێدەهێڵن. "