لە راگەیێندراوێکدا کە رۆژی سێشەممە ٥ - ٤ - ٢٠٢٢ نووسینگەی مەسرور بارزانی، سەرۆکی حکومەتی هەرێمی کوردستان بڵاوی کردووەتەوە، هاتووە: "دوا بەدوای دیداری راستەوخۆی سەرۆکی حکومەت لەگەڵ نوێنەرانی فڕن و نانپێژەکانی کوردستان و بەدواداچوون بۆ کێشە و داواکارییەکانیان، هەروەها لە پێناو رووبەڕووبوونەوەی لێکەوتەکانی بەرزبوونەوەی نرخی ئارد لە بازاڕەکانی جیهاندا، سەرۆکی حکومەت بڕیاریدا لە سەدا پەنجا داشکاندن لە نرخی کارەبا بۆ سەرجەم فڕن و نانپێژەکانی هەرێمی کوردستان بکرێت و لایەنە پەیوەندیدارەکان بۆ جێبەجێکردنی ئەم بڕیارە راسپێردراون تاوەکو بارگرانیی دارایی لەسەر خاوەن فڕن و نانپێژەکان کەمبکرێتەوە".  سەبارەت بە بڕیارەکە، سۆران عەبدولغەفوور، بەڕێوەبەری چاودێریی بازرگانیی سلێمانی ئەمڕۆ سێشەممە ٥ - ٤ - ٢٠٢٢ بە تۆڕی میدیایی رووداوی گوت: "لەم کاتەدا کە دۆخی ئابووریی خراپە و نرخ بەرزە، هەر بڕیارێک لە بەرژەوەندیی نانەوا و فڕنەکان بدرێت زۆر زۆر باشە، بەڵام دەبوو وەکو کارەبای ماڵانی لێبکرایە، نرخی کارەبای ماڵان لە ١٥ دینارەوە دەستپێدەکات و بەرز دەبێتەوە، بەڵام نانەوا و فڕنەکان ١٦٧ دینارە و بەو بڕیارە دەبێتە نیوەی ئەو بڕە".  بەڕێوەبەری چاودێریی بازرگانیی سلێمانی باسی لەوەشکرد کە گرفتی سەرەکیی خاوەنی نانەوا و سەمونخانەکان قەرزی کۆنی کارەبایە و گوتی: "وەزارەتی کارەبا لێخۆشبوونێکی ١٥ % لە قەرزەکان هەیە، ئەویش ئەو قەرزانە دەگرێتەوە کە لە ساڵی ٢٠٢١ ـەوە لەسەر خەڵکن و هی نانەوا و خاوەن فڕنەکان کۆنترن لەوە؛ ئێمە داواشمان کردووە کە گومرگی ئارد نەمێنێت کە بۆ تۆنێک ٣٤ دۆلارە، هێشتا وەڵاممان نەدراوەتەوە".  بەهۆی بەرزبوونەوەی نرخی ئارد و سووتەمەنییەوە، سەرەتای مانگی ئاداری ئەمساڵ نرخی نان لە بەشێک لە ناوچەکانی هەرێمی کوردستان بەرزبووەوە، بە جۆرێک هەندێک شوێن نرخ لە هەشت نان بە هەزار دینارەوە کرایە شەش نان بە هەزار دینار، هەندێک شوێنیش قەبارە و کێشی نانەکەی کەمکردەوە و بە هەمان ژمارە هەشتی بە هەزار دینار دەیفرۆشێت.