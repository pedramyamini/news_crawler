ئەمڕۆ نرخی نان یەكلایی  دەکرێتەوە، ٦ نان دەبێت بە هەزار دینار یاخوود وەك خۆی دەمێنێتەوە و ٨ نان بە هەزار دینار دەبێت.   نانەواخانەکان چاوەڕێن بڕیارێک لە بەرژەوەندیی ئەوان بدرێت، چونکە وەک خۆیان دەڵێن لە دوای دەستپێکردنی شەڕی رووسیا و ئۆکراینا نرخی ئارد بۆ هەر فەردەیەک ٧ هەزار دینار زیادیکردووە.  حاجی عوسمان فەرەج، كە خاوەنی نانەواخانەیەكی بیست چوار كاژێرەیە  لە سلێمانی بەشداریی بەرنامەی بەکاتی سلێمانی رادیۆی رووداوی کرد. ئەو نانەوایە هیچ كاتێك هیوا بەوە ناخوازێ نان گران بكات، بەڵام  بەرزبوونەوەی نرخی ئارد كە بۆ هەر فەردەیەكی نزیكەی ٧ هەزار دینار  گران بووە ناچاربووە ئەو داواكارییەی هەبێت دەڵێت، هەموو خاوەن نانەواخانەکان رێککەوتوون ئەگەر چارەسەرێکیان بۆ نەدۆزرێتەوە، نرخی نان گران دەکەن و شەش نان دەکەن بە هەزار دینار.  بەشێك لە خاوەنی نانەواخانەكان بەوە رازین ٩٠ گرامی هەر گونكێكی  نانەكەیان بۆ ٨٠ گرام کەم بکەنەوە، ئەوكاتە ئەگەر ئاردیش وەك ئێستا گران  بێت هەر ٨ نان بدەن بە هەزار دینار، بەڵام  وەك بەشێكیان باسی دەكەن نانەكە بۆ لەفە فرۆشەكان زۆر بچووك دەبێت  و بەکەڵکیان نایەت.   سۆران عەبدولغەفوور، بەڕێوەبەری چاودێریی بازرگانیی  سلێمانی لە هەمان  بەرنامەدا بە تەلەفۆن بەشداری كرد ئەوەی روونكردەوە گرانکردنی نرخی نان گرفتی زۆر دروستدەکات، بۆیە هەرگیز بەو داواكارییە رازی نابن و ئێستا  بەدوای چارەسەرێكی مامناوەندا دەگەڕێن.  لەدوای جەنگی رووسیا و ئۆكراینا نرخی ئارد بەرزبووەوە،  بۆ هەر فەردەیەكی ٥٠ كیلۆیی نزیكەی ٧ هەزار دینار  زیادی کرد، هەر ئەوەش وای كرد نانەواكان داوای ئەوە بكەن   ٦ نانی ١٠٠ گرامی لە جیاتی ٨ نانی ٩٠ گرامی بدەنە هەزار دینار، بەڵام  هێشتا لایەنی پەیوەندیدار لە حكومەتی هەرێمی كوردستان  بەو داواكارییە رازی نەبووە.