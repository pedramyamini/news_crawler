ئەو پرۆژەیە لە سنووری ناحیەی باعەدرێی سەر بە قەزای شێخان لە سنووری پارێزگای دهۆک دروستکراوە. خێزانێکی ئاوارە کە پێشتر دانیشتووی کەمپی شاریا بوون، ئێستا لەو پرۆژەیەدا دوو خانووی پلاستیکییان پێدراوە و دەستیانکردووە بە بەرهەمهێنانی خەیار. ئەوان دەتوانن بۆ ماوەی ٢٥ ساڵ لەو پرۆژەیەدا کار بکەن و داهاتەکەشی بۆخۆیان بەکاربهێنن.  دەخیل عومەر، ئاوارەیە و بە تۆڕی میدیایی رووداوی گوت، "پێیان گوتین وەرن لەم دوو خانووە پلاستیکییەدا کار بکەن، ساڵی یەکەم خەرجی ئێمە و کارەکەش لەسەر ئەوانە، هەموو شتێکیان پێداین. "  ئەو پرۆژەیە ١٥٠ خانووی پلاستیکیی لەخۆ دەگرێت، جگە لەوە شوێنی نیشتەجێبوونیشی تێدایە و ئاوارەکان دەتوانن لەو خانووە پلاستیکییانەدا کار بکەن و داهاتەکەشی بۆ خۆیانە.  ماتیۆ نووەری، بەرپرسی رێکخراوی ئێس پی لە عێراق دەڵێت، "ئەو خێزانانە دەتوانن بەرهەمی کشتوکاڵی لەناوچەکە زیاد بکەن، هەروەها دەتوانن بەرهەکانیان بفرۆشن و بۆ خەرجی خۆیان بەکاری بهێنن. لەماوەی حەوت ساڵی رابردوودا ئەوە یەکەمین جارە پرۆژەیەکی لەو شێوەیە دروستدەکرێت. ئومێد دەکەین بتوانن سودی لێ ببینن. "  ئەو پرۆژە کشتوکاڵییە بە گوژمەی سێ ملیۆن و ٥٠٠ هەزار دۆلار دروستکراوە، جگە لە خانووە پلاستیکییەکان و شوێنی نیشتوجێبوون، هەروەها شوێنی یاری منداڵان و پارکێشی تێدایە.