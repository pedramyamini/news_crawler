ئەمڕۆ سێشەممە، ١٢ی نیسانی ٢٠٢٢، قوباد تاڵەبانی جێگری سەرۆک وەزیرانی هەرێمی کوردستان  سەردانی ماڵی نەقیب محەمەد لەتیف، کارمەندی پێشووی بەڕێوەبەرایەتی بەرەنگاربوونەوەی تووندوتیژی دژ بە ژنانی سلێمانیی کرد و رایگەیاند: وەک چۆن بەڵێنەکەیان بردەسەر لە دەستگیرکردنی تاوانباران، بە دڵنیاییشەوە تاوەکو کۆتایی چاودێری دۆسیەکە دەکات و تاوانباران بەسزای یاسایی خۆیان دەگەن. "  قوباد تاڵەبانی، بە یاوەری هیوا ئەحمەد، بەرپرسی ئاسایشی سلێمانی سەردانی خانەوادەی شەهید محەمەد لەتیفیان کرد و هەواڵی دەستگیرکردنی هەرسێ تاوانبارەکەی پێڕاگەیاندن.  بەپێی راگەیێندراوێکی نووسینگەکەی، قوباد تاڵەبانی، جێگری سەرۆکی ئەنجوومەنی وەزیرانی هەرێمی کوردستان،  دەستخۆشی لە ئاسایش و هێزە ئەمنییەکان کرد کە لە ماوەی رابردوودا بە هەموو توانایانەوە کاریان کرد بۆ دەستگیرکردنی تاوانباران و رایگەیاند: "رووداوی دەستگیرکردنی بکوژانی شەهید محەممەد هەڵگری ئەو پەیامەیە کە هێزە ئەمنییەکان وریا و چاوکراوەن و تاوانبار ناتوانن لە سزای یاسایی دەرباز بن. "  ئاشتی عەبدوڵڵا، به‌رپرسى بەشی جێندەر لە نووسینگەی قوباد تاڵەبانی جێگرى سه‌رۆكوه‌زيرانى حكومه‌تى هه‌رێمى كوردستان، رۆژی سێشەممە ١٢ی نیسانی ٢٠٢٢، بە تۆڕی میدیایی رووداوی راگەیاند "لە سەرەتای کێشەکەوە کاک قوباد تاڵەبانی بەڵێنی بەدواداچوونی داوە و خۆی شەخسی هاتە سەر خەت و بەڵێنی بە سزا گەیاندنی تاوانبارانی شەهیدکردنی کارمەندێکی حکومەت کە بۆ دەستگیرکردنی تۆمەتباران بە کوشتنی ژن رۆیشتبوون، بەڵێنیشی بە برینداران دابوو کە بەدوای ئەو کەیسەدا دەچێت، ئەو دەستگیرکردنەی ئەو کەسانە کە لەدەرەوە هێنراونەتەوە پەندێکە بۆ ئەو کەسانەی ژن دەکوژن و دەستدرێژی دەکەنە سەر کارمەندی حکومەت و دەبێت یاسا لەمبوارەدا جێبەجێ بکرێت. "  قوباد تاڵەبانی، جێگری سەرۆکوەزیران لە سەردانەکەیدا بۆ ماڵی نەقیب محەمەد لەتیف، باسی لەوەشکرد کە؛ شەهید محەممەد شەهیدی رێگای بەرەنگاربوونەوەی تووندوتیژی خێزانی و سەروەری یاسا بوو، هەروەکچۆن رووداوی دڵتەزێنی شەهیدبوونەکەی ویژدانی هەموو خەڵکی کوردستانی هەژاند، دەبێت ئەم رووداوە هەموو لایەکمان بەخۆدا بهێنێتەوە کە تەنیاا سزادانی تاوانباران بەس نییە، بەڵکو پێویستە تووندوتیژی خێزانیش بە پلان بنبڕ بكرێت.  رۆژی شەممە (٤ی کانوونی یەکەمی ٢٠٢١) لە شاری سلێمانی چەند داواکراوێک بە چەک رووبەڕووی هێزەکانی بەڕێوەبەرایەتیی پۆلیسی بەرەنگاربوونەوەی تووندوتیژی دژی ژنان بوونەوە، دوای رووبەڕووبوونەوە ئەفسەرێک بە ناوی (نەقیب محەممەد لەتیف) کوژرا و سێ پۆلیسی دیکەش بریندار بوون، بەڕێوەبەری پۆلیسی بەرەنگاربوونەوەی تووندوتیژی دژی ژنان لە سلێمانی رایگەیاند بکوژەکان هەڵاتوون.