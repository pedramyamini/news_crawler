رۆژی سێشەممە ٢٩ - ٣ - ٢٠٢٢، موقدەم عەبدولڕەحمان زەهاوی، گوتەبێژی هاتووچۆی گەرمیان بە تۆڕی میدیایی رووداوی گوت، لە رووداوی یەکەمدا ئۆتۆمبێلێکی جۆری هۆندا مینی پاس خۆی کێشاوە بە راگری پردی گەڕەکی گۆراندا و بەهۆیەوە شۆفێرەکەی برینداربووە.  لە رووداوێکی دیکەدا لە گەڕەکی شەهیدان، بارهەڵگرێک لە بایسکلسوارێکی دا؛ بە گوتەی عەبدولڕەحمان زەهاوی، بایسکلسوارەکە برینداربووە و براوەتە نەخۆشخانە.  سەبارەت بە رووداوی سێیەم، گوتەبێژی هاتووچۆی گەرمیان گوتی: "لە رێگەی کەلار و شارۆچکەی رزگاری، دوو ئۆتۆمبێل لە جۆری تۆیۆتا هایلۆکس و دووتەنی بارهەڵگر پێکیاندادا؛ لە ئەنجامی ئەو رووداوەدا چوار کەس برینداربوون".  سەرجەم بریندارەکانی هەر سێ رووداوەکە رەوانەی نەخۆشخانەی فریاکەوتنی شەهید هەژار لە کەلار کراون و هاتووچۆی گەرمیان پەڕاوی لێکۆڵینەوەی بۆ رووداوەکان کردووەتەوە.  هەر ئەمڕۆ سێشەممە ٢٩ - ٣ - ٢٠٢٢، لە سنووری شارۆچکەی خەلەکان، رووداویکی ھاتووچۆ لە نێوان مینی پاسێک و ئۆتۆمبێلێکی جۆری ھۆندا روویدا و بەھۆیەوە ھەشت کەس بریندار بوون.  بەگوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.