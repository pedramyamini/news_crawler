بڵند زێباری، سەرۆکی شارەوانیی ئاکرێ بە رادیۆی رووداوی راگەیاند: "ئێمە لە ساڵی ٢٠١٤ وە بودجەمان راگیراوە. کێشەی نیشتەجێبوون لە ئاکرێ زۆرە، نزیکەی ٧٥ % ـی زەویی نیشتەجێبوون دابەش کراوە، خانوویان تێدا دروست کراوە، بوونەتە گەڕەکی نوێ و، رێگە و کۆڵانەکانیان بۆ قیر نەکراوە و خزمەتگوزارییان نییە. هەر شەقامە بازرگانی و سەرەکییەکانی قیر کراون، ئەوانەی ناوچە نیشتەجێبوونەکان کەموکوڕییان زۆرە. "  لە ساڵی ٢٠١٤ دا ماستەرپلانی ئاکرێ پەسندکراوە کە لە ٢٢ گەڕەک پێکدێت، بەڵام وەک سەرۆکی شارەوانییەکەی دەڵێت، بەهۆی نەبوونی بودجەوە نەیانتوانیوە جێبەجێی بکەن.   بڵند زێباری گوتی: "سنووری شارەوانییەکەیشمان لە ٥٥ کیلۆمەتر دووجاوە بووەتە ١٤٥ کیلۆمەتر دووجا. ئیدی دوای ئەوەی بودجە راگیرا، سنووری شارەوانیمان دوو هێندە زیاد بوو، ئەوەیش بارگرانییەکی زۆری لەسەرمان دروست کردووە. "  گوتیشی: "ئێمە لە ٢٠١٣ دا بە بەهای نزیکەی ٥٠ - ٦٠ ملیار دینار پلانمان هەبوو، بەڵام لەبەر قەیرانەکە راگیرا. لە ٢٠١٤ وە ملیارێک و ٢٠٠ ملیۆن دینارمان بۆ نێردراوە کە نەمانتوانیوە کاری گەورەی پێبکەین. "  ئاکرێ کە بە پایتەختی نەورۆز بەناوبانگە و ساڵانە لە ئاهەنگێکی گەورەی نەورۆزی تێدا ساز دەکرێت و لە سەرجەم شارەکانی هەرێمی کوردستانەوە رووی تێدەکرێت، کەچی شەقام و رێگەکانی کۆن و تەسکن و دەرەقەتی ئەو ژمارە زۆرەی گەشتیار نایەن.  سەرۆکی شارەوانیی ئاکرێ گوتی: "ئێمە چاوەڕێین لە بودجەی پارێزگای دهۆکدا نزیکەی دوو ملیار و نیو دینارمان بۆ دابین بکرێت. بۆ ئەوە دەرخستەمان ناردووە. ئەوەیش ناتوانین کۆڵان بە کۆڵانی پێ چاک بکەین، تەنیا دەتوانین کۆڵانە سەرەکییەکانی پێ چاک بکەین، چونکە ئەوە پێویستی بە بودجەیەکی گەورەیە. "