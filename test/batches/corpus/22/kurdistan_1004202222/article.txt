لیوا عەبدولخالق تەڵعەت، نوێنەری حکومەتی هەرێمی کوردستان لە فەرماندەیی ئۆپەراسیۆنە هاوبەشەکانی عێراق بە رادیۆی رووداوی راگەیاند: "دوو لیواکە هەموو شتێکیان تەواو بووە، بەڵام تەنیا کێشەی مووچەیان ماوە، ئەویش بەهۆی پێکنەهاتنی حکومەتی عێراقەوەیە و دەستبەکار نەبوون. ئەم حکومەتە ناتوانێت فەرمانیان بۆ دەربکات، چونکە کاربەڕێکەرە. "  لیوا عەبدولخالق تەڵعەت ئاماژەی بەوە دا، هەردوو لیواکە ناوەکانیان بەڕێکراون بۆ وەزارەتی دارایی. مووچەی ئەو مانگانەی وەریاننەگرتووە نافەوتێت، بەڵام ئەو کاتەی حکومەتی نوێ دەستبەکار دەبێت ئەو کات دەیاندرێتێ.   نوێنەری حکومەتی هەرێمی کوردستان لە فەرماندەیی ئۆپەراسیۆنە هاوبەشەکانی عێراق باسی لەوە کرد، هێرشەکانی داعش لە عێراق کۆتاییان نەهاتووە، بەردەوام لە ناوچە دابڕێنراوەکان داعش هێرشی کردووە، بە تایبەت لە ئەنبار و تکریت و مەخموور هێرشەکانی کەمی نەکردووە، هەر وەکو خۆی بەردەوام بووە.  لیوا عەبدولخالق تەڵعەت ئاشکرای کرد، ئۆپەراسیۆنەکانی دژی داعش هەمووی بە هاوبەشی دەکرێن تاوەکو دوو لیواکە دەستبەکار دەبن.  نوێنەرەکەی حکومەتی هەرێمی کوردستان پێیوایە، سوپای عێراقی ناتوانێت بە تەنیا ناوچە دابڕێنراوەکان کۆنترۆڵ بکات، هۆکارەکەیشی بوونی چەندین گرووپی چەکداریی جیاوازە لەو ناوچانە، بۆیە حکومەتی عێراقیش هەوڵ دەدات کارەکانی ئەو دوو لیوایە تەواو ببن بۆ ئەوەی بتوانن ئەو ناوچانە کۆنترۆڵ بکەن، هەر هیچ نەبێت هێرشەکان کەمبکەنەوە.  بە گوتەی لیوا عەبدولخالق تەڵعەت، سوپای عێراق سنووری لەگەڵ سووریا تەلبەند کردووە و هیچ کەسێک ناتوانێت دزە بکاتە هەرێمی کوردستان. ئەو تەلبەندە ٩٠ % تەواو بووە، تەنانەت چەکدارانی پەکەکەیش ئێستا ناتوانن لەو سنوورانە هاتووچۆ بکەن.