رۆژی یەکشەممە ٣ ـی نیسانی ٢٠٢٢، دانا عەبدولکەریم، وەزیری ئاوەدانکردنەوە و نیشتەجێکردنی حکومەتی هەرێمی کوردستان بە تۆڕی میدیایی رووداوی راگەیاند، "هەواڵی بەڕێوەبردنی وەزارەتی دارایی لەلایەن منەوە راست نییە و من تەنیا کارەکانی وەزارەتەکەی خۆم رایی دەکەم. "  ئەمە لەکاتێکدایە، زیاد جەبار، سەرۆکی لیژنەی دارایی لە پەرلەمانی کوردستان رایگەیاند، وەزیری دارایی حکومەتی هەرێمی کوردستان ئێستا دەوام ناکات و بەپێی زانیارییەکانی ئەو "جارێکی دیکە ناگەڕێتەوە بۆ سەر کارەکەی. "   زیاد جەبار ئاماژەی بەوەکردبوو، "دانا عەبدولکەریم، وەزیری ئاوەدانکردنەوە و نیشتەجێکردن کارەکانی وەزیری دارایی رایی دەکات. "   بەڵام بەپێی ئەو زانیاریانەی دەست رووداو کەوتوون، ئاوات شێخ جەناب، وەزیری دارایی و ئابووری، ئێستا لە ماڵی خۆیەتی لە هەولێر و ئەمڕۆش پۆستی نووسراوەکانی وەزارەتی دارایی و ئابووری واژۆکردوون، بەڵام دەست لەکارکێشانەوەی خۆی داوەتە بزووتنەوەی گۆڕان و چاوەڕێ دەکات ئەم هەفتەیە وەڵام بدرێتەوە.