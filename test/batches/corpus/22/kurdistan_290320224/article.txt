بەگوتەی خالید بایەزیدی، بەڕێوەبەری پاراستنی ژینگەی شاری سەردەشت لە پارێزگای ورمێ، تۆمەتبارێکیان دەستبەسەرکردووە , کە ئەویش دانی بەوەدا ناوە لە پارێزگای سنە و شارەکانی دیکەی پارێزگای ورمێ کەسانی دیکە هاوکارییان کردووە.  بەگوتەی خالید بایەزیدی، لەو هەڵمەتەدا دەستیان بەسەر ٣٢ سمۆرەدا گرتووە، کە پێویستییان بە چاودێری هەیە.  بەپێی ڤیدیۆیەک کە لە تۆڕە کۆمەڵایەتییەکان بڵاوبووەتەوە، سمۆرەکان زۆر بچووکن، بەجۆرێک کە توانای رۆیشتنیان نییە و هێزەکانی پاراستنی ژینگەی سەردەشت شیریان پێدەدەن.  قاچاخچییەکان ویستوویانە سمۆرەکان لە بازاڕدا بفرۆشن، بەڵام دەگوترێت سمۆرە بە ئاسانی دەستەمۆ نابێت، بۆیە سمۆرە بچووکەکان مەترسیی مردنیان لەسەر دەبێت.  دارستانە بەڕووەکانی سەردەشت ژینگەیەکی سەرەکی سمۆرەیە، بەڵام خەڵکی بەرژەوەندیخواز و قاچاخچی دەیانگرن و دەیانبەنە شارە گەورەکان و وەک ئاژەڵی ناوماڵ دەیانفرۆشن.  بەڕێوەبەری پاراستنی  ژینگەی شاری سەردەشت دەڵێت؛ لەڕێی تۆڕە کۆمەڵایەتییەکانەوە لەژێر ناوی ئەوەدا کە سمۆرە دەکڕن، پەیوەندییان لەگەڵ کەسی سەرەکی باندە قاچاخەکە کردووە و دواتر دەستبەسەریان کردووە.  بەگوتەی خالید بایەزیدی، دوای ئەوەی تۆمەتباری سەرەکی دانی بەوەدا ناوە کەسانی دیکەش هاوکارییان کردووە، لە  دادگا پەڕاوی لێکۆڵینەوەیان بۆ کراوەتەوە.