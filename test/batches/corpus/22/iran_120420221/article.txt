حامید تەبەرخون، کاسبکارێکی شاری مەریوانە و دەڵێت، "ساڵانی رابردوو کە زلوبیا هەرزان بوو دەمانتوانی زۆر بکڕین. ئێستا نرخەکەی ٥٥ هەزار تمەنە، ئەمساڵ دوو جار توانیومە، دوو کیلۆ بکڕم هەر زۆر گرانبووە و ناتوانین بیکڕین. "   عەبدوڵڵا بالکانە، دووکاندارێکی شاری مەریوانە و گوتی، "ئێستا بەهۆی ئەوەی نرخەکەی گرانە و کاریش کەمبووەتەوە. لە پێشتردا دەمگوت کیلۆیەکم بۆ بکێشە، ئێستا دەڵێم نیو کیلۆم بۆ بکێشە لەوانەیە بڵێم کەمتریش بە ئەندازەی گیرفانی خۆم. "  لە شارێکی وەکو مەریوان، خاوەن کارگەکانی دروستکردنی شیرینی دەڵێن، فرۆشتنی بامیە و زلوبیا ئەمساڵ بەراورد بە ساڵی رابردوو زیاتر لە ٦٠ % کەمبووەتەوە. ئەگەر ساڵانی رابردوو رۆژانە ١٥٠ کیلۆیان بەرهەمهێنا، ئەمساڵ کەمتر لە ٥٠ کیلۆ دەخەنە بازاڕ.  فەسیح مەلەکی، خاوەنی کارگەی دروستکردنی شیرینییە لە مەریوان باس لەوە دەکات، ساڵانی رابردوو ١٥٠ کیلۆیان بەرهەمدەهێنا، بەڵام ئێستا رێژەکە دابەزیوە، ٥٠ بۆ ٤٠ کیلۆ فرۆشیان هەیە. ژمارەیەکی کەم خێزان هەیە کە کیلۆیەک بامیە و زلوبیا بکڕن.   رەمەزانی ساڵی رابردوو نرخی کیلۆیەک بامیە و زلوبیا ٣٥ هەزار تمەن بوو. ئەمساڵ نرخەکەی زیاتر لە ٦٠ % بەرزبووەتەوە. خاوەن کارگەکان دەڵێن، نرخی پێداویستییەکانی دروستکردنی زۆر زیاتر لەو رێژەیە بەرزبووەتەوە.  مەهدی باداڕەنگ، شیرینی فرۆشێکە و دەڵێت، ساڵانی رابردوو کارتۆنێک هێلکە بە ٩٠ هەزار تمەن بوو بەڵام ئێستا بۆ ٣٥٠ هەزار تمەن بەرزبووەتەوە. شەکر جاران بە ١٢٠ هەزار تمەن بوو و ئێستا بە یەک ملیۆن و ١٠٠ هەزار تمەنە. کەرەستەکان نرخیان زۆر گرانە.    شیرینی فرۆشەکانی رۆژهەڵاتی کوردستان دەڵێن، رەچاوی دۆخی خراپی ئابووری هاونیشتمانییان دەکەن و ئەوەندەی بتوانن، خواردەمەنییەکان هەرزانتر لە شوێنەکانی دیکە دەفرۆشن. لە شارەکانی ئێران نرخی کیلۆیەک بامیە و زلوبیا لە ٦٠ هەزار تمەنەوە دەستپێدەکات تاوەکو سەروو ٧٠ هەزار تمەن.