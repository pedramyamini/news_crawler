دیمەنی کۆمەڵگەیەکی نوێ کە لەو هەرێمە دروستدەکرێت بۆ رووداو نێردراوە. تۆڕی میدیایی رووداو زانیویەتی، کۆمەڵگەکە لەنزیک گوندەکانی عەلکە و کەفەرووم دروستدەکرێت و لە ٤٥٠ یەکەی نیشتەجێبوون پێکهاتووە و رووبەری ٢٠٠ هێکتار زەویی بۆ دابڕکراوە و داری دارستانەکانیشی بڕدراونەتەوە.  بەشێکی کۆمەڵگەکە بۆ فەرماندە و چەکدارەکانی سوڵتان مورادە و بەشێکی دیکەشی بۆ فەلەستینییەکانی حمس تەرخانکراوە.  عەبدولڕەحمان کوراژۆ، کە چالاکڤانە و کار لە دۆسیەی دروستکردنی ئەو کۆمەڵگەیە دەکات، باسی مەترسییەکانی دروستکردنی ئەو کۆمەڵگەیەی بۆ رووداو کرد و داوای لە هەموو لایەنەکان کرد، نەبنە ساباتێک بۆ سیاسەتی گۆڕینی دیمۆگرافیای عەفرین.  بەگوێرەی ئەو زانیارییانەی کە رووداو لە سەرچاوەیەکی ئاگادارەوە دەستیکەوتووە، بڕیاردراوە ٥٧ کۆمەڵگەی نیشتەجێکردن بۆ عەرەب و تورکمانی هاوردە لە هەرێمی عەفرین دروستبکرێت.  تاوەکو ئێستا ١٠ کۆمەڵگە تەواوبوون، یاخود کاریان تێدا دەکرێت. رۆژی ٢ی ئەیلوولی ٢٠٢١ بە دەف و زوڕنا و سروودی ئایینی، بە بەرزکردنەوەی ئاڵای تورکیا و هێزەکانی ئۆپۆزیسیۆن، ٣٧٨ یەکەی نیشتەجێبوون بەناوی گوندی ئەلڕەحمە بۆ عەرەب و تورکمانی هاوردە کرایەوە.