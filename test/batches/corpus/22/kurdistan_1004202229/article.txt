لە هەندێک لە شارەکانی رۆژهەڵاتی کوردستان بەهۆی خۆڵبارین قوتابخانەکان داخران، بەڵام لە شاری مێهرانی پارێزگای ئیلام قوتابییان ناچارکران لەو دۆخەدا بچنەوە قوتابخانە. ساڵانە لە ئێران و رۆژهەڵاتی کوردستان ٥ هەزار کەس بەهۆی خۆڵبارین گیانلەدەست دەدەن، بەڵام حکومەتی ئێران دوو ساڵە بودجەی بەرەنگاربوونەوەی خۆڵبارینی هەڵگرتووە.  ئەوەی لە ڤیدیۆکەدا دەردەکەوێت دیمەنی گەیشتنی شەپۆلی دووەمی خۆڵبارینە تەنیا لەماوەی سێ رۆژدا بۆ شاری قەسری شیرین لە کرماشان کە لە خۆڵبارینەکانی چەند رۆژی رابردوودا بە یەکێک لە پیسترین شارەکانی ئێران و رۆژهەڵاتی کوردستان ناسرا.  ئەمیر سەرکردە، شارەزای کەشناسی دەڵێت، "لە زۆربەی پارێزگاکان خۆڵبارین کەمیکردووە، بەڵام لە پارێزگای کرماشان هێشتا بەردەوامە، یەک لەوانە شاری قەسری شیرینە کە پێوەری پیسبوونی کەشوهەواکەی ٥٠٠ی تێپەڕاندووە و مەترسیدارە. لەوە دەچێت ئەم کەشوهەوایە لە پارێزگاکانی رۆژئاوای ئێران بەردەوامیش بێت. "  هاونیشتمانییەکی رۆژهەڵاتی کوردستان لە شاری مێهران دەڵێت، "شەممە ٢٠ی یەکی ١٤٠١ ـە. شاری مێهران. بەڕاستی لە دۆخێکی وادا کە خۆڵ و وردیلەی مەترسیدار هەموو کەشوهەوای گرتووەتەوە، دەبێ قوتابییان بێنەوە بۆ سەر پۆلەکانیان؟ ئاخۆ بەرپرسێک نییە لەم بوارەدا بڕیار بدات؟ "  ساڵانە بڕەپارەیەک لە لایەن حکومەتەوە بۆ بەرەنگاربوونەوە و کۆنترۆڵی خۆڵبارین، تەرخاندەکرا کە ئەو بڕەپارەیە، دەکرایە تێچووی ئاگادارکردنەوەی خەڵک، دانوستاندن لەگەڵ وڵاتانی دراوسێ بۆ بەرەنگاربوونەوەی ئەو دیاردەیە و ئاسانکاری بۆ ئەو کەسانەی کە بەهۆی خۆڵبارینەوە تووشی نەخۆشی یان گیانلەدەستدان دەبن. بەڵام لیژنەی پاراستنی ژینگەی پەرلەمانی ئێران دەڵێت؛ ئەو بڕە پارەیە دوو ساڵە لە بودجەدا هەڵگیراوە.  ناوەندی لێکۆڵینەوەکانی پیسبوونی کەشوهەوای زانکۆ تاران دەڵێت؛ ساڵانە ٤٠ هەزار کەس بەهۆی پیسبوونی کەشوهەواوە تووشی گیانلەدەستدانی کتوپڕ دەبن و لەو ژمارە گیانلەدەستدانی ٥ هەزار کەس بەهۆی خۆڵبارینەوەیە. تێچووی گیانلەدەستدان بەهۆی خۆڵبارینەوە، لە هەر ساڵێکدا ٧٤ ترلیۆن تمەن مەزندەکراوە.  تاوەکو ئێستا کە خۆڵبارینەکان لە ئێران و رۆژهەڵاتی کوردستان بەردەوامن، حکومەت جگە لە راگەیاندنی پشووی قوتابخانەکان، هیچ کاردانەوەیەکی دیکەی نەبووە.