ئەمڕۆ یەکشەممە، ٣ی نیسانی ٢٠٢٢، سامان لەتیف، گوتەبێژی بەڕێوبەرایەتیی گشتیی تەندروستیی سلێمانی بە تۆڕی میدیایی رووداوی راگەیاند: "بەهۆی نەبوونی دەرمان، کەرەستە و پێداویستییە پزیشکییەکانەوە، زۆربەی خزمەتگوزارییەکان لە نەخۆشخانەکانی (هیوا، منداڵبوون، د. جەمال ئەحمەد رەشیدی منداڵان، پسپۆڕییەکانی دڵ و بانکی خوێن) رادەگیرێن".  ناوەڕاستی شوباتی ساڵی ٢٠٢٢، نوێنەرانی زیاتر لە ٥٠ کۆمپانیای دابینکردنی دەرمان لە بەردەم بانکی باخان لەسلێمانی کۆبوونەوە و بەهۆی پێنەدانی شایستە داراییەکانیان، مانگرتنیان راگەیاند. دلێر حەسەن، نوێنەری کۆمپانیاکانی دەرمان لە سلێمانی ئەوکات رایگەیان: "بڕیارمانداوە هەموومان مانبگرین و دەرمان نەدەینە نەخۆشخانەکان. بە ٥٥ قیست پارەکانمان دەدەنەوە و پارەیەکی زۆرمان لای حکومەتە و دەڵێن پارە لە بانکەکانیش نییە. "  بەڕێوەبەرایەتیی گشتی تەندروستیی سلێمانی لە رێگەی کۆمپانیاکانەوە ٨٠ % ـی دەرمان و پێداویستییە پزیشکییەکان دابیندەکات، مانگانە پێویستی بە یەک ملیار و ٢٠٠ ملیۆن دینار هەیە.  مانگی شوباتی ئەمساڵ د. یاد نەقشبەندی، گوتەبێژی تەندروستیی سلێمانی رایگەیاند: "کێشەی کەمی دەرمان و پێداویستییە پزیشکییەکان هەموو نەخۆشخانەکانی سلێمانی گرتووەتەوە، لە ساڵی رابردووەوە تاوەکو ئێستا سێیەمجارە کێشەی کەمی دەرمان و پێداویستییە پزیشکییەکان رووبەڕووی تەندروستیی سلێمانی دەبێتەوە، پێشتریش هەمان دۆخ دووچاری نەخۆشخانەی هیوا بووەتەوە. "