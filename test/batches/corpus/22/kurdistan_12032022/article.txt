داریوش حەسەن نەژاد، بەڕێوەبەری ئاوی پارێزگای لوڕستان، رایگەیاند دۆسیەی ئاو لەم پارێزگایەدا لەگەڵ قەیرانێکی گەورەدا بەرەوڕووە. هۆکاری ئەمەش بۆ "بڕیاری نادروست و خراپ کەڵکوەرگرتن لە ئاو لە بەشی کشتوکاڵ"دا دەگەڕێنێتەوە.  داریوش حەسەن نەژاد، گوتی: ئاستی ئاوە ژێرزەوی ئەمساڵ لە چاو ساڵی رابردوو ٢٠ سانتیمەتر، ئاوی کانیاوەکان ٢١ % لە چاو درێژماوەش نزیکەی ٤٦ % کەمی کردووە.  سەرەڕای ئەوەی ئەمساڵ بەفر و بارانێکی زۆر باریوە، بەڵام بەپێی راپۆرتی بەڕێوەبەرایەتی ئاوە ناوچەییەکانی پارێزگای لوڕستان، بەنداوەکانی ئەم پارێزگایە ٢٤ % ی ئاویان تێدایە و لە چاو کاتی هاوشێوەی ساڵی رابردووش ٥٢ % ئاویان کەمتر بووەتەوە.  ماوەیەک لەمەوبەر داریوش حەسەن نەژاد، بەڕێوەبەری ئاوە ناوچەییەکانی پارێزگای لوڕستان لە رۆژهەڵاتی کوردستان گوتبووی: بە سەرنجدان بە بارینی بەفر و بارانەکانی ئەمساڵ و هەروەها دابەزینی ئاستی ئاوی بەنداوەکانی ئەم پارێزگایە، پێویستە دەست بە بەکارهێنانی ئاوەوە بگیرێت و شێوازەکانی کشتوکاڵ چاکسازی تێدا بکرێت.  ئەحەد وەزیفە، سەرۆکی ناوەندی وشکەساڵی و کۆنترۆڵی قەیرانی کەشناسی، پێشتر گوتبووی: لە پارێزگاکانی لوڕستان، کرماشان، ئیلام و باشووری پارێزگای سنە لە ٢٨ % تاوەکوو ٥٤ % کەمتر لە ئاستی ئاسایی باریوە و لەو شوێنانەدا وشکەساڵی کشتوکاڵی روویداوە.  بەپێی راپۆرتی ناوەندی وشکەساڵی ئێران، تەنانەت بارینەکانی ئەمساڵیش ١١ % کەمتر بووە لە ئاستی ئاسایی.   کەمبوونەوەی بارینی بەفر و باران لە ساڵانی رابردوودا کاریگەریی زۆری لەسەر ئاو ژێرزەوی پارێزگای لوڕستان داناوە، بەجۆرێک کە دوو هەفتە لەمەوبەر بەڕێوەبەرایەتی پاراستنی ئاوە ناوچەییەکانی لوڕستان رایگەیاند، ساڵی رابردوو هێندەی ٢٧ ساڵی پێشوو ئاستی ئاوی ژێرزەوی ئەم پارێزگایە کەمی کردووە.