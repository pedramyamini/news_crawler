کەشناسیی هەرێمی کوردستان بڵاوی کردووەتەوە، رۆژی چوارشەممە لە پارێزگەی هەولێر و سلێمانی  ئاسمان ساماڵ دەبێت و بەرارود بە ئەمڕۆ پلەی گەرما نزمدەبێتەوە، بەرزترین پلەی گەرما لە هەردوو پارێزگەکە ٢٢ پلەی سیلیزی دەبێت، نزمترین پلەی گەرماش لە هەولێر ١٢ و لە سلێمانی ١٥ دەبێت.  ئەمە لە کاتێکدایە ئەمڕۆ سێشەممە بەرزترین پلەى گەرما لە هەولێر ٢٣ پلەى سیلیزى و لە سلێمانی ٢٦ پلەى سیلیزیە.  لە بارەی پێشبینییەکانی دووبارە خۆڵبارین لە هەرێمی کوردستان، ئاسۆ کەمال، بەرێوەبەری کەشناسی سلێمانی بە رووداوی گوت: "ئێستا با لە سلێمانی چالاکە و تەپ وتۆز هەیە و بۆ سبەینێش بەردەوام دەبێت و دوانیوەڕۆ کاریگەری زیاتر دەردەکەوێت، بەڵام پێشبینی  دەکەین بۆ دوو رۆژی پێنجشەممە کەشوهەوا گۆڕانکاری بەسەردا بێت و ئەو تەپ و تۆزەی ئێستا هەیە نەمێنێت. "  بەپێی پێشبینییەکانی کەشناسی و بوومەلەرزەزانی هەرێمی کوردستان رۆژی چوارشەممە لە پارێزگەی دهۆک و هەڵەبجەش ئاسمان ساماڵ دەبێت و گۆڕانکاری بەسەر پلەکانی گەرما دێت و چەند پلەیەک نزم دەبنەوە،  بەرزترین پلەی گەرما لە دهۆک ٢٠ پلەی سیلیزی دەبێت و نزمترینی ١٢، لە کاتێکدا ئەمڕۆ بەرزترین پلەی گەرما ٢١ پلەی سیلیزی بووە.   لە هەڵەبجەش پلەی گەرما نزمدەبێتەوە، ئەمڕۆ بەرزترین پلەی گەرما، ٢٦ پلەی سیلیزییە و نزمترینی ١٢ پلەیە، بەڵام بۆ سبەینێ بەرزترین پلەی گەرما دەبێتە ٢٤ پلەی سیلیزی.