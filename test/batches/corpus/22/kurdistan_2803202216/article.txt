ئێوارەی رۆژی دووشەممە ٢٨ی ئاداری ٢٠٢٢ نێچیرڤان بارزانی، سەرۆکی هەرێمی کوردستان پێشوازیى له مارتين يێگه‌ر، باڵيۆزى ئه‌ڵمانياى فيدراڵ له عێراق كرد. بەپێی راگەیێندراوی سەرۆکایەتیی هەرێمی کوردستان، له كۆبوونه‌وه‌ياندا دوايين پێشهاته‌كانى دۆخى سياسيى عێراق و هه‌وڵه‌كان بۆ راسته‌ڕێكردنى پرۆسه‌ى سياسى كه ببێته مايه‌ى ئارامى و سه‌قامگيرى، په‌يوه‌ندييه‌كانى هه‌ولێر - به‌غدا و دۆخى هه‌رێمى كوردستان تاوتوێ كراون.  بەپێی راگەیێندراوەکە، سەرۆکی هەرێمی کوردستان جه‌ختى له‌وه كردووەتەوە، "خاڵى هه‌ره گرنگ بۆ عێراق و داهاتووى پرۆسه‌ى سياسى له وڵات، سه‌قامگيرى و ده‌رفه‌تى گفتوگۆيه بۆ تێپه‌ڕاندنى جياوازييه‌كان و گه‌يشتن به خاڵى هاوبه‌ش، بۆئه‌وه‌ى پرۆسه‌كه به شێوه‌يه‌كى دروست بچێته پێشه‌وه".  هه‌روه‌ها نێچیرڤان بارزانی ئەوەی دووپاتکردووەتەوە، "هه‌رێمى كوردستان وه‌كو هه‌ميشه ئاماده‌يه بۆ چاره‌سه‌ركردنى كێشه‌كان له‌گه‌ڵ حكومه‌تى فيدراڵیی عێراق به گفتوگۆ و له‌سه‌ر بنه‌ماى ده‌ستوور، به‌شێوه‌يه‌ك كه هه‌مووان براوه بن و سه‌قامگيرى و په‌يوه‌ندييه‌كى دروست له‌نێوان هه‌ولێر و به‌غدا بهێنێته دى".  لاى خۆيه‌وه باڵيۆزى ئه‌ڵمانيا وێڕاى خستنه‌ڕووى به‌رنامه‌ى سه‌ردانه‌كه‌ى بۆ هه‌رێمى كوردستان، جه‌ختى له‌وه كردووەتەوە كه ئه‌ڵمانيا و وڵاتانى ئه‌وروپا "به بايه‌خه‌وه سه‌يرى پرۆسه‌ى سياسى و سه‌قامگيرى له عێراق ده‌كه‌ن و خوازيارن پرۆسه‌ى سياسى هه‌نگاو به‌ره‌و پێشه‌وه بنێت".  له ديداره‌كه‌دا كۆنسوڵى گشتيى ئه‌ڵمانيا به وه‌كاله‌ت له هه‌ولێر و شاندێك ياوه‌رى باڵيۆزى ئه‌ڵمانيا بوون.