رۆژی سێشەممە ٥ ـی نیسانی ٢٠٢٢، یادگار فەتاح، بەڕێوەبەری نەوت و کانزاکانی گەرمیان بە رادیۆی رووداوی راگەیاند، "بەنزینی ٦٩٠ دیناری لە گەرمیان دابەش ناکرێت. دوێنێ دووشەممە، لە وەزارەتی سامانە سرووشتییەکانەوە پێیان راگەیاندین کە بەنزینمان بۆ نانێردرێت. نازانین تاوەکو کەی ناینێرن. "   لەبارەی ئەوەی کە دابەشنەکردنی بەنزینی ٦٩٠ دیناری لە گەرمیان پەیوەندیی بە پابەندنەبوونی شۆفێرانەوە هەیە لە کاتی نۆرەگرتندا بۆ وەرگرتنی. بەڕێوەبەری نەوت و کانزاکانی گەرمیان گوتی، "ئەوە پێشتر و لەلایەن خۆمانەوە بە شێوەیەکی کاتی بوو و بۆ رێکخستنەوە بوو. کە رێکمانخستەوە ویستمان دەست بە دابەشکردنی بکەین، کەچی پێیان راگەیاندین ناردنی بەنزین راگیراوە. "  یادگار فەتاح ئاماژە بەوەش دەکات، رۆژانە بۆ هەموو ئیدارەی گەرمیان بە لای کەمەوە پێویستیان بە ١٨٠ هەزار لیتر بەنزین هەیە، بەڵام ٣٦ هەزار لیتریان بۆ دەچێت کە هەموو رۆژێک نییە و هەفتانە چوار بۆ پێنج جارە.   بەڕێوەبەری نەوت و کانزاکانی گەرمیان باس لەوەش دەکات، "ئێمە خۆیشمان نازانین کەی بەنزین دێت و کەی نایەت، بۆیە ناتوانین پلانی بۆ دابنێین. "  لە گەرمیان دابەشکردنی بەنزین لە بەنزینخانەکان بە نۆرەیە و هەر مانگەی بەنزینخانەیەک دابەشی دەکات. رۆژێک ئۆتۆمبێلی کرێ (تەکسی و پاس) وەریدەگرن، رۆژێک تایبەتی ژمارە جووت، رۆژی دواتر تایبەتی ژمارە تاک.  یادگار فەتاح گوتیشی، "داوامان لە وەزارەتی سامانە سرووشتییەکان کردووە لەبەر ئەوەی ئیدارەی گەرمیان سەربەخۆیە، ئێمە لە سلێمانی جودا بکەنەوە و راستەوخۆ پشکی خۆمانمان بۆ بنێرن، بەڵام تاوەکو ئێستا نەیانکردووە. "  لە سنووری گەرمیان ٢١ بەنزینخانە مۆڵەتی فەرمییان هەیە و ٥٥ بەنزینخانەیش مۆڵەتیان نییە.