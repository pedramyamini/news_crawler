رۆژی یەکشەممە ٢٤ - ٤ - ٢٠٢٢، سەریاس سادق، ئەندامی لێژنەی دابەشکردنی مووچە لە بەڕێوەبەرایەتی چاپ و بڵاوکردنەوەی سلێمانی سەر بە وەزارەتی رۆشنبیری بە تۆڕی میدیایی رووداوی راگەیاند: "تاوەکو کاژێر ١١ مووچەی هیچ وەزارەتێک لەو سێ وەزارەتەی بڕیار بوو ئەمڕۆ مووچە وەربگرن لە سلێمانی دابەشنەکراوە و لە بانکەکان بە برادەرانی ئێمەیان گوتووە پارە نییە. "  رۆژی یەكشەممە، ١٠ - ٤ - ٢٠٢٢، وەزارەتی دارایی و ئابووری هەرێمی کوردستان لیستی مووچەی مانگی ئاداری بەبێ لێبڕین راگەیاند کە بڕیارە لە رۆژی ٢٨ - ٤ - ٢٠٢٢ كۆتایی بە دابەشكردنی مووچە بێت، بەڵام ماوەی دوو مانگە لەسەر یەک کێشە بۆ مووچەخۆرانی پارێزگای سلێمانی دروست دەبێت و بەهۆی نەبوونی پارە لە بانکەکاندا مووچەیان دوا دەکەوێت.  ئەمڕۆ یەکشەممە، ٢٤ - ٤ - ٢٠٢٢، سەرچاوەیەک لە وەزارەتی ئاوەدانکردنەوە و بەرپرسێکی وەزارەتی کارەباش لە شاری سلێمانی بە تۆڕی میدیایی رووداویان راگەیاند ئەمڕۆ بە بیانووی نەبوونی پارە، بانکەکانی سلێمانی تاوەکو کاژێر ١١ی بەیانی هیچ مووچەیەکیان نەداوە.  بەرپرسانی یەکێتی و پارتی ماوەیەکە یەکدی بە دروستکردنی کێشە بۆ مووچەخۆران تۆمەتباردەکەن و چەند جارێکە حکومەتی هەرێمی کوردستانیش بەشێک لە بەرپرسانی سلێمانی بە نەگەڕاندنەوەی داهاتە نێوخۆییەکانی پارێزگاکە تۆمەتبار دەکەن و ئەمەش بە هۆکارێکی سەرەکی بۆ دەوامنەکردنی ئاوات شێخ جەناب، وەزیری دارایی و ئابووریی حکومەتی هەرێمی کوردستان دادەنرێت، کە دوو مانگ  دەبێت لە ماڵەوەیە و نەچووەتەوە بۆ دەوامی وەزارەتەکەی.  رۆژی هەینی، ٢٢ - ٤ - ٢٠٢٢، رزگار محەممەد، ئەندامی فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند: "رۆژی پێنجشەممە ئاوات شێخ جەناب، وەزیری دارایی و ئابووریی حکومەتی هەرێمی کوردستان لەگەڵ شاندێکی یەکێتی بە سەرۆکایەتیی بافڵ تاڵەبانی لە سلێمانی کۆبوونەتەوە و باسیان لە پرسی کۆکردنەوەی داهات و ئەو کێشانەی دێنە بەردەمی لەگەڵ پرسی دابەشکردنی مووچەی مووچەخۆران کردووە. "  پەرلەمانتارەکەی فراکسیۆنی گۆڕان ئاماژەی بەوەدا، وەزیری دارایی پێش ئەو کۆبوونەوەیە لەگەڵ شاندی پارتیش کۆبووەتەوە و مەرجی گەڕانەوەی بە هەردوو حیزبی سەرەکیی پێکهێنەری حکومەتداوە و پێیگوتوون کە دەبێت داهاتەکانی هەموو مەرز و فەرمانگەکان و سەرجەم داهاتەکانی نێوخۆ بگەڕێتەوە بۆ حکومەت بۆ ئەوەی لە یەک شوێنەوە داهات کۆبکرێتەوە و کۆکردنەوەی داهات ببێتە ناوەندی و لەوێوە مووچە دابەشبکرێت و هەموو مانگێک ئەو کێشەیە نەیەتە بەردەم مووچەخۆران.  بەپێی لیژنەی دارایی پەرلەمانی کوردستان، داهاتەکانی نێوخۆ لەنێوان ٣٥٠ بۆ ٣٧٠ ملیار دینار دەبێت و نزیکەی نیوەی بۆ مووچە تەرخاندەکرێت، بەڵام چەند مانگێکە لە پارێزگای سلێمانی و هەڵەبجە کێشە بۆ ئەو مووچەیە دروست دەبێت کە پێویستە لە داهاتی ناوخۆی سلێمانی بدرێت، هێشتا ئاسۆیەکی روونیش نییە کە حکومەت چۆن ئەم کێشەیە چارەسەردەکات.  ١٥ ئەندامی ئەنجوومەنی پارێزگای سلێمانی داوای كۆبوونەوەیەكی بەپەلەیان كردووە بۆ وەرگرتنی زانیاری لەبارەی داهاتی سلێمانی، بەتایبەت لەبارەی داهاتی  دەروازە سنوورییەكانی باشماخ و پەروێزخان، بە ئامادەبوونی بەڕێوەبەری  گشتیی بانكی ناوەندیی هەرێمی کوردستان لە سلێمانی.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.