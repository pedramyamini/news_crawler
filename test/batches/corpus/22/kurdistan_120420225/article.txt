لە بەرنامەی گفتوگۆی رۆژنامەنووسی رادیۆی رووداودا باس لە ئازادیی میدیا و ئاستەنگەکانی بەردەمی لە عێراقدا کرا کە هەریەکە لە د. فەرهاد عەلائەددین، سەرۆکی ئەنجوومەنی راوێژکارانی عێراق؛ مستەفا سەعدوون، سەرۆکی روانگەی عێراقی بۆ ئازادیی رۆژنامەگەری؛ ئازاد حەمەئەمین، نەقیبی سەندیکای رۆژنامەنووسانی کوردستان؛ رەحمان غەریب، بەڕێوەبەری سەنتەری میترۆ بۆ داکۆکی لە مافی رۆژنامەنووسان؛ هیوا مەحموود عوسمان، شرۆڤەکاری سیاسی و ئاکۆ محەممەد، رۆژنامەڤان تێیدا بەشدار بوون.  د. فەرهاد عەلائەددین، سەرۆکی ئەنجوومەنی راوێژکارانی عێراق رایگەیاند، "راستییەکی تاڵ هەیە، ئەویش ئەوەیە کە لە عێراقدا حیزبەکان تاوەکو ئەو ئاستە دیموکراسین کە دیموکراسی بۆ خۆیان باشە و هەبێت، بەڵام هەر کاتێک دیموکراسی لە زیانی ئەوان بێت، ئەو کاتە رەفتارەکانیان هیچ شێوازێکی دیموکراسیی تێدا نییە. "  سەرۆکی ئەنجوومەنی راوێژکارانی عێراق ئاماژەی بەوەش دا، "لە ئەمریکا سەدان فیلم و دۆکیۆمێنتاری هەن باس لەوە دەکەن کە دەسەڵات دەیەوێت دەنگی ئازاد کپ بکات و ئەو زانیارییانە بنبڕ بکات کە لە دژی خۆین. دەسەڵات دەیەوێت راگەیاندن رام بکات و ئەو زانیارییانە بگەیێنێت کە خۆی دەیەوێت. لە عێراقدا رۆژنامەگەری بە رێژەیەکی زۆر ئازادە، بەڵام لە ئاستی پێویستدا نییە. "  هیوا مەحموود عوسمان، شرۆڤەکاری سیاسی گوتی، "ئەوانەی دەسەڵاتیان بەدەستە، نایانەوێت ئازادیی رۆژنامەوانی بگاتە ئاستی وڵاتانی پێشکەوتوو. بە قسە دەڵێن کە دەیانەوێت ئازادیی رۆژنامەگەری و رادەربڕین بگاتە قۆناخێک کە وەکو ئەوروپا بێت، بەڵام بە کردار لە دەسەڵاتی سیاسیدا کەسی وامان تێدا هەڵنەکەوتووە کە بەرگەی ئەو جۆرە بۆچوونانە بگرێت کە جۆرێک لە بریندارکردنیان تێدا بێت. "  رەحمان غەریب، بەڕێوەبەری سەنتەری میترۆ بۆ داکۆکی لە مافی رۆژنامەنووسانیش ئاماژەی بەوە کرد، "لە عێراقدا تاوەکو ئێستا ٥٠٠ رۆژنامەڤان تیرۆر کراون، ئەمە جگە لەو ژمارە زۆرەی کە لەترسی هەڕەشەی هێزە چەکدارەکان وڵاتیان جێهێشتووە. ئێمە لە رۆشنبیریی یەکدەنگەوە هاتووینەتە سەر فرەدەنگی و، پێموایە سیستمی سیاسی لە عێراقدا کێشەی لەگەڵ ئەمەدا هەیە کە دیموکراسییەتە. یەکێک لە پێگەکانی دیموکراسی سەروەریی یاسایە کە لە عێراق و هەرێمی کوردستاندا پرسیاری لەسەرە. "  ٥ ـى نیسانى ٢٠٢٢ کۆمیسیۆنی راگەیاندن و گەیاندنی عێراق بڕیاریدا بەرنامەی "لەگەڵ مەلا تەڵاڵ" لە کەناڵی یوتیڤى رابگیرێت و گوتی، دەبێت کەناڵەکەیش داوای لێبوردن بکات، لەدواى ئەوەى ٣ ـى نیسان لە بەرنامەیەکدا بە شێوەیەکى تەنزئامێز لەبارەی گەندەڵییەکانی نێو سوپای عێراق گفتوگۆ کرا کە تێیدا ئەیاد تائی وەکو نواندنى کەسێتییەک بە پلەی عەمید لە سوپادا باسی گەندەڵییەکانی نێو سوپای عێراقی کرد.  مستەفا سەعدوون، سەرۆکی روانگەی عێراقی بۆ ئازادیی رۆژنامەگەری پێیوایە، "ئەمە سەرەتایەکە بۆ ئەو داواکاری و سکاڵایانەی لە دژی رۆژنامەڤانان و کاریگەرییەکی زۆری لەسەر ئازادیی رۆژنامەگەری هەیە. حکومەتی عێراق نەیتوانیوە لێپرسینەوە لەگەڵ ئەو کەسانەدا بکات کە زەبروزەنگ بەرامبەر رۆژنامەڤانان بەکاردەهێنن. ئێمە داوای یاسایەک دەکەین کە کاری میدیایی رێکبخات. ئەو چەمکانەی هەن لاستیکین، وەکو چەمکی ئازادیی رادەربڕین. "  ئازاد حەمەئەمین، نەقیبی سەندیکای رۆژنامەنووسانی کوردستانیش گوتی، "ئەوەی لە عێراقدا دەگوزەرێت زۆر پێچەوانەی ئەوەیە لە دەستووردا هەیە. تاوەکو ئێستا لە عێراقدا نەتوانراوە یاسایەک بۆ رێکخستنی پەخشی رادیۆ و تەلەڤزیۆن رێکبخرێت. هەر لەبەر ئەوەیشە هەر لایەنە و بە ئارەزووی خۆیان بڕیار دەدەن. "  هیوا مەحموود عوسمان ئاماژەی بەوە دا، لە عێراق و هەرێمی کوردستان کێشەیەک هەیە، ئەویش ئەوەیە "بەرگەی بۆچوونی جودا ناگیردرێت. پێویستمان بە یاسایەکی روونە کە بتوانێت ئازادیی رادەربڕین دەستەبەر بکات، چ بۆ کەسی ئاسایی یان بۆ راگەیاندنکار".  بە گوتەی د. فەرهاد عەلائەددین، یاساکانی عێراق زۆربەیان کۆنن و ئێستا بە شێوەیەکی گشتی کەموکورتییەکی یاسایی زۆر هەیە و ئەو یاسایانەیشی ئێستا دەنووسرێنەوە کرچ و کاڵن، هۆکارەکەیش ئەوەیە پەرلەمانتارەکان زۆربەیان شارەزایی کاروباری یاساییان نییە".  سەرۆکی ئەنجوومەنی راوێژکارانی عێراق باسی لەوە کرد، "دەسەڵاتداران لە هەموو عێراقدا شکستیانهێناوە لەوەی یاسایەکی ئاوەزپەسند دابڕێژن کە رەنگدانەوەی دەستووربن و هاوکات ئازادیی راگەیاندنیش بپارێزن. "  مستەفا سەعدوون، سەرۆکی روانگەی عێراقی بۆ ئازادیی رۆژنامەگەری ئەوەی خستەڕوو، لە عێراقدا ناکرێت پشت بە یاسایەک ببەسترێت کە حیزبی بەعس داینابێت، "هەندێک لە حیزبەکان هەوڵیانداوە یاسایەک دابنێن کاری رۆژنامەوانی کۆت و بەند بکەن. دەبێت یاسایەک دابنرێت کە کاری رۆژنامەوانی رێکبخات لەگەڵ بنەماکانی مافی مرۆڤدا یەکانگیر بێت و لە بەرژەوەندیی کاری رۆژنامەوانیدا بێت. "  هیوا مەحموود عوسمانیش پێیوایە، نەبوونی چوارچێوەیەکی یاسایی بۆ رێکخستنی ئازادیی رادەربڕین وایکردووە کە بواری رۆژنامەگەری ببێتە بوارێکی زۆر کراوە کە هەموو لایەنێک بە ئارەزووی خۆی بتوانێت بۆچوونە جیاوازەکان سەرکوت بکات.  سەرۆکی روانگەی عێراقی بۆ ئازادیی رۆژنامەگەری باسی لەوە کرد، ئێستا بەشێکی حیزبە دەسەڵاتدارەکان هەوڵدەدەن لە دادگە سکاڵا دژی ئەوانە تۆماربکەن کە باسی گەندەڵی دەکەن. ئەمەیش سەرەتایەکە بۆ گەڕانەوە بۆ پێش ساڵی ٢٠٠٣. لە عێراقدا ئازادی میدیایی هەیە، بەڵام لە ئاستی پێویستدا نییە. پێش ٢٠٠٣ قەدەخە بوو هەر قسەیەک بکەیت، ئێستا دەتوانیت قسە بکەیت، بەڵام کەس دەستەبەری ژیانت ناکات.