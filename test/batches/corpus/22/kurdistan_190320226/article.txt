ئەمڕۆ شەممە ١٩ - ٠٣ - ٢٠٢٢، ئاسۆ فەرەیدون، ئەندامی فراکسیۆنی یەکێتی لە پەرلەمانی عێراق، لە کاتی بەشداریکردنی لە بوولتەنی هەواڵەکانی کاژێر ١٠: ٠٠، کە سنوور مەجید لە ستۆدیۆکانی سلێمانیی تۆڕی میدیایی رووداوەوە پێشکێشی دەکات، لەبارەی هەنگاوەکانی هەڵبژاردنی سەرۆککۆمار و پرۆسەی پێکهێنانی حکومەتی داهاتووی عێراق رایگەیاند: "بێ رێککەوتنی سیاسی لەنێوان شیعە و کورد، دانیشتنی رۆژی ٢٦ی ٣ ناکرێت و سەرۆککۆماری عێراقیش هەڵنابژێردرێت".  بەپێی بڕیاری دادگەی باڵای فیدراڵیی عێراق بۆ هەڵبژاردنی سەرۆککۆمار، پێویستە دوو لەسەر سێی ئەندامانی پەرلەمان کە دەکاتە ٢٢٠ ئەندام لە دانیشتنەکەدا ئامادەبن.   دکتۆر ئاسۆ فەرەیدون پێیوایە "بێ رێککەوتن، رێژەی یاسایی تەواو نابێت، لەوانەش بێ رێککەوتن لەنێوان یەکێتی و پارتی و لەوە گەورەتریش لەنێوان هەموو لایەنەکانی شیعەدا، واتە سەرۆککۆماری لە ٢٦ی ٣ بێ رێککەوتن هەڵنابژێردرێت".  بە گوتەی ئاسۆ فەرەیدون، کورد بووەتە بەشێک لە ناکۆکی نێو ماڵی شیعە و دەڵێت: "ئێمە گوتمان با نەبینە بەشێک لە ناکۆکی نێوان لایەنە شیعەکان، دەستوەردان یان دەستبردن بۆ ماڵی شیعی هێڵی سوورە و یاریکردنە بە ئاگر؛ ئەمەیان بە نووسین پێ گوتین، بە قسە پێیانگوتین و بە کردایش پێیان گوتین، کە دەستوەردان دەستبردنە بۆ ئاگر".  ئەندامەکەی فراکسیۆنی یەکێتی لە پەرلەمانی عێراق پێیوایە زۆرینەی سیاسی چارەسەر نییە بۆ عێراق و گوتی، پارتی دیموکراتی کوردستان خاوەنی ٣١ کورسیە و یەکێتیش خاوەنی ١٩ کورسییە، بەڵام یەکێتی دەتوانێت بەشێک بێت لە راوەستانی پرۆسەکە بە ١٩ کورسییەوە، کەواتە "لێرە زۆرینەی سیاسی چارەسەر نییە بۆ عێراق".  ئاسۆ فەرەیدون پەکخستنی دانیشتنی پەرلەمان بە چارەسەر نابینێت و پێیوایە، "ئەمە تەنیا رێگەیە بۆ ئەوەی هەموو لایەک بێینە سەر مێزی گفتوگۆ و لێکتێگەیشین و رێککەوتن، چونکە بێ رێککەوتن، ئەگەر حکومەتێکیش پێکبهێندرێت بەم زۆرینەیە لە ساڵێک زیاتر بڕ ناکات".  تاوەکو ئێستا سەرۆککۆماری عێراق کە پشکی کوردە هەڵنەبژێردراوە و باس لەوە دەکرێت کە پارتی و یەکێتی لە گفتوگۆدان بۆ ئەوەی لەسەر بەربژێرێک رێکبکەون، بەڵام پەرلەمانتارێکی پارتی دەڵێت، لای ئەوان یەکلایی بووەتەوە کە رێبەر ئەحمەد بەربژێریانە.  د. رێبوار هادی، ئەندامی ئەنجوومەنی نوێنەرانی عێراق لە فراکسیۆنی پارتی بە رادیۆی رووداوی راگەیاند: "بەربژێری پۆستی سەرۆککۆمار لای ئێمە رێبەر ئەحمەد و رۆژی ٢٠٢٢/٠٣/٢٦ بۆ هەڵبژاردنی ئەو دەچینە هۆڵی پەرلەمانەوە. ئەگەر دانیشتن کرا لەسەر بابەتەکانی دیکەی بەدەر لە سەرۆککۆمار لەو بڕوایەدام ئێمەیش لەو دانیشتنانەدا بەشداری بکەین و لەوانەیە لەگەڵ لایەنەکانیشدا رێککەوتن بکەین. لەبارەی پۆستی سەرۆککۆمارەوە، پێموایە لای ئێمەوە یەکلایی بووەتەوە. "  شەوی رابردووش لە کاتی بەشدارییکردنی لە رووداوی ئەمڕۆ، کاروان یاروەیس، پەرلەمانتاری فراکسیۆنی سەوز لە پەرلەمانی عێراق بە رووداوی راگەیاند، پێش نەورۆز یان دوای نەورۆز مەکتەبی سیایی پارتی و یەکێتی لەبارەی پرسی سەرۆککۆمار کۆدەبنەوە.