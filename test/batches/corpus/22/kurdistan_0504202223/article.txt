ئەمڕۆ سێشەممە ٥.٤.٢٠٢٢ کۆمەڵەی شۆڕشگێڕی زەحمەتکێشانی کوردستانی ئێران راگەیێندراوێکی لەبارەی دیارنەمانی پێشمەرگەیەکی پێشووی حیزبەکە بڵاوکردەوە و دەڵێت، پێشمەرگەیەکی پێشووی کۆمەڵە بە ناوی ئەفشین ئەمینی کە ماوەی زیاتر لە دوو ساڵ بوو پێشمەرگەی کۆمەڵە نەمابوو و وەک پەنابەری سیاسی لە هەرێمی کوردستان دەژیا، شەوی ١٧ لەسەر ١٨ ـی ئاداری ٢٠٢٢ لەماڵ چووەتە دەرەوە و ئیدی نەگەڕاوەتەوە.  لە راگەیێندراوەکەدا ئاماژە بەوە کراوە، کۆمەڵەی شۆڕشگێڕی زەحمەتکێشانی کوردستانی ئێران دوای ئاگاداربوون لەو هەواڵە بەخێرایی لە رێگەی پەیوەندییەکانییەوە لە سلێمانی بەدواداچوونی بۆ بابەتەکە و بە بەردەوامی هەموو هەوڵی خۆی خستووەتەگەڕ بۆ ئاگاداربوون لە چارەنووسی ئەفشین و دڵنیابوون لە سەلامەتی، بەڵام تاوەکو ئێستا لایەنە پەیوەندیدارەکان بێ ئاگایی خۆیان لە چارەنووسی ناوبراو راگەیاندووە.   وەک لە راگەیێندراوەکەدا هاتووە، ئێستاش کە ماوەیەکی بەسەردا چووە، کۆمەڵە و بنەماڵەکەی رۆژ لەدوای رۆژ نیگەرانتر دەبن و داوا لە ئاسایشی سلێمانی و حکومەتی هەرێمی کوردستان دەکەن کە هەوڵەکانیان چڕبکەنەوە بۆ ئاگاداربوون لە چارەنووسی ئەفشین ئەمینی و ئەوان و بنەماڵەکەشی لە نیگەرانی دەربهێنن.  کاوە ئەمینی، برای ئەفشین کە لە وڵاتی دانیمارک دەژی و بەردەوام لەگەڵ ئەفشیندا لە پەیوەندیدا بووە، بە تۆڕی میدیایی رووداوی گوت، ١٧ رۆژە هیچ پەیوەندییەکی لەگەڵ براکەی نەماوە و لەو ماوەدا بە هەوڵی کەسوکار و خێزانی ئەفشین، هەموو بنکە حیزبییەکان و بنکەکانی ئاسایش ئاگادارکراونەتەوە و تەنانەت بە ئاسایشی گشتیی سلێمانیشیان راگەیاندووە، بەڵام هیچ هەواڵێکیان دەست نەکەوتووە.   بەگوتەی کاوە ئەمین؛ ئەفشین ئیشی بۆیاخکردنی ماڵان بووە لە سلێمانی و یەک لە لایەنگرانی کۆمەڵەی شۆڕشگێڕی زەحمەتکێشانی کوردستانی ئێران بووە. خێزانەکەی ئەفشین، بە براکەی گوتووە، لە کاژێر ٧: ١٥ خولەکی رۆژی ١٩ ـی مانگی ئادار، کەسێک تەلەفۆنی بۆ ئەفشین کردووە. دوای تەلەفۆنەکە، ئەفشین بە خێزانی گوتووە، شتێک وەردەگرێت و دێتەوە، بەڵام کە لەماڵ چووەتەدەر، نەگەڕاوەتەوە.    رووداو پەیوەندیکرد بە ئاسایشی سلێمانییەوە، یاسین عەبدولسەمیع، گوتەبێژی ئاسایشی سلێمانی گوتی: "بەدواداچوون بۆ ئەو پرسە دەکەین و دواتر راگەیاندنی لێ ئاگادار دەکەینەوە".