هەرێم سدیق، مین هەڵگرەوە بە گرێبەست لە بەڕێوەبەرایەتیی کاروباری مینی سلێمانی کار دەکات، لە ساڵی ٢٠٠٣ وە چاوەڕێی یاسایەکە تاوەکو مافەکانی بپارێزێت و دەڵێت، "داوامان کردووە پرۆژەیاسایەکە بچێتە واری جێبەجێکردنەوە، چونکە ئەو کەسانەی شەهید دەبن، دەبنە شەهیدی سەنگەر و ئەوەی بریندار دەبێت، دەبێتە برینداری سەنگەر، هەروەها ئەو مین هەڵگرەوانەی چەندین ساڵە کار دەکەن خانەنشینییەکیان دەبێت، بە نموونە مین هەڵگرەوە هەیە ٢٠ بۆ ٢٥ ساڵە کار دەکات و هیچ مافێکی نییە، قورسترین ئیش دەکەین و هیچ مافێکمان نییە، ئەمەش غەدرە لێمان دەکرێت. "  لە ساڵی ١٩٩٢ ەوە تاوەکو ئێستا ٥٠ پیشەگەری مین لە هەرێمی کوردستان گیانیان لەدەستداوە و ٧٨ پیشەگەری دیکە پەککەوتە بوون.  لە هەرێمی کوردستان ٩٩٥ پیشەگەری مین لە دەزگای مین کار دەکەن، کە ٧٦ % ی بە گرێبەست کار دەکات و تاکە داواکارییان یاسایەکە بۆ پاراستنی مافەکانیان، بەڵام تاوەکو ئێستا نییانە.  سەوسەن محەممەد، سەرۆکی لیژنەی کاروباری شەهیدان و قوربانیانی جینۆساید و زیندانیانی سیاسی دەڵێت، "هەفتەی رابردوو نووسراویان ئاراستەی سەرۆکایەتیی پەرلەمانی کوردستان کردووە، ئەوانیش ئاراستەی ئەنجوومەنی وەزیرانی دەکەن، دواتر بەپێی کاتی ئەو لایەنە پەیوەندیدارەی بانگهێشت کراوە، کاتی کۆبوونەوەکە دیاریدەکرێت، کە پێویستە ئەنجوومەنی وەزیران وەڵام بداتەوە کە کەی ئامادەن، ئێمەش هەر کاتێک بێت ئامادەین. "  هەڵگرتنەوەی هەر مینێک لەلایەن ئەو کەسانەی مین هەڵدەگرنەوە، رزگارکردنی ژیانی کەسێکی دیکەیە و یاریکردنە بە ژیانی خۆیان، بەڵام ئەو پیشەگەرانەی بە گرێبەست کار دەکەن، تەنانەت پاش مردنیان هیچ مووچەیەکی خانەنشینی بۆ خێزانەکەیان نامێنێت.  موحسین شێخ عەبدولکەریم، بەڕێوەبەری گشتیی کاروباری مینی سلێمانی رایدەگەیێنێت، "ساڵی پار دوو کارمەندمان بە نەخۆشی کۆچی دواییان کرد، بەداخەوە ئەو رۆژەی بەڵگەنامەی مردنیان هێنا، مووچەکانیانمان بڕی. ئێستا رەشنووسێکمان ئامادەکردووە و پێشکێشی ئەنجوومەنی وەزیرانمان کردووە، لەوێشەوە چووەتە پەرلەمانی کوردستان، لەوێ خوێندنەوەی بۆ دەکرێت و لۆبییەکی باشمان بۆ دروستکردووە، سەردانی سەرۆک و جێگری سەرۆکی پەرلەمانی کوردستان و سەرۆک فراکسیۆنەکانی پەرلەمانمان کردووە، داواکارین لە پەرلەمانتاران بە چاوی دڵسۆزانە و دادپەروەرانە لەو پرۆژەیاسایە بڕوانن. "  زەویی پیسبوو بە مین لە هەرێمی کوردستان بریتیبوو لە ٧٧٦ کیلۆمەتر چوارگۆشە، تاوەکو ئێستا توانراوە ٦٧ % ی پاکبکرێتەوە، واتە ٢٥٥ کیلۆمەتر دووجا زەویی پیسبوو بە مین ماوە پاکبکرێتەوە.  تاکە داواکاریی مین هەڵگرەوەکان جێبەجێکردنی یاسایەکی تایبەت بە خۆیانە، بەڵام لە چاوەڕوانیی جێبەجێکردنی ئەو یاسایە زۆر هاوکاریان گیانیان لەدەستداوە یان بەشێک لە جەستەیان لەدەستدا، ئەوانیش هەر چاوەڕوانن و یاساکەیان بۆ جێبەجێ نەکرا.