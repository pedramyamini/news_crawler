ئومێد خۆشناو، پارێزگاری هەولێر بە تۆڕی میدیایی رووداوی راگەیاند، هێزە ئەمنییەکان خراونەتە حاڵەتی ئامادەباشی.  پارێزگاری هەولێر ئاماژە بەوە دەکات، راستە کۆنسولخانەی هەولێر بەشێک بووە لە ئامانجی کارە "تیرۆرستییەکە"، بەڵام ئەوێش هیچ زیانی نەبووە، هەروەها باسی لەوەش کرد، "زیانی ماددی بەر هەندێک ماڵ و شوێنی نێشتەجێبوون کەوتووە. "  لەبەشێکی دیکەی قسەکانیدا ئومێد خۆشناو باسی لەوە کرد، وەک ئەوەی باس دەکرێت وانییە، هەولێر موشەکباران نەکراوە، بەڵکو چەند دەنگێکی تەقینەوە لە ئاسمانەوە بیستراوە. هەروەها گوتیشی، "جارێ زووە باسی جۆری هێرشەکە و ئامانجی هێرشەکە بکرێت، بەدڵنیاییەوە بەمزووانە روونکردنەوەی پێویست دەدرێت. "  ئومێد خۆشناو هەروەها باسی لەوەش کرد، "هەرێمی کوردستان و بەتایبەتیی شاری هەولێر وەکو پایتەخت هەمیشە ئامانجی تیرۆرستان بووە، بەڵام هەولێر هەمیشە ئارامە و تیرۆرستان ئامانجەکانیان ناپێکن. "  پارێزگاری هەولێر دڵنیایی دەداتە خەڵکی شارەکە و دەڵێت، "هەولێر ئارامە و هەموو لایەک دڵنیا دەکەینەوە کە ئەو هێرشە تیرۆرستیی بووە و بەمزووانە ئەنجوومەنی ئاسایش و دژەتیرۆری هەرێمی کوردستان روونکردوەیان دەبێت. "