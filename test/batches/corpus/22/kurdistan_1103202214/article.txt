ئەمڕۆ هەینی ١١ - ٠٣ - ٢٠٢٢ کۆنسوڵخانەی ئەمریکا لە هەولێر راگەیێندراوێکی لە بارەی رەوشی ژنان و ئەو رووداوانەی بەمدواییانە روویاندا بڵاوکردەوە و تێیدا هاتووە، "ویلایەتە یەکگرتووەکان نیگەرانی خۆی دەردەبڕێت لە تووندوتیژییەکان، کوشتن و پێشێلکارییەکانی ئەمدواییەی مافەکانی ژنان و پێکهاتە پەراوێزخراوەکانی دیکە، لەوانەش ئەوانەی بەناوی کوشتن بەهۆی نامووسەوە کراون. "  لە بەشێکی دیکەی راگەیێندراوەکەیدا، کۆنسوڵخانەی ئەمریکا لە هەولێر دەڵێت، "پێویستە حکومەتی هەرێمی کوردستان هەنگاو بنێت بۆ بەجێگەیاندنی دادپەروەری، کۆتاییهێنان بە تووندوتیژی و پاراستنی مافی هەموو هاووڵاتییان. "  ئەو راگەیێندراوەی کۆنسوڵخانەی ئەمریکا لە هەولێر لەکاتێکدایە کە لەچەند رۆژی رابردوودا چەند رووداوێکی کوشتنی ژنان و کچان لە هەرێمی کوردستان روویاندا و ئەوەش نیگەرانیی نێوخۆیی و دەرەکیی لێکەوتەوە. رووداوەکانی کوشتنی "ماریا" سامی مەغدید، مریەم یەعقوب و ئایدی موحەممەد چەند رووداوێکن لەوانە.