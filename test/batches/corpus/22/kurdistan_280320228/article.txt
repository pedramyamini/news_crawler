بەرەبەیانی رۆژی دووشەممە ٢٨ی ئادار، هێزەکەی پاسەوانی سنووری عێراق لە پارێزگای دهۆک گەیشتنە بەرزایی کەلا قومری، ئەو خاڵەش بەسەر شەش گوندی ناوچەکەدا زاڵە.  سەرچاوەیەکی بەرپرس لە هێزی پاسەوانیی سنووری عێراق زانیارییەکانی بۆ رووداو پشتڕاستکردەوە و رایگەیاند، "دوای ئەوەی لە نیسانی ساڵی رابردوو تورکیا ئۆپەراسیۆنێکی بۆ ناوچەکانی سنووری کانی ماسێ و ناوچەکانی دیکەی سەر بە ئیدارەی سەربەخۆی زاخۆ ئەنجامدا و پێشڕەوییان کرد، هێزەکان لە چەند ناوچەیەک جێگیرکران، هێزەکانی پاسەوانی سنوور لە پارێزگای دهۆک بە ئاگاداریی هەرێمی کوردستان جوڵەمان بە هێزەکانمان کرد و توانیمان لە ١٥ خاڵی سەربازی بەرامبەر تورکیا هێزەکانی خۆمان جێگیربکەین، شەوی رابردوو هێزەکانی ئێمە لە خاڵێکی دیکەی گرنگ جێگیرکران".  لەبارەی گرنگیی ئەو خاڵەی شەوی رابردوو هێزەکانی پاسەوانی سنووری عێراق تێیدا جێگیرکراون، ئەو بەرپرسە سەربازییە لە پاسەوانی سنووری عێراق کە نەیویست ناوی ئاشکرا بکرێت، ئەوەی خستەڕوو کە "خاڵێکی ستراتیژییە و زاڵە بەسەر شەش گوندی ناوچەکەدا، لەوانەش گوندی هروور، دشیش، کێستە و چەند گوندێکی دیکە".  سەبارەت بە گرنگیی ئەو خاڵە بۆ رێگری لە پێشڕەویی زیاتری هێزەکانی تورکیا، ئەو سەرچاوەیە ئاماژەی بەوە کرد، "ئەو خاڵە بۆ ئێمە زۆر گرنگە، دەکەوێتە بەرامبەر هێزەکانی تورکیا لە زناری کێستە و دەبێتە هۆی ئەوەی رێگربێت لە پێشڕەویی زیاتری هێزەکانی تورکیا لەو سنوورە".  سەرچاوەکە ئەوەیشی گوت، "لە مانگی گوڵانی ساڵی رابردووەوە تاوەکو ئێستا توانیومانە هێزەکانی خۆمان لە ١٦ خاڵی سەربازیی گرنگ جێگیربکەین".  لە مانگی نیسانی ساڵی ٢٠٢١ تورکیا لە سنووری قەزای ئامێدی، بەتایبەتی سنووری کانی ماسێ و ئیدارەی سەربەخۆی زاخۆ، ئۆپەراسیۆنێکی ئاسمانیی ئەنجامدا و تاوەکو ئێستا هێزەکانیان لە ١٤ خاڵی سەربازی جێگیرکردووە، ئەوەش بووە هۆی چۆڵکردنی شەش گوند و گیانلەدەستدانی سێ هاونیشتمانی، جگە لە زیانی ماددی کە بەر ناوچەکە کەوتووە.