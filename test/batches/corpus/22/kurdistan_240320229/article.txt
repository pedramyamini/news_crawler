بەپێی راپۆرتی تۆڕی مافی مرۆڤی کوردستان، دەزگا ئەمنییەکان و پۆلیس لە شارەکانی کامێران، مەریوان، سنە، سەقز، بۆکان، پیرانشار، سەردەشت، بانە، شنۆ، ورمێ، خۆی، ماکۆ و سەڵماس دەیان کەسیان بەهۆی بەشداریکردن لە رێوڕەسمی نەورۆز بانگکردووە و لێپرسینەوەیان لەگەڵدا کردوون.  رۆژی دووشەممە ٢١ی ئاداری ٢٠٢٢ هێزەکانی پۆلیسی سنە هێرشیان کردەسەر رێوڕەسمی نەورۆز لە پارکی منداڵی ئەو شارە و بەپێی ئاماری تۆڕی مافی مرۆڤی کوردستان، لانیکەم ٢٠ کەسیان دەستبەسەر کردووە. بەپێی زانیارییەکانی تۆڕی میدیایی رووداو، ژمارەیەک لە دەستبەسەرکراوان بە دانانی بارمتە یان پڕکردنەوەی بەڵێننامە ئازادکراون و بە کەسوکاری دەستبەسەرکراوانی دیکە راگەیێندراوە، تاوەکو هەفتەی داهاتوو رایاندەگرن.  رێکخراوی مافی مرۆڤی هەنگاویش بڵاویکردەوە، هێزە ئەمنییەکانی سەڵماس رۆژی سێشەممە سێ هاونیشتمانییان بە ناوەکانی ئەمیر، محەممەد و ئەحمەد محەممەدلوو دەستبەسەر کردووە بەهۆی ئەوەی بەشدارییان لە رێوڕەسمی نەورۆزدا کردووە و دوای ئەوەی بەڵێننامەیان لێ وەرگیراوە جارێکی دیکە بەشداری لەو رێوڕەسمەدا نەکەن، ئازاد کراون.  رۆژی سێشەممە لە پیرانشاریش دوو هاونیشتمانی بەهۆی بەشداریکردن لە رێوڕەسمی نەورۆز دەستبەسەر کراون.  دەیان چالاکڤانی سیاسی و کولتووریی نێوخۆی رۆژهەڵاتی کوردستان لە بەیاننامەیەکی هاوبەشدا سەرکۆنەی دەستبەسەرکردنی هاونیشتمانییان بەهۆی بەشداریکردن لە رێوڕەسمی نەورۆز دەکەن و دەڵێن، بە زوویی تەواوی دەستبەسەرکراوان ئازاد بکرێن.  لەو بەیاننامەیەدا هاتووە، دەستبەسەرکردنی ئەو کەسانە، بەتایبەت لە سنە، بووەتە هۆی نیگەرانیی زۆری خەڵک و داوا دەکەن تەواوی دەستبەسەرکراوان بە زوویی ئازاد بکرێن و دڵیان بدرێتەوە.  بەیاننامەکە لەلایەن ٦٩ چالاکڤانی سیاسیی نیشتەجێی ناوچە جیاوازەکانی رۆژهەڵاتی کوردستان بڵاوکراوەتەوە و داوا دەکەن دامەزراوە بەرپرسیارەکان لە ئێران روانینیان بەرامبەر مافە کولتوورییەکان بگۆڕن و بەربەستە فەرمی و نافەرمییەکان هەڵبگرن.  ئەو چالاکڤانانە دەڵێن، لە رۆژانی رابردوودا ژمارەیەک لە بەڕێوەبەرانی رێوڕەسمی نەورۆز لە سنە دەستبەسەرکراون و لەنێو دەستبەسەرکراواندا کەسانی بەتەمەن هەن.