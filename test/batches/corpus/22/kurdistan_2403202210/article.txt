عەبدوڵڵا بەربیری، بەرپرسی رێکخراوی ئاوی کوردستان بە رادیۆی رووداوی راگەیاند، "ساڵانە ئاوی هەرێمی کوردستان بە نزیکەی ٤٧ ملیار مەتر سێجا دەخەمڵێندرێت، بەڵام نزیکەی ١٧ ملیار مەتر سێجا ئاو سوودی لێ وەردەگیرێت و ئەوی دیکەی بەفیڕۆ دەڕوات. " ئەو بڕەی بەفیڕۆ دەڕوات، دەکاتە ٦٣.٨٣ % ی ئاوی سەر زەوی.  رەمەزان حەمزە، شارەزای سیاسەت و ستراتیجیی ئاو دەڵێت، "زۆر گرنگە ژمارەیەکی زۆری بەنداوی خۆڵین دروستبکرێن، چونکە تێچووی کەمە و ئامێر و کەرەستەکانی دروستکردنیشی هەیە. دەیشبێتە هۆی زیادبوونی ئاوی ژێر زەوی و هەبوونی ئاو بۆ ئاودێری و بەرهەمی ماسییش زیاد دەکات".  بەرپرسی رێکخراوی ئاوی کوردستان ئاماژەی بەوە دا، شتێکی ئاشکرایە کە ئاو کەمیکردووە. ساڵی رابردوو ئەم کاتانە لە بەنداوی دهۆکدا نزیکەی ٣٣ ملیۆن مەتر سێجا ئاو هەبووە، بەڵام ئەمساڵ بووەتە ٢٠ ملیۆن مەتر سێجا. تاوەکو ئێستا بە دروستی سوود لە ئاوی سەر زەوی وەرنەگیراوە.  بیر کە سەرچاوەیەکی دابینکردنی ئاوە، بەڵام کاتێک ژمارەی بیر لە ناوچەیەکدا زۆر ببێت دەبێتە هۆی کەمبوونەوەی ئاوی ژێر زەوی.  عەبدوڵڵا بەربیری دەڵێت، بەگوێرەی ئەو ئامارەی کە لای رێکخراوەکەیان هەیە، "لە سەرانسەری کوردستاندا ٢٧ هەزار بیری نافەرمی هەن کە رەزامەندیی حکومەتیان نییە".  رەمەزان حەمزە، شارەزای سیاسەت و ستراتیجی ئاو ئەوەی خستەڕوو، دووریی نێوان دوو بیر دەبێت ٥٠٠ مەتر بێت. نابێت هەر ماڵێک بیرێکی هەبێت، ئەوە زیانی زۆرە.