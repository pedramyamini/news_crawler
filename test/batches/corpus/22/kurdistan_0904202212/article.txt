لە بەرنامەی بە کاتی سلێمانیی رادیۆی رووداو کە ئاسۆ سەراوی پێشکەشی دەکات باس لە نرخی کەلوپەل لە بازاڕەکاندا کرا و، هەریەکە لە سیروان محەممەد، سەرۆکی ژووری بازرگانی و پیشەسازیی سلێمانی؛ سۆران عەبدولغەفوور، بەڕێوەبەری چاودێریی بازرگانیی سلێمانی و حوسێن حەمەکەریم، گوتەبێژی وەزارەتی کشتوکاڵ تێیدا بەشدار بوون.  سیروان محەممەد، سەرۆکی ژووری بازرگانی و پیشەسازیی سلێمانی رایگەیاند: "ئەو جیاوازییەی لەنێوان ئاردی تورکی و رووسیدا هەیە زۆر زۆرە و ئاردی تورکی زۆر گرانە. من ٢٠ رۆژ لەمەوپێش لەو بارەیەوە ڤیدیۆکۆنفرانسێکم لەگەڵ ژووری بازرگانی و پیشەسازیی رووسیادا کرد و دوو رۆژ لەگەڵیان لە پەیوەندیدا بووم کە چوومە ناوەڕۆکی ئەو بابەتە بە ستەمم زانی ئێمە ئارد بەو بڕە پارە زیادە لە تورکیا بکڕین. "  ئاردی رووسی دێتە هەرێمی کوردستان و حەوت - هەشت هەزار دینار لە تورکییەکە هەرزانترە، بەڵام کەمە، سەموونخانەکان بەکاری دەهێنن، نانەواخانەکان بەکاری ناهێنن، چونکە دەڵێن بۆرە.   سەرۆکی ژووری بازرگانی و پیشەسازیی سلێمانی لەوبارەوە گوتی: "رووسەکان چەند جێگەیەکیان بۆ دەستنیشان کردین لێیەوە بۆمان بنێرن کە نزیکترینیان ئێران بوو و ئامادە بوون بە شەمەندەفەر بۆمان بنێرن و دواتر ئێمە بە بارهەڵگر بیهێنین. کێشەکەمان ئەوە بوو کە نەماندەتوانی لەڕێگەی بانکەوە پارە بۆ رووسیا بنێرین، چارەسەری ئەوەیشمان دۆزییەوە. ئێستا بە نیازین ئەو ئاردە هاوردە بکەین. "  سۆران عەبدولغەفوور، بەڕێوەبەری چاودێریی بازرگانیی سلێمانییش گوتی: "پێویستە حکومەت بڕیار بدات هاوردەی ئاردی تورکی قەدەخە بکرێت، چونکە چەندین ماددەی زیانبەخشی تێدایە. ئێمە لەگەڵ ئەوەداین ئاردی رووسی بەکار بهێنرێت لەبەر ئەوەی هەموو فەردەیەک حەوت - هەشت هەزار دینار لە تورکییەکە کەمترە. "  بەڕێوەبەری چاودێریی بازرگانیی سلێمانی باسی لەوە کرد کە حکومەت بڕیاری داوە گومرگی سەر ئارد نەهێڵێت و ٥٠ % ـی نرخی کارەباش کەمبکرێتەوە. تاوەکو ئەو بڕیارانە جێبەجێ نەکرێن ناتوانن نانەواخانە و سەموونخانەکان پابەندی رێنماییەکان بکەن. ئەگەر بازرگانەکان ئاردی رووسی بهێنن، ئەوان لە زووترین کاتدا نانەواخانە و سەموونخانەکان ناچار دەکەن بەکاری بهێنن.   بەپێی بڕیارێکی عێراق، نزیکەی ٢٠٠ ماددە لە شارەکانی عێراق دێنە هەرێمی کوردستان و گومرگیان لێوەرناگیرێت و ئێستا ئەو بڕیارە چووەتە بواری جێبەجێکردنەوە.  لەلایەکی دیکەشەوە حکومەتی هەرێمی کوردستان هەندێک ماددەی خۆراکیی لە گومرگ بەخشیون.  سیروان محەممەد، سەرۆکی ژووری بازرگانی و پیشەسازیی سلێمانی باسی لەوە کرد: "تاوەکو ئێستا ئەو نووسراوە بۆ بەڕێوەبەرایەتیی گشتیی گومرگی هەرێمی کوردستان نەکراوە و جێبەجێ نەکراوە، هیوادارم ئەو بڕیارە جێبەجێ بکرێت و خەڵک لێی سوودمەند ببن. ئەو بڕیارە ئەگەر جێبەجێ بکرێت کاریگەریی لەسەر نرخەکان دەبێت، بە تایبەت ئارد و شیری منداڵ. "  سەرۆکی ژووری بازرگانی و پیشەسازیی سلێمانی ئەوەی خستەڕوو، لە جیهاندا نرخی خۆراک زیاد بووە، بەڵام ئەو لێخۆشبوونە رەنگە دەرفەتێکی باش بێت بۆ ئەوەی ئەو زیادبوونە کاریگەرییەکەی زۆر دیار نەبێت لەسەر هەرێمی کوردستان.  بە گوتەی سیروان محەممەد، لە جیهاندا خواست لەسەر ماددە خۆراکییەکان زیاد بووە، ئەو وڵاتانەی سەرچاوەی سەرەکیی هەندێک ماددەی خۆراکین بە ئاسانی ئەو ماددە خۆراکییانە نادەن بە بازرگانان. زۆربەی ماددە بنەڕەتییەکانی خۆراکی هەموو عێراق لە دەروازەکانی ئێمەوە هاوردە دەکرێن، چونکە لەڕێگەی بەندەر عەباس و ئێرانەوە دێن، ئەمەش دەتوانێت هاوکار بێت کە لێرە قەیرانی کەمیی خۆراک دروست نەبێت.  هەر لە بەرنامەکەدا حوسێن حەمەکەریم، گوتەبێژی وەزارەتی کشتوکاڵ باسی لەوە کرد کە لە کۆتایی هەفتەی رابردوودا لیژنەیەکی وەزارەتی کشتوکاڵ و وەزارەتە پەیوەندیدارەکان لە بەغدا لێکتێگەیشتنێکی لەگەڵ وەزارەتی کشتوکاڵی عێراق واژۆ کردووە بۆ ئەوەی بتوانن لە کاتی پێگەیشتنی بەرهەمە نێوخۆییەکاندا رێوشوێن دابنێن بۆ ئەوەی بەرهەمی نێوخۆ ساخببێتەوە و لەنێوان پاراستنی بەرهەمی نێوخۆ و راگرتنی نرخدا هاوسەنگی رابگرن بە جۆرێک بۆ هاونیشتمانیان زۆر گران نەبێت.  لیژنەکەی حکومەتی هەرێمی کوردستان لە بەغدا لەسەر رۆژنامەیەکی کشتوکاڵی رێککەوتوون، بەپێی ئەو لێکتێگەیشتنە لیژنەیەکی هاوبەش دروست دەکرێت لەسەر رێکخستنی رۆژژمێرەکە دادەنیشن و دوابڕیاری لێدەدرێت.  بڕیار دراوە بەرهەمە نیوخۆییەکانی هەرێمی کوردستان، بە تایبەت مریشک و هێلکە، بە پشتگیریی وەزارەتی کشتوکاڵ بچنە پارێزگاکانی نێوەڕاست و خوارووی عێراق.  گوتەبێژی وەزارەتی کشتوکاڵ گوتی: "گۆڕانی کەشوهەوا کاریگەریی زۆری کردووەتە سەر بەرهەمە کشتوکاڵییەکانی هەرێمی کوردستان. ئەمساڵ لە گەرمیان گەنم کەمتر دەبێت، لە باشووری پارێزگای هەولێریش کارگەریی هەبووە. لە پارێزگاکانی عێراق ئەوانەی پشتیان بە باران بەستووە بەرهەمیان زۆر کەم دەبێت. "  حوسێن حەمەکەریم ئەوەی خستەڕوو: " ٣ ملیۆن و ٦٠٠ هەزار دۆنم زەوی دەکرێتە گەنم، ئێمە پێشبینیمان کرد ملیۆنێک دۆنم بەرهەمی نەبێت، لە باشترین حاڵەتدا ئەگەر ٥٠٠ هەزار تۆنمان هەبێت زۆر باشە، پێشبینی دەکەم لە خوار ٤٠٠ هەزار تۆنەوە بێت. "