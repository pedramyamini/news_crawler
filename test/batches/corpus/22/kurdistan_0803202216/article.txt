ئەمڕۆ سێشەممە ٠٨ - ٠٣ - ٢٠٢٢، شاندێکی وەزارەتی کاروباری شەهیدان و ئەنفالکراوان سەردانی بەغدایان کرد و لەگەڵ سەرۆکی دەزگای شەهیدانی عێراق و ژمارەیەک لە راوێژکاران و بەڕێوەبەر گشتییەکانی سەر بەو وەزارەتە کۆبوونەوە.  دوای کۆبوونەوەکە لە کۆنگرەیەکی رۆژنامەڤانیدا بەرەڤان حەمدی، بریکاری وەزارەتی کاروباری شەهیدان و ئەنفالکراوانی هەرێمی کوردستان رایگەیاند: "لەسەر سێ بابەتی گرنگ کۆبوونەوەیەکی دوور و درێژمان کرد، بابەتی یەکەم گرێدراوبوو بە گۆڕە بەکۆمەڵەکان کە ئەمە پرۆسەیەکی بەردەوامە، بەپێی یاسای پاراستنی گۆڕە بە کۆمەڵەکان کە لە عێراق کاری پێدەکرێت بە هەمانشێوە لە هەرێمی کوردستان لەڕێگەی تیمی نیشتمانییەوە. بەپێی ئەو زانیاری و هەواڵدەرانەی کە هەن، ئێمە ئەو کارە بە بەردەوامی درێژە پێدەدەین، بە هاوبەشی لەنێوان هەردوولا".  سەبارەت بەو مافانەی کە پەیوەندیدارە بە پشتگیری کەسوکاری شەهیدان، بەرەڤان حەمدی گوتی: "ئەوانەی لە هەرێمی کوردستان تۆمارن و لە دەزگای شەهیدانی عێراق تۆمار نین. بۆ ئەوانیش ئەمڕۆ دوو دەستکەوتی گەورەمان هەبوو، یەکێک لەوان ئەوەیە کە کەسوکاری شەهیدانی پێشمەرگە بۆیان هەیە سوودمەندبن بە رێژەی ١٠ % لە کورسییەکانی خوێندن لە سەرجەم پارێزگاکانی عێراق کە ئەمڕۆ فەرمانەکەی پێدەرچوو، رەزامەنی ئەمیندارییەتی گشتی عێراقیشی پێدەرچووە، کوڕ و کچی شەهیدان دەتوانن ماستەر و دکتۆرا، یان لە زانکۆکانی دیکەی عێراق بخوێنن بەپێی ئەو رێژەیەی کە دیاریکراوە".  تایبەت بە کەسوکاری شەهیدانیش کە لەلایەن وەزارەتی شەهیدان لە هەرێمی کوردستان تۆمارن، بەڵام خزمەتی پیشەییان لە دەرەوەی هەرێمی کوردستانە یان لەو پارێزگایانەن کە پێیان دەگوترێت جێناکۆکەکان، یاخود لە پارێزگاکانی دیکەی عێراق و بەغدان، بەگوتەی بەرەڤان حەمدی، "ئەمڕۆ گەیشتینە لێکتێگەیشتنێکی هاوبەش لە رێگەی ئەمیندارییەتی گشتییەوە، پەیوەندیمان بە لایەنە پەیوەندیدارەکان کرد کە ئەوانیش وەکو کەسوکاری شەهیدانی عێراق مامەڵەیان لەگەڵ بکرێت و بەپێی یاسا و دەستوور مافی ئەوەیان هەیە ماوەی خزمەت و خانەنشینیان بۆ درێژ بکرێتەوە".  بە گوتەی بریکاری وەزارەتی کاروباری شەهیدان و ئەنفالکراوانی هەرێمی کوردستان ئەوە کاری هاوبەشی ئەوان دەبێت، ئەو کارە هاوبەشە رەنگدانەوەی باشی دەبێت لەسەر کەسوکاری قوربانییان، چونکە کەسوکاری قوربانیان لە هەرێمی کوردستان و عێراقیش قوربانی رژێمەکانی پێشوو و تیرۆر بوونە، ئەرکی سەرشانی هەردوولایانە بە یەکەوە سوود لە یاسایەکان و دەستوور وەربگرن بۆ خزمەتکردنیان.