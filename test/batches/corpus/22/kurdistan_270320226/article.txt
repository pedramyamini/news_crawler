رۆژی یەکشەممە کۆچەر جەمال، بەڕێوەبەری بەنداوی دووکان، بە تۆڕی میدیایی رووداوی گوت، ئاستی ئاوی بەنداوی دووکان تاوەکو ئەمڕۆ ٤٠ % ـە، لەکاتێکدا ساڵی رابردوو تاوەکو هەمان رێککەوت ٤٨ % ـی ئاو لە بەنداوەکەدا هەبوو.  بەڕێوەبەری بەنداوی دووکان روونیکرەوە، "بەنداوی دووکان خۆی ٧ ملیار مەتر سێجا ئاو دەگرێت، بەڵام ئەمساڵ هێشتا نەگەیشتووە سێ ملیار مەتر سێجا".  بە گوتەی کۆچەر جەمال، رۆژانە سێ بۆ چوار سانتیمەتر ئاوی بەنداوەکە زیاد دەکات و دەڵێت، ئومێدیان هەیە مانگی چوار بارانبارین هەبێت و ئاستی ئاوەکە بەرزبێتەوە.  رۆژی چوارشەممە ٢٣ - ٣ - ٢٠٢٢، رەحمان خانی، بەڕێوەبەری گشتیی بەنداوەکانی هەرێمی کوردستان بە تۆڕی میدیایی رووداوی گوت، "بەنداوی دووکان بەراورد بە ساڵی رابردوو ٣ مەتر و ٤٠ سانتیمەتر کەمیکردووە، بەنداوی دهۆکیش ٧ مەتر و ٢٦ سانتیمەتر لە ساڵی رابردوو کەمترە. تەنیا بەنداوی دەربەندیخان نەبێت بە رێژەی مەترێک و ١٣ سانتیمەتر زیادیکردووە".  جگە لە کەمبارانی، بەڕێوەبەری بەنداوەکانی هەرێمی کوردستان گوتی، دوو سەرچاوەی ئاو لە ئێرانەوە دێنە هەرێمی کوردستان و دەڕژێنە زێی بچووک و رووباری سیروانەوە، ئێران هەردوو سەرچاوەکەی "بەتەواویی کەمکردووەتەوە".  لە هەرێمی کوردستان ١٧ بەنداو هەن، گەورەترینیان بەنداوەکانی دەربەندیخان، دووکان و دهۆکن.