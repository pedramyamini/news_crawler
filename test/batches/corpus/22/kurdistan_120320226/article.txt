هیوا حوسامەدین، پەیامنێری رووداو لە کەرکووک رایگەیاند: ماوەی ساڵێکە کارەکانی فڕۆکەخانەی نێودەوڵەتیی کەرکووک تەواو بووە، پرۆژەکە تەواو ئامادەیە بۆ کردنەوە، بەڵام حکومەتی عێراق ئەو فڕۆکەخانەیە ناکاتەوە.  دوای ئەوەی شەوی رابردوو هەریەک لە ئەرشەد ساڵحی، ئەندامی ئەنجوومەنی نوێنەرانی عێراق و راکان سەعید، پارێزگاری کەرکووک بە وەکالەت لە رێگەی فەیسبووکەوە داوایان لە خەڵک کرد خۆپیشاندان بکەن، بۆ ئەوەی گوشار لەسەر حکومەتی عێراق دروست بکەن تاوەکو ئەو فڕۆکەخانەیە بکرێتەوە. ئەمڕۆ شەممە ١٢ - ٠٣ - ٢٠٢٢، بەشێک لە تورکمان و عەرەبەکانی کەرکووک بەدەم داواکەوە هاتن و چوونە بەردەم فڕۆکەخانەی کەرکووک و داوای کردنەوەی فڕۆکەخانەکەیان کرد.  بەپێی ئەو زانیاریانەی دەست تۆڕی میدیایی رووداو کەوتووە، چەند لایەنێکی سیاسی لە کەرکووک هۆکارن بۆ نەکردنەوەی فڕۆکەخانەکە. ئەو لایەنانە دەڵێن زانیارییان هەیە لە پرۆژەی دروستکردنی فڕۆکەخانەکە گەندەڵییەکی یەکجار زۆر کراوە، بە هەدەردانێکی زۆری سامانی گشتی هەیە، هەروەها لە دامەزراندنەکانی نێو فڕۆکەخانەی کەرکووک ناهاوسەنگییەک هەیە لەنێوان پێکهاتەکاندا، زۆرینە بۆ عەرەب دواتر تورکمان و کەمینەش بۆ کورد. ئەمەش وایکردووە بەشێک لە لایەنەکان رێگە بە کردنەوەی فڕۆکەخانەکە نەدەن تاوەکو ئەوکاتەی ئەو کێشانە چارەسەر دەبن.  لە ماوەی رابردوودا تۆڕی میدیایی رووداو بەدواداچوونێکی بۆ کێشەکانی فڕۆکەخانەی نێودەوڵەتیی کەرکووک کرد، دەرکەوت کۆی ئەو دۆسیانەی لەسەر فڕۆکەخانەکە هەیە لە دەستەی دەستپاکی کەرکووکەوە لێکۆڵینەوەیان لەسەر دەکرێت، بە تایبەتی لە تێچووەکەی. کە بڕی تێچووەکەی ٣ ملیۆن و ٥٠٠ هەزار دۆلاری ئەمریکییە، لە بەرامبەردا ئیدارەی کەرکووک بۆ ماوەی ٤٠ ساڵ کارپێکردن داویەتی بەو وەبەرهێنەرەی فڕۆکەخانەکەی دروستکردووە. ئەمەش کێشەی هەرە سەرەکی نەکردنەوەی فڕۆکەخانەیەکە.