ئەمڕۆ چوارشەممە ١٣ - ٠٤ - ٢٠٢٢ لەسەر ئەوەی مەڕ و ماڵیاتیان بردووەتە نێو زەوییەکانیان لە کۆمەڵگەی گۆهبەل لە باکووری چیای شنگال، لەنێوان دوو ماڵباتی شنگال شەڕ دروستبوو، بەوهۆیەوە دوو کەس بریندار بوون. یوسف رەبیع، پەیامنێری تۆڕی میدیایی رووداو لە شنگال رایگەیاند، شەڕەکە کاژێر ٠٧: ٠٠ ـی بەیانی روویداوە.   بەگوێرەی شایەتحاڵەکان کە بۆ پەیامنێری رووداو قسەیانکردووە، "سەرەتا شەڕەکە بە دار و بەرد بووە، دواتر چەک بەکار هاتووە، بەڵام هیچ کەسێک بە گوللە بریندار نەبووە. "  شێخ حومەد عەجاج، شایەتحالێکی دیکەی شەڕەکەیە، بۆ رووداو قسەیکرد و ئاماژەی بەوە کرد، "کاژێر ٠٧: ٠٠ لە کاتێکدا خەڵکی ئێمە لەسەر زەوی و زاری خۆیان بوون، هەندێک عەرەب هاتن و ئاژەڵەکانیان هێنایە ناو زەوییەکانمان، خەڵکی ئێمەش داوایان کرد کە ئاژەڵەکانیان ببەنە دەرەوە، بەڵام ئەوان هێرشیانکردە سەریان و بەوهۆیەوە شەڕ دروستبوو. "  بەرپرسێکی ئەمنیی شنگال کە نەیویستووە ناوی بڵاوبکرێتەوە دەڵێت، ئەو دوو ماڵباتە یەکێکیان عەرەب و ئەوی دیکەیان کوردی ئێزدییە.  ئەو بەرپرسە ئەمنییە باسی لەوەش کرد، دوای ئەوەی شەڕەکە دروستبووە، هێزێکی ئەمنیی چووەتە ناوچەکە و هەوڵیاندا دۆخەکە هێور بکەنەوە، هەروەها گوتیشی، لە هەوڵی بەردەوامدان بۆ ئەوەی کێشەکە چارەسەر بکەن.