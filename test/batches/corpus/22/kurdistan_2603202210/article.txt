رۆژی شەممە ٢٦ - ٣ - ٢٠٢٢، شکار شۆڕش، جێگری بەڕێوەبەری گشتیی کۆمپانیای شکار بە تۆڕی میدیایی رووداوی گوت: "زیاتر لە چوار ملیار دینارمان لای حکومەتی هەرێمی کوردستانە؛ تاوەکو ١ - ٤ - ٢٠٢٢ تەواوی پارەکە خەرج نەکەن، تەواوی کارەکانمان رادەگرین".  شکار شۆڕش دەڵێت: "ئێمەش قەرزداری خەڵکین؛ پێیان گوتووم کە ٦٠ % ی پارەت بۆ خەرج دەکەین، لەکاتێکدا شتی لەو جۆرە لە تەندەردا نییە؛ پاشان، بۆچی لە هەولێر و دهۆک شتی لەو جۆرە نەبێت و لێرە هەبێت؟ "  جێگری بەڕێوەبەری کۆمپانیای شکار باسی لەوەشکرد کە سەردانی بانکی سلێمانی کردووە و داوای پارەی کردووە، بەڵام بەرپرسانی بانکەکە پێیان گوتووە: "وەزیر پێی راگەیاندووین یەک دینار بۆ کۆکردنەوەی زبڵ و خاشاک لە سلێمانی خەرج نەکەین".  رۆژی شەممە ٢٦ - ٣ - ٢٠٢٢، نزار مەلا غەفار، بریاردەری لیژنەی شارەوانی و گواستنەوە و گەیاندن و گەشتوگوزار لە پەرلەمانی کوردستان بە تۆڕی میدیایی رووداوی گوت، بابەتی کۆمپانیاکانی پاککردنەوە تاوەکو کاتی گرێبەست پەیوەندی بە وەزارەتی شارەوانی و وەزیرەکەیەوە هەیە، دوای ئەوە دەچێتە سەر وەزارەتی دارایی و پەیوەندی بە شارەوانییەوە نامێنێت؛ گوتیشی: "هەرچی بۆ هەولێر و دهۆک کرابێت بۆ سلێمانیش بەو جۆرە بووە؛ ئەوەی هەیە پەیوەندی بە نەبوونی پارەوە هەیە لە بانکەکانی سلێمانیدا".  عومەر گوڵپی، ئەندامی لیژنەی دارایی لە پەرلەمانی کوردستان رۆژی شەممە ٢٦ - ٣ - ٢٠٢٢ بە تۆڕی میدیایی رووداوی راگەیاند، وەزیری دارایی پێی راگەیاندوون کە گوتوویەتی: "بەشێکی داهاتی نێوخۆی مانگانە تەرخانبکرێت بۆ ئامادەکرنی مووچە و بەشەکەی دیکە بۆ کۆمپانیاکان".  عومەر گوڵپی ئاماژەی بەوەکرد: "بەڕاستی و روونی، ئەو کێشەیەی هەیە پەیوەندی بە هەبوون و نەبوونی پارەوە نییە لە بانکەکاندا؛ ئەوەی هەیە پەیوەندی بە ناکۆکی سیاسیی حیزبە دەسەڵاتدارەکانەوە هەیە، کە یەکێتی نیشتمانی کوردستان و پارتی دیموکراتی کوردستانن".  کۆمپانیای شکار هەزار و ٣٠٠ کرێکاری هەیە، ٣٥٠ یان لەنێوخۆی سلێمانی و ٩٥٠ کرێکارەکەی دیکە لە زۆنەکانی چەمچەماڵ و دووکان کاری پاککردنەوە دەکەن؛ شکار شۆڕش دەڵێت، سەرەتای مانگی ئادار دوای چەند رۆژێک مانگرتن دەستیان بە کار کردەوە، چونکە بافڵ تاڵەبانی " ٤٠٠ ملیۆن دیناری پێداین؛ ئەمجارە بەوشێوەیە دەستبەکار ناکەینەوە و دەبێت هەموو پارەکەمان بۆ خەرجبکەن".