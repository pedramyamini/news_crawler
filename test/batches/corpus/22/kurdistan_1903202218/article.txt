عەلی رەئووف، بەڕێوەبەری گشتیی گەشتوگوزاری سلێمانی بە رادیۆی رووداوی راگەیاند: "لە دووکان کابینەیەکی دوو نهۆمی کە زیاتر لە ٢٠٠ مەتر دووجایە و بەشی شەش خێزان دەکات و ٤٨ کاژێر تێیدا دەمێننەوە و هەموو خزمەتگوزارییەکیان تێدایە، بە ٥٠٠ دۆلارە، نەک کەپر. "  مەحموود تۆفیق، سەرۆکی لقی سلێمانیی کۆمەڵەی میوانخانە و چێشتخانەکانی هەرێمی کوردستانیش گوتی: " ٥٠٠ دۆلار بۆ ئەو شوێنانەیە کە دوونهۆمن و گەشتیار ٤٨ کاژێر دەمێننەوە و ٢٠٠ مەتر دووجان و شەش خێزان دەگرن. هیچ کەپرێکیش نییە بە ١٠٠ هەزار دینار بێت. "  سەرۆکی لقی سلێمانیی کۆمەڵەی میوانخانە و چێشتخانەکان ئاماژەی بەوە دا، ئێستا دەتوانرێت ٢٥ هەزار گەشتیار بە یەک کات لە سلێمانیدا جێیان ببێتەوە و شوێنی مانەوەیان دەست بکەوێت.   مەحموود تۆفیق گوتی: "زیادبوونی باج لەسەر شوێنە گەشتیارییەکان بووەتە هۆی ئەوەی ئەو کەرتە پێشکەوتن بە خۆیەوە نەبینێت و گەشە نەکات. "  بە گوتەی مەحموود تۆفیق، بۆ ئەم نەورۆزە نزیکەی ٦٠ % ـی شوێنە گەشتیارییەکانی سلێمانی گیراون.  بەپێی ئاماری بەڕێوەبەرایەتیی گشتیی گەشتوگوزاری سلێمانی، لە چەند رۆژی رابردوودا نزیکەی ٢٠ هەزار گەشتیار هاتوونەتە سلێمانی و پێشبینی دەکەن بۆ رۆژانی نەورۆزی ئەمساڵ بگاتە سەرووی ١٠٠ هەزار گەشتیار. لە سەرەتای ئەمساڵیشەوە وەک ئامارێکی نافەرمی زیاتر لە ٢٠٠ هەزار گەشتیار چوونەتە سلێمانی.