د. مەهدی سەهەر جبووری، بریکاری وەزارەتی کشتوکاڵی عێراق بە رادیۆی رووداوی راگەیاند: "بەر لە ساڵێک لە لایەن وەزارەتەکانی کشتوکاڵی عیراق و هەرێمی کوردستانەوە بە مەبەستی هەڵسەنگاندنی سەرجەم پڕۆژەکانی سامانی ئاژەڵی و پڕۆژە کشتوکاڵییەکان لە پارێزگاکانی هەرێمی کوردستان لیژنەیەک پێکهێنراوە. ئەوەیش بۆ ئەوەیە کە ئەو بەرهەمانە رێگەیان پێبدرێت بێنە پارێزگاکانی عێراقەوە و باڕکۆدیان لەسەر بێت. "  بریکاری وەزارەتی کشتوکاڵی عێراق ئاماژەی بەوە دا، کاتێک کارەکانی ئەو لیژنەیە تەواو بوو رێگە دەدرێت ئەو کاڵایانەی هەرێمی کوردستان بۆ پارێزگاکانی دیکەی عێراق بگوازرێنەوە.  بەشێکی جووتیاران و خاوەنانی پەلەوەرخانەکانی هەرێمی کوردستان گلەیی ئەوە دەکەن کە لە بازگەکانی عێراق رێگەیان لێ دەگیرێت بەرهەمەکانیان بۆ شارەکانی ناوەڕاست و باشوور بگوازنەوە.  د. مەهدی سەهەر جبووری گوتی: "ئێمە لە بارەی بازگەکانەوە کێشەی فەرمیمان هەیە کە ئەویش تایبەە بە رێکارەکان دەزگا تەناهییەکان (ئەمنییەکان). ئێستا بەدواداچوونی دەزگا تەناهییەکان بۆ گواستنەوەی کاڵاکان لەنێوان پارێزگاکاندا بەردەوامە. "  بڕیارە شاندێکی ھاوبەشی نوێنەری ئەنجوومەنی وەزیرانی هەرێمی کوردستان و وەزارەتەکانی دارایی و کشتوکاڵ سەردانی بەغدا بکەن بۆ چارەسەرکردنی چەند کێشەیەکی بواری کشتوکاڵ، لەوانەش یەکخستنی رۆژنامەی کشتوکاڵی و گرفتی رێگریکردن لە چوونی بەرھەمی کشتوکاڵی بۆ عێراق.  رزگار حەمەد خدر، بە رادیۆی رووداوی راگەیاند، "بۆ ئەوەی بازاڕ بۆ بەرهەمی کشتوکاڵیی جووتیارانمان بدۆزینەوە، لە ئەنجوومەنی وەزیران بڕیاردرا سەردانی وەزارەتی کشتوکاڵی عێراق بکەین کە رۆژنامەی کشتوکاڵی لەنێوان هەردوو لادا رێکبخەینەوە. رۆژنامەکە ئەوەیە کە کاتەکانی رێگریکردن لە هاوردەی ئەو بەرهەمانە رێکبخەین کە لە ناوخۆدا هەن و باج لەسەر بەرهەمی هاوردە دادەنرێت. "  لەو بارەیە د. مەهدی سەهەر جبووری گوتی: "وەزارەتەکانی کشتوکاڵی عێراق و هەرێمی کوردستان لەسەر ئاستی باڵا لیژنەی هاوبەشیان هەیە. ئێمە پێشوازییان لێدەکەین لە هەر ساتێکدا بێن. ئەم  هاوئاهەنگییانە لە بەرژەوەندیی جووتیارانی هەردوو لادایە. "  لەبارەی کاریگەریی شەڕی رووسیا و ئۆکرایناوە لەسەر گەنمی عێراق بریکارەکەی وەزارەتی کشتوکاڵ گوتی: "حکومەتی عێراق لە سێ ساڵی رابردوودا هیچ گەنمێکی لە دەرەوە هاوردە نەکردووە. ماوەیەکی زۆریشە نە لە رووسیا نە لە ئۆکرایناوە گەنمی هاوردە نەکردووە. تاوەکو ئێستا کاریگەرییەکانی شەڕی ئەو دوو وڵاتە بە شێوەیەکی راستەوخۆ نەگەیشتوونەتە عێراق. "