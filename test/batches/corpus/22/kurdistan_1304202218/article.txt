رۆژی چوارشەممە ١٣ - ٤ - ٢٠٢٢، دیندار زێباری، رێکخەری راسپاردە نێودەوڵەتییەکانی حکومەتی هەرێمی کوردستان میوانی بووڵتەنی کاژێر ١٢ ـی رووداو بوو کە سەنگەر عەبدولڕەحمانەوە پێشکێشی دەکات و دەڵێت، "ئێمە لە چوارچێوەی عێراق و وەک شاندی عێراقی بەشداریمان لە کۆبوونەوەی رەهەندە داراییەکانی رێکخراوی تیرۆریستی داعش کردووە. "   بە گوتەی دیندار زێباری، "بڕیاری ئەنجوومەنی ئاسایشی نەتەوە یەکگرتووەکان هەیە بۆ سزادانی ئەوانەی پاڵپشتی دارایی داعشیان کردووە، جا ئەگەر وڵاتان بن یان کۆمپانیاکان. ئێستاش تیمی نەتەوە یەکگرتووەکان لە عێراق و هەرێمی کوردستانن و دەستیان بە لێکۆڵینەوە کردووە بۆ ئەوەی کەیسی جیا جیا بۆ ئەو بابەتە دروستبکرێت و بدرێت بە دادگە نێودەوڵەتییەکان. "  رێکخەری راسپاردە نێودەوڵەتییەکان پێیوایە، "بابەتی هەرە گرنگی ئەو کۆبوونەوەیە، باسکردنە لەو یارمەتییە داراییە نێودەوڵەتییانەی دراونەتە داعش. بۆ نموونە لە وڵاتانی کەنداو لەژێر ناوی خێرخوازی پارەیەکی زۆر حەواڵەی عێراق کراوە و پارەکان گەیشتوونەتە ناوچەکانی ژێر دەستی داعش. "   ئاماژە بەوەش دەکات، "لەسەر ئاستی وڵاتانی دراوسێش ئەو بانکانەی بەناوی بانکی تایبەت کاری حەواڵەیان کردووە، پارەکانیان گەیاندووەتە رێکخراوی داعش. لە ئەوروپاش خەڵک هەبووە بازرگانی کردووە بۆ حەواڵەکردنی پارە بۆ داعش کە هەندێک بازرگان و کۆمپانیان، تا ئێستاش بەردەوامن. "   دیندار زێباری باس لە داهاتی ساڵانەی رێکخراوی داعش دەکات و رایدەگەیێنێت، "بەپێی دوایین راپۆرتی نەتەوە یەکگرتووەکان، ئەو پاشماوانەی داعش کە لە عێراق و سووریا ماون، ساڵانە نزیکەی ١٠٠ ملیۆن دۆلار پارە دەگاتە دەستیان. "   رێکخەری راسپاردە نێودەوڵەتییەکان گوتیشی، "ئێستا داعش لەو ناوچانەی ماون، قاچاخی بە ماددەی هۆشبەرەوە دەکەن و خەڵک دەڕفێنن، لە بەرامبەر ئازادکردنیاندا داوای پارە دەکەن. "   لەبارەی هەوڵەکانی حکومەتی هەرێمی کوردستان بۆ نەهێشتنی سەرچاوە داراییەکانی داعش، رێکخەری راسپاردە نێودەوڵەتییەکان دووپاتی دەکاتەوە، "ئێمە هەنگاوی جیددیمان ناوە و لەنێو هەولێر باندمان دەستگیرکردووە کە پارەیان بۆ داعش ناردووە و لە رێگەی نووسینگەکانیانەوە گەیشتووەتە دەستیان. "