ئێوارەی رۆژی هەینی ٠١ - ٠٤ - ٢٠٢٢ پشتیوان سادق، وەزیری ئەوقاف و کاروباری ئایینی هەرێمی کوردستان لە کۆنفرانسێکی رۆژنامەڤانیدا رایگەیاند، لیژنەی باڵای بینینی مانگ له وه‌زاره‌تی ئه‌وقاف و کاروباری ئایینیی هه‌رێمی كوردستان کۆبووەوە و بڕیاریدا کە "له‌به‌ر هه‌بوونی به‌ڵگه‌ی شه‌رعیی پێویست، ده‌ركه‌وت مانگ له ئاسمانی هه‌رێمی كوردستان بینراوه، بۆیه لیژنه‌ی باڵای بینینی مانگ بڕیاریدا كه سبه‌ی شه‌ممه ٢ - ٤ - ٢٠٢٢ یەکەم رۆژی مانگی رەمەزانە. "  مەسرور بارزانی، سەرۆکی حکومەتی هەرێمی کوردستان لە راگەیێندراوێکدا کە بەبۆنەی هاتنەوەی مانگی رەمەزان بڵاویکردووەتەوە دەڵێت، "گەرمترین پیرۆزبایی ئاراستەی موسڵمانانی کوردستان و عێراق و جیهان دەکەم. لە خوای مەزن نزاکارم کە نوێژ و رۆژوو و عیبادەتی هەمووان قبوڵ بکات. "  لە بەشێکی دیکەی راگەیێندراوەکەی سەرۆکی حکومەتی هەرێمی کوردستاندا هاتووە، "هاتنی ئەم مانگە پیرۆزە، ببێتە مایەی خێر و خۆشی و ئارامی و سەقامگیریی بۆ هەرێمی کوردستان و جیهان بە گشتیی و پەرەپێدانی زیاتری کولتووری لێبووردەیی و ئاشتەوایی. "  دەقی پەیامەکەی مەسرور بارزانی، سەرۆکی حکومەتی هەرێمی کوردستان:   "بەبۆنەی ھاتنی مانگی پیرۆزی ڕەمەزان، گەرمترین پیرۆزبایی ئاراستەی موسڵمانانی کوردستان و عێراق و جیهان دەکەم. لە خوای مەزن نزاکارم کە نوێژ و ڕۆژوو و عیبادەتی هەمووان قبوڵ بکات و هاتنی ئەم مانگە پیرۆزە، ببێتە مایەی خێر و خۆشی و ئارامی و سەقامگیریی بۆ هەرێمی کوردستان و جیهان بە گشتی و پەرەپێدانی زیاتری کولتووری لێبوردەیی و ئاشتەوایی".  مەسرور بارزانی، سەرۆکی حکومەتی هەرێمی کوردستان