رۆژی چوارشەممە، ٦ - ٤ - ٢٠٢٢، بەرزان شێخ محەممەد، جێگری سەرۆكی ئەنجوومەنی  پارێزگای سلێمانی بە تۆڕی میدیایی رووداوی راگەیاند، ١٥ ئەندامی ئەنجوومەنی پارێزگای  سلێمانی داوای كۆبوونەوەیەكی بەپەلەیان كردووە بۆ وەرگرتنی زانیاری لەبارەی داهاتی سلێمانی، بەتایبەت زانیاری لەبارەی داهاتی گومرگی  دەروازەكانی باشماخ و پەروێزخان.  ئاماژە بەوەش دەکات، "داوامان كردووە  كۆبوونەوەیەكی ئەنجوومەن بكرێت بە میوانداری هەریەک لە بەڕێوەبەری  گشتیی بانكی ناوەندیی سلێمانی و بەڕێوەبەری گومرگی هەردوو  دەروازەكانی باشماخ و پەروێزخان. ئەوەش بە مەبەستی وەرگرتنی زانیاری لەبارەی داهاتی سلێمانی. "   هیچ یەكێک لە ئەندامانی فراكسیۆنی یەكێتی  واژۆیان لەسەر نووسراوەكە نەكردووە. سەباح فەتاح، سەرۆكی فراكسیۆنی  یەكێتی لە ئەنجوومەنی پارێزگای سلێمانی بە رووداوی گوت، ئەو ئەندامانەی واژۆیان  كردووە پەلەیان لە كارەكەیان كردووە.  سەباح فەتاح باس لەوەش دەکات، "ئەزموونی پێشووترمان هەیە و پێدانی زانیاری لەبارەی داهات پێویستی بە  مۆڵەتی ئەنجوومەنی وەزیرانە، تەنانەت پێشتر داوامان لە وەزارەتی داراییش  كردووە، ئەوانیش پێیان نەداوین. لەگەڵ ئەوەشدا ئەگەر كۆبوونەوەی  ئەنجوومەن كرا، ئێمە وەک ئەندامانی فراكسیۆنی یەكێتی بەشدار دەبین. "   كەمی پارە لە بانكەكانی سلێمانی و ناڕوونی داهات، چەندین گرفتی لە  سلێمانی دروستكردووە، جگە لە دواكەوتنی مووچە، لە بەشێک لە  خزمەتگوزارییەكانیش وەستاون.