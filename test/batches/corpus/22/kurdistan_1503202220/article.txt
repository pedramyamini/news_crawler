هۆشیار عومەر عەلی، رێكخەری ژووری پەیوەندییە دیپلۆماسییەكانی بزووتنەوەی گۆڕان لەکاتی بەشداریکردنی لە بوولتەنی هەواڵەکانی کاژێر ١٢: ٠٠ی تۆڕی میدیایی رووداو، لەبارەی پرسی کۆکردنەوەی واژۆ بە مەبەستی کشانەوە لە حکومەت، رایگەیاند، "ئێمە بۆ بەشداریکردن لە حکومەت رێککەوتنێکمان هەیە، کە بووە بەرنامەی حکومەت. بۆ نموونە بڕیاربوو دەستەی داهاتە نەوتییەکان دروستبکرێت، بەڵام ئەمە نەکراوە. ئێمە هەر بڕیارێک و روانینێکمان هەبێت، لەسەر بنەمای ئەو رێککەوتنەیە".  رێكخەری ژووری پەیوەندییە دیپلۆماسییەكانی بزووتنەوەی گۆڕان ئەوەیشی خستەڕوو، "سەرۆکی حکومەت خۆی رایگەیاندووە کە دەسەڵاتی بەسەر داهاتی نێوخۆدا نییە، کە خۆی نەتوانێت ئەو گرفتانە چارەسەر بکات، ناکرێت رەخنە لە ئێمە بگیرێت کە بۆ هەڵوێستمان هەیە یان قسە لەسەر کەموکوڕییەکان دەکەین".  هۆشیار عومەر عەلی پێیوایە، "کوردستان ئێستا رەنگە لەچاو چەند ساڵی پێشوودا زیاتر بەرەو دوو ئیدارەیی چووبێت لەڕووی داهات و ئەمنیشەوە".  لەبارەی رۆڵی وەزیری دارایی کە لە بزووتنەوەی گۆڕانە، سەبارەت بەو کێشانەی کە هەن، ئەو بەرپرسەی گۆڕان گوتی، "ناکۆکییە حیزبییەکان لە نێوخۆی هەرێمی کوردستان و عێراق راستەوخۆ دەبرێتە نێو حکومەت و وەکو کارتێک بەکاردەهێندرێت، وەزیری داراییش زیاد لە جارێک هەڵوێستی وەرگرتووە، بەڵام نەیویستووە بیکاتە موزایەدە".  هۆشیار عومەر ئاماژەی بەوە کرد، "وەزیری دارایی هەڵوێستی زۆر روون بووە، لێپرسینەوەی لە کۆمەڵێک بەرپرس کردووە، کۆمەڵێک بەرپرسی سزاداوە و دوورخراونەتەوە، بەڵام کاتێک لە کۆی کابینەکە ئیرادەیەک نەبێت و دژ بەوە کار دەکرێت، وەزیری دارایی هیچ بەرپرسیارێتییەکی نییە لەوەدا".  بە گوتەی ئەو بەرپرسەی گۆڕان، کۆمەڵێک کەموکوڕیی و بەربەست هەن، کە راستەوخۆ پەیوەندیی بە "کۆکردنەوەی داهات و دواکەوتنی مووچەوە هەیە، لە بەشێک لە بانکەکاندا جگە لە پارەی حکومەت، تەنانەت پارەی خەڵکی ئاسایی نەماوە کە لە بانک دایناوە. ئەو بابەتانە بە روونی لەگەڵ حکومەت باسکراوە، تیمی گۆڕان لەگەڵ تیمی پارتی دیموکراتی کوردستان دانیشتوون و بە روونی باسیان کردووە، کە ئەو کێشانە هەیە و پێویستە چارەسەر بکرێن".  لەبارەی هۆکاری دانیشتنی وەزیری دارایی لە ماڵەوە، رێكخەری ژووری پەیوەندییە دیپلۆماسییەكانی بزووتنەوەی گۆڕان باسی لەوە کرد، "ئێستا رێگری دەکرێت لەوەی مووچە لە کاتی خۆی دابەشبکرێت، وەزیری دارایی دانانیشێت سەیر بکات، ئەوەش یەکێک بووە لەو رەخنانەی لە گۆڕان هەبووە، کە گۆڕان ناتوانێت دۆخەکە چاکبکات، بۆ ئەوە دەکات؟ بۆچی لە حکومەتدا دەمێنێتەوە؟ "  هۆشیار عومەر دەشڵێت، "بەڵێ، وەزیری دارایی هەڵوێستێکی زۆر روونی وەرگرتووە، داواشی لە بزووتنەوەی گۆڕان کردووە جێگرەوەی بۆ دابنێن، یەکەمجاریش نییە، چەندین جارە هەڵوێست وەردەگرێت و داوای لە جڤاتی نیشتمانی کردووە جێگرەوەیەک دابنێن، چونکە ئەو قبووڵی نییە بەو شێوازە داهاتەکە دیارنامێنێت و مووچە دوادەکەوێت و مافی خەڵک پێشێل دەکرێت".  لەبارەی بۆچوونی جیاوازیش لەنێو بزووتنەوەی گۆڕان بۆ کشانەوە و نەکشانەوە لە حکومەت، هۆشیار عومەر ئاماژە بەوە دەکات، "هاوڕێکانی ئێمە لە حکومەت پێشتریش بە فەرمی رایانگەیاندووە، هەر کاتێک بزووتنەوەی گۆڕان بڕیاری کشانەوەی هەبێت، ئەوان جێبەجێی دەکەن، چونکە بە بڕیاری بزووتنەوەی گۆڕان رۆیشتوونەتە حکومەتەوە".