دیندار محیەدین، شۆفێری بارهەڵگرە و خەڵکی باکووری کوردستانە و دەڵێت، "هەشت منداڵم هەن، حەزمان دەکرد بچینە گەشت و سەیران، بەڵام لەبەر کار نەمتوانی و هاتمە زاخۆ بارم هێنا. "  بەشێک لە شۆفێرانی باشووری کوردستانیش بەهۆی کار و کاسبییەوە نەیانتوانی بەشداریی لە گەشت و سەیرانی رۆژانی نەورۆز بکەن، هەندێک لەو شۆفێرانە لە زاخۆ لە چاوەڕوانی وەرگرتنی بار مانەوە و بەوهۆیەوە رۆژانی نەورۆزیان لەوێ بەڕێکرد.  خالد عەزیز، یەکێکە لەو کەسانە و ٣٢ ساڵە کاری شۆفێری بارهەڵگرە، ئەو باسی لەوە کرد، "من لەماڵ بۆ کار دەرکەوتووم، ئەگەر کار نەبێت دەبێ چی بکەم؟، نە مووچە هەیە نە شتێک، بۆیە پێویستە کار و کاسبی بکەین. "  لەکاتێکدا خەڵک خەریکی سەیران بوون، بەشێک لە کرێکارانیش هاوشێوەی شۆفێران لەسەر کار بوون. هۆگر حوسێن، یەکێک لەو کرێکارانەیە کە لە رۆژانی نەورۆز لەسەر کار مایەوە و بە رووداوی گوت، "لە رۆژی یەکەمی نەورۆزەوە نەوەستاوین، ١٠ کەس چاوەڕێی ئێمە دەکەن. "  هەر گەشتێکی شۆفێرانی باکووری کوردستان بۆ عێراق و هەرێمی کوردستان، لانیکەم هەفتەیەک دەخایێنێت، بۆیە زۆرینەی ئەو شۆفێرانەی کە پێش نەورۆز بارەکانیان هێناوەتە عێراق و هەرێمی کوردستان، نەیانتوانیوە بگەڕێنەوە و لەگەڵ کەسوکاریان بەشداریی مەراسیم و گەشتی رۆژانی نەورۆز بکەن.