رۆژی سێشەممە ٢٢ - ٣ - ٢٠٢٢، عەرەفات کەرەم، بەرپرسی دۆسیەی عێراق لە بارەگای بارزانی و ئەندامی ئەو شاندەی بڕیارە سەردانی بەغدا بکەن بە تۆڕی میدیایی رووداوی راگەیاند: "ئێمە سبەینێ چوارشەممە سەردانی بەغدا دەکەین؛ ئامانجمان بەدەستهێنانی پشتیوانییە بۆ رێبەر ئەحمەد، بەربژێری پارتی دیموکراتی کوردستان بۆ پۆستی سەرۆککۆماری عێراق".  بە گوێرەی نەریتی سیاسیی دوای ساڵی ٢٠٠٣ لە عێراق، پۆستی سەرۆککۆمار پشکی کوردە، ژمارەیەک کوردیش خۆیان بۆ پۆستەکە بەربژێر کردووە، دیارترینیان رێبەر ئەحمەد، بەربژێری پارتی دیموکراتی کوردستان و بەرهەم ساڵح، بەربژێری یەکێتی نیشتمانی کوردستانن.   ئەمڕۆ سێشەممە، شێروان دووبەردانی، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق بە تۆڕی میدیایی رووداوی گوت: "ئەمڕۆ رێبەر ئەحمەد، بەربژێری پارتی دیموکراتی کوردستان گەیشتە بەغدا و بڕیارە دەست بە گفتوگۆ بکات لەگەڵ لایەنەکان لەبارەی هەڵبژاردنی سەرۆککۆمار و دانیشتنەکەی ٢٦ ـی ئەم مانگەی ئەنجوومەنی نوێنەران".  هەر ئەمڕۆ حاکم رزگار حەمەئەمین، یەکێک لە بەربژێرانی کورد بۆ پۆستی سەرۆککۆماری عێراق بە تۆڕی میدیایی رووداوی گوت: "ئەگەر پارتی و یەکێتی رێکنەکەون لەسەر بەربژێرێکی هاوبەش، من ئامادەم ببمە بەربژێریان و بەربژێری هەموو گەلی کورد".  رۆژی ١٠ ـی ئۆکتۆبەری ساڵی ٢٠٢١، هەڵبژاردنی ئەنجوومەنی نوێنەرانی عێراق بەڕێوەچوو، بەڵام تاوەکو ئەمڕۆ سەرۆککۆمار و کابینەی نوێی حکومەت هەڵنەبژێردراون.  بڕیارە ٢٦ ـی ئەم مانگە پەرلەمانی عێراق بۆ هەڵبژاردنی سەرۆککۆماری عێراق کۆببێتەوە.