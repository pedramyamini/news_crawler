لیلیا میراوستا دەڵێت، "ئێستا بەس چایی کوردستان دەخۆم، زۆر زۆر بەتامە. هەموو خواردنێکیش لێدەنێم، برنج، مەرەگە، مەرەبا دەڕوانم دروست بکەم، مەرەبای هەنجیر و توو. یەکەم کەس کە زۆر هاوکاریم دەکات دایەیە، لە هەموو شت تێدەگات، دڵم نایەت پێ بڵێم خەسوو هەر دەڵێم دایە. دڵیان زۆر زۆر باشە و لەگەڵ ماڵی کاک بەهادین هەموو خێزانەکەی زۆر یارمەتیی منیان داوە. "  لیلیا و هاوژینەکەی، کەسوکاری لیلیاشیان بە دابونەریتی کوردەواری ئاشنا کردووە و حەزیان لە ناسینی زیاتری کوردستانە.  ئەمین ئەحمەد، هاوژینی لیلیایە و فەرمانبەرە، ئەو دەڵێت، "ئەوان زۆر چاودێریی کولتووری ئێمەیان دەکرد، کولتوورەکانمان زۆر لەیەک نزیک بوون و لیلیاش بۆخۆی زیرەک بوو، هەموو جار گۆرانیم بۆ دادەبەزاند، لەسەر شارەکان دەیپرسی سلێمانی لە کوێیە، هەولێر لە کوێیە و تەنانەت ئاگاداری دۆخی کەرکووکیش بوو و زۆر لەسەر رووداوەکەی ١٦ی ئۆکتۆبەرەوە خەمی خوارد. "  لیلیا رۆژانە جگە لە فێربوونی زمان بە کاری خۆبەشیەوە سەرقاڵە، ئەو کچانە کە لە مارکێت و دووکانەکان بە پارەی کەم کاردەکەن فێری نینۆک چاککردن دەکات تا داهاتی خۆیانیان هەبێت.  لیلیا میراوستا دەڵێت، "من لە ژیان زۆر ئەکتیڤم، گوتم بە ئەمین با بڕۆینە خانەی بێسەرپەرشتان یارمەتیی منداڵان بدەین و خواردنیان بۆ ببەین، چونکە ئەوە خێرێکی زۆر گەورەیە. "  مانگێک پێش هێرشی رووسیا بۆ سەر ئۆکرانیا، لیلیا سەردانی ئۆکرانیای کردبوو، شەڕی تووشی شۆکی کردوون و جگە لە خوشکەکەی کە دەربازی پۆڵەندا بووە کەسوکارەکەی لە نێو ئۆکرانیا گیریان خواردووە، رۆژانە لە رێگەی تەلەفۆنەوە ئاگاداری دۆخیانە و هیوای ئەم رۆژانەی تەواوبوونی شەڕ و شادبوونەوەی بە کەسوکاریەتی.