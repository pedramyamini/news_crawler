لە کۆنگرەیەکی رۆژنامەڤانیدا، زیاد جەبار، سەرۆکی فراکسیۆنی یەکێتی لە پەرلەمانی کوردستان بۆچوونی حیزبەکەی لەبارەی بەڕێوەچوونی هەڵبژاردن خستەڕوو و گوتی، یاسای هەڵبژاردن و کۆمیسیۆن دوو یاسان کە رەهەندی نیشتمانییان هەیە، لە رابردووشدا هەموو هێزەکانی پەرلەمانی کوردستان لەسەر ئەوە کۆکبوون، بۆیە دەبێت سازان لەسەر ئەو پرسە بکرێت.    بۆ پێکهێنانی کابینەی نۆی حکومەتی هەرێمی کوردستان، هەر یەکە لە یەکێتی و پارتی و پارتی و گۆڕان رێککەوتنیان کردووە. زیاد جەبار گوتی، لەو رێککەوتنەدا یەکێک لە خاڵەکان تایبەتە بەوەی کە هەموواری یاسای هەڵبژاردن بکرێتەوە بە سازان و رێککەوتن لەنێوان لایەنەکان. گوتیشی، لە رێککەوتنی گۆڕان و پارتیش ئەو خاڵە هەیە.   لە کۆبوونەوەکانی سەرۆکی فراکسیۆنەکانی پەرلەمانیشدا بە گوتەی زیاد جەبار، جەخت لەوە کراوەتەوە کە دەبێت سازان لەسەر ئەو یاسایانەی رەهەندی نیشتمانییان هەیە.   یاسای هەڵبژاردنی هەرێمی کوردستان ٣٠ ساڵ لەمەوبەر دەرچووە. زیاد جەبار گوتی، "کاتی خۆی بە سادەترین شێوە دەرچووە و.. ئێمە پێمان وایە کەموکوڕیی زۆری تێدایە. "  یەکێتی لەگەڵ ئەوەدایە کە بازنەکانی هەڵبژاردن لە هەرێمی کوردستان بکرێنە چوار بازنە. سەرۆکی فراکسیۆنی یەکێتی گوتی، "یەک بازنەیی هاوسەنگی ناپارێزێت لەنێوان نوێنەرایەتیی شار و شارۆچکەکانی هەرێمی کوردستان لە پەرلەمان. " باسی لەوەشکرد کە ئەوان دەیانەوێت لەو رێگەیەوە هەر پارێزگایەک نوێنەرەکانی خۆی بنێرێت بۆ پەرلەمان و دواتر ئاسانتر بەدواداچوون بۆ کێشەکانی ناوچەکانیان بکەن.  پەیامی فراکسیۆنی یەکێتی بە گوتەی سەرۆکی فراکسیۆنەکە سێ خاڵن کە بەمشێوەیە بوون:     یەکەم: یەکێتی جەخت دەکاتەوە و پێداگری دەکات کە هەردوو یاساکە بە سازان تێبپەڕێندرێت تاوەکو هەڵبژاردنەکان لەکاتی خۆیاندا بکرێن. هەر هێزێکیش کێشە دروست بکات، ئەوا ئەو هێزە نایەوێت هەڵبژاردن ئەنجام بدرێت.     دووەم: ئێمە لە فراکسیۆنی یەکێتی لەگەڵ هاوبەشانمان لە فراکسیۆنە جیاوازەکان و سەربەخۆکان هیچ هێزێک رامان ناگرێت و ئامانجمانە کە سیستمی هەڵبژاردن بەشێوەیەک بگۆڕین کە بتوانین هەڵبژاردنێکی پاک و بێگەرد بکەین.     سێیەم: لە کۆبوونەوەکانی سەرۆکی فراکسیۆنەکان یاداشتێک دراوە بە سەرۆکایەتیی پەرلەمانی کوردستان کە خاڵێکی تێدا چەسپاوە و داوایان کردووە سەرۆکایەتیی پەرلەمانی کوردستان کە یاساکانی کۆمیسیۆن و هەڵبژاردن رەهەندی نیشتمانییان هەیە و پێویستە بە سازان و رێککەوتنی نێوان هێزە سیاسییەکان تێبپەڕێندرێت.     رۆژی سێشەممە فراکسیۆنی پارتی لە پەرلەمانی کوردستان ئاماژەیان بەوە کرد، سەرۆکی پەرلەمان لایەنگیریی لایەنێکی سیاسیی دیاریکراوی کردووە. سەرۆکی فراکسیۆنی یەکێتی رایگەیاند، ئەوەی ئێستا سەرۆکی پەرلەمان دەیکات هەمان ئەو شتەیە کە سەرۆکی فراکسیۆنەکان داوایان لێکردووە. بۆیە پێویستە "سەرۆکایەتیی پەرلەمانی کوردستانیش پارێزگاری لەو داوایە بکەن و... سازان نەشکێندرێت. "