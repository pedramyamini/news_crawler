مەریوان قەرەنى، ئەندامى پەرلەمانى عێراق لە فراکسیۆنى پارتى دیموکراتى کوردستان بە تۆڕى میدیایی رووداوى راگەیاند، لەپاش ئامادەکردنى راپۆرتى لیژنەى لێکۆڵینەوە لە بۆردوومانەکەى سەر شارى هەولێر، لیژنەکە لەگەڵ لایەنى کۆمارى ئیسلامى ئێران کۆدەبنەوە و ئەو راپۆرتەیان رادەست دەکەن.  ١٦ ى ئادار لیژنەى لێکۆڵینەوەى حکومەتى فیدڕاڵیی عێراق گەیشتە هەولێرى پایتەخت و سەردانى شوێنى کەوتنەوەى مووشەکەکانى ئێرانیان کرد، کە زۆربەی مووشەکەکان لە ماڵی سەرمایەداری کورد شێخ باز بەرزنجی کەوتوونەتە خوارەوە.  لیوا تەحسین خەفاجی، گوتەبێژى فەرماندەیی ئۆپەراسیۆنە هاوبەشەکانى عێراق رایگەیاند؛ لەسەر ئەو پرسە دیداریان لەگەڵ لایەنى ئێرانى دەبێت.  مەریوان قەرەنى پێشبینی کرد کە دیدارى لیژنەى لێکۆڵینەوەى بۆردوومانەکەى هەولێر لەگەڵ باڵیۆزخانەى ئێران یان لەسەر ئاستى بەرپرسانى ئەمنى هەردوولادا بێت.  پێکهێنانى ئەو لیژنەى لێکۆڵینەوەیە لەپاش کۆبوونەوەیەکى مەسرور بارزانى، سەرۆکى حکومەتى هەرێمى کوردستان بوو لەگەڵ مستەفا کازمى، سەرۆکوەزیرانى عێراق، کە لە ١٤ ى ئادار لە هەولێر کرا.  لەپاش هێرشەکەى ١٣ ى ئادار سوپاى پاسدارانى ئێران بەرپرسیاریێتیی خۆى لەو هێرشە راگەیاند بەپاساوى ئەوەى شوێنى بۆردوومانکراو پێگەیەکى ئیسرائیل بووە، ئەو تۆمەتە لەلایەن حکومەتى هەرێمى کوردستانەوە رەتکرایەوە و داواىکرد لیژنەى لێکۆڵینەوە لەسەر ئەو پرسە پێکبهێندرێت.  هاوکات پەرلەمانى عێراق لیژنەیەکى لێکۆڵینەوەى راستییەکانى پێکهێنا، کە لەلایەن حاکم زاملی، جێگرى یەکەمى سەرۆکى پەرلەمان سەرۆکایەتى دەکرێت و ١٤ ى ئادار سەردانى هەولێرى کرد و ١٧ ى ئادار لیژنەکە لە بەغدا میوانداريى رێبەر ئەحمەد، وەزیرى ناوخۆى حکومەتی هەرێمى کوردستانى کرد.