ژینگەپارێزان لەسەر داوای ئەنجوومەنی ژینگەپارێزی بانە کۆبوونەوە تاوەکو ناڕەزایەتییان بە بڕینەوەی دارەکان و لەنێوچوونی دارستانەکان دەرببڕن. فاتمە شافعی، وەرزشڤانێکی خەڵکی بانەیە و گوتی، "بەڕاستی جێی گریان و جێی داخە، ئەوە سەیرانگەی خەڵکە، جێی خەڵکە. "  لەو ماوەیەدا لە ناوچەی سورێنی بانە نزیکەی چوار هەزار دار بەڕوو بڕاون کە تەمەنیان ٥٠ تاوەکو ١٠٠ ساڵ بووە. لە ناوچەکانی مەریوان، داڵاهۆ و شنۆش بەهامنشێوە، هەرچەندە دیار نییە کە کێ ئەو کارەی کردووە، بەڵام دیاردەی بڕینەوە داری دارستانەکان بە دەست کەسانی بەرژەوەندیخواز ساڵانێکە هەیە.   حامید ئەسراری، بەڕێوەبەری ئەنجوومەنی ژینگەپارێزیی پاژین لە بانە دەڵێت، "بەداخەوە تاوەکو ئێستا ئەو کەسە دەستبەسەر نەکراوە کە هۆکاری ئەو رووداوەیە، بەڵام بەڕێوەبەرایەتیی دادگەی بانە بەڵێنی داوە ئەو تاوانبارە دەستبەسەر بکرێت و بەسزای خۆی بگەیێندرێت. "  ژینگەپارێزان هۆکاری ئەو دیاردەیە بۆ نەبوونی یاسای پێویست دەزانن، بەڵام رێکخراوی دارستانەکانی ئێران باس لە کەمیی ٢٤ هەزار فەرمانبەر دەکات، ئەو ژمارە فەرمانبەرەش کە هەیە بەهۆی موچەی کەم و مەترسی سەر گیانیانەوە، توانای پارێزگاریکردن لە دارستانەکانیان نییە.  نەک تەنیا بڕینەوە، بەڵکو هۆکارگەلێکی دیکەی وەک سوتانیان، گۆڕانکارییەکانی کەشوهەوا، نەخۆشییەکان، رێگەوبانەکان و مەڕوماڵات رۆڵیان لە لەنێوچوونی دارستانەکاندا هەیە. لەنێوچوونیان مەترسی گەورە بەرەوڕووی دانیشتووانی زاگرۆس دەکاتەوە.  عەتا نەسروڵڵازادە، چالاکڤانی مەدەنیی بانەیە و باس لەوە دەکات، "ئەمە سامانێکی نەتەوایەتییە، لەسەر هەر هەموومان پێویستە ئەو ژینگەیە بپارێزین، چونکە ئەوە تەنیا پەیوەندیی بە ئێمەوە نییە، بەڵکو ئەوەی پەیوەندی بە نەوەکانی داهاتووشەوە هەیە. "   بەپێی توێژینەوەکان، لە ٧٠ ساڵی رابردوودا ٧ ملیۆن هێکتار لە دارستانەکانی زاگرۆس لەنێوچوون و تەنیا ٥ ملیۆن هێکتاریان ماوە. لەم ساڵانەدا رەنگە تەنیا ئەمجۆرە هەستیاری و کاردانەوانەیە کە هەندێ لە خێرایی رەوتی لەنێوچوونی دارستانەکانی زاگرۆسی کەمکردووەتەوە.