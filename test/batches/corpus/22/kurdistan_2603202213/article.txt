پێشتر خەڵک خانوو و دووکانی زێدەڕۆیان لەسەر دروستکردووە، هەمووی رووخێنراوە. ئەمڕۆ خەڵکی ناڕازی رێی کەرکووکیان داخست و سێ کاژێر هاتووچۆیان راگرت، گوتیان رێگەنادەن هیچ شتێک لەسەر ئەو زەویە دروستکرێ، دەبێ لێگەڕێن دووکان و خانووەکانی ئەوانیش چاکبکرێتەوە و بچنەوە ناوی.  وەبەرهێنەرەکانیش نەوەستان، سوورن لەسەر جێبەجێکردنی پڕۆژە نوێیەکان. زەوییەکان دەکەونە نێوان تازەخورماتوو و لەیلان.  رووبەری زەوییەکە هەشت هەزار دۆنمە و دەکەوێتە نێوان هەردوو شارۆچکەی لەیلان و تازە خورماتوو، چەند ساڵێکە خەڵک دووکان و خانوو و باخچەیان لەسەر زەوییەکە بەزێدەڕۆ دروستکردووە.   محەممەد عەبدوڵڵا، سەرپەرشتیاری خۆپێشاندانەکە بە تۆڕی میدیایی رووداوی راگەیاند، "ئەم زەوییانە لە سنووری ماددەی ١٤٠ ـن و بەو پێیەش هەموو بڕیارەکانی دانەوەی زەوییەکە لە رێگەی ماددەی ١٤٠ هەیە و بڕیاری ئەنجوومەنی پارێزگاشی هاوپێچکراوە، بەداخەوە پارێزگای ئێمە تیرۆرە و ئەم هەموو خەڵکە تیرۆر دەکات لە پێناو بەرژەوەندیی خۆیان".  فەرهاد رەحیم، دووکاندارە و دەڵێت، "ستافی وەبەرهێنانی کەرکووک بە سێ ئۆتۆمبێل هاتن و گوتیان دەرتان دەکەین، ئەم وەبەرهێنانە بووە چی، هەموو زەویی کەرکووکیان برد و تەواویان کرد. زەوی نەما و زەوی چوار دەوری کەرکووکیان هەمووی برد. "  گۆڕان محەممەد، پەنچەرچییە و دەڵێت، "زۆر بەبێ بەزەیی و بەبێ ئەوەی هیچ مۆڵەتێک بدەن هاتن و هەموو دووکانەکانیان رووخاند، بەس دووکانی من نییە ریزێک دووکان بوو، هێزێکی زۆریان لەگەڵ بوو و کەسیش بۆی نەبوو قسە بکات و دووکانەکانی  رووخاند و ستەمی لە خەڵک کرد و کەسیش نازانێ بۆ چییە".  فەرمانگەی کشتوکاڵی کەرکووک بڕیارەکەی دەستەی وەبەرهێنان بە نایاسایی دەزانێت و داوا دەکات کارەکانیان رابگرن.  زوهێر عەلی، بەڕێوەبەری کشتوکاڵی کەرکووک دەڵێت، "بە دەستەی وەبەرهێنانمان راگەیاندووە دەست بۆ ئەو زەوییانە نەبەن و زەوییەکان لە چوارچێوەی، ماددەی ١٤٠ ن و تا یەکلایی نەبێتەوە نابێ پڕۆژەیان لەسەر بکرێ، هەر هەنگاوێک بۆ بەکارهێنانی ئەو زەوییانە نایاساییە و نابێ رێگەی پێبدرێت و بەغدامان لە کێشەی ئەو زەوییانە ئاگادار کردووەتەوە".  بەپێی ماددەی ١٤٠ی دەستووری عێراق، هەر زەوییەک کێشەی موڵکداری و ناکۆکی لەسەر بێت، نابێت مامەڵەی کڕین و فرۆشتن، وەبەرهێنان یاخود پڕۆژە لەسەر ئەنجام بدرێت تا ئەو کاتەی کێشەکەی زەوییەکە یەکلایی دەبێتەوە و خاوەندارێتیی زەوییەکە دیار دەبێت.