یەکێک لە مووشەکەکان لە ناوەڕاستی زەویی هاونیشتمانییەک کەوتووەتە خوارەوە، هەڵمەت فەتاح، خاوەنی زەوییەکەیە و بە رووداوی گوت، "پەیوەندییان پێوەکردم و گوتیان وەرە هێزەکانی ئاسایش هاتوون، مووشەکێک بەر زەوییەکەت کەتووە، منیش هاتم بینیمان ئەو مووشەکەیە. "  هێرشەکە لە شەوی چوارشەممە ئەنجامدرا، لیوای پۆلیسی نەوت و گاز شوێنی کەوتنە خوارەوەی مووشەکەکانیان دۆزییەوە، یەکێک لە مووشەکەکان زیاتر لە مەتر و نیوێک زەوی قووڵکردووە.  حەمە ریشە، فەرماندەی فەوجی سێی پۆلیسی نەوت و گاز دەڵێت، "کاژێر پێنجی بەیانی گەڕانمان بە ناوچەکە دەستپێکرد، کاژێر شەش و ٥٥ خوولەک شوێنەکەمان دۆزییەوە، بۆ جۆری مووشەکەکە بە تەواوی ناتوانم بڕیار بدەم، بەڵام بە کاتیۆشا دەچێت. "  شانەی راگەیاندنی ئەمنیی عێراق رایگەیاند، گرووپە لە یاسا دەرچووەکان بە سێ کاتیۆشا هێرشیان کردە سەر قەزای خەباتی پارێزگای هەولێر. تاوەکو ئێستاش هیچ گرووپ و لایەنێک بەرپرسیارێتی هێرشەکەی لە ئەستۆ نەگرتووە.  مووشەکەکان لە سنووری حەمدانییە و ئەو گوندانەی کوردی شەبەک تێیدا نیشتەجێن، بە دووری ٣٥ کیلۆمەتر ئاڕاستەی سنوورەکانی قەزای خەبات کراون، ناوچەی هێرشەکە لەژێر دەسەڵاتی لیوای ٣٠ ـی حەشدی شەعبییدایە.   رووداو دەچێتە ئەو ناوچەیەی کە هێرشەکەی لێوە کراوە. هیچ بەرپرسێکی حەشدی شەعبی ئامادەنەبوو لەسەر هێرشەکە قسەبکات، وەڵامیان تەنیا ئەوەبوو کە لە لووتکەی دەسەڵاتی حەشدەوە ئاگادارکراون قسە لەسەر هێرشەکە نەکەن.  لە سەرەتای ٢٠٢٠ و لەکاتی کوژرانی قاسم سولەیمانی و ئەبو مەهدی موهەندیسەوە، زیاتر لە ١٠ جارە لە نێوخۆی عێراق و کۆماری ئیسلامی ئێرانەوە بە مووشەک و درۆن هێرش دەکرێتە سەر هەولێر و دەرووبەری کە دوو لە هێرشەکان لە دەشتی نەینەوا بووە.