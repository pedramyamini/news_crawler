بەرزان محەممەد، جێگری سەرۆکی ئەنجوومەنی پارێزگای سلێمانی بە رادیۆی رووداوی راگەیاند: "سەرهەڵدانی کێشەی نەبوونی پارە و دەرمان لە سلێمانی لەگەڵ زەقبوونەوەی ئەو کێشە سیاسییەدا بوو کە لە بەغدا هەیە. ئەم بابەتە زیاتر سیاسییە و پەیوەندیی بە یەکێتی و پارتییەوە هەیە کە لە بەغدا لەسەر پۆستی سەرۆککۆمار لە کێبڕکێدان. "  بەرزان محەممەد ئاماژەی بەوە دا، ئەم کێشەیە هەر ئەم مانگە نییە، دوو مانگە مووچە لای حکومەتی هەرێمی کوردستانە. بەشێکی زۆر زۆر کەمی مووچە لەسەر داهاتی ناوخۆیە.   جێگری سەرۆکی ئەنجوومەنی پارێزگای سلێمانی باسی لەوەش کرد: "بە پارەی ئەو داهاتەی لە نەوتەوە دەست دەکەوێت، حکومەت دەیتوانی مووچەی مانگ و نیوێک بدات. ئەو داهاتانەی کۆدەکرێنەوە دەچن بۆ بانکی ناوەندیی سلێمانی و لە هەمانکاتدا خەرج دەکرێنەوە. "  جێگری سەرۆکی ئەنجوومەنی پارێزگای سلێمانی ئەوەی خستەڕوو، بەڕێوەبەری بانکی ناوەندیی سلیمانی کە لیژنەی لەسەر پێکهێنرا، ئەنجامی لیژنەکە ئەوە بوو کە ئەو پارەیەی وەکو داهات چووەتە بانک و خەرجکراوە، هیچ جیاوازییەکیان نەبووە و کەس پارەی نەبردووە.   باس لەوە دەکرێت کە لە بانکەکانی سلێمانیدا پارە نییە بۆیە مووچەی فەرمانبەران دوادەکەوێت. لەو بارەوە بەرزان محەممەد گوتیشی: "ئەوەی دەڵێت بانکەکانی سلێمانی پارەیان تێدا نییە، با ئەوە بسەلمێنێت. من وەکو جێگری سەرۆکی ئەنجوومەنی پارێزگا بەپێی ئەو زانیارییانەی دەستم کەوتوون ئەو پارەیەی دەچێتە بانکەکان هەر ئەوە بۆ خەرجی دەردەچێت. "   بەگوتەی جێگری سەرۆکی ئەنجوومەنی پارێزگای سلێمانی، ئەم سیستەمەی ئێستا هەرێمی کوردستانی لەسەرە، ناتوانێت هەرێمی کوردستان ببات بەڕێوە، هەر لەبەر ئەوەش بوو "ئێمە ٦٠ رۆژ بە لامەرکەزییەوە خەریک بووین. "  جێگری سەرۆکی ئەنجوومەنی پارێزگای سلێمانی باسی لەوەش کرد، بە واژۆی ١٥ ئەندامی ئەنجوومەنی پارێزگای سلێمانی داوا کراوە هەریەکە لە بەڕێوەبەری بانکی ناوەندیی سلێمانی و بەڕێوەبەرانی هەردوو گومرگی پەروێزخان و باشماخ بێن لە کۆبوونەوەیەکی فەرمیی ئەنجوومەندا پرسی داهات و خەرجی بخەنەڕوو.