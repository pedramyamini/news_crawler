مەلاحەسەن  واژی، کە مەلایەکی کوردی رۆژهەڵاتی کوردستانە، لە کاتی بەشداریکردنی لە بەرنامەی پاشیڤی تۆڕی میدیایی رووداودا باسی لە بابەتی عیرفان و ئایین لە رۆژهەڵاتی کوردستان کرد و گوتی: "خەڵک رێز لە مانگی رەمەزان و ئایین دەگرن، بەڵام دەسەڵاتداران ئاین وەکو کەرەستەیەک بۆ گەیشتن بە ئامانجەکانیان بەکاردێنن".    مەلا حەسەن واژی گوتی رێژەیەکی زۆر کوردی شیعەمەزهەب لە رۆژهەڵاتی کوردستان دەژین، حکومەت بۆ گەیاندنی پەیامی خۆی سوود لەو دەرفەتانە وەردەگرێت و جیاوازییە مەزهەبییەکان بەکاردێنێت.  ئەو مەلایەی رۆژهەڵاتی کوردستان، کە ئێستا لە باشووری کوردستان نیشتەجێیە ئاماژە بە عیرفان و تەریقە دەدات و دەڵێت: "ئایین پەیامی دەروونی هەیە و دەیەوێت مرۆڤ لەگەڵ خۆی ئاشتبکاتەوە، عیرفان و تەریقەت مرۆڤ لەگەڵ خۆی ئاشتدەکاتەوە و مرۆڤەکان پێکەوە گرێدەدەن، عیرفان دەچێتە خانەی ئیسلامی نەریتی و بە دوای دەسەڵات نەبووە و نییە".  مەلا حەسەن واژی، زیاتر لە بارەی عیرفان و تەریقەت دەدوێت و دەڵێت: "کورد زیاتر خزمەتی بە ئایین کردووە، تاوەکو سوودی لێ وەرگرتبێت. عیرفان و تەریقەت ئاینێکی کوردانەیە و خۆماڵی کراوە. عیرفان و تەریقەت بۆ کورد سەرچاوەی خێر بووە و کورد خۆی تێدا دۆزیوەتەوە، لانیکەم لێینەداوین و شاربەدەری نەکردووین".   سەبارەت بەوەی دەگوترێت کورد بە زەبری هێز بوونەتە موسوڵمان، مەلا حەسەن واژی گوتی: "ئیسلام سەرەتا بەهێز هاتووە نێو کوردستان، کورد لە قۆناخێکدا بۆ ئیسلامی نووسیوە، بە ئیسلام ژیاوە و خێری لێ دیوە وەکو دیاردەیەکی ئەخلاقی و مەعرفی وەریگرتووە، رێبەران و پێشەوایانی کورد ئاینیان وەکو خۆی وەرگرتووە و خۆماڵیان کردووە. "  بەبڕوای ئەو مەلایە، کورد وەکو نەتەوەکانی دیکە نەیتوانیوە سوود لە ئاین وەربگرێت و دەڵێت: "عەرەب، تورک و فارس ئاینیان کردووەتە کەرەستە بۆ داگیرکردنی وڵاتی نەتەوەکانی دیکە، ناڵێم خزمەتی ئاینیان نەکردووە، بەڵام بە ئایین شوناسیان لە نەتەوەکانی دیکە سەندووە".  مەلا حەسەن واژی گوتیشی: "کورد لەبەر ئەوەی خاوەنی خۆی نەبووە و وڵاتی داگیرکراو بووە، وڵات کە داگیرکرا کێشەی شوناسی بۆ دروست دەبێت، داگیرکەران یاسایان وایە کاتێک وڵاتێک داگیر دەکەن، سەرەتا شوناسی دەبەنە ژێر پرسیارەوە، کێشەی بۆ دروستدەکەن تاوەکو دەگاتە قەیران. کورد بەشی زۆری لە قەیرانی شوناسدا بووە، کە قەیران دروستبوو، سەر لەنوێ خوێندنەوەی بۆ دەکەن و بە جۆرێکی دەنووسن، کە خۆیان حەزیان لێیە، داگیرکەران ئاینیان بە جۆرێک نووسیوە، کە خۆیان حەزیان لێبووە".