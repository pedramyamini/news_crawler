ئەمڕۆ یەکشەممە ١٣ - ٠٣ - ٢٠٢٢ ئەنجوومەنی ئاسایشی نیشتمانی بە سەرۆکایەتیی مستەفا کازمی، سەرۆکوەزیرانی عێراق کە هاوکات فەرماندەی گشتی هێزە چەکدارەکانە کۆبووەوە و لە راگەیێندراوی کۆبوونەوەکەدا هاتووە، داوای روونکردنەوەی روون و راشکاوانەیان لە لایەنی ئێرانی کردووە و چاوەڕێی هەڵوێستی سەرکردایەتیی سیاسیی ئێران دەکات، بۆ رەتکردنەوەی ئەو هێرشە.  ئەنجوومەنەکە دووپاتی دەکاتەوە، رووداوەکە هێرشە بۆ سەر پرەنسیپی هاوسێیەتیی باشی نێوان عێراق و ئێران و پەیوەندیی مێژوویی نێوان هەردوو وڵاتی دراوسێ. لەگەڵ ئەوەشدا "پێشێلکردنی" یاسا و نەریتە نێودەوڵەتییەکانە.  ئەنجوومەنەکە ئاماژەی بەوەکردووە، پێشتریش عێراق رایگەیاندووە، پێشێلکردنی سەروەریی و بەکارهێنانی خاکەکەی بۆ یەکلاکردنەوەی حیساباتی نێوان وڵاتان و لایەنەکان رەتدەکاتەوە و جەخت لە هەڵوێستی عێراق دەکاتەوە، کە بەکارهێنانی خاکەکەی بۆ پەلاماردانی وڵاتانی دراوسێ رەتدەکاتەوە.  ئەنجوومەنەکە دەشڵێت، عێراق لە رێگەی دیپلۆماسییەوە داوای روونکردنەوەی روون و راشکاوانەی لە لایەنی ئێرانی کردووە.  ئەنجوومەنەکە دووپاتیکردەوە لە کۆبوونەوەکانی بەردەوام دەبێت بۆ لێکۆڵینەوە لە پێشهاتەکان و تاوتوێکردنی میکانیزمەکانی گەرەنتی پاراستنی ئاسایش و سەروەریی عێراق.