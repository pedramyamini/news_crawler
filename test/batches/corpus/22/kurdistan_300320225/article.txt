رۆژی چوارشەممە ٣٠ - ٠٣ - ٢٠٢٢ عەلی عەبدوڵڵا، گوتەبێژی هاتووچۆی راپەڕین بە تۆڕی میدیایی رووداوی گوت، "کاژێر ٠٧: ٣٠ی بەیانیی ئەمڕۆ، ئۆتۆمبێلێکی بارهەڵگری جۆری میکسەر کاتێک گڵۆپی ترافیک لایت سەوز بووە، رۆشتووە؛ بەڵام لەوکاتەدا هاونیشتمانییەکە پەڕیوەتەوە، میکسەرەکە لێی داوە و دەستبەجێ گیانی لەدەستداوە".  گوتەبێژی هاتووچۆی راپەڕین ئاماژە بەوەش دەکات، "بەگوێرەی یاسا، ئەگەر گڵۆپی هاتووچۆ سەوزیش بێت، دەبێت ئۆتۆمبێل بۆ پیادە رابوەستێت، بە پێچەوانەوە شۆفێر تۆمەتبارە، چونکە پیادە هەیە منداڵ یان بەخشراوە و هیچ لە یاساکان نازانێت".  بەگوێرەی ئامارەکانی هاتووچۆی هەرێمی کوردستان، ساڵی ٢٠٢١ لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسی دیکەش بریندار بوون.