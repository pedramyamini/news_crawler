ئەمڕۆ سێشەممە ٠٨ - ٠٣ - ٢٠٢٢، عەلی تەتەر، پارێزگاری دهۆک و سەرپەرشتیاری ئیدارەی زاخۆ و سەرپەرشتیاری کۆمەڵگەی ئیبراهیم خەلیل لەگەڵ ژمارەیەک لەو بازرگانانە کۆبوونەوە کە ئارد و رۆن هاوردەی هەرێمی کوردستان و عێراق دەکەن.  بە گوتەی پارێزگاری دهۆک، کۆبوونەوەکەیان بۆ بەدواداچوونی ئەو "قەیرانە درۆیینە" بووە کە دروستکراوە و گوتی: "رەنگە هەندێک کەس بە نەزانی و هەندێک کەسیش بە ئەنقەست و هەندێک لایەنی سیاسیش ئەو بابەتەیان وەکو قەیرانێک ناوبردووە و داناوە، بە تایبەت لەسەر بابەتی رۆنی شل".  عەلی تەتەر دەڵێت: "کۆگەکانمان پڕن لە رۆن و ئارد، نیسک، نۆک، فاسۆلیا و دۆشاوی تەماتە، هەموو ماددە سەرەکییەکانی خۆراک، بۆیە داوا لە خەڵک دەکەین ترسیان نەبێت، هیچ مەترسییەک نییە، ئەگەر گرانبوونێکیش هەیە، زۆر کەمە و ئەویش پەیوەندی بە بۆرسەی جیهانییەوە هەیە".  پارێزگاری دهۆک جەختی لەسەر رێکارەکان بەرامبەر گرانکردنی ماددە خۆراکییەکان کردەوە و رایگەیاند: "ئەو ماددە خۆراکییانەی کە رێکەوتی بەرهەمهێنانەکەیان کۆن بێت، نابێت لە بازاڕدا گران بکرێن. لیژنەی هاوبەشیش هەن بۆ چاودێرکردنی بازاڕ".