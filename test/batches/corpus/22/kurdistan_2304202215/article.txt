رۆژی شەممە ٢٣ی نیسانی ٢٠٢٢ کاوە شێخانی، راوێژکاری ئەمنی و سەربازیی پارێزگاری سەلاحەدین بە رووداوی راگەیاند، کاژێر ٠٧: ٠٠ی ئێوارەی ئەمڕۆ، چەکدارانی داعش هێرشیان کردە سەر فڕۆکەخانەی سەربازیی خورماتوو، کە فڕۆکەخانەیەکی کۆنە و ئێستا لیوای ٥٢ی سوپای عێراق تێیدا نیشتەجێ کراوە.  راوێژکاری ئەمنی و سەربازیی پارێزگاری سەلاحەدین ئەوەی خستەڕوو، "لە هێرشەکەدا، سەربازێکی سوپای عێراقی بریندار بووە و گواستراوەتەوە بۆ نەخۆشخانە. "  رۆژی ١٧ی نیسانی ٢٠٢٢ ش، لە گوندی بەستاملی سەر بە قەزای خورماتوو لە پارێزگای سەلاحەدین، چەکدارانی داعش هێرشیان کردە سەر سوپای عێراق و سەربازێکیان بریندار کرد.  لە سێ مانگى سەرەتاى ئەمساڵدا داعش ٣٣ هێرش و کردەوەى جۆراوجۆرى لە سنوورى ناوچە جێناکۆکەکان ئەنجامداوە؛ لە هەشت رۆژى یەکەمى مانگى نیسانیشدا ٢٠ هێرشی لە سەرانسەرى عێراق ئەنجامداوە.  لیوا قارەمان کەمال، جێگرى سوپاسالارى هێزەکانی پێشمەرگەى هەرێمى کوردستان رۆژی پێنجشەممە ١٤ی نیسانی ٢٠٢٢ بە تۆڕى میدیایی رووداوى راگەیاند، بەگوێرەى ئەو ئامارە فەرمییانەى لەبەردەستیاندایە، لە مانگەکانى کانوونى دووەم و شوبات و ئادارى ٢٠٢٢ دا رێکخراوى داعش ٣٣ هێرش و کردەوەى جیاوازى لە ناوچە جێناکۆکانى دیالە تاوەکو دەشتى نەینەوا ئەنجامداوە کە ٤٥ % ی ئەو هێرشانە لە سنوورى خانەقین و کەرکووک بوون.  بە گوتەى ئەو بەرپرسەى وەزارەتى پێشمەرگە، ٢٢ % ی ئەو ھێرشانەى داعش لەو سێ مانگەدا لە سنوورى پارێزگاى سەلاحەدین بوون، ١٧ % ی هێرشەکان لە سنوورى نەینەوا و ١٦ % ی دیکەیان لە شارۆچکەی پردێ لە رۆژئاوای کەرکووک تاوەکو قەزاى مەخموور لە سنوورى نێوان هەولێر و نەینەوا بوون.  جێگرى سوپاسالارى پێشمەرگە باسی لەوەش کرد، ٢٤ کەس لەو ماوەیەدا و لە ئەنجامی هێرشەکانی داعش گیانیان لەدەستداوە، ٢٤ کەسی دیکەش برینداربوون و چوار کەسیش رفێندراون. گوتیشی، "هەر لەو ماوەیەدا داعش نۆ جار هێرشی مووشەکیى ئەنجامداوە. "  ١٠ی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.  ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی ئەنجامداوە، لەوانەش هێرشی خۆکوژى، دانانى خاڵى پشکنین، رفاندنى هاووڵاتییان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس بریندار بوون، ئەوەش جگە لە رفاندنى ٣٧ کەسی دیکە.