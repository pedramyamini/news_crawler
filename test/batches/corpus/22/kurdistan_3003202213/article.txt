رۆژی چوارشه‌ممه، ٣٠ی ئاداری ٢٠٢٢ نێچيرڤان بارزانى، سه‌رۆكى هه‌رێمى  كوردستان پێشوازیى له ژان ئه‌سيلبۆرن، وه‌زيرى ده‌ره‌وه‌ى لوکسمبۆرگ  كرد. سەرۆکایەتیی هەرێمی کوردستان لە راگەیێندراوێکدا دەڵێت، "له كۆبوونه‌وه‌يه‌كدا دوايين پێشهاته‌كانى دۆخى سياسيى عێراق له سه‌روبه‌ندى دانيشتنى ئه‌مڕۆى پەرلەمانی عێراق، په‌يوه‌ندييه‌كانى هه‌ولێر - به‌غدا، گفتوگۆى  چاره‌سه‌ركردنى كێشه‌كانيان، دۆخى ئێزدييان و ناوچه‌ى شنگال و پێكهاته‌كان له  ده‌شتى نه‌ينه‌وا، دۆخى ئاواره و په‌نابه‌ران له هه‌رێمى كوردستان تاوتوێ كران".  لە راگەیێندراوەکەی سەرۆکایەتیی هەرێمی کوردستاندا هاتووە، كليلى ئارامى و سه‌قامگيريى عێراق، چاره‌سه‌كردنى كێشه‌كانى نێوان هه‌رێمى  كوردستان و حكومه‌تى فيدراڵيى عێراقه، هه‌ردوولا ده‌بێت به گفتوگۆ و له‌سه‌ر  بنه‌ماى ده‌ستوور، رێگه‌چاره بۆ نه‌هێشتنى كێشه‌كان بدۆزنه‌وه.  لاى خۆیەوە، وەکو لە راگەیێندراوی سەرۆکایەتیی هەرێمی کوردستاندا هاتووە، وه‌زيرى ده‌ره‌وه‌ى لوکسمبۆرگ ئاماژه‌ی به سه‌ختى و  ئاڵنگارییەکانی سه‌رده‌مى شه‌ڕى دژى داعش له هه‌رێمى كوردستان کردووە، پشتگيریى  وڵاته‌كه‌یى له‌گه‌ڵ وڵاتانى ئه‌وروپا بۆ هه‌رێمى كوردستان و بايه‌خدانى وڵاته‌كه‌ى به  پرسى پێكهاته‌كان و دۆخى ئێزدييان به‌تايبه‌تى دووپاتكردووەتەوە و باسى له پلانى  خۆى بۆ سه‌ردانى كه‌مپه‌كانيان كردووە.  لە راگەیێندراوی سەرۆکایەتیی هەرێمی کوردستاندا ئەوەش خراوەتەڕوو، كاريگه‌رييه‌كانى شه‌ڕ له ئۆكراينا ته‌وه‌رێكى ديكه‌ى كۆبوونه‌وه‌كه بووە، ئاماژە بەوەش کراوە، "هه‌رێمى كوردستان له هه‌موو لايه‌ک زياتر  هه‌ست به ئازارى شه‌ڕ و ئاواره‌يى و نه‌هامه‌تييه‌كانى جه‌نگ ده‌كات، بۆيه هاوسۆزی  خه‌ڵكى ئۆكراينا و قوربانييه‌كانه و هيوا ده‌خوازێت كۆتايى به جه‌نگ بێت و  لايه‌نه‌كان ئاشتيیانه له‌ڕێگه‌ى گفتوگۆوه كێشه‌كان چاره‌سه‌ر بكه‌ن".  بەیانیی رۆژی چوارشەممە ٣٠ی ئادار، وەزیری دەرەوەی لوکسمبۆرگ گەیشتە هەرێمی کوردستان. دلاوەر ئاژگەیی، نوێنەری حکومەتی هەرێمی کوردستان لە یەکێتیی ئەوروپا لەبارەی سەردانی وەزیری دەرەوەی لوکسمبۆرگ بۆ هەرێمی کوردستان گوتی، "وەکو بەئەزموونترین وەزیری دەرەوەی وڵاتێکی ئەندام لە یەکێتیی ئەوروپا ناسراوە. ئەمە جاری سێیەمە کە سەردانی هەرێمی کوردستان دەکات، دۆستێکی گرنگی گەلەکەمانە".  بەگوێرەی سەرۆکایەتیی هەرێمی کوردستان، گفتوگۆكانى ڤيه‌ننا و دۆسيه‌ى ئه‌تۆمى، دۆخى سووريا و لێكه‌وته‌كانى و دوايين  پێشهاته‌كانى ناوچه‌كه به‌گشتى، ته‌وه‌ری ديكه‌ى كۆبوونه‌وه‌كه بوون.  رۆژی سێشەممە، ٢٩ی ئاداری ٢٠٢٢، وەزیری دەرەوەی لوکسمبۆرگ گەیشتە بەغدا و لەگەڵ فوئاد حوسێن، وەزیری دەرەوەی عێراق کۆبووەوە. وەزارەتی دەرەوەی عێراق رایگەیاند، لە کۆبوونەوەکەدا باس لە پەیوەندییە دوولایەنەکان و ئەو پرسانە کراوە کە بەرژەوەندیی هاوبەشن.  بەپێی راگەیێندراوی وەزارەتی دەرەوەی عێراق، لە کۆبوونەوەکەدا دۆخی سیاسی، ئەمنی و هەوڵەکان بۆ پێکهێنانی حکومەتی داهاتووی عێراق تاوتوێ کراون.