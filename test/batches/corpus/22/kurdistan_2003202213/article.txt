رۆژی یەکشەممە ٢٠ی ئاداری ٢٠٢٢، ئاریا ئەنوەر، بەڕێوەبەری بانکی کەلار بە (تۆڕی میدیایی رووداو)ی راگەیاند، "ئێمە بەگوێرەی ئەو پارەیەی دەگاتە بەردەستمان، مووچە دابەشدەکەین".  بە گوتەی ئاریا ئەنوەر، لە گەرمیان سەرەڕای ئەوەی دابەشکردنی مووچە بەردەوامە، بەڵام دەڵێت: "بەدڵنیاییەوە ئەو پارەی ئێستا لەبەردەستمانە، بەشی ئەو مووچەخۆرانە ناکات، کە بڕیاردراوە مووچە وەربگرن".  ئەمڕۆ یەکشەممە عیرفان عەلی، بەڕێوەبەری کارگێڕیی سەنتەری فریاکەوتنی سلێمانی بە رووداوی راگەیاند، لە بەردەم بانکی تانجەڕۆ، بەهۆی قەرەباڵخییەوە دوو خانەنشین لە نۆرەی وەرگرتنی مووچە گیانیان لەدەستدا، بەڕێوەبەری بانکی کەلار دەڵێت: "بێگومان لێرەش قەرەباڵخی دروستبووە و خەڵک هاتوون بۆ مووچەکانیان".  بەگوێرەی خشتەکەی وەزارەتی دارایی، رۆژی شەممە ١٩ی ئادار هەریەک لە وەزارەتی سامانە سرووشتییەکان، وەزارەتی پلاندانان، وەزارەتی بازرگانی و پیشەسازی، وەزارەتی کشتوکاڵ و سەرچاوەکانی ئاو، وەزارەتی خوێندنی باڵا، وەزارەتی شارەوانی و گەشتوگوزار، وەزارەتی ئاوەدانکردنەوە و نیشتەجێکردن، وەزارەتی رۆشنبیری و لاوان، وەزارەتی گواستنەوە و گەیاندن و وەزارەتی کارەبا مووچەیان پێدرا.  هەروەها ئەمڕۆ یەکشەممە مووچەی خانەنشینی پێشمەرگە و شارستانی و مووچەی سێ سەرۆکایەتییەکە (هەرێم، پەرلەمان و حکومەت) دابەشدەکرێت.  لە هەرێمی کوردستاندا یەک ملیۆن و ٢٥١ هەزار و ٤٥١ مووچەخۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.  بۆ دابینکردنی مووچەی مووچەخۆران، حکومەتی هەرێمی کوردستان پشت بە داهاتەکانی فرۆشی نەوت و داهاتی نێوخۆ، هەروەها  ٢٠٠ ملیار دیناری بەغدا دەبەستێت، بەڵام ماوەی چەند مانگێکە ناردنی پارە لەلایەن بەغدا و داهاتی نێوخۆ کێشەیان بۆ دروست دەبێت و دەبێتە هۆی دواکەوتنی مووچە.