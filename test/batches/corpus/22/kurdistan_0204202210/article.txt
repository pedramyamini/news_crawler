رۆژی شەممە ٢ - ٤ - ٢٠٢٢، بەهمەن شێخ قادر، گوتەبێژی بەنزیخانەکانی سلێمانی بە تۆڕی میدیایی رووداوی گوت، "بەهۆی مانگرتنی کارمەندانەوە دوای چەند رۆژێک وەستان لە دابەشکردنی، ئەمڕۆ دابەشکردنی بەنزینی ٦٩٠ دیناری لە سلێمانی دەستیپێکردەوە. "   بەهمەن شێخ قادر دەڵێت، لە چەند کاژێری داهاتوودا نرخی یەک لیتر بەنزینی نۆرماڵ ٢٥ دینار دادەبەزێت و لە ١٠٢٥ دینارەوە دەبێتە هەزار دینار. دەشڵێت: "هۆکاری دابەزینەکەی کەمی خواست و سستی بازاڕە".  رۆژی شەممە ٢ - ٤ - ٢٠٢٢، شەهاب ئەحمەد، قایمقامی کەلار بە تۆڕی میدیایی رووداوی گوت: "نزیکەی هەفتەیەکە بەنزینی ٦٩٠ دیناری لە سلێمانییەوە رەوانەی کەلار ناکرێت و هۆکارەکەشی دەگەڕێننەوە بۆ مانگرتنی کارمەندەکانیان بەهۆی وەرنەگرتنی مووچەوە. "   قایمقامی کەلار گوتیشی، ئەمڕۆ شەممە بەنزینی ٦٩٠ دیناری دەنێردرێتەوە بۆ کەلار و بەسەر شۆفێراندا دابەش دەکرێت.  رۆژانە بۆ هەموو ئیدارەی گەرمیان یەک تەنکەر بەنزین کە ٣٦ هەزار لیتری تێدایە دەبرێت و دابەشی دەکەن بەسەر کەلار، کفری و دەوروبەریاندا.  بەنزینی موحەسەن و سوپەر لە بازاڕەکانی هەرێمی کوردستان نرخیان جیاوازە، لە هەزار و ١٥٠ دینارەوە دەستپێدەکات بۆ زیاتر لە هەزار و ٣٠٠ دینار.  لە هەرێمی کوردستان خواستێکی زۆر لەسەر ئەو بەنزینە هەیە کە حکومەتی عێراق رەوانەی هەرێمی کوردستانی دەکات و نرخی لیترێکی بە ٦٩٠ دینار دەدرێتە هاونیشتمانییان، ئەمەش وایکردووە بۆ وەرگرتنی ئەو بەنزینە قەرەباڵخییەکی زۆر درووستببێت و شۆفێران چەند کاژێرێک نۆرە بگرن بۆ بەدەستهێنانی بەنزینەکە.