ئێوارەی ئەمڕۆ یەکشەممە ٢٠ - ٣ - ٢٠٢٢ بۆ پێشوازی لە وەرزی بەهار، هاونیشتمانییانی شار و شارۆچکەکانی باشووری کوردستان ئاگری نەورۆز دەکەنەوە، ئاهەنگ دەگێڕن و رۆژی دواتریش روو لە سەیرانگە و شوێنە گەشتیارییەکان دەکەن.  لە هەولێر کاژێر ١٦: ٠٠ فیستیڤاڵی ئازادیی و نەورۆز لە پارکی شاندەر بەڕێوەدەچێت، نەبەز عەبدولحەمید قایمقامی هەولێر بە تۆڕی میدیایی رووداوی گوت، دوای فیستیڤاڵەکە هەر لە پارکی شاندەر و لە سێ شوێندا ئاگری نەورۆز دەکرێتەوە.  لە سلێمانی لە بناری گۆیژە ئاگری نەورۆز دەکرێتەوە، عەلی رەئووف، بەڕێوەبەری گشتیی گەشتوگوزاری سلێمانی رایگەیاند، تیمەکانیان لە پێشوازی خەڵکدا دەبن و لە بازگەکانیشدا رێنمایی گەشتیاریی دابەش دەکەن.  لە دهۆک لە دوو شوێن ئاگر دەکرێتەوە، حەسەن فەتاح، گوتەبێژی بەڕێوەبەرایەتی رۆشنبیریی دهۆک، بە تۆڕی میدیایی رووداوی گوت، ئێوارەی ئەمڕۆ یەکشەممە لە پارکی نەورۆز ئاهەنگێکی گۆرانی و میوزیک بەڕێوەدەچێت کە هونەرمەندانی هەموو پارچەکانی کوردستان تێیدا بەشدارن، دواتر گرووپێک گەنج مەشخەڵی ئاگر هەڵدەگرن و دەیبەنە چیای کێلیا شەدا، هەروەها لە پارکی نەورۆزیش ئاگری نەورۆز دەکرێتەوە.  هەروەها لە پارێزگای هەڵەبجە، کاژێر ١٦: ٠٠، ئاگری نەورۆز لە نزیک گوندی جەلیلە دەکرێتەوە. هەروەها لە گوندی عەبابەیلێ فیستیڤاڵی مەیلێ بۆ عەبابەیلێ بەڕێوەدەچێت.  کوێستان ئەکرەم، سەرۆکی شارەوانیی هەڵەبجە بە تۆڕی میدیایی رووداوی گوت، لە عەبابەیلێ خەڵکی ناوچەکە فیستیڤاڵەکە بەڕێوەدەبەن و کاژێر ١٠: ٠٠ی بەیانی دەستپێدەکات، دوای ئەوەش ئاگری نەورۆز لە ئێوارەدا دەکرێتەوە.  ئەمڕۆ هاوکاتە لەگەڵ ساڵیادی ئازادکردنی کەرکووک لە ساڵی ١٩٩١، ئاگری نەورۆز لەسەر قەڵای کەرکووک دەکرێتەوە.  پێشتر راکان جبووری، پارێزگاری کەرکووک بە وەکالەت لە رێگەی نووسراوێکەوە بە مەرج رەزامەندی دابوو لەسەر یادکردنەوەکە. بەڵام دوای ناڕەزایی چین و توێژەکان لە رێگەی سۆشیاڵمیدیاوە، جبووری لە بڕیارەکەی پاشگەزبووەوە.  بۆ بەڕێوەچوونی رێوڕەسمەکانی نەورۆز، لایەنە پەیوەندیدارەکان چەندین رێگەیان گرتووەتەبەر بۆ رێگریکردن لە قەرەباڵخی و دروستبوونی ئاستەنگیی هاتووچۆ، هەروەها هێزە ئەمنییەکان و تیمەکانی تەندروستی رایانگەیاندووە، بۆ پاراستنی هاونیشتمانیان لە ئامادەباشیدان.