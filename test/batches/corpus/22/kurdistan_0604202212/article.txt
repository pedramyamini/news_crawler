هێمن نووری، بەڕێوەبەری گومرگی گەرمیان بە رووداوی راگەیاند: " ٢٠ی ئاداری ٢٠٢٢، سەرۆکی ئەنجوومەن لە رێگەی پەیوەندییەکی تەلەفۆنییەوە لەو بارەوە گفتوگۆی لەگەڵ کردم، پێمگوت رێکاری یاسایی بگرنەبەر، ئەو کات ئێمەش هیچ کێشەیەکمان نابێت و ئامادە دەبین و تاوەکو ئێستا هیچ نووسراوێکمان بەدەست نەگەیشتووە. "  لە بارەی ئامادەبوونیان لەبەردەم ئەندامانی ئەنجوومەنی پارێزگەی سلێمانی، هێمن نووری گوتی: "ئەگەر وەزیری دارایی فەرمانم پێ بکات سەردانی ئەنجوومەن بکەم ئەوە بۆ دوو کاژێری دیکە لە ئەنجوومەنی پارێزگە ئامادە دەبم. هەموو کارێکی ئێمە شەفافە رۆژانە هەموو داهاتەکان بە ژمارە دەچێتە وەزارەت و بەڕێوەبەرایەتی گشتیی گومرگ. " گوتیشی: "ئێمە شەو و رۆژ دەخەینە سەر یەک بۆ ئەوەی بتوانین مانگی ٤ نۆ ٥ ملیار لە داهاتەکە زیاد بکەین. "   سەبارەت بە کاتی کۆبوونەوە لەگەڵ بەڕێوەبەری گشتیی بازگەکانی هەرێم و بەڕێوەبەری گومرگی گەرمیان و باشماخ، کەریم عەلی، ئەندامی ئەنجوومەنی پارێزگەکە بە رووداوی راگەیاند: "تاوەکو ئێستا کاتی کۆبوونەوەکە دیارینەکراوە و بۆ ئەو مەبەستە لەگەڵ سەرۆکی ئەنجوومەن لەسەر هێڵین".   ١٥ ئەندامی ئەنجوومەنی پارێزگەی سلێمانی داوایان لە سەرۆکی ئەنجوومەنی پارێزگەکە کردووە، کۆبوونەوەیەک لە ئەنجوومەن رێکبخەن کە بانگهێشتی بەڕێوەبەری گشتی بازگەکانی هەرێم بکرێت و بە ئامادەبوونی هەردوو بەڕێوەبەری گومرگی باشماخ و گەرمیانیش، بۆ ئەوەی گفتوگۆ لە بارەی کۆکردنەوەی داهات بکەن.   لەو بارەوە ئازاد حەمەئەمین، سەرۆکی ئەنجوومەنی پارێزگەی سلێمانی بە رووداوی گوت: "ئێمە نووسراومان ئاراستەیان کردووە بۆ ئەوەی ئامادەبن، بەڵام چاوەڕوانی وەڵامی ئەوانین، چونکە تاوەکو راوێژ بە وەزارەتی دارایی نەکەن وەڵامی ئێمە نادەنەوە، ".  لە ئەگەری ئامادەنەبوونی بەڕێوەبەری گومرگی گەرمیان و باشماخ و بەڕێوەبەری بازگەکانی هەرێم، هەڵوێستی ئەنجوومەنی پارێزگا چی دەبێت؟ کەریم عەلی، گوتی، "ئەگەر ئەوان ئامادەنەبن، پێویستە سەرۆکی ئەنجوومەن دەسەڵاتەکانی خۆی بەکاربهێنێت کە مافی گواستنەوە و لابردنیانی لە پۆست هەیە، چونکە ئەمە بابەتێکی گرنگە و پەیوەندیدارە بە ژیانی هاونیشتیمانیان پێویستە ئەنجوومەنی پارێزگە زۆر بە جدی کار لەسەر ئەو بابەتە بکات".