بەپێی بڕیاری ناوەندی بەرەنگاربوونەوەی کۆرۆنای ئێران، خوێندن لە قوتابخانەکان بەهۆی پەتای کۆرۆناوە سنووردار کرابوو، لەو شارانەی رەوشی کۆرۆنا سوور یان زۆر زۆر مەترسیدار دەبوو، قوتابخانەکان دادەخران و لە دۆخەکانی دیکەی کۆرۆناش ئامادەبوونی قوتابیان لە قوتابخانە سنووردار بوو.  مەجید یەزدانپەنا، بەڕێوەبەری پەروەردەی پارێزگای کرماشان دەڵێت، رێوشوێنی گونجاو بۆ کردنەوەی قوتابخانەکان گیراوەتەبەر، بۆئەوەی دوای کۆتاییهاتنی پشووەکانی نەورۆز قوتابیان لە پۆلەکانی خوێندندا ئامادەبن.  بە گوتەی بەڕێوەبەری پەروەردەی پارێزگای کرماشان، ئاستی خوێندنی قوتابیان دابەزیوە، بۆیە دەبێت قەرەبوو بکرێتەوە. خوێندنی قوتابیان بەهۆی ئامادەنەبوونیان لە پۆل رووبەڕووی کێشە بووەوە، بۆیە بە ئامادەبوونی قوتابیان لە پۆل هەوڵدەدرێت کێشەکانیان چارەسەر بکرێت.  پێشتر عەباس شیراوژەن، گوتەبێژی ناوەندی بەرەنگاربوونەوەی کۆرۆنای ئێران گوتبووی، دوای پشووەکانی نەورۆز هەموو قوتابخانە و زانکۆکان دەکرێنەوە، لەو پرسەشدا "هیچ بیانوویەک قبووڵ ناکرێت".  وەزارەتی پەروەردەی ئێرانیش رایگەیاندووە، قوتابیانی قۆناخی دواناوەندی، ئەمساڵ دەبێت مانگێک زیاتر بخوێنن. وەزارەتی پەروەردە بڕیاریشی داوە، دەبێت قوتابیان ماسک ببەستن و پۆلەکانیش هەواگۆڕکێیان تێدا بێت.