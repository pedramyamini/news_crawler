سەلام حەمەڕەشید، سەرۆکی پیشەوەرانی چاکککردنەوەی ئۆتۆمبێل لە سلێمانی بە رادیۆی رووداوی گوت: " ٣٠ هەزار دینار بۆ هەر مەتر دووجایەکی تابلۆی سەر دووکانەکانمان زۆرە. من بە پێنج هەزار دینار رازیم. "  سەلام حەمەڕەشید گوتیشی: "بۆ دانانی کەرەستەی زیادە لە بەردەم دووکانەکاندا ٢٥٠ هەزار دینار وەک سزا دەستێنن بۆ هەر جارێک کە دابنرێت. بۆ چاککردنەوەی ئۆتۆمبێل لەسەر شۆستە و شەقام بۆ هەر جارێک ٥٠٠ هەزار دینار وەک سزا دەستێنن کە دووکاندار دووکانەکەی زۆر بچووکە و ناتوانێت ئۆتۆمبێل لە دووکانەکەیدا چاک بکاتەوە. هەروەها مانگانە بۆ فڕێدانی خۆڵ و خاشاک ٥٠ هەزار دینار دەستێنن کە ئەوەیش زۆر زۆرە. ئەم داواکارییانە بۆ ناوچەی پیشەسازی نەگونجاون. "  کاتێک شەڕی داعش هاتە پێشەوە بەهۆی قەیرانی ئابوورییەوە حکومەتی هەرێمی کوردستان هەوڵی دەدا وردەوردە بە هەموو شێوەیەک داهات بۆ حکومەت زیاد بکات. ئەنجوومەنی وەزیران بڕیاری دا کە بۆ کۆکردنەوە و فڕێدانی خۆڵ و خاشاک و تابلۆی سەر دووکانەکان و چەند بابەتێک دیکە پارە وەربگیردرێت.   ئاکۆ عەلی، جێگری سەرۆکی شارەوانیی سلێمانی بە رادیۆی رووداوی راگەیاند: "ئێمە وەک شارەوانی دەستمان بە جێبەجێکردنی ئەو بڕیارانە کرد و سلێمانیمان کرد بە حەوت ناوچەوە و لە چواریاندا دەستمان پێکرد کە دەکەوتنە ناوەندی شارەوە و لە سەرەتای ٢٠١٩ دا جێبەجێ کرا و سیانەکەی دیکە دەکەوتنە دەرەوەی ناوەندی شار. "  ئاکۆ عەلی گوتیشی: "راستە ئێمە نووسیومانە هەرکەسێک شۆستە و شەقام بەکاربهێنێت سزا دەدرێت، بەڵام ئێمە مەبەستمان ئەو دووکانانەی ناوشارە کە لە کۆڵانێکدا شۆستەکەی بە چەرداخ و کەپر و جەمەلۆن گرتووە و دووکانێکی دیکەی لەسەر داناوە، مەبەستمان ناوچەی پیشەسازی نییە. ئێمە خۆمان رێگەمان داوە کە پیشەوەران شۆستە بەکاربهێنن بە مەرجێک شەقامەکە نەگرن. "  جێگری سەرۆکی شارەوانیی سلێمانی جەختی لەوە کردەوە، ئەوەی ئێستا رووی داوە هەڵەتێگەیشتنێکە لەلایەن ئەو کۆمپانیایەوەی ناوچەی پیشەسازیی باشوور پاکدەکاتەوە.   یەکێکی دیکە لە کێشەی دووکانداران ئەوەیە کە ئەو پارەیەی بۆ هەر مەتر دووجایەکی تابلۆی سەر دووکانەکانیان لێیان وەردەگیردرێت بڕێکی زۆرە.  ئاکۆ عەلی باسی لەوەیش کرد کە لەوانەیە لە ساڵی ٢٠١٧ وە نزیکەی ٢٠ نووسراویان بۆ وەزارەتی شارەوانی کردبێت بۆ ئەوەی نرخی پارەی وەرگیراوی تابلۆکان کەمبکرێتەوە، بەڵام پێیانگوتوون بەو جۆرە جێبەجێی بکەن کە بۆتان هاتووە.