ئیسماعیل رۆستەم پوور، قایمقامی شاری بانە لەو بارەوە رایگەیاند: "چاوەڕوانین دەزگای داد لە ماوەیەکی کورتدا رێکاری یاسایی بەرامبەر ئەو کەسانە بگرێتەبەر کە دەستیان لە بڕینی درەختی دارستانەکانی ناوچەی بانەدا هەبووە".  بە گوتەی ئیسماعیل رۆستەم پوور، ئەو کەسەی دەستگیرکراوە ٤٠٠ درەختی گەورە و هەزار و ٣٠٠ نەمامی داربەڕووی ناوچەی سوورێنی بانەی بڕیوەتەوە.  چالاکڤانانی بواری ژینگە لە شاری بانە دەڵێن، کەس یان کەسانێک نزیکەی ٤ هەزار داربەڕووی ٥٠ تاوەکو ١٠٠ ساڵ تەمەنیان لە ناوچەی سوورێن بڕیوەتەوە.  وەک دەربڕینی ناڕەزایەتییەکیش لە بەرامبەر بڕینەوەی ئەو درەختانە، خەڵکێکی زۆری بانە رۆژی ٠٩.٠٣.٢٠٢٢ چوونە ناوچەی سوورێن و داوایانکرد لایەنە پەیوەندیدار و بەرپرسەکان سزای سەرپێچیکاران بدەن.  لە رۆژانی رابردوودا لە ناوچەکانی مەریوان، داڵاهۆ و شنۆش رووبەرێکی زۆر لە دارستانەکانی زاگرۆس لەلایەن کەسانی سەرپێچیکارەوە بڕاون.  بەپێی توێژینەوەکان، لە ٧٠ ساڵی رابردوودا ٧ ملیۆن هێکتار لە دارستانەکانی زاگرۆس لەنێوچووە و ئێستا تەنیا ٥ ملیۆن هێکتاری ماوە.  ژینگەپارێزان هۆکاری ئەم دیاردەیە بۆ نەبوونی یاسای پێویست دەزانن، بەڵام رێکخراوی دارستانەکانی ئێران دەڵێ، پاراستنی دارستانەکان پێویستی بە ٣٠ هەزار فەرمانبەرە، بەڵام ئەوان ٦ هەزار فەرمانبەریان هەیە و ئەوانیش بەهۆی موچەی کەم و مەترسی سەر گیانیانەوە، توانای پارێزگاریکردن لە دارستانەکانیان نییە.  نەوەک تەنیا بڕینەوە، هۆکارگەلێکی دیکەی وەک سووتان، گۆڕانکارییەکانی کەشوهەوا، نەخۆشییەکان، دروستکردنی رێگەوبانەکان رۆڵیان لە لەنێوچوونی دارستانەکاندا هەیە.