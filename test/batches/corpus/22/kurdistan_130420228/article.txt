میلاد جەعفەری، تەمەن ٢٥ ساڵان، رۆژی ٧ ـی نیسانی ٢٠٢٢، بە تۆمەتی ماددەی هۆشبەر لەلایەن پۆلیسی تارانەوە دەستبەسەر کراوە.  کەسوکاری میلاد بە تۆڕی مافی مرۆڤی کوردستانیان گوتووە، "پۆلیس کاتێک ئەو و هاوڕێیەکی دەستبەسەر کردووە، تووندوتیژی بەکارهێناوە. " دوای تێپەڕبوونی چەند رۆژێک و بەدواداچوونی بەردەوامی بنەماڵەکەی، پزیشکی دادی تاران پەیوەندییان بە بنەماڵەکەیەوە کردووە و داوایان لێکردوون بچن تەرمی کوڕەکەیان وەربگرنەوە.   سەرچاوەیەک گوتوویەتی، پزیشکی دادی تاران وێنەی تەرمی میلاد جەعفەرییان بە باوکی نیشانداوە و هۆکاری مردنیان بۆ "خۆکوژی" و "کەوتنەخوارەوە لە بەرزایی" لەکاتی دەستبەسەرکردندا گەڕاندووەتەوە. ئەوە لەکاتێکدایە لە وێنەکانی تەرمەکەیدا نیشانەی خوێن بەربوون و شینبوونەوە هەن.  لەلایەکی دیکەش، پزیشکی دادی تاران بە بنەماڵەی میلادیان گوتووە، تەرمی کوڕەکەیان رۆژی ٨ ـی نیسانی ٢٠٢٢، گواستراوەتەوە بۆ پزیشکی داد، بەڵام پۆلیس رایگەیاندووە، رۆژی ١١ ـی نیسان گیانی لەدەستداوە.  بنەماڵەی میلاد جەعفەری ئامادەنەبوون تەرمی کوڕەکەیان وەربگرنەوە، تاوەکو هۆکاری مردنەکەی ئاشکرا دەکرێت.  رێکخراوی لێبووردنی نێودەوڵەتی لە راپۆرتێکدا دەڵێت، لە یەکەمین مانگی ساڵی ٢٠١٠ ـەوە تاوەکو مانگی ئەیلوولی ٢٠٢١ لانیکەم ٧٢ کەس لە ٤٢ زیندانی ١٦ پارێزگای ئێراندا بەشێوەی گوماناوی گیانیان لەدەستداوە. بەپێی راپۆرتی رێکخراوی لێبووردنی نێودەوڵەتی، بەرپرسان هۆکاری مردنی ئەو کەسانەیان بۆ خۆکوشتن، راوەستانی مێشک و دڵ و نەخۆشیی دیکە گەڕاندووەتەوە.  بەپێی راپۆرتی رێکخراوی هەنگاو، لە ساڵی ٢٠١٧ ـەوە تاوەکو ئەیلوولی ٢٠٢١، لانیکەم ٢٣ بەندکراوی کورد لە ژێر ئەشکەنجەی هێزە ئەمنییەکانی ئێران گیانیان لەدەستداوە کە ١٥ کەسیان بەندکراوی سیاسی بوون.