هاوار شێخ رەئووف سەرۆکى ئەو لیژنەیەی کە وەزیرى دارایی هەرێمى کوردستان بۆ لێکۆڵینەوە لە پارەکانى سلێمانى پێکیهێنا و بەڕێوەبەرى گشتى پێشووى بانکە بازرگانییەکانى کوردستان دەڵێت، ئەگەر بە زوویی چارەسەرى ئەو دۆخەى سلێمانى نەکەن، چەند مانگى کەمیی داهاتوو، سلێمانى ناتوانێت مووچە بدات.   سەرۆکى لیژنەى لێکۆڵینەوە لە داهاتى سلێمانى باس لەوەش دەکات، "زۆر دەرچوونى پارە و کەم تێچوونى پارە لە سنوورى سلێمانى، لە مانگى ٢ ـی ساڵی رابردووەوە دەستیپێکردووە لە مانگى ٣ و ٤ وە زیاتر کاریگەرى هەبووە، بەو پێیەى لەو ماوەیەدا بڕى ئەو پارانەى لە بانک دەرچوون زۆر زیاتر بووە لەو بڕانەى بۆى هاتووە، بۆیە ئەگەر ئەم دۆخە بەردەوام بێت، چەند مانگى کەمیی داهاتوو، کورتهێنان خراپتر دەبێت. "   ئەنجوومەنى پارێزگاى سلێمانى ١٨ جار داواى بانگهێشتى بەرپرسانى دارایی سنوورەکە و وەڵامى داهات و خەرجى سلێمانییان کردووە، بەڵام بێ وەڵام ماونەتەوە، سەرۆکى لیژنەى پلان و پرۆژەکان دەڵێت، پێویستە بارى نائاسایی لە سلێمانى رابگەیەنرێت.   رەمەزان نامیق، ئەندامى ئەنجوومەنى پارێزگاى سلێمانی لە فراکسیۆنى کۆمەڵى دادگەریى دەڵێت، "ئێمە دەزانین پارە و داهتى ئەم سنوورە چەند و چۆنە، بەڵام بە هۆکارى سیاسى وایلێکراوە و پێویستە ئەنجوومەن بارى نائاسایی رابگەیێنێت تاوەکو ئاسایی بوونەوەى مووچە و کۆمپانیاکان و کەرتى تەندروستى. "  رووداو زانیویەتی، بەشێک لە کەمبوونەوەى پارەى سلێمانى لە بانک، پەیوەندى بە جیاوازى خەرج کردنى پارەى پڕۆژە و کۆمپانیاکان لە نێوان هەولێر و سلێمانى هەیە، بەجۆرێک سلێمانى هەندێک مانگ چوار هێندەى دیاریکراو پارەى بە کۆمپانیاکان داوە، بەوهۆیەوە ئەو پارانە کەمبوونەتەوە کە دەبوو بۆ مووچە دابنرێن.   لە دواى پارەى فرۆشتنى نەوت و ٢٠٠ ملیارەکەى بەغدا و هاوکاریى هاوپەیمانان، دەبێت سلێمانى ٤٣ % و هەولێر ٥٧ % لە داهاتى ناوخۆ بۆ مووچە دابین بکەن، بەڵام پێنج مانگە پارتى و ئەنجوومەنى وەزیرانیش گلەیى ئەوە دەکەن کە یەکێتى بەشەپارەى داهاتى خۆى نانێرێت.