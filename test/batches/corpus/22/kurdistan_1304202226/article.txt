راپۆرتەکە باسی هەڵبژاردنی ١٠ی ئۆکتۆبەری ٢٠٢١ دەکات و دەڵێت هەڵبژاردنەکە بەراورد بە ٢٠١٨ لە رووی بەڕێوەبردن و پرۆسەییەوە باشتر بووە، بەڵام "تووندوتیژی و تۆقاندن لەلایەن گرووپە میلیشیاکانەوە لە چەند مانگی پێش هەڵبژاردن کاریگەری هەبوو لەسەر بژاردەی دەنگدەران و رێژەی بەشداریکردن. "  سەبارەت بە حەشدی شەعبی، لە راپۆرتەکەدا هاتووە؛ هەرچەندە هێزەکانی حەشدی شەعبی بەشێکن لە هێزە ئەمنییەکانی عێراق و پارە لە بودجەی وەزارەتی بەرگریی وەردەگرن، بەڵام ئۆپەراسیۆنەکانیان زۆرجار لە دەرەوەی کۆنترۆڵی حکومەتدایە و پێچەوانەی سیاسەتەکانی حکومەتە.  هەر بەپێی راپۆرتەکە؛ هەموو یەکینەکانی حەشدی شەعبی سەر بە سەرۆکی دەستەی حەشدی شەعبین و لەژێر دەسەڵاتی رەهای سەرۆکوەزیرانن، "بەڵام چەندین یەکینە گوێرایەڵی ئێران و فەیلەقی سوپای پاسدارانی ئێرانن. "   بە گوێرەی راپۆرتەکە حەشدی شەعبی بە هەڕەمەکی خەڵکی کورد، تورکمان، کریستیان و ئەندامانی دیکەی کەمینەکانیان لە پارێزگای نەینەوا دەستگیرکردووە. چەندین راپۆرت هەبوون کە لیواکانی ٣٠ و ٥٠ی حەشدی شەعبی سەرانەیان وەرگرتووە و بەشێوەیەکی نایاسایی خەڵکیان دەستگیرکردووە و خەڵکیان رفاندووە، هەروەها بەبێ بڕیاری راگرتن خەڵکیان زیندانیکردووە. زانیارییە متمانەپێکراوەکان ئاماژە بەوە دەکەن کە لیوای ٣٠ی حەشدی شەعبی لە چەند ناوچەیەکی نەینەوا زیندانی نهێنی بەڕێوەدەبات، کە تێیدا ژمارەیەکی نادیاری لەسەر بنەمای تائیفی و پاساوی درۆ زیندانیکردووە.   هەروەها دەگوترێت فەرماندەکانی لیوای ٣٠ی حەشدی شەعبی خێزانی گیراوەکانیان ناچارکردووە پارەی زۆر بدەن بەرامبەر بە ئازادکردنی کەسە نزیکەکانیان.  راپۆرتەکە لە بارەی هەرێمی کوردستان ئاماژەی بەوەداوە؛ هەردوو حیزبی سیاسیی کوردی، پارتی دیموکراتی کوردستان و یەکێتی نیشتمانی کوردستان، هەریەکێکیان دەزگای ئاسایشی تایبەت بەخۆیان هەیە. لەژێر دەستووری فیدراڵیدا، حکومەتی هەرێمی کوردستان مافی هەبوونی هێزی ئاسایشی نێوخۆیی هەیە، بەڵام یەکێتی نیشتمانی کوردستان و پارتی دیموکراتی کوردستان بە جیا کۆنترۆڵی یەکینەی سەربازیی پێشمەرگە دەکەن.  وەزارەتی دەرەوەی ئەمریکا هەر لەبارەی هەرێمی کوردستانەوە ئاماژەی بەوەداوە؛ "ئەنجوومەنی دادوەریی هەرێمی کوردستان لە رووی یاسایی و دارایی و کارگێڕییەوە لە وەزارەتی دادی هەرێمی کوردستان سەربەخۆیە، بەڵام باس لەوە کرا سەرکردە باڵاکانی حکومەتی هەرێمی کوردستان کاریگەرییان هەبووە لە دۆسیە سیاسییە هەستیارەکان. حیزبە سیاسییە بەهێزەکانی هەرێمی کوردستان کاریگەرییان هەبووە لە دامەزراندن و بڕیارە دادوەرییەکان".   وەزارەتی دەرەوەی ئەمریکا لە راپۆرتەکەیدا ئاماژە بە ئامانجکردنی چالاکڤانان دەکات و دەڵێت لە دوای خۆپێشاندانەکانی ٢٠١٩ دا ٨٦ هەوڵی کوشتنی چالاکڤانان هەبووە کە ٣٥ یان سەرکەوتوو بووە، بەڵام حکومەت کەمترین هەنگاوی نا بۆ بەسزاگەیاندنی بەرپرسانی کوشتنەکان.  هەرچەندە بەپێی دەستووری عێراق، ئەشکەنجەدان قەدەخەیە، بەڵام بەپێی راپۆرتەکەی وەزارەتی دەرەوەی ئەمریکا، "چەندین راپۆرتی رێکخراوە ناحکومییە نێوخۆیی و نێودەوڵەتییەکان ئاماژەیان بەوەدا کە بەرپرسانی حکومی ئەشکەنجە، مامەڵە و سزای تووند، نامرۆیی و شکۆشکێنیان بەکارهێناوە. پۆلیسی فیدراڵی، حەشدی شەعبی و هەندێک یەکینەی ئاسایشی حکومەتی هەرێمی کوردستان، بەبێ سزادان کاریان کردووە. "  راپۆرتەکەی وەزارەتی دەرەوەی ئەمریکا باس لەوەکردووە کە "چەندین رێکخراوی نێودەوڵەتی باس لەوە دەکەن کە حەشدی شەعبی و پێشمەرگە رێگرییان لە گەڕانەوەی خەڵکی سڤیل کردووە بۆ ناوچەکانیان لە دوای شەڕی داعش"  لەیلا عەبدولجەبار، ئەندامی لێژنەی مافی مرۆڤ نایشارێتەوە، کە گرنگیدان بە مافی مرۆڤ لە هەرێمی کوردستان وەکو پێویست نییە، هۆکارەکەشی بۆ کێشە سیاسی و ئابوورییەکان دەگەڕێنێتەوە.     لەیلا عەبدولجەبار، کە میوانی بەرنامەی رووداوی ئەمڕۆ بوو گوتی: "رەوشی مافی مرۆڤ بە گشتی پەیوەندی سەقامگیری سیاسی و پەیوەندی نێوان لایەنە سیاسییەکان و رەوشی ئابوورییەوە هەیە، بە داخەوە تاوەکو ئێستا کێشەی نێوان پارتە سیاسییەکان چارەسەر نەکراون بەپێی خواستی هەموو هاووڵاتیانی هەرێمی کوردستان، ئەگەر سەیری رەوشی ئابووری هەرێمی کوردستانیش بکەین، گوشارەکانی حکومەتی عێراق و بڕینی بودجە و کێشە نێوخۆییەکان و کۆکردنەوەی داهاتی ناوخۆ خاڵە سنوورییەکان وایکردووە رەوشی ئابووری هەرێمی کوردستان لە ئاستی پێویستدا نەبێت. بە داخەوە ئەو دوو ئەگەرە، کە دوو ئەگەری سەرەکین وادەکەن رەوشی مافی مرۆڤ بەپێی خواست و چاوەڕوانی هەموو لایەکمان نەبێت".     لەیلا عەبدولجەبار لە بارەی چاکسازییەکانی هەرێمی کوردستان دەڵێت: " ئێمە وەکو لیژنەی لیژنەی مافی مرۆڤ لە پەرلەمانی کوردستان کە ئەرکمان بەدواداچوونە، لەسەر ئاستی کوردستان لیژنەمان پێکهێناوە سەردانی هەموو چاکسازییەکانمان لە هەموو پارێزگاکانی هەرێمی کوردستان کردووە، بێگومان کەموکوڕیی هەن، بەڵام بەشێکی ئەو کەموکوڕییانە پەیوەندی رەوشی ئابووری هەرێمی کوردستانەوە هەیە، بۆ نموونە باڵەخانەی چاکسازییەکان، ئەو چاکسازیانە لەسەر ستانداردی جیهانی دروستکراون، بەڵام چاکسازییەک کە بۆ ٩٠٠ کەس دروستکراوە، نزیکەی ٢ هەزار کەسی تێدایە، واتە ئەمە کەموکوڕییەکی گەورەیە کە پەیوەستە بە رەوشی ئابوورییەوە".     سەبارەت بە پرسی دواکەوتنی کەیسەکان لە دادگەکان، لەیلا عەبدولجەبار گوتی: "دواکەوتنی کەیسەکان و یەکلانەکردنەوەیان بەپێی ئەو بەدواداچوونانەی ئێمە وەکو لیژنەی مافی مرۆڤ کردوومانە، پەیوەندی بە نەبوونی ژمارەی پێویستی دادوەران دەگەڕێتەوە، خۆشبەختانە حکومەت لەو رووەوە هەنگاوی ناو ژمارەیەک دادوەر دامەزران، واتە دەتوانین بڵێین بەشێک لەو کێشەیە چارەسەر کراوە" .  بۆچی رۆژنامەنووسان بە یاسای سزادانی عێراق رێکاری یاساییان لە بەرامبەر دەگیرێتەبەر لە کاتێکدا یاسای رۆژنامەگەری لە هەرێمی کوردستان هەیە؟ لەیلا عەبدولجەبار گوتی: "یاسای رۆژنامەگەری زۆر بنەمای یاسایی دروستی تێدایە، بەڵام لەگەڵ ئەوەشدا کەموکوڕی تێدایە، پێویستی بە هەموارکردنەوە هەیە، بۆ نموونە ئاماژە بە میدیای ئەلیکترۆنی نەکراوە".     هەروەها دکتۆر بەبەسمە محەممەد، کۆمیسیاری کۆمیسیۆنی باڵای مافی مرۆڤ لە عێراق، کە بەشدار بوو لە بەرنامەی رووداوی ئەمڕۆ گوتی: "دەتوانم بڵێم حکومەت، بە تایبەتتر ئەنجوومەنی وەزیرانی عێراق تا راددەیەک گەیشتووەتە ئەو بڕوایەی کە پێویستە گرنگی بە رەوشی مافی مرۆڤ بدرێت، ئێستا کار لەسەر ئەوە دەکرێت لە هەموو دامەزراوەیەکی حکومی بەشێک یان یەکەیەکی مافی مرۆڤ هەبێت، ئەمەش بۆخۆی هەنگاوێکی زۆر گرنگە، کاری لەسەر کراوە، بەڵام نەچووەتە بواری جێبەجێکردنەوە".  پوختەی راپۆرتەکەی وەزارەتی دەرەوەی ئەمریکا لە بارەی رەوشی مافی مرۆڤ لە عێراق و هەرێمی کوردستان:  عێراق کۆمارێکی پەرلەمانیی دەستوورییە، هەڵبژاردنەکانی ئۆکتۆبەر بە گشتی وەکو ئازاد و دادپەروەر هەژمارکرا. هەڵبژاردنەکە لەلایەن یەکێتی ئەوروپا و رێکخراوە نێوخۆییەکانی کۆمەڵەگەی مەدەنی و نێردەی هاریکاری نەتەوە یەکگرتووەکان بۆ عێراق، چاودێریکرا. چاودێرانی نێوخۆیی و نێودەوڵەتیی هەڵبژاردنەکە باسیان لە پەرەسەندن لە رووی پڕۆسەیی و رۆشنی پڕۆسەی هەڵبژاردنەکە کرد، بەراورد بە هەڵبژاردنەکانی ٢٠١٨. باسیان لەوەشکرد کە تووندوتیژی و تۆقاندن لەلایەن گرووپە میلیشیاکانەوە لە چەند مانگی پێش هەڵبژاردن کاریگەری هەبوو لەسەر بژاردەی دەنگدەران و رێژەی بەشداریکردن. هەڵبژاردنەکان لە ئەنجامی خۆپیشاندانی فراوانبوون کە لە ئۆکتۆبەری ٢٠١٩ دەستیانپێکرد و بوونە هۆی دەستلەکارکێشانەوەی عادل عەبدولمەهدی، سەرۆکوەزیرانی پێشوو لە دێسەمبەری ٢٠١٩. دواتر لە ئایاری ٢٠٢٠ پەرلەمان مستەفا کازمی، وەکو سەرۆکوەزیران پەسندکرد.  زۆر هێزی ئەمنی نێوخۆیی لە سەرتاسەری وڵاتەکەدا چالاکن. هێزە ئەمنییەکانی عێراق لە رووی کارگێڕییەوە لە چوارچێوەی وەزارەتەکانی نێوخۆ و بەرگریی رێکخراون، هەروەها لە چوارچێوەی دەزگای دژە تیرۆری نیمچە وەزاری. وەزارەتی نێوخۆ بەرپرسە لە سەپاندنی یاسا لە نێوخۆیدا لەگەڵ پاراستنی سیستەمەکە، ئەو سەرپەرشتی پۆلیسی فیدراڵی، پۆلیسی پارێزگاکان، خزمەتگوزاری پاراستنی دامەزراوەکان، بەرگری شارستانی، بەشی چاودێری سنوور، پۆلیسی وزە دەکات. پۆلیسی وزە لەژێر چاودێری وەزارەتی نەوتدایە، بەرپرسە لە پاراستنی ژێرخانی وزە.   هەروەها هێزە سەربازییە ئاساییەکانی سەر بە وەزارەتی بەرگریی ئۆپەراسیۆنی دژە تیرۆر و ئاسایشی نێوخۆیی بە هاوبەشی لەگەڵ وەزارەتی نێوخۆ ئەنجامدەدەن. دژە تیرۆر راستەوخۆ سەر بە سەرۆکوەزیرانە و سەرپەرشتی فەرماندەیی دژە تیرۆر دەکات، کە رێکخراوێکە سێ لیوای هێزی ئۆپەراسیۆنە تایبەتەکان لەخۆدەگرێت. هەروەها ئاژانسی هەواڵگریی دەزگای ئاسایشی نیشتمانی راستەوخۆ سەر بە سەرۆکوەزیرانە.  هێزە چەکدارە فەرمییەکان و دامەزراوە نێوخۆییەکانی سەپاندنی یاسا خەباتیانکرد بۆ پاراستنی سیستەم لە وڵاتەکەدا، کە هاوتەریب لەگەڵ حەشدی شەعبیدا کاردەکەن، کە رێکخراوێکی چەتری سەربازییە و دەوڵەت سپۆنسەری دەکات و نزیکەی ٦٠ گرووپی میلیشیا لەخۆدەگرێت. هەرچەندە هێزەکانی حەشدی شەعبی بەشێکن لە هێزە ئەمنییەکانی عێراق و پارە لە بودجەی وەزارەتی بەرگریی وەردەگرێت، بەڵام ئۆپەراسیۆنەکانیان زۆرجار لە دەرەوەی کۆنترۆڵی حکومەتدایە و پێچەوانەی سیاسەتەکانی حکومەتە. زۆرینەی ئەندامانی یەکینەکانی حەشدی شەعبی عەرەبی شیعەن، کە رەنگدانەوەی پێکهاتەی دانیشتووانی وڵاتەکەیە، لە کاتێکدا عەرەبی سوننە و ئێزدی و کریستیان و گرووپە کەمینەکان مەیلیان بۆ رێکخستنی یەکینەی تایبەت بە خۆیان هەیە، بەگشتی لە ناوچەکانی خۆیان یان لە نزیکی ناوچەکانیان کاردەکەن. هەموو یەکینەکانی حەشدی شەعبی سەر بە سەرۆکی دەستەی حەشدی شەعبین و لەژێر دەسەڵاتی رەهای سەرۆکوەزیرانن، بەڵام چەندین یەکینە لە راستیدا گوێرایەڵی ئێران و فەیلەقی سوپای پاسدارانی ئێرانن.   هەردوو حیزبی سیاسی کوردی، پارتی دیموکراتی کوردستان و یەکێتی نیشتمانی کوردستان، هەریەکێکیان دەزگای ئاسایشی تایبەت بەخۆیان هەیە. لەژێر دەستووری فیدراڵیدا، حکومەتی هەرێمی کوردستان مافی هەبوونی هێزی ئاسایشی نێوخۆیی هەیە، بەڵام یەکێتی نیشتمانی کوردستان و پارتی دیموکراتی کوردستان بە جیا کۆنترۆڵی یەکینەی سەربازیی پێشمەرگە دەکەن، هەروەها هێزی جیای پۆلیس کە بە ناو لەژێر کۆنترۆڵی وەزارەتی نێوخۆی هەرێمی کوردستانە. هەروەها دەستوور رێگە بە دەزگای ئاسایشی نێوخۆی ناوەندیی و جیا دەدات، لەگەڵ ئەوەشدا پارتی دیموکراتی کوردستان و یەکێتی نیشتمانی کوردستان هەریەکیان هێزی ئاسایشی خۆیان هەیە. پارتی دیموکراتی کوردستان و یەکێتی نیشتمانی کوردستان هەروەها دەزگای هەواڵگری جیای تایبەت بە خۆیان هەیە، کە بە ناو لەژێر ئەنجوومەنی ئاسایشی هەرێمی کوردستاندا رێکخراوە.  دەسەڵاتە مەدەنییە فیدراڵییەکان کۆنترۆڵی کاریگەریان بەسەر هەندێک لە هێزە ئەمنییەکاندا نەبوو، بەتایبەتی هەندێک یەکینەی حەشدی شەعبی هاوپەیمانی لەگەڵ ئێران و دەستەی حەشدی شەعبی. سنووری ئیداری دەستنیشاننەکراو و ناوچەی ناکۆکی لەسەر لەنێوان هەرێمی کوردستان و حکومەتی خۆجێی دڵەڕاوکێ و ناڕوونی لە کاری هێزە ئەمنییەکان و دادگاکان دروستکرد. ئەندامانی هێزە ئەمنییەکان چەندین پێشێلکاری بەڵگەکراویان ئەنجامدا.   وڵاتەکە خۆپیشاندانی فراوانی لە بەغدا و چەندین پارێزگای زۆرینە شیعە بەخۆیەوە بینی، کە سەرەتاکەی لە ٢٠١٩ بوو و تاوەکو ناوەڕاستی ٢٠٢٠ بەردەوامبوو، راپۆرتەکان دەڵێن زیاتر لە ٥٠٠ کەسی سڤیل کوژراون و ٢٠ هەزاری دیکە یان زیاتر برینداربوون. لە ساڵەکەدا خۆپیشاندانی جیاجیا بەردەوامبوون لەکاتێکدا هەڵمەتێکی تووندوتیژی هەبوو بۆ بەئامانجکردنی چالاکڤانان. حکومەت کەمترین هەنگاوی نا بۆ ئەوەی بەرپرسانی ئەو تووندوتیژییە رووبەڕووی دادگا بکاتەوە.  پرسە دیارەکانی مافی مرۆڤ راپۆرتی متمانەپێکراوی لەخۆگرت لەبارەی: کوشتنی نایاسایی و هەڕەمەکی، لەنێویاندا کوشتن لە دەرەوەی چوارچێوەی دادگە لەلایەن حکومەتەوە؛ رووداوی بێسەروشوێنکردنی بەزۆر لەلایەن حکومەتەوە، ئەشکەنجە و مامەڵە و سزای نامرۆیی زۆر تووند و شکۆشکێنەر لەلایەن حکومەتەوە؛ رەوشی زیندانی تووند کە هەڕەشە لەسەر ژیان دەکات؛ دەستگیرکردن و راگرتنی بەزۆر و هەڕەمەکی؛ دەستێوەردانی نایاسایی یان بەزۆر لە ژیانی تایبەتی و تایبەتمەندییەکان؛ سزادانی ئەندامانی خێزان بەهۆی تاوانێک کە دەگوترێت تاکێک ئەنجامیداوە؛  بەسەربازکردنی نایاسایی یان بەکارهێنانی سەربازی منداڵ لەلایەن حەشدی شەعبییەوە؛ کۆت و بەندی جیددی لەسەر ئازادی رادەڕبڕین و میدیا، لەنێویاندا تووندوتیژی و هەڕەشەی تووندوتیژی لەدژی رۆژنامەڤانان، دەستگیرکردنی بێپاساو و دادگاییکردن لەدژی رۆژنامەڤانان، سانسۆر و هەبوونی یاسای سزادانی تایبەت بە ناوزڕاندن؛ کۆت و بەندی جیددی لەسەر ئازادی ئینتەرنێت؛ دەستێوەردانی بنەڕەتی لە ئازادی گردبوونەوەی ئاشتییانە و ئازادی دروستکردنی کۆمەڵەکان؛ کۆت و بەند لەسەر جووڵەی ژنان؛ بەزۆر گەڕاندنەوەی ئاوارەکان نێوخۆییەکان بۆ ئەوەی شوێنانەی کە تێیدا رووبەڕووی هەڕەشە لەسەر ژیان و ئازادییان بوونەوە؛ هەڕەشەی تووندوتیژی لەدژی ئاوارەکان و ئەو خەڵکانەی گەڕاونەتەوە شوێنەکانیان وا تەماشاکران کە هاوکاری داعشیان کردووە؛ گەندەڵییەکی حکومیی جیددی؛ نەبوونی لێکۆڵینەوە و لێپرسینەوە بۆ تووندوتیژییەکان لەسەر بنەمای جێندەر؛ تاوانەکان لەنێویاندا تووندوتیژی کە ئەندامانی کەمینەکان لە گرووپە ئیتنییەکان دەکاتە ئامانج؛ تاوانەکان لەنێویاندا تووندوتیژی و هەڕەشەی تووندوتیژی کە هاوڕەگەزخوازان لە ژنان - لێسبیان -، هاوڕەگەزخوازان لە پیاوان، بایۆسێکسواڵ، ترانسجێندەر، کویر و جووت توخمەکان دەکاتە ئامانج؛ کۆت و بەندی جیددی لەسەر ئازادی کرێکاران بۆ دروستکردنی کۆمەڵە؛ هەروەها هەبوونی خراپترین فۆڕمی کارکردنی منداڵان.  حکومەت، لەنێویاندا نووسینگەی سەرۆکوەزیران، هەندێک هەنگاوی گرتەبەر بۆ دەستنیشانکردن و شوێنکەوتنی یاسایی ئەو بەرپرسانەی کە بەرپرس بوون لە ئەنجامدان یان رێگەدان بە پێشێلکارییەکانی مافەکانی مرۆڤ، بەڵام بە دەگمەن سزادران. زۆر بەرپرسی باڵای حکومەت و ئەندامانی هێزە ئەمنییەکان، لەنێویاندا هێزە ئەمنییەکان عێراق، پۆلیسی فیدراڵی، حەشدی شەعبی، هەروەها هەندێک یەکینەی هێزەکانی ئاسایشی حکومەتی هەرێمی کوردستانیش، بەبێ سزادان کاریان کردووە. حکومەت هەندێک هەنگاوی گرتەبەر بۆ دەستنیشانکردن، لێکۆڵینەوە و شوێنکەوتنی یاسایی و سزادانی ئەو بەرپرسانەی تێوەگلاون لە گەندەڵی.  سەرەڕای کەمبوونەوەی ژمارەیان، داعش بەردەوامبوو لە ئەنجامدانی پێشێلکاری و تاوانکاری، لەنێویاندا کوشتن لەرێگەی تەقینەوەی خۆکوژی و بۆمبی چێندراو. حکومەت بەردەوامبوو لە لێکۆڵینەوەکان و شوێنکەوتنی یاسایی لە تاوانکارییەکانی داعش، لە هەندێک جاریشدا، تێبینی تاوانبارکردنی ئەندامانی گومانلێکراوی داعش کرا لەژێر یاسای دژە تیرۆردا.  أ: بێبەشکردنی هەڕەمەکی لە ژیان و کوشتنی دیکە بە پاساوی سیاسی یان پاساوی دیکەی نایاسایی  چەندین راپۆرت هەبوون لەسەر حکومەت یان بریکارەکانی، کاری کوشتنی نایاسایی یان هەڕەمەکییان کردووە. میلیشیا ناحکومییەکان و داعشیش تێوەگلاوبوون لە کوشتنەکان.  بەگوێرەی راپۆرتی کۆمسیۆنی باڵای مافەکانی مرۆڤ لە عێراق، لە ئۆکتۆبەری  ٢٠١٩ تاوەکو کۆتایی ئایار ٥٩١ خۆپیشاندەر کوژراون، لە هەمان ماوەدا ٥٤ خۆپیشاندەر هێشتا بێسەروشوێنن، هەروەها ٨٦ هەوڵی کوشتنی چالاکڤانان هەبووە کە ٣٥ یان سەرکەوتوو بووە.  حکومەت کەمترین هەنگاوی نا بۆ بەسزاگەیاندنی بەرپرسانی کوشتنەکان، سەرۆکوەزیرانی فەرمانی پێکهێنانی لیژنەیەکی لێکۆڵینەوەی دەرکرد. چەند رووداوێکی دەستگیرکردن هەبوون کە پەیوەندییان بە کوشتنەکانەوە هەبوو، چەند دۆسیەیەکیش چووە قۆناخی پاش لێکۆڵینەوە.  رێکخراوەکانی مافەکانی مرۆڤ باسیان لەوەکرد کە گرووپە هاوپەیمانەکانی ئێران لە حەشدی شەعبی بەشدارن لە کوشتن، رفاندن و سەرانەوەرگرن لە سەرانسەری وڵاتەکەدا، بەتایبەتی لەو پارێزگایانەی لەو رووی ئایینی و نەتەوەییەوە تێکەڵن. کوشتنی نایاسایی لەلایەن چەکداری نەناسراو و تووندوتیژی بەهۆکاری سیاسی ماوە ماوە لە سەرانسەری وڵاتەکەدا سەریهەڵدا.  لە ساڵەکەدا، رەوشی ئەمنی لە زۆر ناوچەدا بە ناسەقامگیری مایەوە بەهۆی هێرشەکانی داعش. هەروەها شەڕی پچڕپچڕی نێوان هێزە ئەمنییە عێراقییەکان و داعش لە ناوچە دوورەدەستەکان. هەبوونی میلیشیاکان کە لە دەرەوەی کۆنترۆڵی تەواوی حکومەتن، لەنێویاندا هەندێک گرووپی حەشدی شەعبی. هەروەها تووندوتیژی تائیفی و ئیتنی و تووندوتیژی بەهۆکاری دارایی.  چەندین راپۆرت هەبوون لەبارەی بێسەروشوێنکردنی بەزۆر لەلایەن یان بە ناوی هێزەکانی حکومەتەوە، لەنێویاندا پۆلیسی فیدراڵی و حەشدی شەعبی. لە ئایاردا نووسینگەی کۆمیسیاری باڵای نەتەوە یەکگرتووەکان بۆ مافەکانی مرۆڤ رایگەیاند، لانیکەم ٢٠ چالاکڤان کە لەلایەن گرووپی چەکداری نەناسراوەوە رفێندراون، بێسەروشوێنن.  ج: ئەشکەنجە و مامەڵە و سزای تووند، نامرۆیی و شکۆشکێن  سەرەڕای ئەوەی دەستوور ئەشکەنجە و دانپێدانانی بەزۆر قەدەخە دەکات، بەڵام هیچ یاسایەک نییە کە مەرجە یاساییەکان و گەرەنتییەکان دیاریبکات بۆ رێگریکردن لە ئەشکەنجە. بۆیە ئەمە وایکردووە ئەشکەنجە لە زیندان و ناوەندەکانی راگرتن و گرتووخانەکان لە چاودێری یاسایی کارا بشاردرێتەوە. سەرەڕای ئەوە، جۆری رەفتارەکان کە دەبنە ئەشکەنجە پێناسە نەکراون. یاساش دەسەڵاتی خەمڵاندنی تەواو دەداتە دادوەرەکان بۆ دیاریکردنی ئەوەی ئایا دانپێدانانی تۆمەتبارەکە قبووڵکراوە یان نا، زۆرجار بەبێ لەبەرچارگرتنی شێوەی وەرگرتنی ئەو دانپێدانانە.  دادگاکان بەشێوەیەکی رۆتینی دانپێدانانە بەزۆرەکانیان وەکو بەڵگە وەرگرت، کە لە هەندێک دۆسیەی رووبەڕووبوونەوەی تیرۆری پەیوەندیدار بە داعشەوە ئەوە تاکە بەڵگە بوو کە تەماشای کرا. چەندین راپۆرتی رێکخراوە ناحکومییە نێوخۆیی و نێودەوڵەتییەکان ئاماژەیان بەوەدا کە بەرپرسانی حکومی ئەشکەنجە، مامەڵە و سزای تووند، نامرۆیی و شکۆشکێنیان بەکارهێناوە. پۆلیسی فیدراڵی، حەشدی شەعبی و هەندێک یەکینەی ئاسایشی حکومەتی هەرێمی کوردستان، بەبێ سزادان کاریان کردووە.  لە ساڵانی رابردوو، راپۆرتی متمانەپێکراو هەبوون کە هێزەکانی حکومەت، لەنێویاندا پۆلیسی فیدراڵی، دەزگای ئاسایشی نیشتمانی و حەشدی شەعبی، خەڵکیان هەراسان و ئەشکەنجە داوە، بەتایبەتی عەرەبی سوننە.  رەوشی زیندان و گرتووخەکان سەختە و هەندێک جار هەڕەشەیە بۆسەر ژیان بەهۆی نەبوونی خۆراک و قەرەباڵخی زۆر و دەستدرێژی جەستەیی و رەوشی ناهەمواری تەندروستی.   لە هەموو هەرێمی کوردستاندا شەش ناوەندی چاکسازی هەن، سێ ناوەند بۆ پیاوان و سێ ناوەند بۆ ژنان و ئەو مێردمنداڵانەی پێش دادگاییکردن راگیراون. لە هەموو ناوەندێکدا ژمارەی گیراون لە توانای ناوەندەکە زیاترە، بۆ نموونە لە ئایاردا کۆمسیۆنی سەربەخۆی مافەکانی مرۆڤی هەرێمی کوردستان رایگەیاند چاکسازی هەولێر بۆ ٩٠٠ کەس کراوە، بەڵام ١٨٧٥ کەسی تێدایە. لە هەندێک ناوەندی راگرتن و زیندانیدا کە لەلایەن پۆلیسەوە بەڕێوەدەبرێت لە هەرێمی کوردستان، هەندێک جار مێردمنداڵان لەگەڵ گەورەکاندا لەهەمان زینداندا هێڵدراونەتەوە.  کۆمسیۆنی سەربەخۆی مافەکانی مرۆڤی هەرێمی کوردستان رایگەیاند، ناوەندەکانی چاکسازی لە هەرێمی کوردستان کێشەی درێژخایەنیان هەیە لەگەڵ قەرەباڵخی و نەبوونی ئاوی پێویست و سەرئاو و پاکوخاوێنی. هەروەها بەکارهێنانی تووندوتیژی لە راگرتنی سەرەتاییدا. هەروەها ژێرخان لە ناوەندەکانی چاکسازی ژناندا کۆنن.   هەروەها بڵاوبوونەوەی کۆرۆنا کاریگەری خراپی لەسەر دۆخی تەندروستی هەبووە و چەندین زیندانی گیانیان لەدەستداوە و تیمی سنوورداری تەندروستی توانایان نەبووە خزمەتگوزارییە پزیشکییە گونجاوەکان بۆ هەموو زیندانییەکان دابینبکەن.  حکومەت رایگەیاند هەنگاوی گرتووەتەبەر بۆ چارەسەرکردنی خراپی مامەڵەکردن لە زیندان و ناوەندەکانی راگرتن، بەڵام ئاستی ئەو هەنگاوانە نەزاندران. رێکخراوە مافپەروەرە نێوخۆیی و نێودەوڵەتییەکان جەختیانکردەوە دادوەرەکان زۆرجار شکستیانهێنا لە لێکۆڵینەوە لە هەبوونی ئەشکەنجە لەلایەن هێزە ئەمنییەکانەوە بەرامبەر ئەوانەی تۆمەتبارن بە تیرۆر، زۆرجاریش تۆمەتبارانی تەنیا لەسەر بنەمای دانپێدانانی بەزۆر تاوانبار کردووە.   هەروەها دەسەڵاتداران نیشانەکانی هەبوونی ئەشکەنجەیان لەسەر جەستەی تۆمەتباران پشتگوێخستووە و رێکارەکانی سکاڵاکردن کارا و دادپەروەرانە نەبووە. زۆر لە دەستگیرکراون سکاڵایان لەم جۆرە مامەڵانە نەکردووە بەهۆی نەبوونی متمانە و ترس لە تۆڵەسەندنەوە.  هەندێک جار دەسەڵاتدارانی زیندانەکان و ناوەندەکانی راگرتن ئازادکردنی زیندانی و ئەو راگیراوانەی بێتاوان دەرچوونە دواخستووە بەهۆی تۆمارنەکردنی زیندانەکان یان بیرۆکراسییەکی دیکە. یان سەرانە و بەرتیل وەرگرن لە زیندانییەکان پێش ئازادکردنیان لە کۆتایی ماوەی سزاکەیان. رێکخراوە مافپەروەرە نێوخۆیی و نێودەوڵەتییەکان باسیان لەوەکرد دەسەڵاتداران زۆرجار رێگرییان لە سەردانی خێزانەکان بۆ لای دەستگیرکراون و زیندانییان کردووە، باس لەوە دەکرێت پاسەوانەکان داوای بەرتیلیان کردووە، یان لە زیندانییەکانیان داوە کاتێک داوای پەیوەندی تەلەفۆنییان لەگەڵ خزمانیان یان پارێزەرەکانیان کردووە.  حکومەتی هەرێمی کوردستان رێکاری ناڕێکی جێبەجێکرد بۆ چارەسەرکردنی دەنگۆی پێشلکارییەکان لەلایەن ئەفسەرانی وەزارەتی نێوخۆ لە حکومەتی هەرێمی کوردستان یان هێزەکانی ئاسایش. یونامی لە ئابی و کانوونی یەکەمدا رایگەیاند، هەندێک لە زیندانەکانی هەرێمی کوردستان شکستیانهێنا لە رێزگرتن لە پێوەرە بنەڕەتی و گەرەنتییە رێکارییەکان، میکانیزمەکانیش بۆ وەرگرتنی سکاڵای ئەشکەنجە بەوە ناکات کاران بێت.  پڕۆسەی دەستگیرکردن و مامەڵەکردن لەگەڵ گیراوان  رێکخراوە مافپەروەرەکان باسیان لەوەکرد کە هێزە ئەمنییەکان عێراق، لەنێویاندا پۆلیسی فیدراڵی، دەزگای ئاسایشی نیشتمانی، حەشدی شەعبی، هەروەها هێزەکانی پێشمەرگە و ئاسایش لە هەرێمی کوردستان، زۆرجار یاسایان پشتگوێخستووە. میدیا نێوخۆییەکان و رێکخراوە مافپەروەرەکان باسیان لەوەکرد دەسەڵاتداران لە میانی هەڵکوتانە سەر شوێنەکان خەڵکیان بەبێ فەرمانی گرتن دەستگیرکردووە، بە تایبەتی بەپێی یاسای بەرەنگاربوونەوەی تیرۆر، زۆرجاریش ئەو گیراوانە ماوەیەکی زۆر هێڵدراونەتەوە بەبێ تۆمەتێک یان تۆمارکردنیان.   یاسا دەڵێت دادوەرەکان پارێزەرێک بە خۆڕایی بۆ ئەوانەی پێویستیان پێیەتی دابین دەکەن، بەڵام زۆرجار پارێزەرەکان سکاڵایان کردووە کە بەپێی پێویست ناتوانن بگەنە گیراوەکان، لەم رووداوانەدا گیراوەکان تاوەکو رۆژی دادگاییکردن نەیانتوانیوە پارێزەرەکانیان ببینن.  چەندین راپۆرت هەبوو لەبارەی دەستگیرکردنی هەڕەمەکی یان لە دەرەوەی یاسا لەلایەن هێزەکانی حکومەتەوە، لەنێویاندا هێزی تایبەتی عێراق، دەزگای ئاسایشی نیشتمانی عێراق، حەشدی شەعبی، پێشمەرگە و هێزەکانی ئاسایش. زانیاری پشتپێبەستراو نییە لەسەر ژمارە و ماوەی ئەو دەستگیرکردنانە. دەسەڵاتداران زۆربەی جار ئەندامانی خێزانی دەستگیرکراوەکانیان ئاگادار نەکردووەتەوە لەبارەی دەستگیرکردن و شوێنی زیندانیکردنەکە.  راپۆرت هەبوون لەسەر ئەوەی ژمارەیەک گرووپی حەشدی شەعبی هاوپەیمان لەگەڵ ئێران، بە هەڕەمەکی خەڵکی کورد، تورکمان، کریستیان و ئەندامانی دیکەی کەمینەکانیان لە پارێزگای نەینەوا دەستگیرکردووە. چەندین راپۆرت هەبوون کە لیواکانی ٣٠ و ٥٠ی حەشدی شەعبی سەرانەیان وەرگرتووە و بەشێوەیەکی نایاسایی خەڵکیان دەستگیرکردووە و خەڵکیان رفاندووە، هەروەها بەبێ بڕیاری راگرتن خەڵکیان زیندانیکردووە. زانیارییە متمانەپێکراوەکان ئاماژە بەوە دەکەن کە لیوای ٣٠ی حەشدی شەعبی لە چەند ناوچەیەکی نەینەوا زیندانی نهێنی بەڕێوەدەبات، کە تێیدا ژمارەیەکی نادیاری لەسەر بنەمای تائیفی و پاساوی درۆ زیندانیکردووە. هەروەها دەگوترێت فەرماندەکانی لیوای ٣٠ی حەشدی شەعبی خێزانی گیراوەکانیان ناچارکردووە پارەی زۆر بدەن بەرامبەر بە ئازادکردنی کەسە نزیکەکانیان.  رێکخراوەکانی مافی مرۆڤ چەندین جار باسیان لەوەکرد کە دەسەڵاتدارانی هەرێمی کوردستان بەشێوەیەکی هەڕەمەکی رۆژنامەڤانان و چالاکڤانانی خۆپیشاندانەکانیان دەستگیرکردووە، ئەم گرتنانە ژمارەیەک کەسیان گرتەوە کە بە گیراوانی بادینان ناسران کە لە ساڵی ٢٠٢٠ لە پارێزگای دهۆک گیران بەهۆی ئەوەی پێڕەوی مافی خۆیان لە ئازادی دەربڕین دەکرد. زۆر کەس لە پەیوەندیکردن بە پارێزەرانیان بێبەشکران و ئاگادارنەکرانەوە لەو تۆمەتانەوەی ئاڕاستەیان کرابوون، لە کاتی گونجاویشدا خێزانەکانیان ئاگادارنەکرانەوە لە شوێنی زیندانیکردنیان. زۆر لە گیراوان بۆ ماوەیەکی زۆر بەبێ ئەوەی ببرێنە بەردەم دادوەر هێڵدرانەوە، کە ئەوەش پێشێلکردنی یاسایە. دواتر بەبێ ئاراستەکردنی تۆمەت ئازادکران.  بەگوێرەی راپۆرتەکان دەسەڵاتداران ژمارەیەکی زۆر لە گیراوان بۆ ماوەی چەند مانگ یان ساڵ بەبێ دادگاییکردن دەهێڵنەوە، بەتایبەتی ئەوانەی بەپێی یاسای بەرەنگاربوونەوەی تیرۆر دەگیرێن.  هەروەها باس لەوەکرا دەسەڵاتدارانی حکومەتی هەرێمی کوردستان بۆ ماوەیەکی زۆر گیراوانیان هێشتووەتەوە. بەرپرسانی هەرێمی کوردستان تێبینی ئەوەیان کرد کە داواکارانی گشتی پارێزەران زۆرجار رووبەڕووی کۆسپ بوونەتەوە لە ئەنجامدانی کارەکانیان و دادگاییکردنەکان بەبێ هۆ دواخراون، بە هۆکاری کارگێڕی.  بەگوێرەی کۆمسیۆنی مافەکانی مرۆڤی هەرێمی کوردستان، هەندێک لە گیراوان تەنانەت دوای دەرکردنی بڕیاری ئازادکردنیان لەلایەن دادگەوە، بۆ ماوەیەکی درێژ لە دامەزراوەکانی ئاسایشی نێوخۆدا گلدراونەتەوە.  بێبەشکردن لە دادگاییەکی ئاشکرای دادپەروەرانە  گەندەڵی و تۆقاندن کاریگەری لەسەر هەندێک لە دادوەرەکان هەبووە لە پرسەکانی کوشتن، لە ئاستی دادگاییکردن و پێداچوونەوە و تێهەڵچوون.  چەندین هەڕەشە و کوشتن لەلایەن گرووپی هۆز، تووندئاژۆ و تاوانکارەوە زۆرجار سەربەخۆیی دادوەرییان ئیفلیجکردووە، زۆرجار دادوەر و پارێزەران و ئەندامانی خێزانەکانیان رووبەڕووی هەڕەشەی کوشتن و دەستدرێژی بوونەتەوە.  ئەنجوومەنی دادوەریی هەرێمی کوردستان لە رووی یاسایی و دارایی و کارگێڕییەوە لە وەزارەتی دادی هەرێمی کوردستان سەربەخۆیە، بەڵام باس لەوە کرا سەرکردە باڵاکانی حکومەتی هەرێمی کوردستان کاریگەرییان هەبووە لە دۆسیە سیاسییە هەستیارەکان. حیزبە سیاسییە بەهێزەکانی هەرێمی کوردستان کاریگەرییان هەبووە لە دامەزراندن و بڕیارە دادوەرییەکان.   لە ١٦ی شوبات، دادگای هەولێر پێنج گیراوی بادینانی بە "پێشێلکردنی ئاسایشی نیشتمانی" تاوانبارکرد و بە شەش ساڵ زیندانیکردن سزایدان، لە ٥ی ئایار دادگای پێداچوونەوەی هەولێر پشتگیری لە حوکمەکە کرد. نێردەی نەتەوە یەکگرتووەکان کۆمسیۆنی مافەکانی مرۆڤ چاودێری دادگاییکردنە دوو رۆژییەکەیان کرد و باسیان لە نیگەرانی جیددی کرد لەبارەی رێزنەگرتن لە پێوەرە بنەڕەتییە نێودەوڵەتییەکان بۆ دادگاییکردنێکی دادپەروەرانە.  هەموو تۆمەتبارەکان لە دادگاییکردنەکە باسیان لەوەکرد کە ئاسایش لەژێر ئەشکەنجەدا دانپێدانانی لێ دەرهێناون، بەڵام دادوەری دادگاییکردنەکە ئەوەی رەتکردەوە و بەبێ پێداچوونەوەی زیاتر. هەروەها پارێزەرەی دادگاییکردنە گوتی کاتی پێویستی پێنەدراوە بۆ ئامادەکاریکردن بۆ دادگاییکردنەکە و دەرفەتی نەبووە بۆ دەستگەیشتن و پێداچوونەوە بە بەڵگە سەرەکییەکان لەدژی تۆمەتباران، کە لەلایەن هەواڵدەری نهێنییەوە پێشکەشکرابوون.   ستافی رێکخراوە ناحکومییەکان، چالاکڤانانی سەربەخۆ و ئەندامانی ئۆپۆزیسیۆنی پەرلەمانی کوردستان دواخستنی دادگاییکردنی ١١ گیراوی دیکەی بادینانیان لە سێپتەمبەر و ئۆکتۆبەر بە ناپێویست ناوبرد و حکومەتی هەرێمی کوردستانیان بەوە تۆمەتبارکرد، کە بە ئەنقەست دادگاییەکە دوادەخات بۆ دروستکردنی بەڵگە و کەمکردنەوەی پاڵپشتی گشتی بۆ گیراوەکان. لە راپۆرتی ٢٢ی دێسەمبەریاندا یونامی و کۆمسیۆنی باڵای مافەکانی مرۆڤ گوتیان: "ئەمە نەبوونی بەردەوامی رێزگرتنە لە مەرجە یاساییەکان و گەرەنتییە رێکارییە پێویستەکان بۆ گەرەنتیکردنی رێکاری دادوەریی دادپەروەر لەبەردەم دادگاییەکی سەربەخۆی بێگەرد". لەنێویاندا بەکارهێنانی شایەتحاڵی نهێنی و قسە لەبارەی ئەشکەنجە بەرامبەر لانیکەم هەشت کەس لە گیراوەکان "کە بەبێ پێداچوونەوەی زیاتر رەتکرانەوە". لە ١٩ و ٢١ی ئۆکتۆبەر شەش لە گیراوانی بادینان بە ساڵێک زیندانیکردن سزادران بە تۆمەتی بەشداریکردن لە گردبوونەوەی نایاسایی و پیلانگێڕی تاوانکاریی، لە کاتێکدا تۆمەتباری حەوتەم بێتاوان ناسێندرا. لە ٨ی نۆڤەمبەر دادگای تاوانەکانی هەولێر چوار گیراوەکانی دیکەی بە تۆمەتی پێشێلکردنی ئاسایشی هەرێمی کوردستان و سیخوڕیکردن تاوانبارکرد.  بەگوێرەی یەکێکە لە رێکخراوە ناحکومییەکان، تاوەکو دێسەمبەر لانیکەم ٣٤ چالاکڤانی دیکە پەیوەندیدار بە بادینانەوە بە دەستگیرکراوی مابوونەوە بەبێ دیاریکردنی وادەیەک بۆ دادگاییکردنیان، زۆریشیان بە فەرمی تۆمەتیان ئاڕاستە نەکراوە.  لە ساڵانی رابردوودا، هێزە ئەمنییە حکومییەکان و هەندێک گرووپی حەشدی شەعبی، ئەندامانی گومانلێکراوی داعش و کەمینە ئیتنی و ئایینییەکانیان ناچارکردووە ماڵەکانیان جێبهێڵن و دەستیان بەسەر موڵکەکانیاندا گرتووە. سەرەڕای ئەوەی دەستگرتن بەسەر موڵکدا لەمساڵدا کەمبووەتەوە، بەڵام زۆر لەوانەی دەستیان بەسەر خانووەکاندا گرتووە هێشتا تێیدا ماونەتەوە یان داوای موڵکدارییەتی دەکەن. ئەمەش رۆڵی هەبووە لەوەی گەڕانەوەی ئاوارەکان بۆ ناوچەکانیان کەمبێتەوە.  لە مانگی ئایار، زوهێر ئەعرەجی، سەرۆکی شارەوانیی شاری موسڵ داوای لە پۆلیس کرد رێکاری یاسایی بەرامبەر بە چوار ئەندامی عەسائیبی ئەهلی حەق بگرێتەبەر کە لە نووسینگەی ئابووری کاریان دەکرد، بە تۆمەتی ئامادەکاردنی پارچەیەکی زەوی بۆ ئەوەی بیفرۆشنەوە، بەڵام بەڕێوەبەرایەتی پۆلیس هیچ رێکارێکی نەگرتەبەر.  دستێوەرانی هەڕەمەکی یان نایاسایی لە تایبەتمەندی خێزان و ماڵ  زۆرجار هێزە حکومییەکان بەبێ رێگەپێدانی یاسایی دەچنە نێو ماڵەکانەوە و رێزی ئەو قەدەخانە ناگرن.  دەسەڵاتداران هاوژین و ئەندامانی دیکەی خێزانی هەڵاتووەکانیان دەستگیرکردوون، کە زۆرینەیان عەرەبی سوننەکان و داواکراوبوون بە تۆمەتی تیرۆر، بۆ ئەوەی هەڵاتووەکان ناچاربکەن خۆیان رادەست بکەن.  لە ململانێ نێوخۆییەکاندا، ٤١٧ کەسی سڤیل لە ساڵەکەدا کوژراون، لە کاتێکدا ساڵی پێشتر ٨٤٨ کەس بوون. هۆکارێکی کەمبوونەوەی خۆپیشاندانەکانە. داعش هێشتا ئەنجامدەرێکی سەرەکی تاوانکارییە.  چەندین راپۆرت هەبوون لەبارەی رفاندن کە لەلایەن هێزەکانی حکومەتەوە کراون یان بە ناوی ئەوانەوە، لەوانە هێزی تایبەتی عێراق، حەشدی شەعبی و میلیشیای دەرەوەی حەشدی شەعبی و گرووپی تاوانکار.  راپۆرتێکی ٢٠٢٠ی یونامی کە بڵاوکراوەتەوە و لەگەڵ بەرپرسانی حکومەتی عێراق بەشکراوە لەبارەی بێسەروشوێنکردن لە پارێزگای ئەنبار، داوای لێکۆڵینەوە دەکات بۆ دیاریکردنی چارەنووسنی نزیکەی ١٠٠٠ پیاو و کوڕی سڤیل، کە لەمیانی ئۆپەراسیۆنی سەربازیی دژی داعش لە ئەنبار لە ٢٠١٥ و ٢٠١٦ بێسەروشوێنبوون.  لە ١ی ئاب ئۆفیسی رزگارکردنی رفێندراوانی ئێزدی سەر بە حکومەتی هەرێمی کوردستان رایگەیاند، ٢٧٦٣ رفێندراوی ئێزدی کە لەلایەن داعشەوە رفێندراون هێشتا بێسەروشوێنن (١٢٩٣ ژن و ١٤٧٠ پیاو)، لەکۆی ٦٧١٧ ئێزدی رفێندراو.  پێشێلکاری جەستەیی، سزا و ئەشکەنجە  راپۆرتەکانی رێکخراوە نێودەوڵەتییەکانی مافی مرۆڤ باس لەوە دەکەن کە هێزەکانی حکومەت، لەنێویاندا پۆلیسی فیدراڵی، دەزگای ئاسایشی نیشتمانی، حەشدی شەعبی و ئاسایش، پێشێلکاری بەرامبەر گیراون و زیندانییان دەکەن، بە دیاریکراوی عەرەبی سوننە.   راپۆرتی سەلمێندراو هەن کە حەشدی شەعبی سەربازی منداڵ بەکاردەهێنێت.   رێزگرتن لە ئازادییە مەدەنییەکان  میدیا و چالاکڤانان رووبەڕووی چەندین جۆر لە گوشار و ترساندن بوونەتەوە لە دەسەڵاتدارانەوە.   هێزە ئەمنییەکان عێراق و حەشدی شەعبی، هەروەها هێزەکانی حکومەتی هەرێمی کوردستان، بەتایبەتی ئاسایش، خۆپیشاندەرانیان دەستگیرکردووە کە رەخنەیان لە حکومەت گرتووە.  چاودێری و سانسۆری حکومەتی ناوەندیی و حکومەتی هەرێمی کوردستان هەندێک جار دەستوەردەداتە نێو کارەکانی میدیا، هەندێک جار دەبێتە هۆی داخستنی دەزگای میدیایی، رێگریکردن لە بڵاوکردنەوە و رێگریکردن لە گەیشتن بە زانیاری گشتی، هەروەها دەستوەردان لە خزمەتگوزاری ئینتەرنێت.  رۆژنامەڤانان رووبەڕووی هەڕەشە، ترساندن و هێرش بوونەتەوە لەلایەن میلیشیاکان و هێزە ئەمنییەکان.  هەندێک لە دەزگا میدیاییەکان رووبەڕووی دەستگیرکردن و گێچەڵ بوونەتەوە. هەروەها حکومەت هەوڵیداوە رێگرییان لێبکات لە رووماڵکردنی پرسە سیاسییە هەستیارەکان، لەنێویاندا پرسە ئەمنییەکان، گەندەڵی و شکستی حکومەت لە دابینکردنی خزمەتگوزارییەکان.  هەندێک لە دادگاکانی هەرێمی کوردستان زیاتر یاسای سزادانیان بەکارهێناوە بەرامبەر بە رۆژنامەڤانان لە جیاتی یاسای رۆژنامەگەری هەرێمی کوردستان، کە پاراستنی زیاتر دەداتە ئازادی رادەربڕین و گرتنی رۆژنامەڤانان قەدەخە دەکات.  هێزی تایبەتی عێراق، حەشدی شەعبی و پێشمەرگە هەندێ رێنماییان سەپاندووە کە رێگری بە هۆکاری ئیتنیکی و تائیفی، کە داوای رێگەپێدانی نیشتەجێبوونیان کردووە بۆ سنووردارکردنی چوونی خەڵک بۆ ئەو ناوچانەی لەژێر کۆنترۆڵی خۆیاندان.  چەندین رێکخراوی نێودەوڵەتی باس لەوە دەکەن کە حەشدی شەعبی و پێشمەرگە رێگرییان لە گەڕانەوەی خەڵکی سڤیل کردووە بۆ ناوچەکانیان لە دوای شەڕی داعش.   پێشێلکاری بەرامبەر بە ئاوارە و پەنابەران  ئاوارەکان لە کەمپەکان رووبەڕووی پێشێلکاری و گێچەڵی سێکسی دەبنەوە.   رێکخراوەکان دەڵێن خەتەنەکردنی مێینە لە هەرێمی کوردستان بەردەوامە، سەرەڕای ئەوەی بە یاسا قەدەخەکراوە. بە تایبەتی لە دەرەوەی شارەکان. بەڵام ئاستەکەی بەردەوامە لە کەمبوونەوە.