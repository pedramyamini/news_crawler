سەعدییە حەمە ئەمین، دانیشتووی گەڕەکی سەرشەقامە لە سلێمانی و بە تۆڕی میدیایی رووداوی گوت، "دزەکان هاتنە ماڵ و گوتیان ئێمە فڵان و فڵانین، ناوی من و هاوژینەکەمیان گوت، ناوی کەسێکی ناسراوی منیان هێنا، گوتی هاتووین کاک خەلیل کێشەمان بۆ چارەسەر بکات، منیش گوتم لەماڵ نییە، گوتیان تۆ ئاومان بۆ بهێنە و دەچین لەفە دەخۆین تاوەکو خۆی دێتەوە، منیش گوتم نا مەچن لەماڵی ئێمە نان بخۆن، من چوزانم ئەوان نیازیان خراپە، دواتر هاتنە ژوورەوە و دەمانچەی خستە سەر سەرم و گوتی قسە بکەی دەتکوژم، دەست و دەم و قاچی بەستمەوە. "  هاوژینی سەعدییە ناوی خەلیلە و تەمەنی ٥٢ ساڵ بووە، دوای گەڕانەوەی لە نوێژی هەینی، دەبینێت سەعدییەی هاوژینی لە چێشتخانەی ماڵە بچوکەکەیان بەستراوەتەوە، دوای کردنەوەی دەست و دەمی، پەیوەندی بە پۆلیسەوە و دەکات، دواتر بەرگەی رووداوەکە ناگرێت و دەستبەجێ گیانی لەدەستدا.  سەعدییە حەمە ئەمەین باسی لەوەش کرد، "تەلەفۆنەکەی لێرەدا کرد و بە پشتا کەوت، گوتی سەعدییە جەڵتە لێیدام و ئیدی مرد. "  پۆلیسی سلێمانی پەڕاوی لێکۆڵینەوەی بۆ رووداوی دزیکردنەکە کردووەتەوە و دەڵێن، سەرەداومان دەستکەوتووە. جەلیل سەعید، برای خەلیلە و گوتی، "کێشەکەمان رادەستی یاسا کردووە و کێشەمان لەگەڵ کەس نییە، گومانیشمان لەکەس نیە. "  خەلیل لە ساڵی ١٩٨٦ پۆلیسی ئاگرکوژێنەوە بووە، ماوەی ٣٠ ساڵە لەگەڵ سەعدییە ژیانی هاوژینییان پێکهێناوە و منداڵیان نەبووە. بەگوتەی سەعدییە حەمە ئەمین، لە رووداوی دزیکردنەکەدا زیاتر لە ٣٠ هەزار دۆلار، ٦ ملیۆن دینار و ملوانکەیەکی ئاڵتونیان دزراوە.