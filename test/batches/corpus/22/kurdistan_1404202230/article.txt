١٤ ى نیسانى ٢٠٢٢، نووسینگەی رێکخەری راسپاردە نێودەوڵەتییەکانی حکومەتی هەرێمى کوردستان راگەیێندراوێکی بڵاوکردەوە لەبارەى راپۆرتێکى وەزارەتى دەرەوەى ئەمریکا سەبارەت بە رەوشى مافى مرۆڤ لە هەرێمى کوردستان.  لە راگەیێندراوەکەدا ئاماژە بەوەدراوە کە حکومەتی هەرێمی کوردستان بەرنامەیەکی داڕشتووە بۆ چاکسازیی یاسایی و دامەزراوەیی لە رووی مافی مرۆڤەوە لە چوارچێوەی پلانی هەرێمی کوردستان بۆ مافەکانی مرۆڤ کە لە ١٥ ى ئەیلوولی ٢٠٢١ لەلایەن ئەنجوومەنی وەزیرانەوە پەسندکراوە و کارى لەسەردەکرێت بۆ چاکسازی لە ٢٧ بواری مافی مرۆڤ و پابەندبوونی دامەزراوەیی گەڵاڵە دەکات بۆ جێبەجێکردنیان.   ١٢ ى نیسانى ٢٠٢٢، وەزارەتی دەرەوەی ئەمریکا راپۆرتی ساڵانەی خۆی لە بارەی رەوشی مافی مرۆڤ لە جیهاندا بڵاوکردەوە. بەپێی راپۆرتەکە هێزە ئەمنییەکانی عێراق و هەرێمی کوردستان تێوەگلاون لە ئەشکەنجەدانی زیندانیان، رفاندن، تۆقاندن، گرتن بەبێ بڕیاری دادوەر و رێگری لە گەڕانەوەی ئاوارەکان.  نووسینگەی رێکخەری راسپاردە نێودەوڵەتییەکانی حکومەتی هەرێمى کوردستان ئاماژەى بەوەداوە کە لە ماوەیەکى نزیکدا روونکردنەوەی تەواو لەسەر راپۆرتەکە ئامادە دەکرێت، هەروەها دەڵێت: "دەزگاکانی ئاسایش و هەواڵگری لە چوارچێوەی ئەنجوومەنی ئاسایشی هەرێمی کوردستان کاردەکەن، ئەگەرچی لامەرکەزییەک هەیە لە هەندێک بابەت و دەسەڵات بەسەر پارێزگاکان شۆڕکراوەتەوە، بەڵام ئەنجوومەنی ئاسایش، سیاسەتی ئەمنی هەرێمی کوردستان دادەڕێژێت و بە تەنیا ئەو لێی بەرپرسە. "   لە راپۆرتەى وەزارەتى دەرەوەى ئەمریکادا هاتووە: " گەندەڵی و تۆقاندن کاریگەری لەسەر هەندێک لە دادوەرەکان هەبووە لە پرسەکانی کوشتن، لە ئاستی دادگەییکردن و پێداچوونەوە و تێهەڵچوون".  نووسینگەی رێکخەری راسپاردە نێودەوڵەتییەکانی حکومەتی هەرێمى کوردستان جەخت لەوە دەکاتەوە کە حکومەتی هەرێمی کوردستان رێز لە سەربەخۆیی دادگەکان دەگرێت، پابەندە بە سیستمی بەرزەفتکردنی دامەزراوەیی و ناتوانێت دەستوەردان لە کاروباری دادگەکان بکات و دەشڵێت: "حکومەت ئێستا لەگەڵ هاوتا نێودەوڵەتییەکان کار دەکات بۆ دڵنیابوون لەوەی هەرێمی کوردستان باشترین پراکتیزەی مافی مرۆڤ دەکات بە گوێرەی پێوەرە نێودەوڵەتییەکان، بە تایبەتی سەبارەت بە ئازادی راگەیاندن".