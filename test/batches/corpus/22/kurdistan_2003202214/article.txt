لیژنەکە پێکهاتوون لە شەهلا محەممەد قادر، راوێژکاری یاسایی - ٢، ئاشتی کەریم، بەڕێوەبەری ژمێریاری پێشکەوتوو، هەروەها نوێنەرێکی داواکاریی گشتی.  بانکی هەرێم - سلێمانی، لە راگەیێندراوێکدا رایگەیاند: "پاڵپشت بەو دەسەڵاتەی پێماندراوە بڕیارماندا بە پێکهێنانی لیژنەیەک بۆ لێکۆڵینەوە لە هۆکارەکانی مردنی دوو هاونیشتمانی لەبەردەم بانکی (تانجەرۆ) لەکاتی وەرگرتنی مووچەی خانەنشینیدا بە بەشداری نوێنەری داواکاری گشتیی سلێمانی".  عیرفان عەلی، بەڕێوەبەری كارگێری سەنتەری فریاكەوتنی خێرای ١٢٢ ئەمڕۆ یەکشەممە ٢٠ - ٠٣ - ٢٠٢٢ بە تۆڕی میدیایی رووداوی راگەیاند، دوو خانەنشین لە بەردەم بانکی تانجەڕۆ بەهۆی پاڵەپەستۆ و قەرەباڵخییەوە، گیانیان لەدەستدا. بە گوتەی عیرفان عەلی، دوو هاونیشتمانییەکە بە پەلە گەیێندرابوونە نەخۆشخانەی شار، بەڵام پێش ئەوەی بگەنە نەخۆشخانە گیانیان لەدەستدابوو.  ئازاد ئیسماعیل تەمەنی ٧٦ ساڵ و عەزیز ئیبراهیمی تەمەن ٧٠ ساڵ، ئەو دوو هانیشتمانییەن کە ئەمڕۆ ٢٠ی ئادار لە نۆرەی وەرگرتنی مووچەدا گیانیان لەدەستدا.  ژمارەیەکی زۆر لە خانەنشینان لە بەردەم بانکی تانجەڕۆ لە سلێمانی نۆرەیان گرتووە، پاسەوانانی بانکەکەش بە خەڵک دەڵێن مووچە نییە و پارە لە بانکەکاندا نییە.  لە سنووری کەلاریش هەمان قەرەباڵخیی دروستبووە، ئاریا ئەنوەر بەڕێوەبەری بانکی کەلار بە تۆڕی میدیایی رووداوی گوت، هێندە پارەیان لەبەردەست نییە بتوانن مووچە وەکو ئەوەی کە راگەیێندراوە دابەش بکەن.  رۆژی پێنجشەممە. وەزارەتی دارایی و ئابووریی هەرێمی کوردستان، لیستی مووچەی سەرجەم ئەو وەزارەت و فەرمانگە و ئەنجوومەن و دەستانەی رایگەیاند، کە تائێستا مووچەیان وەرنەگرتووە. بەپێی لیستەکە ئەمڕۆ یەکشەممە مووچەی خانەنشینانی پێشمەرگە، شارستانی و سێ سەرۆکایەتییەکە (هەرێم، حکومەت و پەرلەمان) دابەش دەکرێت.  دوای راگەیاندنی لیستەکە، بەشێك لە خانەنشینان لە درەنگانێكی شەوەوە لەبەردەم بانكەكاندا  نۆرەیان گرت بۆ ئەوەی کە رۆژبووەوە مووچەی خانەنشینییەکەیان وەربگرن.