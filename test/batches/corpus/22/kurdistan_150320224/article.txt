لوقمان عەبدولقادر، سەرۆکی کۆمەڵەی قوربانییانی چەکی کیمیایی لە هەڵەبجە بە تۆڕی میدیایی رووداوی راگەیاند، دوای تێپەڕبوونی ٣٤ ساڵ بەسەر کیمیابارانکردنی هەڵەبجەدا، گرفتەکانی قوربانییان و شارەکە ساڵ بە ساڵ بەرەو زیادبوون چووە، بەردەوام گوتراوە هەڵەبجە ناسنامەی گەلی کوردە و کوردی بە جیهان ناساندووە، لەوبارەوە زۆر گوێمان بۆ بەرپرسان گرتووە، ئێستا کاتی ئەوەیە بەرپرسان گوێ لە قوربانییەکان بگرن و قوربانییان بزانن کە لە کوێی ئەو گوتارانەدان کە لەبارەی هەڵەبجەوە دەدرێن، بۆیە بڕیارماندا ئەمساڵ یادی ئەو کارەساتە نەکەینەوە".  لوقمان عەبدولقادر گوتی: "کۆمەڵەی قوربانییان هەڵبژێردراوی قوربانییەکانە، ئەوان پەیوەندییان پێوەکردین کە دوای چەندین پەیام و داواکاریی بێ وەڵامن، لەگەڵ ئەوەدا نین یادی شەهیدانمان نەکەینەوە، بەڵام وەکو هەڵوێستێک یادەکە ناکەینەوە، بەرکەوتەکان ئێستا ستەملێکراوترین چینی نێو کۆمەڵگەی کوردستانن، دەبێ بەرپرسەکان بزانن کە بەرکەوتووەکان وەکو نەخۆشێکی ئاسایی نین و دەبێ چەندجارێک سەردانی پزیشک بکەن بۆ ئەوەی بۆ نموونە (چاوی بۆ بچێنرێت)، بەڵام چوار ساڵە بەهۆی قەیرانی دارایی و پەتای کۆرۆناوە خزمەتگوزارییە تەندروستییەکانیان راگیراون".  بەرکەوتەکانی چەکی کیمیایی مانگانە ٤٠٠ هەزار دینار لە حکومەت وەردەگرن، سەرۆکی کۆمەڵەی قوربانییانی چەکی کیمیایی هەڵەبجە دەڵێت: "ئەو مووچەیە بەشی دەرمانەکەشیان ناکات، کە رۆژانە دەبێ بیانخۆن. "  ئێستا ٩٧٢ بەرکەوتەی چەکی کیمیایی لە حکومەت تۆمارکراون، لوقمان عەبدولقادر دەڵێت: هەندێک هەن بەرکەوتە نین و بە پاڵپشتی حیزبی تۆمارکراون، هەشن بەرکەوتەن و تۆمار نەکراون، بۆیە دەبێت پزیشک ئەوانە ببینێت و یەکلاییان بکاتەوە. ئاماژەی بەوەشکرد، زیاتر لە ٢٥ بەرکەوتە هەن کە پێویستیان بە چاندنی گلێنەی چاوە لە دەرەوەی وڵات و دەبێ چەند جارێک سەردانی پزیشک بکەن.