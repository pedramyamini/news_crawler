بەهمەن ئەمیری موقەدەم، پارێزگاری کرماشان گوتی، "لەبارەی ئەو تەلەفۆنانەی دەکرێ و پەیوەندیمان پێوەدەکەن، بە هاوڕێیانم لە نووسینگەی لێکۆڵینەوەم گوتووە کە دەبێ هەڵسەنگاندنتان بۆ ئەو پەیوەندییانە هەبێت. پێم رابگەیێنن پەیوەندییەکان زیاتر لە چ بوارێکدایە؟ رەخنەکان زیاتر لە چ دامودەزگایەکە و هۆکارەکانی چین؟ ئێمە هەم دەبێ کەموکوڕییەکان بدۆزینەوە، هەمیش کێشەکانی خەڵک چارەسەر بکەین. "  بەپێی ئەو پەیوەندییانەی بە هێڵە گەرمەکەوە دەکرێن، دانیشتووانی کرماشان زیاتر کێشەی نەبوونی دەرفەتی کارکردن، داهات، کەمتەرخەمی و وەڵامدەرنەبوونی دامودەزگا حکومییەکانیان هەیە. پارێزگاری کرماشان دەڵێت، لەو کاتەوەی دەستبەکاربووە، هەوڵیداوە چۆنیەتی هەڵسوکەوتی بەرپرس و دامەزراوە حکومییەکان لەگەڵ خەڵک بگۆڕێت و مانگی داهاتووش چاودێرییەکانی بۆ خزمەتکردنی خەڵک زیاتر دەکات.  بەهمەن ئەمیری موقەدەم، پارێزگاری کرماشان باسی لەوەش کرد، "خەڵک لەوە دڵنیا بن، لە ئاستی پارێزگادا بەهیچ شێوەیەک رێگە نادەم کەس بێڕێزی بە خەڵک بکات یان رێزیان لێنەگرێت. هەر دامودەزگا، فەرمانبەر و رێکخراوێک بێت، لەبەرچاوم ون نابێت، چونکە رامگەیاندووە بەشێوەی ئاشکرا و نائاشکرا بەدواداچوون دەکرێت. بە پلان و بێ پلان بەدواداچوون دەکەم و بە دڵنیاییەوە لە توانای خودی خەڵکیش کەڵک وەردەگرم بۆ لێکۆڵینەوە. "  پارێزگاری کرماشان خەڵکی خودی شارەکەیە. لەڕووی سیاسییەوە سەر بە نەریتخوازانە و پێش ئەوەی ببێتە پارێزگار، لە سوپای پاسداران و پۆلیسدا بەرپرسیارێتیی هەبووە. دوای ئەوەی کرایە پارێزگار رایگەیاند، کرماشان کێشەی زۆری کەڵەکەبووی هەیە، بەڵام دەتوانن کێشەکان کەمبکەنەوە، ئەگەر بەرپرسانی حکومەت ئەرکی خۆیان بەجێ بێنن و کۆسپ نەخرێتە بەردەم گەشەپێدانی پارێزگاکە.