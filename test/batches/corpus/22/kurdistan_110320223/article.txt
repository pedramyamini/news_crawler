ئەمڕۆ هەینی ١١ - ٠٣ - ٢٠٢٢ سەرچاوەیەک لە پۆلیسی کەرکووک بە تۆڕی میدیایی رووداوی راگەیاند: "ژمارەیەک چەکداری داعش هەوڵیاندا هێرش بکەنە سەر کێڵگە نەوتییەکانی بای حەسەن و هاڤانە و لە سنوورەکە نزیک بوونەوە، بەڵام هێزە عێراقییەکان بەرپەرچییان دانەوە و پێکدادان دروستبوو. "  ئەو سەرچاوەیە، کە نەیویست ناوی ئاشکرا بکرێت رایگەیاند: "چەکدارانی داعش لە ناوچەیەکی نشێودا بوون و رێگەی چوونی ئۆتۆمبێل نەبوو، بۆیە لەسەر داوای سوپای عێراق، فڕۆکەی جەنگیی عێراقی بەشداری کرد و چەندین پێگەی داعشیان لەو سنوورە بۆردوومان کرد و شکستیان بە هێرشەکەی داعش هێنا".  بە گوتەی سەرچاوەکە لە شەوی رابردووەوە هێزە سەربازییەکان و پۆلیسی کەرکووک خراونەتە دۆخی ئامادەباشییەوە و بە دوای جێ پێی چەکدارەکاندا دەگەڕێن، تاوەکو بزانرێت لە کوێوە هاتوون و بۆ کوێ هەڵاتوون.  کۆتاییەکانی ساڵی رابردوو ژمارەی هێرشەکانی چەکدارانی داعش لە ناوچە ناکۆکی لەسەرەکان بەشێوەیەکی بەرچاو زیادی کرد و چەند جارێک هێرشیان کردە سەر پێشمەرگە، سوپا و حەشدی شەعبی. زیادبوونی هێرشەکانی داعش وایکرد هاوئانگی زیاتر لە نێوان پێشمەرگە و سوپادا بکرێت و تاوەکو ئێستا چەند ئۆپەراسیۆنێکی هاوبەشیان لەو ناوچانەدا کردووە.