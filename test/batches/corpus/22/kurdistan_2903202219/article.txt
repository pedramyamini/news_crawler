شینوار عەبدولعەزیز، بەرپرسی بەشی زەوییەکان لە شارەوانیی دهۆک کە بەرپرسی لیژنەی تاپۆکردنی خانووە زێدەڕۆکانیشە، لە کاتی بەشداریکردنی لە بووڵتەنی هەواڵەکانی کاژێر ١٣: ٠٠ ـی تۆڕی میدیایی رووداو کە شەهیان تەحسین پێشکێشی دەکات رایگەیاند: "دوو لیژنە لە سنووری سەرۆکایەتیی شارەوانی دهۆک پێکهێندراون؛ یەکێکیان لە سنووری رۆژهەڵاتە و ئەوی دیکە لە سنووری رۆژئاوایە؛ هەفتانە لانیکەم دوو رۆژ لیژنەکان بەشێوەیەکی مەیدانی سەردانی ئەو شوێنانە دەکەن کە پێشتر خەڵکەکە ناوی خۆیان تۆمارکردووە بۆ ئەوەی کار لەسەر مامەڵەکانیان بکەن".  بە گوتەی شینوار عەبدولعەزیز، "تاوەکو ئێستا ٤ هەزار مامەڵە پێشکێشکراون لەلایەن ئەو لیژنە باڵایەی لە یەکە کارگێڕییەکانەوە پیکهێندراون و پاشان بۆ سەرۆکایەتیی شارەوانیی دهۆک بەرزکراونەتەوە؛ مامەڵەکان داواکاریی ئەو خەڵکانەن کە خانووی زێدەڕۆیان دروستکردووە؛ کار لەسەر داواکارییەکان کراوە بە هاوئاهەنگی لەگەڵ ئەو بەڕێوەبەرایەتییانەی لەگەڵ ئێمە کار دەکەن، وەکو بەڕێوەبەرایەتیی نەخشەدانان و بەڕێوەبەرایەتیی تۆمارکردنی خانووبەرە".  بەرپرسی بەشی زەوییەکان لە شارەوانیی دهۆک ئاماژە بە ئامانجی سەردانی لیژنەکان بۆسەر خانووە زێدەڕۆکان دەکات و دەڵێت: "ئامانجی سەردانی ئەو لیژنانە بۆ دەستنیشانکردنی ژمارەی پارچە زەوییەکان و ئەو رووبەرەیە کە خانووەکانیان لەسەر دروستکراوە؛ ئەو کارە تەکنیکییانە دەکرێن و پاشان راپۆرتی کۆتایی ئامادە دەکرێت؛ دواتر خەمڵاندن دەکرێت کە بەپێی یاسا نرخیان بۆ دانراوە؛ پاشان راپۆرتی کۆتایی بۆ لیژنەی باڵا بەرزدەکرێتەوە بۆ ئەوەی بڕیاری کۆتایی لەسەر تۆمارکردنیان بدرێت".  شینوار عەبدولعەزیز ئاماژە بەوەش دەدات کە "پرۆسەی پێشکێشکردنی داواکاری بەردەوامە؛ ئەوەش دوای ئەوەی وادەکەی بۆ ٩ی ٩ درێژکرایەوە؛ لە رابردووشدا پێش ئەوەی یاساکە هەموار بکرێتەوە، لیژنەکانمان سەردانی ٢ هەزار خانووی زێدەڕۆیان کردبوو".  لە سەر ئاستی پارێزگای دهۆک بە گشتی ٢٥ هەزار خانوو بە زێدەڕۆ دروستکراون؛ ٤ هەزاریان دەکەونە ناوەندی پارێزگاکە. ٢١ هەزارەکەی دیکە لە سەرانسەری پارێزگاکە دروستکراون. نرخی تاپۆکردنی ئەو خانووانەش بەپێی یاسا، دەوەستێتە سەر شوێنە جوگرافیەکەی، نێوشار و دەرەوەی شار و شار و شارۆچکەکان.  بە گوتەی شینوار عەبدولعەزیز، هەر خانوویەکی زێدەڕۆ کە دەکەوێتە سەر نەخشەی خزمەتگوزاری یان سەر شەقام و سەوزایی "بەپێی یاسا، خاوەنەکەی قەرەبوو دەکرێتەوە بە پارچە زەوییەک کە رووبەرەکەی لە ٢٠٠ مەتر زیاتر نەبێت".