بەڕێوەبەرایەتیی پۆلیسی دارستان و ژینگەی سلێمانی رایگەیاند، لەپێناوی پاراستنی سامانی ماسی و رێگریکردن لە راوکردنی ماسی، کارمەندانی بەشی پۆلیسی دارستانی دەربەندیخان لەسەر دەریاچەی دەربەندیخان، توانیویان دەست بەسەر حەوت تۆڕی راوی ماسیدا بگرن، کە لە دەریاچەکەدا دانرابوون، یەک بەلەمی ماتۆڕ، ٢٣ ماسیی راوکراو، هەروەها دوو ماسیی زیندوو، کە بە تۆڕەکانەوە بوون و فڕێدرانەوە نێو دەریاچەکە.  بڕیاری قەدەخەکردنی راوەماسی تاوەکو ١٦ - ٠٦ - ٢٠٢٢ دەخایێنێت، لە رێنوێنییەکاندا هاتووە، "راوکردن بە بەکاربردنی کارەبا، ژەهر، تۆڕ و هەموو جۆرە تەقەمەنییەک قەدەخەیە و سەرپێچیکار رووبەڕووی سزای یاسایی دەبێتەوە، چونکە ئەم ماوەیە وەرزی گەرادانانی ماسییە".  راوچییه‌كان له‌م وه‌رزه‌ی ساڵدا کەمتر پێویستیان به چوونه نێو قوڵایی ده‌ریاچه‌کانە، چونکە ماسییەکان لەکاتی دانانی گەرادا لە لێواری رووبار و دەریاچەکان نزیکدەبنەوە. ئەو ماسییانەی لەم وەرزەدا دەبنە نێچیری راوچییەکان، نێو سکیان پڕ لە گەرایە و هەریەک لەو ماسییانە، ئەگەر راو نەکرێن بۆ ساڵی داهاتوو دەیان ماسی دیکە دەخەنە دەریاچەکانەوە.  بازاڕەکانی هەرێمی کوردستان ساڵانە نزیکەی حەوت هەزار تۆن ماسییان تێدا ساخ دەبێتەوە. زیاتر لە ١٠٠٠ تۆن راوچییەکان دەیخەنە بازاڕ و نزیکەی چوار هەزار تۆن لە پرۆژەکان بەرهەم دەهێندرێن. دوو هەزار تۆن ماسییش لە دەرەوە هاوردە دەکرێت.  سیروان سەعید، بەڕێوەبەری سامانی ماسی لە وەزارەتی کشتوکاڵی هەرێمی کوردستان پێشتر بە تۆڕی میدیایی رووداوی راگەیاندبوو، ساڵانە نزیکەی دوو تاوەکو سێ هەزار تۆن ماسی لە بەنداوەکانی هەرێمی کوردستان بەرهەم دەهێندرێت، ئەمە جگە لە رووبارەکان کە بەرهەمێکی کەمیان هەیە، بەڵام زیاتر لە بەنداوەکانی دووکان، دەربەندیخان و بەنداوی موسڵ راوی ماسی دەکرێت.  شوان تەها، لە دەریاچەی دووکان راوچیی ماسییە، باسی لە کاریگەرییە خراپەکانی راوکردنی ماسی لەم وەرزەی ساڵ دەکات و دەڵێت، ئەگەر ماسی لە کاتی دانانی گەرا راو بکرێت، سامانەکەی دەفەوتێت.