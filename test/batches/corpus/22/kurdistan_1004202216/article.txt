ئیسماعیل عەبدولڕەحیم، گۆشتفرۆش لە بەردەڕەش بە رادیۆی رووداوی گوت: "چوار رۆژە دووکانمان داخستووە. ئێمە دوو مانگە کێشەی گۆشتفرۆشتنمان هەیە. چەند جار پەیوەندیمان بە لایەنی پەیوەندیدارەوە کردووە، بەڵام بە هانامانەوە نەهاتوون. "   ئەو گۆشتفرۆشە گوتیشی: "ئێمە لە هەولێر ئاژەڵ دەکڕین. کیلۆیەک گۆشتی گۆلک لە گۆڕەپان بە ٦٠٠٠ دینارە کە دوای سەربڕین هەر کیلۆیەک بە ئێسقانەوە ١٢ هەزار دینار لەسەر ئێمە رادەوەستێت. کەچی قایمقام و لیژنەی ئابووری دەیانەوێت کیلۆی گۆشت بە ئێسقانەوە بە ١١ هەزار و نەرمە بە ١٣ هەزار دینار بفرۆشین. "  هاوکات ئیسماعیل مستەفا، قایمقامی بەردەڕەش بە رادیۆی رووداوی راگەیاند: "دەبێت گۆشتفرۆشەکان پابەندی نرخی کۆن بن و گۆشت بە ئێسقانەوە بە ١١ هەزار دینار بفرۆشن و نەرمەیش بە ١٣ هەزار. بەدواداچوون بۆ ئەم بابەتە کراوە و لەگەڵ گۆشتفرۆشەکانیشدا کۆبووینەتەوە. ئەوان داوا دەکەن نرخی گۆشتیان بۆ زیاد بکرێت، بەڵام لیژنەی ئابووریی ئێمە ئەو دەسەڵاتەی نییە. "  لە بەردەڕەش ١٥ گۆشتفرۆش هەن کە هەموویان ئەو گرفتەیان هەیە. ئیسماعیل عەبدولڕەحیم ئاماژەی بەوە دا، قایمقامیەت و لیژنەی ئابووری پێیان دەڵێن لە دەوروبەری بەردەڕەش گۆشت هەرزانە و دەتوانن بەو نرخە بیفرۆشن، بەڵام ئێستا ئەو نرخە لە هیچ شوێنێک نەماوە. داوا لە قایمقام و لیژنەی ئابووری دەکات کە نرخیان بۆ بەرز بکەنەوە.   قایمقامی بەردەڕەش باسی لەوە کرد، لەو بارەیەوە پارێزگای دهۆکیان ئاگادار کردووەتەوە. هەر کاتێک لە پارێزگای دهۆک ئەو نرخە گۆڕدرا، ئەوانیش دەیگۆڕن. ئەو نرخە ئەوان دیارییان نەکردووە، دەمێکە لەلایەن لیژنەکانی پارێزگاوە دیاری کراوە.  ئیسماعیل مستەفا، قایمقامی بەردەڕەش گوتیشی: "ئێمە سەردانی ئەو شوێنانەمان کردووە کە ئاژەڵیان تێدا دەفرۆشرێت و هەر بەو نرخانەی پێشوو دەفرۆشرێن و هێندە گران نەبووە، ئەگەر گۆشتفرۆسەکانیش پشت بە ئاژەڵی دەوروبەری بەردەڕەش ببەستن باشترە، چونکە هەرزانترە. "  ئەو گۆشتفرۆشەی بەردەڕەش ئاماژەی بەوەش کرد: "ئەوە من هەشت رۆژە هیچم سەرنەبڕیوە، چونکە بەو نرخە هەرزانە بۆم دەرناهێنێت. ئێمە گۆلک و بەرخ سەردەبڕین، بەڵام ٨٠ % گۆلک سەردەبڕین، چونکە لە بەردەڕەش بەرخ زۆر نافرۆشرێت. "