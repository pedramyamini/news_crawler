رۆژی شەممە ٢ ـی نیسانی ٢٠٢٢، نەبەز عەبدولحەمید، قایمقامی هەولێر بە رادیۆی رووداوی راگەیاند، "لیژنەکانمان بەردەوامن لە چاودێریکردنی شوێنەکان، لەڕووی پاکوخاوێنی و لەڕووی نرخەوە، لە مانگی رەمەزانیش لەکاتی شەوانیش چاودێری شوێنەکان دەکەین و پشکنینی کۆگەکانیش بەردەوام دەبێت، چونکە لە مانگی رەمەزان خەڵک روو لە کڕینی خۆراک دەکەن بە تایبەتی خورما و نیسک و هەندێک خۆراکی دیکە هەن کە خەڵک زیاتر دەیانکڕن. "  لەبارەی بەرزبوونەوەی نرخی خۆراک لە بازاڕەکان، قایمقامی هەولێر گوتی، "ماوەیەک پێش ئێستا لە هەموو جیهان بەهۆی ئەو قەیرانەی هەیە نرخی کاڵاکان بەرزبووەوە، بەڵام بەبۆنەی هاتنی مانگی رەمەزان هیچ بەرزبوونەوەیەکی نرخ نییە. ئێمە چاوپۆشی لە هیچ کەسێک ناکەین ئەوەی هەوڵبدات نرخ بەرز بکاتەوە رووبەڕووی یاسای دەکەینەوە. "  ئاماژە بەوەش دەکات، "ئێمە نرخی شەربەتمان دیاریکردووە، چونکە بەرهەمێکی خۆماڵییە و زیاتر لێرە بەرهەم دێت، هەر بتڵێک شەربەت بە دوو هەزار دینارە و نابێت لەوە زیاتر بفرۆشرێت. هەموو جۆرە خۆراکێک هەیە و هیچ کێشەیەکیش لە جموجۆڵی بازرگانی نییە، ئاسانکاریش بۆ بازرگانان دەکرێت بۆ هێنانی خۆراک لە دەروازە سنوورییەکان. "  رۆژی پێنجشەممە ٣١ - ٠٣ - ٢٠٢٢، لە دیوانی پارێزگا لایەنە پەیوەندییدارەکانی هەولێر کۆبوونەوەیەکیان ئەنجامدا و رێنوێنییەکانی مانگی رەمەزانیان خستەڕوو. لەوکاتەدا، نەبەز عەبدولحەمید، لە کۆنفرانسێکی رۆژنامەڤانیدا گوتی، "لە مانگی رەمەزاندا ژمارەی لیژنەکانمان زیاد دەکەین، لەڕووی چاودێرییەوە کارەکان چڕتر دەکرێنەوە، سەردانی شوێنەکان بە رێژەیەکی زیاتر دەکرێت بۆ ئەوەی رێگری لە قۆرخکاری بکرێت، رێگری لەو کەسانە بکرێت کە هەوڵدەدەن نرخی خۆراک بەرز بکەنەوە بە تایبەت ئەو خۆراکانەی کە پێداویستی رۆژانەی هاونیشتمانیانن لە مانگی رەمەزان بە تایبەت خورما، نیسک، شیرنەمەنییەکان و ئەو شەربەتانەی ئێواران دەفرۆشرێن. "   لەبارەی کەمی بەنزین و زۆری نۆرەی بەنزین لەو بەنزینخانانەی بەنزینی ٦٩٠ دیناری دەفرۆشن، نەبەز عەبدولحەمید دەڵێت، " تاوەکو ئەو بڕە کەمەی بەنزین بۆ هەرێمی کوردستان بێت نۆرەی بەنزین هەر بەردەوام دەبێت، چونکە هەولێر پێویستی بە سێ ملیۆن و نیو لیتر بەنزین هەیە، بەڵام ئەو بڕەی دێت کەمترە لە یەک ملیۆن لیتر. "  قایقامی هەولێر باسی لەوەش کرد، "دانانی بەرد یان شتی دیکە لە نۆرەی بەنزیندا بە هیچ شێوەیەک قبووڵکراو نییە و بەنزینخانەکانیشمان لەوە ئاگادارکردوونەتەوە، لە رۆژانی داهاتووشدا چاودێریی دەکەین و نابێت بەهیچ شێوەیەک بەرد لە نۆرەی بەنزین دابنرێت، لە مانگی رەمەزانیش دابەشکردنی بەنزین هەر وەکو خۆی دەبێت و هیچ گۆڕانکارییەکی بەسەردا نایەت. "