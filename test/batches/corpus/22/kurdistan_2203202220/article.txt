لە سەرەتای ئەم ڤیتییەدا نۆرەگرتنێکی دوور و درێژ دەبینن کە خەڵکێکی زۆر بۆ وەرگرتنی بەنزین چەندین کاژێر لە نۆرەدا دەوەستن، ئەوە لە کاتێکدایە بڕیارە لە ٢٤ ـی ئەم مانگەوە وەرگرتنی بەنزینی ٦٩٠ دیناری لە هەولێر ببێتە کۆبۆن.  ساڵح عەزیز، شۆفێری تاکسییە لە هەولێر و بە رووداوی گوت، "نزیکەی سێ کاژێرە لە نۆرەی بەنزیندا وەستاوم، ئەوە دووەمجارمە بە دەوری بەنزینخانەکەدا دەسوڕێمەوە و هێشتا بەرمنەکەوتووە. "  خالید حەمەساڵح، مامۆستای خانەنشینە و لە نۆرەی وەرگرتنی بەنزین باسی لەوە کرد، "ئەمە سێیەم جارمە بەدەوری بەنزینخانەکەدا دەسووڕێمەوە و هێشتا بەرمنەکەوتووە. "  شۆفێرانی تەکسی بەدەست گرانیی نرخی بەنزینەوە زیاتر گیرۆدەن، نان و قوتی ئەوان لەسەر سووتاندنی ئەو بەنزینەیە کە بە ئەستەم و چاوەڕوانییەکی زۆر دەستیاندەکەوێت.  خالیس عەبدوڵڵا، شۆفێرێکی دیکەی تەکسییە و گوتی، "لە کاژێر ٠٦: ٤٥ بەرەبەیان هاتوومەتە ئێرە، هەیە لە کاژێر ١ ـی شەوەوە هاتووەتە ئێرە، نەورۆزەکەشمان لە نەورۆز ناچێت. "   کێشەی دابەشکردنی ئەو جۆرە بەنزینەش لە بەشێکی بەنزینخانەکانی هەولێر هەیە، لە یەکێک لە بەنزینخانەکان، خاوەنەکەی دوای ئەوەی بە شۆفێرەکان دەڵێ بەنزین نەماوە، شۆفێرەکان باوەڕ بەو قسەیە ناکەن و دەڵێن، هەر زوو پەمپی بەنزینەکەی بەسەردا کوژاندوونەتەوە.  رێباز کامەران، شۆفێری تەکسی باسی لەوە کرد، "کاژێر ١١ دەڵێن بەنزین نییە، خەڵک لە کاژێر ٨ ـی بەیانییەوە نۆرەی گرتووە. "  لە کەرکووکیش وا چەند رۆژێکە نۆرەگرتن بۆ وەرگرتنی بەنزینی ٤٥٠ دیناری دەستیپێکردووە، لەو شارە بە کۆبۆن بەنزینەکە دابەشدەکرێت.  محەممەد ئەحمەد، شۆفێرە و دەڵێت، "بەنزین هەیە بە کۆبۆن دابەشدەکرێت بە ٤٥٠ دینارە، هەیە بێ کۆبۆن دابەشدەکرێت بە ٦٥٠ دینارە و بەنزینی ئەهلیش هەیە بە سەروو هەزار دینارە هەر وەک هەولێر و سلێمانی. "  گرانبوونی نرخی نەوت لە جیهان و نەبوونی هۆیەکانی دیکەی گواستنەوە، ئەو قەیرانەی دروستکردووە، قەیرانێک کە نوێ نییە و ساڵانە چەندین جار روو دەدەن، ئێستا لە هەرێمی کوردستان نرخی لیترێک بەنزینی نۆرماڵ لە سەروو هەزار دینارەوەیە.