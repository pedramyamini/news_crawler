رۆژی هەینی ١٨ - ٠٣ - ٢٠٢٢ لە بەغداوە دوو پاسی پڕ لە گەشتیاران گەیشتنە هەولێر بۆ ئەوەی پێنج رۆژ لە شوێنە گەشتیارییەکانی شارەکە بەسەر ببەن و بەشداری ئاهەنگ و رێوڕەسمەکانی نەورۆز بکەن.  ئارام سیامەند، خاوەن هۆتێلە لە هەولێر. هۆتێلەکەی ٨٦ ژووری هەیە و تەنیا ئەمڕۆ هەینی ٨٠ ژووری پڕ لە گەشتیار بووە و پێی وایە تاوەکو نەورۆز هیچ ژوورێکی بەتاڵ لە هۆتێلەکەی نامێنێتەوە. ئەو گوتی، "ئەو گەشتیارانەی کە هاتوون زۆرینەیان عێراقین و بیانییان کەم تێدایە، ئێرانی تێدایە، بەڵام زۆر زۆر کەمە، % ٩٥ بۆ % ٩٧ گەشتیارەکانمان عێراقین. "   بەشێک لە گەشتیاران لە ئێستاوە هەوڵی بەکرێگرتنی هۆتێلەکان دەدەن. ئەبوبەکر حوسێن، خاوەنی هۆتێلە لە شاری هەولێر و باس لەوە دەکات، "نەورۆز لە هەولێر شوێن نامێنێت، چونکە لە ئێستاوە ژوورەکان زۆر گیراون، جیا لە گرووپی گەشتیاری، بەڵکو ژوور گرتن ئەوانەی بە سەربەخۆ داوای دەکەن، پشت بە خوا ئەم نەورۆزە شاری هەولێر پڕدەبێ لە گەشتیار و میوان. "  گەشتیارەکانی نێوەڕاست و خوارووی عێراق، هۆکاری هەڵبژاردنی کوردستان بۆ گەشتکردن بەهۆی سرووشتی جوان، ئارامی و میواندۆستی خەڵکەکە دەگەڕێننەوە.  نورە محەممەد، گەشتیارە و دەڵێت، "بۆ جەژنی نەورۆز ئەمە یەکەم جارمە سەردانی هەولێر بکەم، بەڵام بەردەوام سەردانی هەولێر دەکەین و دەچینە شەقڵاوە و سەیرانگەکانی دیکە، لەگەڵ تەواوی ئەندامانی خێزانەکەمان هاتووین. "  عەبیر عەبدولکەریم، لە بەغداوە لەگەڵ کەسوکارەکەی هاتوونەتە هەولێر و باسی لەوە کرد، "هاتووین بۆ گەشت و سەیرانی نەورۆز، چونکە کەشی نەورۆز لێرە زۆر جیاوازە و حەز دەکەین بەشداری ئاهەنگ و خۆشییەکانی نەورۆز بین لەگەڵ ئێوە. "   ئیخلاس وەسیل، ئەویش وەکو گەشتیارێکی دیکە هاتووەتە هەولێر و دەڵێت، "سەیرانگەکان و کۆمەڵگە گەشتیارییەکان و شوێنی گەڕانی زۆر خۆش هەن لێرە. بۆ هەموو عێراقییەک فەراهەمکراون و خەڵک لێرە بە دڵێکی خۆش گەشت دەکەن. هەروەها هەولێر زۆر ئارام و سەقامگیرە. "  لە دەروازەکان، فڕۆکەخانەکان و بازگەکانی هەرێمی کوردستان ئامادەکاری کراوە بۆ پێشوازی لە گەشتیاران.   نەریمان فازڵ، بەڕێوەبەری راگەیاندنی بەڕێوەبەرایەتیی گشتیی گەشتوگوزاری هەولێر بە رووداوی گوت. "ئەوەی تایبەت بێت بە شوێنی مانەوەی گەشتیار، دەتوانم بڵێم لە شاری هەولێر لە شەوێک توانای لەخۆگرتنی زیاتر لە ٤٠ هەزار گەشتیاری هەیە، بۆیە پێموانییە گرفتی شوێنی مانەوەمان بۆ درووست ببێت. "  ژمارەی ئەو گەشتیارانەی لە ساڵی ٢٠٢٢ هاتوونەتە پارێزگاکانی هەرێمی کوردستان بەم شێوەیەن؛   - پارێزگای هەولێر: لەسەرەتای ساڵی ٢٠٢٢ ـەوە تاوەکو رۆژی ١٥ ـی ئادار نزیکەی ٤٦٨ هەزار گەشتیار.  - پارێزگای سلێمانی: لە سەرەتای ساڵی ٢٠٢٢ ـەوە تاوەکو کۆتایی مانگی شوبات، نزیکەی ٢٥٠ هەزار گەشتیار.  - پارێزگای دهۆک: لە سەرەتای ساڵی ٢٠٢٢ تاوەکو کۆتایی مانگی شوبات، نزیکەی ١٣٠ هەزار گەشتیار.