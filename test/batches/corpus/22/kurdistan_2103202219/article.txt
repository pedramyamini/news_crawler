شارەوانیی وان لە راگەیێندراوێکدا رایگەیاند، لە دوێنێوە ٢٠ی ئاداری ٢٠٢٢ بەهۆی بەفرەوە رێگای ١٢٨ گوند و ناوچەی نیشتەجێبوونی سەر بە پارێزگاکە گیراون. تیمەکانی شارەوانیش، بەردەوامن لە کارەکانیان بۆ کردنەوەی رێگاکان.  هاوکات شارەوانیی جۆلەمێرگیش بڵاویکردەوە، تیمە پەیوەندیدارەکانیان لە هەوڵدان بۆ کردنەوەی رێگا داخراوەکان. لە سنووری ئەو پارێزگایەدا رێگای هاتووچۆی ٥١ گوند داخراون.  لەلایەکی دیکەوە ئەمڕۆ دووشەممە ٢١ی ئادار، ئومیت کورتکان، بەڕێوەبەری خزمەتگوزاریی رێگا و گواستنەوەی سەر بە شارەوانیی پارێزگای بەدلیس، ئاماژەی بەوەکرد رێگای ١١٦ گوند بەهۆی بەفربارینەوە داخراون. ناوبراو ئەوەشی خستەڕوو تیمەکانیان بەردەوامن لەسەر کارەکانی راماڵینی بەفری سەر شەقام و رێگاوبانەکان.  قایمقامی شارۆچکەی موتکی - یش بەهۆی نالەباری کەشوهەواوە بۆ ماوەی یەک رۆژ پشووی لەتەواوی قوتابخانەکانی شارۆچکەکەی سەر بە پارێزگای بەدلیس راگەیاند.  هەر ئەمڕۆش شێخموس یه‌نتوری، سكرتێری فه‌رمانگه‌ی تایبه‌تی پارێزگای مووش رایگه‌یاند، به هه‌مان هۆیهکار رێگای ٦٧ گوند له‌و پارێزگایه داخراون. روونیکردەوە، کە تیمه په‌یوه‌ندیداره‌كان هه‌وڵه‌كانیان چڕ كردووه‌ته‌وه بۆ راماڵینی به‌فری كه‌ڵه‌كه‌بووی سه‌رشه‌قامه‌كان و كردنه‌وه‌ی رێگاكان به‌ڕووی هاتووچۆدا.  رەنووە بەفر، کە ئێوارەی دوێنێ یەکشەممە ٢٠ی مانگ لەسەر رێگای سەرەکیی نێوان شارۆچکەی خەنەک و ناوەندیی پارێزگای ئەردەخان روویدابوو، رێگای ١٥٧ گوندی داخستبوو. شارەوانیی شارۆچکەکە ئاشکرایکرد، رێگای ٥٦ گوندیان کردووەتەوە و ئەمڕۆش دووشەممە ٢١ی مانگ، کاردەکەن بۆ کردنەوەی رێگای گوندەکانی دیکە.