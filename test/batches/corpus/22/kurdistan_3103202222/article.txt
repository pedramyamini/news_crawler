بەگوێرەی راگەیێندراوی "کۆمەڵەی پارێزەرانی ئازاد" کە رێکخراوێکی ناحکومییە و بەوە دەناسرێت کە لە هەدەپەوە نزیکە، رۆژی ٢٠ی ئاداری ٢٠٢٢ لە ئیزمیر ٥١ کەس، لە ئیستەنبووڵ ٧٨ کەس، لە وان ٤٢ کەس، لە ئامەد ٣٩ کەس، لە شرناخ ١٦ کەس و لە پارێزگاکانی دیکەی باکووری کوردستان و تورکیا ١٢٣ کەس لە ئاهەنگەکانی جەژنی نەورۆزدا بە تۆمەتەکانی بانگەشەکردن بۆ پەکەکە و پێشێلکردنی یاساکانی گردبوونەوە و خۆپێشاندنەکان دەستگیرکران.   لە راگەیێندراوەکەدا هاتووە، هەمان رۆژ ١٦٨ کەسیان ئازادکران، رۆژی دواتر ٨٠ کەس و رۆژانی دوای ئەوە ژمارەیەکی دیکە ئازادکران و ئەمڕۆ پێنجشەممەش ٣١ - ٠٣ - ٢٠٢٢ دوایین سێ دەستگیرکراو کە دووانیان لە ئیزمیر و ئەوی دیکەشیان لە ئامەد دەستگیرکرابوون، بەمەرجی دادی و واژۆکردنی بەڵێننامە ئازادکران.   کۆمەڵەی پارێزەرانی ئازاد دەڵێت، لە رۆژانی نەورۆزدا بەگشتی ٣٤٩ کەس دەستگیرکرابوون و پارێزەرەکانیان لە رۆژانی رابردوودا بەشێوەیەکی بەردەوام بەدواداچوونیان بۆ کەیسەکانیان کردووە.