رۆژی چوارشەممە ١٣ ـی نیسانی ٢٠٢٢، ئەنجوومەنی وەزیرانی هەرێمی کوردستان بە سەرۆکایەتی مەسرور بارزانی، سەرۆکی ئەنجوومەنی وەزیران و ئامادەبوونی قوباد تاڵەبانی، جێگری سەرۆکوەزیران کۆبوونەوەی هەفتانەی خۆی ئەنجامدەدا. بەپێی راگەیێندراوێکی حکومەت، لە بڕگەی یەکەمی کۆبوونەوەکەدا پوختەی سەردانی شاندی حکومەتی هەرێمی کوردستان بۆ بەغدا و کۆبوونەوە لەگەڵ وەزیری نەوتی عێراقی فیدراڵ دەخرێتەڕوو.  رۆژی دووشەممە ١١ - ٠٤ - ٢٠٢٢، شاندێکى باڵاى حکومەتى هەرێمى کوردستان لە بەغدا لەگەڵ وەزیری نەوتى عێراق کۆبوونەوە. دوای کۆبوونەوە لەگەڵ شاندی حکومەتی هەرێمی کوردستان، وەزارەتی نەوتی عێراق، راگەیێندراوێکی بڵاوکردەوە و تێیدا هاتبوو، پرەنسیپە گشتییەکانی وەزارەتەکەیان بریتییە لەوەی هەرێمی کوردستان سەرجەم ئەو گرێبەستانە رەوانە بکات، کە لەگەڵ وڵاتان و کۆمپانیا نەوتییەکان واژۆی کردووە بەمەبەستی پێداچوونەوە و هەموارکردنەوە و چاککردنیان، جگە لەوەی ئەو لایەنەی واژۆی کردووە دەگۆڕدرێت بۆ کۆمپانیایەکی نەوتی کە بۆ ئەو مەبەستە دروستدەکرێت. بەپێی بڕیاری ئەنجوومەنی وەزیرانی عێراق، بارەگاکەی لە هەولێر دەبێت.  خالید شوانی، سەرۆکی شاندی حکومەتی هەرێمی کوردستان گوتی، "هەندێک میکانیزممان دانا، دەکرێت ببێتە نەخشەڕێگای ئایندەیی بۆ چارەسەرکردنی کێشەی نەوت، بە هەموو جومگەکانییەوە بەشێوەیەکی ریشەیی. "   بەپێی راگەیێندراوێکی حکومەت، لە بڕگەی دووەمی کۆبوونەوەکەش، گفتوگۆ لەبارەی پێداچوونەوە بە میکانیزمی کارکردن لەنێو حکومەتی هەرێمی کوردستان بە ئاڕاستەی برەودان بە لە ئەستۆگرتنی لێپرسراوێتی و باشتر راییکردنی کارەکان و جێبەجێکردنی بڕیارەکانی ئەنجوومەنی وەزیران دەکرێت. لە بڕگەی سێیەمی کۆبوونەوەکەش رەشنووسی (پەیڕەوی نێوخۆی بازرگانی و تۆمارنامەی بازرگانی لە هەرێمی کوردستان - عێراق) و رەشنووسی پڕۆژەیاسای نوێی وەزارەتی شارەوانی و گەشتوگوزار لە هەرێمی کوردستان دەخرێنەڕوو بۆ دەنگدان لەسەریان.  ئاماژە بەوەش کراوە، بڕگەی کۆتایی پێشنیازی وەزارەتی کشتوکاڵ و سەرچاوەکانی ئاو دەخرێتەڕوو، تایبەت بە هەڵگرتنی رەسمی گومرگی لەسەر ئاژەڵی هاوردەکراو لە مانگی رەمەزاندا، بەهۆی بەرزبوونەوەی نرخی گۆشتی سوور لە بازاڕەکانی هەرێمی کوردستان.