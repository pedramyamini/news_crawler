بەرەبەیانی ئەمڕۆ لایەنگرانی حەشدی شەعبی هێرشیانکردە سەر بارەگای لقی پێنجی پارتی لە بەغدا و بەشێک لە باڵەخانەکەیان سووتاند. حەشدی شەعبی بە پاساوی ئەوە هێرشەکەیان کردووە کە گوایە کەسێک کە وەکو "کادیری پارتی" ناسێندراوە لە توویتێکدا سووکایەتیی بە مەرجەعی شیعەکان کردووە.  سەرۆک مەسعود بارزانی لەبارەی ئەو رووداوانەوە رایگەیاند، "زۆر بە تووندی سەرکۆنەی ئەو سووكایەتییە دەكەین كە شەوی رابردوو لە لایەن كەسێكەوە بە مەرجەعیەت كراوە. ئەو جۆرە هەڵسوكەوتە ناشیاوانە هیچ پەیوەندییان بە گەلی كوردستان و پارتی دیموكراتی كوردستانەوە نییە. "  هەروەها ئاماژە بەوەش دەکات، "زۆر بە تووندی سەرکۆنەی سووتاندنی بارەگای پارتی دیموكراتی كوردستان لە بەغدا دەكەین كە ئەوە بۆ دووەم جارە لە لایەن كۆمەڵێك تێكدەر و شكستخواردوو ئەنجام دەدرێت و ئەمە بەڵگەیە لەسەر بوونی پاشاگەردانی و نەبوونی سەقامگیری و ئاسایش".  پێشتر لە ١٧ی تشرینی یەکەمی ٢٠٢٠ بەشێک لە لایەنگرانی حەشدی شەعبی هێرشیان کردە سەر لقی پێنجی پارتی لە بەغدا و ئاڵای کوردستانیان سووتاند و ئاڵای حەشدی شەعبیان لەسەر بارەگاکە هەڵکرد.   سەرۆک بارزانی لە پەیامەکەیدا ئاماژە بەوەش دەکات، "لە راستیدا ئەو گرووپانەش جگە لە خراپەكاری و تێكدان و ئاژاوە هیچی تریان لەدەست نەهاتووە".  هەروەها لە پەیامەکەی سەرۆک بارزانیدا هاتووە، " كوردستان خاوەنی فەرهەنگی بەرزی پێكەوەژیانە و، سووكایەتیكردن بە رەمز و موقەدەساتی خەڵك لە ناو فەرهەنگی گەلی كوردستان هیچ كات جێگەی نەكردووەتەوە و جێگەی نابێتەوە. "  لەبارەی پەیوەندیشیان لەگەڵ لایەنە ئایینییەکانی شیعە سەرۆک بارزانی دەڵێت، "گەلی كوردستان رێز و پێزانینێكی زۆری بۆ مەرجەعیەت هەیە و پەیوەندیی مێژوویی و دۆستایەتی و هاوسۆزیی نێوان بارزانیی نەمر و ئایەتوڵڵا حەكیم و شەهید سەدر گەواهییە بۆ ئەو پەیوەندیی و دۆستایەتییە دێرینە. ئەو كەسەش كە سووكایەتی كردووە لە لایەن یاساوە گیراوە و سزای تاوان و زێدەڕۆیی خۆی دەداتەوە. "  دوابەدوای ئەو رووداوانە وەزارەتی ناوخۆی هەرێمی کورستان لە راگەیێندراوێکدا ئاماژەی بەوە کردووە، بە فەرمانی رێبەر ئەحمەد، وەزیری ناوخۆی هەرێمی کوردستان ئەو کەسەیان دەستگیرکردووە و رادەستی لایەنی دادوەرییان کردووە.  هەروەها پارتی دیموکراتی کوردستانیش لە راگەیێندراوێکدا وێڕای سەرکۆنەکردنی هێرشەکە ئاماژەی بەوە کرد، تویتی ئەو کەسە گوزارشت لە بۆچوونی کەسیی خۆی دەکات و "پارتی باوەڕی بە پێکەوەژیانی ئاشتییانە و رێزگرتن هەیە. "