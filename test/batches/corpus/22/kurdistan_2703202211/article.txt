بەپێی راگەیاندنی ناوەندەکانی مافی مرۆڤی رۆژهەڵاتی کوردستان، پێنج هاونیشتمانیی خەڵکی شاری شنۆ لە لایەن دادگای شۆڕشی ئێرانەوە، بە تۆمەتی ئەندامبوونیان لە حیزبی دیموکراتی کوردستان، بە ١٣ ساڵ بەندکردن سزادران.  ناوەندی مافی مرۆڤ بۆ رۆژهەڵاتی کوردستان لە راپۆرتێکدا باس لەوە دەکات ئەو پێنج کەسە بە ناوەکانی: عوبێد ئەنوەری، رێبوار چارکداری، جەلال قادرزادە، رەحمان ئەسەدی و فەرهاد مەعرووفی، هاوینی رابردوو لە لایەن هێزە ئەمنییەکانی پارێزگای ورمێوە دەستبەسەرکرابوون، دوای ماوەیەک بەندکردن بە دانانی بارمتە ئازاد کرابوون، لە لایەن دادگای شۆڕشی ئێرانەوە سزای زیندانیان بەسەردا سەپێنراوە.   بەپێی ئەو راپۆرتە عوبێد ئەنوەری بە دوو ساڵ، رێبوار چارکداری بە یەک ساڵ، جەلال قادرزادە بە سێ ساڵ، رەحمان ئەسەدی بە چوار ساڵ و فەرهاد مەعرووفی بە سێ ساڵ، بەندکردن سزادراون.   ئەو سزایە رۆژی شەممە ٢٦ - ٣ - ٢٠٢٢ لە لایەن دادگای شۆڕشی ئێران بە سەرۆکایەتی دادوەر رەزایی بەو پێنج هاونیشتمانییە راگەیێندراوە.