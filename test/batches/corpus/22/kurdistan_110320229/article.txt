یوسف کەریم، سەرۆکی لقی هەولێری سەندیکای کرێکارانی کوردستان، ئەمڕۆ هەینی ١١ی ئاداری ٢٠٢٢، بە تۆڕی میدیایی رووداوی راگەیاند: "بەهۆی گرانبوونی نرخی ئارد و سووتەمەنییەوە، بەشێکی زۆر لە نانەواخانەکان رووبەڕووی زەرەر بوونەتەوە و زیانێکی زۆریان پێگەیشتووە، بۆیە ئەوان داواکارییان لە حکومەتی هەرێمی کوردستان هەیە".  سەبارەت بەداواکارییەکانیش، گوتی: "نانەواخانەکان دەڵێن بۆ چارەسەکردنی کێشەی گرانبوونی ئارد و سووتەمەنی دەبێت نرخ زیاد بکەن، یان دەبێت کێشی نان و سەموونەکان کەم بکەنەوە، بۆ ئەوەش لە کۆبوونەوەی رۆژی یەکشەممەدا ئەو باسە لەگەڵ وەزارەتی بازرگانی و قایمقام و پارێزگار یەکلایی دەکەینەوە".  یوسف کەریم، باسی لەوەشکرد بەشێک لە نانەواخانەکان هەڕەشەی داخستنی نانەواخانەکانیان دەکەن، چونکە بەقسەی ئەو: "بەو شێوەیەی ئێستا بێت زەرەر دەکەن".  لە دوای هێرشەکەی رووسیا بۆ سەر ئۆکراینا لە رۆژی ٢٤ی شوباتی ٢٠٢٢، نرخی هەندێک کەلوپەل و خۆراک لەسەر ئاستی جیهان بەرزبووەتەوە، لەنێویاندا نرخی وزە و بەرهەمە خۆراکییەکان، لە هەرێمی کوردستانیش نرخی بەنزین و زێڕ و خۆراک و ئارد بەوهۆیەوە زیادیکردووە.