رۆژی یەکشەممە ٣ - ٤ - ٢٠٢٢، هەڵگورد شێخ نەجیب، سەرپەرشتیاری ئیدارەی سەربەخۆی سۆران بە تۆڕی میدیایی رووداوی گوت، بەبۆنەی مانگی رەمەزانەوە کاژێرێک دەوامیان کەمکردووەتەوە و رۆژانە دەوام کاژێر ٠٩: ٠٠ بەیانی بۆ کاژێر ١٤: ٠٠ دەبێت.  سەرپەرشتیاری ئیدارەی سەربەخۆی سۆران گوتیشی: "کەمکردنەوەی دەوام، كەرتەکانی تەندروستی، پەروەردە و خوێندنی باڵا ناگرێتەوە".  مەغدید عومەر، قایمقامی قەزای سۆران، رۆژی یەکشەممە ٣ - ٤ - ٢٠٢٢ بە تۆڕی میدیایی رووداوی راگەیاند، لە رۆژی یەکشەممەوە بڕیاری کەمکردنەوەی دەوام چووەتە بواری جێبەجێکردنەوە و فەرمانبەران کاژێر ٠٩: ٠٠ چوونەتە دەوام.  بە بۆنەوەی مانگی رەمەزانەوە، هەریەکە لە وەزارەتەکانی تەندروستی، پەروەردە و خوێندنی باڵا پێشتر کاتەکانی دەوامیان کەمکردووەتەوە.  رۆژی ١٤ - ٩ - ٢٠٢١، لە رێوڕەسمێکدا مەسرور بارزانی، سەرۆکوەزیرانی هەرێمی کوردستان ئیدارەی سەربەخۆی سۆرانی بە فەرمی راگەیاند کە لە چوار قەزای سۆران، رواندز، چۆمان و مێرگەسۆر پێکدێت.