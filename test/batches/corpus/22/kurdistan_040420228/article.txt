ئەمڕۆ دووشەممە ٤ - ٤ - ٢٠٢٢ بەڵێن ئیسماعیل، ئەندامی لیژنەی دارایی پەرلەمانی کوردستان لە بووڵتەنی هەواڵی کاژێر ١٢ کە سەنگەر عەبدولڕەحمان پێشکێشی دەکات، رایگەیاند: "زیاتر لە مانگ و نیوێکە وەزیری دارایی و ئابووری بەهۆی نیگەرانییەکانی لە یاریکردن بە داهات و ناشەفافی و تێکەڵکردنی ململانێی سیاسیی بە داهاتەکانی هەرێمی کوردستان رۆیشتووەتەوە ماڵەوە".  پەرلەمانتارەکەی بزووتنەوەی گۆڕان گوتی: "لەوانەیە ئێستا وەزیری دارایی کاری هاووڵاتییان و ئەو بابەتانەی پەیوەندییان بە وەزارەتەکەیەوە هەیە، لە ماڵەوە راپەڕێنێت، بەڵام لەڕووی سیاسییەوە هەڵوێستێکی سیاسی وەرگرتووە".  لەبارەی کاتی گەڕانەوەی وەزیری دارایی و ئابووری بۆ وەزارەتەکەی، بەڵێن ئیسماعیل دەڵێت: "تاوەکو ئەو مامەڵە حیزبی و دەستوەردانە حزبییانە لە داهاتە نەوتی و نانەوتییەکانی هەرێمی کوردستان بمێنێت و تێکەڵکردنی قووت و ژیانی خەڵک بە ململانێی سیاسی نێوان یەکێتی و پارتی بمێنێت و بیانەوێ هاوسەنگییەکەش ئێمە لە وەزارەتی دارایی رایبگرین، وەزیری دارایی ناچێتە ژێر باری ئەو بەرپرسیارێتییە و هەڵوێستی سیاسی وەرگرتووە و تاوەکو ئێستا نیازیشی نییە بگەڕێتەوە سەر کارەکەی".  ئەو پەرلەمانتارەی بزووتنەوەی گۆڕان گوتی، ئاگاداری ئەوە نییە ئاوات شێخ جەناب دەستلەکارکێشانەوەکەی رادەستی ئەنجوومەنی وەزیران کردبێت و دەڵێ: "وەزیری دارایی داوای لە بزووتنەوەی گۆڕان کردووە کەسێک لە شوێنەکەی دابنێن بۆ ئەوەی ئەو کەسە وەک وەزیری دارایی دەستبەکار بێت".