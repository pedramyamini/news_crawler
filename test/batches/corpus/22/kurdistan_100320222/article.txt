بە گوتەی ئەندامێکی جڤاتی نیشتمانیی بزووتنەوەی گۆڕان کە نەیویست ناوی ئاشکرا بکرێت، "لە کۆبوونەوەی جڤاتی نیشتمانی بە دەنگی نیوەی ئەندامان بڕیار لەسەر کشانەوە لە حکومەتی هەرێمی کوردستان دراوە و هۆکارەکانیش زۆربوون و پاساوەکانیش جۆراوجۆربوون و بەشی زۆریان بەشداریکردن لە کابینەی نۆیەمی حکومەتی هەرێمی کوردستان بە پاساو بۆ شکستەکانی گۆڕان لە هەڵبژاردنی ١٠ی ئۆکتۆبەری ٢٠٢١ی ئەنجوومەنی نوێنەرانی عێراق دەزانن".   ئەو ئەندامەی جڤاتی نیشتمانی کە بەشداریی کۆبوونەوەکەی کردبوو دەڵێت، "ئەگەرچی پرسی کشانەوە لە حکومەتی هەرێمی کوردستان لە بەرنامەی کاری کۆبوونەوەکەدا نەبوو، بەڵام لە نێوەڕاستی کۆبوونەوەکە باسکرا و دەنگیشی لەسەر درا، لەکاتێکدا ئەمە ناکرێت و دەبێت بەپێی بەرنامەی کار بڕۆین کە بەپێی پەیڕەوی ناوخۆیی گۆڕان ٧٢ کاژێر پێش بەستنی کۆبوونەوەکە بۆمان دەنێردرێت".  ئەندامێکی دیکەی جڤاتەکە لە پارێزگای سلێمانی، بە تۆڕی میدیایی رووداوی گوت، "لە کۆبوونەوەکەی جڤاتی نیشتمانی بەشێکی زۆری باژێروانەکانی بزووتنەوەی گۆڕان لەگەڵ کشانەوە بوون لە حکومەتی هەرێمی کوردستان، بەڵام بەشی زۆری رێکخەری ژوورەکانیش لەگەڵ بەردەوامبوونی گۆڕان بوون، لە کۆتاییدا لە کۆی ٣٤ بۆ ٣٧ ئەندامی جڤاتی گشتی کە ٣٢ ئەندامیان ئامادەی کۆبوونەوەکە بوون زیاتر لە ٢٠ کەسیان دەنگیان بۆ کشانەوە لە حکومەتی هەرێمی کوردستان دا و ئەوەیان بە هەنگاوێک بۆ بەدەستهێنانەوەی بەشێک لە دەنگە ناڕازییەکان لە گۆڕان لە هەڵبژاردنی پەرلەمانی کوردستان کە بڕیارە مانگی ئۆکتۆبەری ئەمساڵ بکرێت، هەژمارکرد".  لە پەیڕەوی نێوخۆی بزووتنەوەی گۆڕاندا وەها پێناسەی جڤاتی نیشتمانی کراوە کە "دامه‌زراوه‌ی سه‌ركردایه‌تیی  بواره‌كانی كاری سیاسی، رێكخراوه‌ی، كارگێری، دارایی و میدیایی بزوتنه‌وه‌ی گۆڕانه، جڤاتی نیشتمانی به‌رزترین ده‌سه‌ڵاته له نێوان دوو هه‌ڵبژاردندا".  جڤاتی نیشتمانیی گۆڕان پێکدێت لە ئەندامانی خانەی راپەڕاندن، باژێروان و ئەندامانەی تەواوکار، سەرۆکی فراکسیۆنەکانی گۆڕان لە ئەنجوومەنی نوێنەرانی عێراق، پەرلەمانی کوردستان و ئەنجوومەنی پارێزگاکان، رێکخەری ژوورەکان، نوێنەری ئەنجوومەنەکانی رەوەندی کوردی لە هەندەران، نوێنەری کاروباری رێکخراوەیی ئافرەتان.   بەپێی ئەو ئەندامەی جڤاتی نیشتمانیی گۆڕان کە لە پارێزگای سلێمانییە، "دوای پەسندکردنی بڕیارەکەی جڤاتی نیشتمانی، بڕیار درا نامەیەک بدرێت بە پارتی دیموکراتی کوردستان لەبارەی بڕیارەکەوە و رای گۆڕان بە پارتی رابگەیێنرێت، بەڵام تیمی حکومەتی بزووتنەوەی گۆڕان بڕیارەکەی لای خۆی هێشتووەتەوە و تەنها یەک وەزیری بزووتنەوەی گۆڕان نەبێت تیمی گۆڕان لەگەڵ مانەوەدایە لە کابینەی نۆیەمی حکومەتی هەرێمی کوردستان".  رۆژی ١٨ی شوباتی ٢٠١٩، پارتی دیموکراتی کوردستان و بزووتنەوەی گۆڕان رێککەوتنی سیاسیی نێوانیان بۆ بەشداریکردن لە کابینەی نۆیەمی حکومەتی هەرێمی کوردستان واژۆکرد و گۆڕان دوای دامەزراندنی لە ساڵی ٢٠٠٩، بۆ یەکەم جار بڕیاری بەشداریکردنی لە حکومەت دا.  بزووتنەوەی گۆڕان لە کابینەی نۆیەمی حکومەتی هەرێمی کوردستان بە ٤ وەزیر و ژمارەیەک بریکاری وەزیر و بەڕێوەبەری گشتی بەشدارە، هەروەها پۆستی جێگری سەرۆکی هەرێمی کوردستانیشی لەلایە.  دوای ئەوەی بزووتنەوەی گۆڕان لە هەڵبژاردنی ١٠ی ئۆکتۆبەری ئەنجوومەنی نوێنەرانی عێراقی هیچ کورسییەکی بەدەستنەهێنا، دەنگی ناڕەزایەتی لەنێو بزووتنەوەکە بەرزبووەوە و رۆژی چوارشەممە ١٣ - ١٠ - ٢٠٢١ خانەی راپەڕاندنی بزووتنەوەی گۆڕان لە راگەیێندراوێکدا رایگەیاند: "وەک هەڵگرتنی بەرپرسیارێتیی ئەم قۆناخە هەستیارە، خانەی راپەڕاندنی بزووتنەوەی گۆڕان بڕیارماندا دەستلەکاربکێشینەوە، هاوکات لە زووترین کاتدا دەستەیەکی کاتی بۆ بەڕێوەبردنی بزووتنەوەکە پێکدەهێندرێت".