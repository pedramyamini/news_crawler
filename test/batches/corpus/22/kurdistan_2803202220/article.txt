زانا مەلا خالید، سەرۆکی فراکسیۆنی پارتی لە پەرلەمانی کوردستان رایگەیاند، "ئێمە تاوەکو ئێستا لەم خولەی پەرلەمانی کوردستان زۆرینەی پەرلەمانی کوردستانمان بەکارنەهێناوە، ئەوەش لەپێناوی سەقامگیریی سیاسی لە هەرێمی کوردستان، بەڵام هەرکاتێک بزانین لە هەرێمی کوردستان پێشێلی یاسا دەکرێت، بۆ بەرگریکردن لە یاسا زۆرینەی پەرلەمانی بەکاردەهێنین".  پەرلەمانتارانی فراکسیۆنی سەوز ئاگاداری ئەو هەنگاوەی پارتین و دەڵێن، ئێستا هیچیان بۆ گوتن نییە، بابەتەکە لەلایەن سەرکردایەتیی حیزبەکەیان تاوتوێ دەکرێت و لە یەک دوو رۆژی داهاتوودا هەڵوێستی فەرمی دەنوێنن.  دەستەی سەرۆکایەتیی پەرلەمان لە ئەگەری نەسازان، هەنگاوەکەی پارتی بە تەواو یاسایی و رێگەپێدراو دەزانن.  مونا قەهوەچی، سکرتێری پەرلەمانی کوردستان دەڵێت، "وەکو پەیڕەوی ناوخۆی پەرلەمانی کوردستان، کە وەکو عورفێک لە هەموو خولەکانی پەرلەمانی کوردستاندا پەیڕەو کراوە، رێژەی زۆرینە و کەمینە پێکهێندراوە و بەکاریشهێندراوە، زۆریش پەیڕەوی یاساییە. زۆرینە داوا بکات کۆبوونەوە ئەنجامبدرێت، دەبێت سەرۆکی پەرلەمانی کوردستان بەپێی پەیڕەوی ناوخۆی پەرلەمانی کوردستان بانگهێشتی ئەندامانی پەرلەمانی کوردستان بکات".  ٥٠ کۆ یەکی پەرلەمانە ١١١ کورسییەکەی هەرێمی کوردستان، دەکاتە ٥٦ کورسی. پارتی بە ٤٥ کورسی حیزبی یەکەم و زۆرینەیە و دڵنیایە بەبێ کێشە دەنگی لانیکەم ١٢ پەرلەمانتاری هاوپەیمان و نزیکی لەگەڵ دەبێت و زۆرینەی پەرلەمانی بەدەست دەهێنێت، بەڵام پرسی خستنە دەنگدانی کاراکردنەوەی کۆمیسیۆن دەبێت لەلایەن سەرۆکی پەرلەمانەوە بێت کە لە پشکی یەکێتییە و زەحمەتە حیزبەکەی رێگەی پێبدات.