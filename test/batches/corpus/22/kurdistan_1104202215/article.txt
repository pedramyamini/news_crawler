پارتی دیموکراتی گەلان - هەدەپە، ئەمڕۆ دووشەممە ١١ی نیسانی ٢٠٢٢ لە هەژماری فەرمی خۆی لە تۆڕی کۆمەڵایەتی تویتەر هەواڵی هێزە ئەمنییەکانی بۆ سەر بارەگای هەدەپە لە شارۆچکەی جزیر و وێنەی نێو بارەگاکەی بڵاوکردەوە.  بەگوێرەی ئەو وێنانەی هەدەپە لە تویتەر بڵاویکردوونەتەوە، کاتێک هێزە ئەمنییەکان هەڵیانکوتاوەتە سەر بارەگاکە، دەرگە و پەنجەرەی بارەگاکەیان شکاندووە و زیانی مادییان بە بارەگاکە گەیاندووە.    نوران ئیمیر، پەرلەمانتاری هەدەپەی شرناخ رایگەیاند، تیمەکانی پۆلیس دەرگای بارەگاکەیان شکاندووە و چونەتە ژوورەوە؛ بۆ ماوەی دوو کاژێر بارەگاکەیان پشکنیووە.   نوران ئیمیر دەڵێ، دوای ئەوەی هێزە ئەمنییەکان هەڵیانکوتاوەتە سەر بارەگاکەیان، لە گەڕەکەکانی جوودی، داغکایی، نوور و گوندی دیرسەکلیش هەڵیانکوتاوەتە سەر چەندین ماڵی هاونیشتمانییان.   ئەو پەرلەمانتارەی هەدەپە ئاماژەی بەوەدا، دوای ئەوە تیمەکان هەڵیانکوتایە سەر ماڵی هاونیشیمانیان هەشت کەسیان دەستبەرکردووە کە مەسعوود نارت، هاوسەرۆکی رێکخستنەکانی هەدەپەی جزیر، ئەسمەر چکماز، بەرپرس لە رێکخستنەکانی هەدەپەی جزیر لە دەستگیرکراوەکاندان. ئەو هەشت کەسە ئێستا لە بەڕێوەبەرایەتی گشتیی ئاسایشی شارۆچەی جزیر دەستبەسەرن.