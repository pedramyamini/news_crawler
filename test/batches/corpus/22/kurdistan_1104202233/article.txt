پارێزگای سلێمانی، ئەمڕۆ دووشەممە، ١١ی نیسانی ٢٠٢٢، راگەیێندراوێکی لەبارەی سەردانێکی د. هەڤاڵ ئەبوبەکر بۆ هیندستان بڵاوکردەوە، کە تێیدا هاتووە: "ئێوارەی ئەمڕۆ، لە شاری دەلهی پایتەختی هیندستان و لەسەر بانگهێشتنامەی فەرمیی ئەنجوومەنی هیندیی بۆ پەیوەندییە کولتوورییەکان (ICCR) لە جیهاندا، لە تەلاری سەرەکیی ئەنجوومەنەکە، سیمینارێک بۆ پارێزگاری سلێمانی بەڕێوەچوو، کە دەستەیەکی زۆر لە زانا، پرۆفیسۆر، مامۆستایانی هیند لە زانکۆکانی هیندستان و جیهان، ئەزموونگەر، شارەزا، خاوەنڕا، نووسەر، وەرگێڕ و دەستەبژێرانی هیندستان لە وڵاتە جیاجیاکانی جیهاندا، ئامادەبوون. ".  هەڤاڵ ئەبوبەکر، پارێزگاری سلێمانی لە رێگەی تەلەفۆنەوە بە تۆڕی میدیایی رووداوی گوت: "ئێمە لە چوارچێوەی ئەو بەرنامەیەدا گوتارێکمان پێشکەشکرد و گوێیان لێگرتین و ئەو بابەتانەمان باسکرد کە لەهەرێمی کوردستان بڕوای پتەومان پێیان هەیە، کە تایبەت بوو بە کورد بەو دنیابینییەی خۆی هەیەتی لە ئەزموونی هەزاران ساڵەی خۆی کە هەیەتی و باوەڕی وایە کە شەڕ چارەسەری کێشەکان ناکات و بەڵکو کێشەکان زیاتر دەکات".  هەر لەو بۆنەیەدا نازناوی باڵیۆزی موحیبەت لەلایەن ئەنجوومەنەکەوە بەخشرایە پارێزگاری سلێمانی.  هەڤاڵ ئەبوبەکر لەو بارەیەوە گوتی: "بە سوپاسەوە بەکۆی را و هەڵسەنگاندنی ئەنجوومەنەکە و بەشداربووان، نازناوی (باڵیۆزی موحیبەت) لەپای هەوڵە نەرم و ئینسانیی و کوولتورییەکانی بۆ بەیەکگەیاندنی گەلان و تێپەڕاندنی جیاوازییەکان و کارکردن لەسەر یەکتر قبوڵکردن، بەخشرایە ئێمە وەکو پارێزگاری سلێمانی، کە ئەمە خەڵاتێکە بۆ هەموو کوردستان و هەموو کوردێک لە هەر شوێنێکی دنیا بێت".