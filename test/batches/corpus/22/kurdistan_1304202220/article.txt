ئێواره‌ى رۆژی سێشه‌ممه ١٢ ـی نیسانی ٢٠٢٢، سه‌رۆكايه‌تيى هه‌رێمى كوردستان به ئاماده‌بوونى  مسته‌فا سه‌يد قادر، جێگرى سه‌رۆكى هه‌رێمى كوردستان. فه‌وزى هه‌ريرى، سه‌رۆكى ديوانى سه‌رۆكايه‌تيى هه‌رێمى كوردستان. سه‌فين دزه‌يى، به‌رپرسى  فه‌رمانگه‌ى په‌يوه‌ندييه‌كانى ده‌ره‌وه‌ى حكومه‌تى هه‌رێمى كوردستان و ژماره‌يه‌ک له  به‌رپرسان و راوێژكاران، به‌بۆنه‌ى مانگى ره‌مه‌زانه‌وه، ميوانداريی  ديپلۆماتكارانیان له كۆنسوڵ و نوێنه‌رانى وڵاتان له هه‌رێمى كوردستان كرد.   بە گوێرەی راگەیێندراوێکی سه‌رۆكايه‌تيى هه‌رێمى كوردستان، فه‌لاح مسته‌فا، راوێژكارى باڵاى سه‌رۆكى هه‌رێمى كوردستان  به‌ناوى سه‌رۆكايه‌تييه‌وه "به‌خێرهاتنى ميوانانى كرد، سوپاس و پێزانينى هه‌رێمى  كوردستانى بۆ پشتگيريى و يارمه‌تيدانى وڵاتانى دۆست و كۆمه‌ڵگه‌ى نێوده‌وڵه‌تى  ده‌ربڕیوە. ئاماژه‌ى کردووە به رۆڵ و كاريگه‌ريى نوێنه‌رايه‌تيى ديپلۆماسيى وڵاتان له  هه‌رێمى كوردستان بۆ بره‌ودان به په‌يوه‌ندييه‌كان و بواره‌كانى هاريكاريى هاوبه‌ش. "   مسته‌فا سه‌يد قادر، جێگرى سه‌رۆكى هه‌رێمى كوردستان پێشوازی لە نوێنەرایەتی وڵاتان دەکات  لە راگەیێندراوەکەدا ئەوەش هاتووە، "فه‌لاح مسته‌فا هه‌ڵوێستى هه‌رێمى كوردستانى بۆ چاره‌سه‌ركردنى كێشه‌كان  له‌گه‌ڵ حكومه‌تى عێراق له‌سه‌ر بنه‌ماى ده‌ستوور و به گفتوگۆ دووپاتكرده‌وه. هيواى خواست هاتنى جه‌ژنى ره‌مه‌زان ببێته ده‌رفه‌تێک بۆ گه‌يشتنى  لايه‌نه عێراقييه‌كان بۆ لێكگه‌يشتنێكى هاوبه‌ش و چاره‌سه‌ركردنى كێشه‌كان. "  بەپێی راگەیێندراوەکەی سه‌رۆكايه‌تيى هه‌رێمى كوردستان، "ديپلۆماتكاران و نوێنه‌رانى وڵاتان له هه‌رێمى كوردستان، خۆشحاڵيى  خۆيان به‌و ديدار و ده‌رفه‌ته ده‌ربڕی، سوپاسى سه‌رۆكايه‌تيى هه‌رێمى  كوردستانيان کرد، هەروەها هاريكارى و هاوبه‌شيى هه‌رێمى كوردستانيان له‌گه‌ڵ  وڵاته‌كانيان به‌رز نرخاند. "   لە ١٥ ى شوباتى ٢٠٢٢، دادگەی باڵاى فیدراڵیی عێراق یاسای نەوت و گازى ساڵى ٢٠٠٧ ى هەرێمى کوردستانى بە نادەستووری لەقەڵەمدا و داوایکرد بەرهەمەکانى نەوتى رادەستى بەغدا بکرێت. ئەو بڕیارە لەلایەن سەرۆکایەتییەکانی هەرێمى کوردستانەوە رەتکرایەوە و ئاماژەیان بەوە کرد کە هەموو رێوشوێنێکى یاسایی و دەستووری دەگرنەبەر بۆ پاراستنى سەرجەم گرێبەستەکانى نەوت و گازى سرووشتى.  رۆژی دووشەممە ١١ - ٠٤ - ٢٠٢٢، شاندێکى باڵاى حکومەتى هەرێمى کوردستان لە بەغدا لەگەڵ وەزیری نەوتى عێراق کۆبوونەوە. دوای کۆبوونەوە لەگەڵ شاندی حکومەتی هەرێمی کوردستان، وەزارەتی نەوتی عێراق، راگەیێندراوێکی بڵاوکردەوە و تێیدا هاتبوو، پرەنسیپە گشتییەکانی وەزارەتەکەیان بریتییە لەوەی هەرێمی کوردستان سەرجەم ئەو گرێبەستانە رەوانە بکات، کە لەگەڵ وڵاتان و کۆمپانیا نەوتییەکان واژۆی کردووە بەمەبەستی پێداچوونەوە و هەموارکردنەوە و چاککردنیان، جگە لەوەی ئەو لایەنەی واژۆی کردووە دەگۆڕدرێت بۆ کۆمپانیایەکی نەوتی کە بۆ ئەو مەبەستە دروستدەکرێت. بەپێی بڕیاری ئەنجوومەنی وەزیرانی عێراق، بارەگاکەی لە هەولێر دەبێت.  خالید شوانی، سەرۆکی شاندی حکومەتی هەرێمی کوردستان گوتی، "هەندێک میکانیزممان دانا، دەکرێت ببێتە نەخشەڕێگای ئایندەیی بۆ چارەسەرکردنی کێشەی نەوت، بە هەموو جومگەکانییەوە بەشێوەیەکی ریشەیی. "