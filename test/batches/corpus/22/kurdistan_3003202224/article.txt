رۆژی چوارشەممە ٣٠ - ٠٣ - ٢٠٢٢ بەپێی ئەو راگەیێندراوەی ئاسایشی دەروازەی نێودەوڵەتیی حاجی ئۆمەران کە بۆ تۆڕی میدیایی رووداو نێردراوە، بە هاوبەشیی لەگەڵ بەڕێوەبەرایەتیی گومرگی نێودەوڵەتیی حاجی ئۆمەران، دەستیانگرتووە بەسەر حەوت تۆن پەینی کیمیایی لە جۆری "یۆریا" کە ویستراوە بە شێوەی نایاسایی بگەیێندرێتە باشووری کوردستان.  لە راگەیێندراوەکەی ئاسایشی دەروازەی نێودەوڵەتیی حاجی ئۆمەراندا باس لەوەش کراوە، پەینە کیمیاییەکە لەژێر بارێكی كاشیدا حەشار درابوو.  هەر بە گوێرەی ئەو راگەیێندراوەی ئاسایشی دەروازەی نێودەوڵەتیی حاجی ئۆمەران، وێڕای دەستبەسەر داگرتنی تەواوی باری لۆرییەکە، ئەو کەسەی بکەری کارەکەش بووە دەستگیرکراوە و رەوانەی بەردەمی یاسا کراوە.