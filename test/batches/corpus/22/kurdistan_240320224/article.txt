سەرچاوەیەک لە گوندی گەمرووک، کە بەهۆکاری ئەمنی نەیویست ناوی خۆی ئاشکرا بکات بە (رووداو)ی راگەیاند: "چەکدارانی سقور ئەلشیمال دارێکی گوندەکەیان بڕیوەتەوە کە تەمەنی زیاتر لە ١٠٠ ساڵ دەبێت".  بە گوتەی ئەو سەرچاوەیە دارەکە بە ناوی شێخ عەلی ناسرابوو، خەڵکی ناوچەکە بە ناوی داری مزاران ناوی دارەکەیان دەهێنا. دانیشتووانی گوندەکە و گوندەکانی دەوروبەری بۆ بەدیهێنانی مزاریان سەردانی دارەکەیان دەکرد و دوای دووعاکردن و پاڕانەوە، پەڕۆیەکیان لە دارەکە دەئاڵاند.   چەکدارانی ئۆپۆزیسیۆنی سووریا کە بە پاڵپشتی تورکیا لە ئاداری ٢٠١٨ عەفرینیان داگیرکردووە، جگە لە کوشتن و رفاندن و ئەشکەنجەدانی هاونیشتمانیانی کورد، دەستیان داوەتە بڕینەوەی داری بەردار و بێ بەری هەرێمی عەفرین.  بەپێی زانیارییەکانی تۆڕی میدیایی رووداو، ئەو گرووپانە تاوەکو ئێستا زیاتر لە یەک ملیۆن و ٣٠٠ هەزار داری بەردار و بێبەریان لە عەفرین بڕیوەتەوە، کە زۆربەیان داری زەیتوونن.