رۆژی سێشەممە ١٢ - ٤ - ٢٠٢٢، کاروان کەریم خان، بەڕێوەبەری ناحیەی هەریر بە تۆڕی میدیایی رووداوی راگەیاند، ئەمڕۆ بە ئامادەبوونی پارێزگاری هەولێر، بەردی بناخەی دروستکردنی پارکی هەریر و کۆنکرێتکردنی چەند کۆڵانێکی ناوچەکە دانرا.  بەڕێوەبەری ناحیەی هەریر گوتیشی، "پارکی هەریر لە رووبەری ١٢ دۆنم زەویدا بە گوژمەی ملیارێک و ٣٢٦ ملیۆن و ٧٩٢ هەزار دینار دروستدەکرێت کە دیاری نێچیرڤان بارزانی، سەرۆکی هەرێمی کوردستانە. "   ئاماژە بەوەش دەکات، چەند گەڕەکێک لە ناحییەکانی هەریر و باسرمە بە گوژمەی ٦٩٤ ملیۆن و ٩٥٠ هەزار دینار لەسەر بودجەی وەزارەتی شارەوانی و گەشتوگوزار قیرتاو دەکرێن.   ناحیەی هەریر سەر بە پارێزگای هەولێرە؛ سنووری ناحیەکە بە تێکڕای گوندەکانییەوە دانیشتوانەکەی نزیکەی ٤٠ هەزار کەسە.