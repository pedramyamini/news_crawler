رۆژی چوارشەممە ١٣ - ٤ - ٢٠٢٢، رەمک رەمەزان، قایمقامی چەمچەماڵ میوانی بووڵتەنی کاژێر هەشتی رووداو بوو کە بێستوون عوسمان پێشکێشی دەکات و لەبارەی پڕۆژەی ئاوی گۆپتەپە - چەمچەماڵ گوتی، "لە ٢٤ - ١ - ٢٠٢١ ئەو پڕۆژەیە بە هاوکاری وەزیری پلاندانان و جێگرەکەی، بوو بە یەکەم پڕۆژەی ستراتیژی حکومەتی هەرێمی کوردستان. "   بەگوتەی قایمقامی چەمچەماڵ، "پێشتریش وەزارەتی شارەوانی لە مانگی پێنجی ساڵی ٢٠٢٠ تیمێکی بۆ چەمچەماڵ نارد و لەوێ دوو پلانی درێژخایەن و کورتخایەنمان دانا، پلانی درێژخایەن ئەوەیە کە ئاوی گۆپتەپە جێبەجێ بکرێت و پلانی کورتخایەنیش لێدانی ١٠ بیر لە سنووری بازیان و دروستکردنی حەوزێکی ئاو بوو. "   ئەنجوومەنی وەزیران رەزامەندی لەسەر پڕۆژەکە داوە و رەوانەی وەزارەتی دارایی کراوە، قایمقامی چەمچەماڵ باس لەوە دەکات، "وەزیری شارەوانی دڵنیاییدا، دوای رێکارەکانی وەزارەتی دارایی ئەوەی پێویستە بۆ ئەو پڕۆژەیە دەیکەن. "   رەمک رەمەزان لەبارەی سەرچاوەی دابینکردنی پارەی پڕۆژەکە گوتی، "ئەوەی بەلای ئێمەوە گرنگە، جێبەجێکردنی پرۆژەکەیە، بودجەکە لە پترۆدۆلار بێت یان بودجەی تایبەتی ئەنجوومەنی وەزیران یان بودجەی وەبەرهێنان بێت، ئێمە سوپاسیان دەکەین. "  قایمقامی چەمچەماڵ پێیوایە، پڕۆژەیەکی ستراتیژی وەک گواستنەوەی ئاوی چەمچەماڵ نابەسترێتەوە بە داهاتی نێوخۆی سلێمانی و رایدەگەیێنێت، "داواکارین ئەو پڕۆژەیە لەسەر ئەو بودجەیە بەڕێوەبچێت کە ئێستا حکومەتی هەرێمی کوردستان لەبەردەستییەتی، ئەوە داواکاری ٢٠٠ هەزار هاونیشتمانی دانیشتووی چەمچەماڵە. "