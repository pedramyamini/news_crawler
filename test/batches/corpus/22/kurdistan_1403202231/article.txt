بەپێی راگەیێندراوێکی فەرمانگەی پەیوەندییەکانی دەرەوەی حکومەتی هەرێمی کوردستان، ئەمڕۆ دووشەممە ١٤ - ٠٣ - ٢٠٢٢ نەسروڵڵا رەشنوودی، کۆنسوڵی گشتی کۆماری ئیسلامی ئێران لە هەولێر، بانگهێشتی فەرمانگەی پەیوەندییەکانی دەرەوە کرا و هەڵوێست و ناڕەزاییەکانی حکومەتی هەرێم و خەڵکی کوردستانی ئاراستەکرا کە بەهۆی بۆردومانە موشەکییەکان زیانی ماددی زۆری لێکەوتەوەو  ترس و دڵەڕاوکێی لە ناو دانیشتووانی هەرێم دروستکرد.  بانگهێشتکردنی رەشنوودی دوای مووشەکبارانکردنەکەی شاری هەولێر هات، کە رۆژی یەکشەممە ١٣ - ٠٣ - ٢٠٢٢ بە ١٢ مووشەک کرایە ئامانج و سوپای پاسداران بەرپرسیاریێتییەکەی لە ئەستۆ گرت.  فەرمانگەی پەیوەندییەکانی دەرەوە جەختدەکاتەوە کە "هەرێمی کوردستان لایەنگری ئاشتی و سەقامگیری ئاسایشی ناوچەکە و جیهانە، لەو پێناوەشدا هەوڵی بەردەوامی هەبووە و قوربانی زۆری داوە. هیچ کات بەشێک نەبووە لە کێشەکان و هەمیشە هەوڵی چارەسەری داوە بە ڕێگەی دیالۆگ بۆ کێشەکان".   فەرمانگەی پەیوەندییەکانی دەرەوە داوا دەکات: "چیدی هەرێمی کوردستان بە پاساوی بێ بنەما و دوور لەڕاستی نەکرێتە مەیدانی یەکلاکردنەوەی ناکۆکییەکان".  هێرشەکەی سەر شاری هەولێر، کە شوێنی سڤیلی کردە ئامانج، لەسەر ئاستی نێوخۆی هەرێمی کوردستان و عێراق، زۆر بە تووندی سەرکۆنەکرا، لێژنەی لێکۆڵینەوەش لەبارەی هێرشەکە و پاساوەکەی پاسداران بۆ هێرشەکە پێکهاتووە.  فەرمانگەی پەیوەندییەکانی دەرەوە، وێڕای سەرکۆنەکردنی تووندی ئەم هێرشانە رایگەیاندووە: "پێویستە ئەم جۆرە رەفتارە بێ پاساوانە لەلایەن کۆماری ئیسلامی ئێرانەوە بوەستێندرێت و رێز لە سەروەری خاکی عێراق و هەرێمی کوردستان بگیرێت. چونکە ئەم کردەوانە پێچەوانەی بنەمای دۆستایەتی و پەیوەندی نێوان وڵاتان و دراوسێیەتییە. بە تایبەت ئێمە کە مێژوویەکی دوورودرێژمان لەگەڵ کۆماری ئیسلامی ئێراندا هەیە".  لەبارەی هۆکاری هێرشەکەوە سوپای پاسداران ئاماژەی بەوە دا، "لە ئەنجامی تاوانەکانی ئەمدواییەی رژێمی ساختەی زایۆنی و راگەیاندنی پێشتر بەوەی کە ئەو تاوانانە بێ وەڵام نامێننەوە، شەوی رابردوو ناوەندی ستراتیژیی پیلانگێڕی و ئاژاوەنانەوەی زایۆنیستەکان بە مووشەکە بەهێزەکانی سوپای پاسداران کرانە ئامانج".  بەڵام فەرمانگەی پەیوەندییەکانی دەرەوە ئەو تۆمەتە رەتدەکاتەوە و دەڵێت: "ئێمە وەک حکومەتی هەرێمی کوردستان سەرجەم ئەو تۆمەتانە رەتدەکەینەوە کە بۆ موشەکبارانکردنی هەولێر کراون بە بیانوو". هەروەها پشتگیری لە پێکهێنانی لێژنەیەکی نێودەوڵەتی دەکات بۆ لێکۆڵینەوە و دەرخستنی راستییەکان: "بۆ ئەوەی چیدی بە پاساوی بێ بنەما خاک و خەڵکی سڤیلی ئاشتیخوازی هەرێم بە ئامانج نەکرێن".