دابەشنەکردنی بەشە ئاردی مانگانە و دواکەوتنی لە هەندێک شوێن بۆ ماوەی ٦ مانگ، بەشێک لە هاونیشتمانییانی ناچار کردووە بە نرخێکی گران لە بازاڕدا بیکڕن و کاریگەریشی لەسەر گرانبوونی هەبووە.  مزەفەر سابر، بەڕێوەبەری چاودێریی بازرگانیی هەولێر لەو بارەوە بە رادیۆی رووداوی گوت: "کۆمەڵێک شوێن هەن بەشە ئاردی مانگەکانی ١٠، ١١، ١٢ی ساڵی ٢٠٢١ و مانگی ١، ٢، ٣ ـی ٢٠٢٢ یان وەرنەگرتووە کە دەکاتە شەش مانگ. "  بەڕێوەبەری چاودێریی بازرگانیی هەولێر ئاماژەی بەوە دا، دواکەوتنی بەشە ئاردی هاونیشتمانییان پەیوەندیی بە ئەوانەوە نییە، چونکە ئەگەر بەغدا بەشە گەنمی هەرێمی کوردستان بنێرێت، ئەوان لێرە دەیکەنە ئارد و دابەشی دەکەن.  مزەفەر سابر ئەوەی خستەڕوو، تاوەکو ئێستا لە کۆی ٢٢ هەزار تۆن گەنم کە دەبوو حکومەتی عێراق بینێرێت بۆ هەرێمی کوردستان، تەنیا پێنج هەزار تۆنیان بە دەست گەیشتووە.  بەڕێوەبەری چاودێریی بازرگانیی هەولێر گوتیشی: "چاوەڕێین بەغدا ١٧ هەزار تۆنەکەی دیکە بنێرێت، بەڵام ئەوان بە رێژەی کەم کەم بۆمان دەنێرن، بۆ نموونە ئەمڕۆ ١٢٠ تۆن گەنمیان بۆمان ناردووە، چاوەڕێین سبەی بەشێکی دیکە بنێرن ئینجا بینێرینە ئاشەکان و بکرێتە ئارد. "