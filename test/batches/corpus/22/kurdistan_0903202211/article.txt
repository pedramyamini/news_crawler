رۆژی چوارشەممە ٩ ـی ئاداری ٢٠٢٢، هاوژین عوسمان، سەرۆکی سەندیکای کارمەندانی تەندروستیی سلێمانی بە تۆڕی میدیایی رووداوی راگەیاند، "لە شاری سلێمانی لە چەند فەرمانگە و قوتابخانەیەک بایکۆتی دەوام کرا، بەڵام ئێمە بایکۆتمان نەکردووە، چونکە بەڵێنمان پێدراوە سبەینێ مووچەمان بۆ خەرجدەکرێت".  سەرۆکی سەندیکای کارمەندانی تەندروستیی سلێمانی ئاشکرایکرد، "دکتۆر سامان بەرزنجی، وەزیری تەندروستیی هەرێمی کوردستان بە نەقیبی سەندیکای کارمەندانی تەندروستیی سلێمانی راگەیاندووە، چوارشەممە کۆبوونەوەی ئەنجوومەنی وەزیران دەکرێت و بڕیار لە بارەی دابەشکردنی مووچە دەدرێت و رۆژی پێنجشەممە، وەزارەتی تەندرووستی وەک یەکەم وەزارەت مووچە وەردەگرن".   سەرۆکی سەندیکای کارمەندانی تەندرووستیی سلێمانی لە هەمانکاتدا هۆشداریی دا لەبارەی دواکەوتنی دابەشکردنی مووچە و گوتی، "لە ئەگەری دابەشنەکردنی مووچە، راستەوخۆ دەست بە بایکۆتی سەرتاسەری دەکەین و چاوەڕوانی هیچ شتێک ناکەین، چونکە یەک هەفتەیە ئێمە مۆڵەتمان بە حکومەت داوە بۆ ئەوەی گرفتی مووچە چارەسەر بکەن".  ئەنجوومەنی وەزیرانی هەرێمی کوردستان ئەمڕۆ چوارشەممە ٠٩ - ٠٣ - ٢٠٢٢ کۆدەبێتەوە و لە کۆبوونەوەکەدا گفتوگۆ دەکرێت لەبارەی خستنەڕووی پوختەی کۆبوونەوەی هاوبەشی هەر چوار سەرۆکایەتییەکەی هەرێمی کوردستان لە رۆژی ٢٨ ـی شوباتی ٢٠٢٢ سەبارەت بە بڕیاری دادگەی باڵای فیدڕاڵیی عێراق تایبەت بە کەرتی نەوت و گاز لە هەرێمی کوردستان.  هەروەها بەشێکی دیکەی کۆبوونەوەکە تایبەتە بە خستنەڕووی پوختەی کۆبوونەوەی ئەنجوومەنی ئابووریی ژمارە (٥) لە رۆژی ٥ ـی ئاداری ٢٠٢٢ تایبەت بە پەسندکردنی راپۆرتی لیژنەی پێداچوونەوەی رسوومات.  یەکێکی دیکە لە تەوەرەکانی کۆبوونەوەکە، خستنەڕووی راپۆرتی وەزارەتی بازرگانی و پیشەسازییە سەبارەت بە لێکەوتەکانی جەنگی نێوان رووسیا و ئۆکراینا لەسەر هاوردەکردنی بەرهەمە خۆراکییەکان و گەنم.  تەوەری کۆتایی کۆبوونەوەکەش بابەتی دەستی کاری بیانیە لە هەرێمی کوردستان و دەرفەتەکانی جێگرتنەوەیان بە دەستی کاری خۆماڵی.  هاوژین عوسمان، رۆژی یەکشەممە، ٦ ـی ئاداری ٢٠٢٢، لە کۆنگرەیەکی رۆژنامەڤانیدا گوتی، نەک تەنیا مووچە ئەگەر خەرجیی پێداویستییەکانیان بۆ خەرج نەکرێت ئەوە بایکۆت دەکەن. هاوژین عوسمان لەبارەی وەڵامی حکومەت بۆ ئەو داواکارییەیان گوتی، "لایەنی فەرمی لە حکومەت پێیان راگەیاندووین کە ئەو کێشانە چارەسەر دەکەن، ئەگەر چارەسەری نەکەن دەبێتە کێشەیەکی گەورە بۆ تەندروستیی سلێمانی، چونکە زۆر قەرزداری بازاڕن، ماوەی چوار مانگ دەبێت پارەی هیچ ئۆتۆمبێلێکیان نەداوە کە بە گرێبەست بۆ تەندروستیی سلێمانی دابینکراون".   سەرۆکی سەندیکای کارمەندانی تەندروستیی سلێمانی هۆشداریی دەدات لە "داڕووخانی تەندروستیی سلێمانی" و گوتی، "تەندروستیی سلێمانی لە سێ مانگی ئەمساڵ یەک دینار پارەی گاز و بەنزینیان نەداوە، هەر لە مانگی ٨ ـی ٢٠٢١ ەوە یەک دینار پارەی کۆمپانیاکانی دەرمان و پاککردنەوە و پێداویستیی پزیشکییان نەداوە، ئەگەر ئەو کێشانە چارەسەر نەبێت لە چەند رۆژی داهاتوو تەندروستیی سلێمانی دادەڕووخێت".   هاوژین عوسمان لەبارەی هەبوونی دەرمان لە نەخۆشخانەکانی سلێمانی باسی لەوە کرد، "تەنیا پشت بەوە دەبەستن کە وەک یەدەگ لە نەخۆشخانەکان ماوەتەوە، ئەگینا کۆمپانیاکانی دەرمان تاوەکو ئێستا بایکۆتیان کردووە و هیچ دەرمانێک بۆ نەخۆشخانەکان دابین ناکەن".   زانا شەریف، خاوەنی یەکێک لە کۆمپانیاکانی دابینکردنی دەرمانە لە سلێمانی، ئەو ١٦ ـی شوباتی ٢٠٢٢ بە تۆڕی میدیایی رووداوی راگەیاندبوو، لەلایەن وەزارەتی داراییەوە پارەیان کەمکراوەتەوە و لەکاتی خۆیدا شایستە داراییەکانیان پێنادرێت و دوادەکەوێت. ئەو خاوەن کۆمپانیایەی دابینکردنی دەرمان لە سلێمانی ئاماژەی بەوەش کرد، لەو رۆژەوە جگە لە گردبوونەوە لەبەردەم بانکی سلێمانی، بایکۆتی دابینکردنی دەرمان بۆ نەخۆشخانەکانی سلێمانیش دەکەن.