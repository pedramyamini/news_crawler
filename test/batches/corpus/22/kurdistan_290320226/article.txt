رۆژی سێشەممە ٢٩ی ئاداری ٢٠٢٢ بەختیار محەممەد، بەڕێوەبەری راگەیاندن و پەیوەندییەكانی هاتووچۆی سلێمانی بە تۆڕی میدیایی رووداوی راگەیاند، "ئاگاداری شۆفێران دەکەینەوە کە گۆڕانکاری لە تابلۆ و ژمارەی ئۆتۆمبێلەکانیاندا نەکەن".  بەڕێوەبەری راگەیاندن و پەیوەندییەكانی هاتووچۆی سلێمانی ئاماژە بەوەش دەکات، "ئەو شوێنکارانەی کاری چاککردن و دروستکردنی تابلۆی ئۆتۆمبێل دەکەن، نابێت بە هیچ جۆرێک ئەو کارە نایاساییە بکەن، چونکە دەچێتە خانەی ساختەکارییەوە".  بەختیار محەممەد گوتیشی، "بە هاوکاریی لایەنە ئەمنییەکان چاودێریی ئەم پرسە دەکەین و بکەران رووبەڕووی دادگە دەكەینەوە. هەر شۆفێرێک ژمارەی ئۆتۆمبێلەكەی ساختە بێت ئۆتۆمبێلەكەی دەستی بەسەردا دەگیرێت و شۆفێرەكە دەدرێتە دادگە بە تۆمەتی هەڵواسینی تابلۆی ساختە".  رۆژی دووشەممە ٢٨ی ئاداری ٢٠٢٢ گوتەبێژی هاتووچۆی هەولێر هۆشداریی دا لە دەستکاریکردنی تابلۆی ئۆتۆمبێل و گوتی، "هەر کەسێک بۆ وەرگرتنی بەنزین تابلۆی ئۆتۆمبێلەکەی بگۆڕێت، سزا دەدرێت".  فازڵ حاجی، گوتەبێژی هاتووچۆی هەولێر گوتیشی، "داوا لە شۆفێران دەکەین دەستکاریی تابلۆی ئۆتۆمبێلەکانیان نەکەن بە مەبەستی وەرگرتنی بەنزین، چونکە فێڵەکە ئاشکرایە و بە کامێرای بەنزینخانەکان هەمووی تۆماردەکرێت. دەبێت شۆفێران ئاگاداربن ئەوە لە خانەی سەرپێچی دەردەچێت و دەچێتە خانەی تاوان، چونکە بە ساختەکاری هەژمار دەکرێت و ئەنجامدەران، سزادەدرێن".  لەبارەی سزای ئەو کەسانەی ئەو کارە دەکەن، فازڵ حاجی باس لەوە دەکات، "دوو جۆرە سزا هەیە، راستەوخۆ لەسەر گۆڕینی تابلۆ بە بڕی ٤٠ هەزار دینار سزا دەدرێت. سزای دووەمیش ئەوەیە کە ئەو کەسە دواتر دەدرێت بە بەشی یاسایی، ئەو بەشەش دەیدات بە دادگە و رووبەڕووی سزای دادگە دەبێتەوە".  هەر لەوبارەوە، ئەسعەد کەریم، گوتەبێژی هاتووچۆی گشتیی هەرێمی کوردستان بە رووداوی گوت، "هەر کەسێک دەستکاریی ژمارەی ئۆتۆمبێلەکەی بکات بەگوێرەی یاسا بە بڕی یەک ملیۆن دینار سزا دەدرێت".