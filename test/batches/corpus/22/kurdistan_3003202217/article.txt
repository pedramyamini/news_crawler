ئەمڕۆ چوارشەممە (٣٠٠ - ٢٠٢١، (١٠ی خاکەلێوە)،  ٧٥ ـەمین ساڵرۆژی لەسێدارەدانی پێشەوا قازی محەممەد، سەرۆککۆماری کۆماری کوردستانە. حیزبی دیموکرات ئەو رۆژەی بە رۆژی شەهیدانی کوردستان ناساندووە و ساڵانە یادی دەکاتەوە. بەو بۆنەوە، شەوی رابردوو ژمارەیەک کەس، ئاڵایەکی گەورەی کوردستانیان لەسەر چیای بێژنگ بەسەری شاری بۆکان هەڵکرد.   وێنەی ئاڵاکە لە تۆڕە کۆمەڵایەتییەکانەوە بڵاوکراوەتەوە، درێژییەکەی ٢٠ مەترە و پانیشەکەشی ٩ مەترە.  حیزبی دیموکراتی کوردستانی ئێران دەڵێت، ئاڵاکە لەلایەن ئەندام و لایەنگرانی ئەو حیزبەوە هەڵکراوە و پەیامێکی ئەندامەکانیش لە میدیاکانیدا بڵاوکردووەتەوە کە بە ناوی کۆمەڵێک لە لاوانی بۆکان خۆیان ناساندووە.   لە پەیامەکەدا هاتووە: "دەسەڵاتدارانی تاران و دژبەرانی گەلی کورد بزانن ئەوان هیچکات لە خواستەکانیان پەشیمان نابنەوە و بە هەڵکردنی ئاڵای کوردستان لە ساڵڕۆژی شەهیدکردنی پێشەوا قازی محەممەد، پەیمان لەگەڵ هەموو شەهیدان نوێدەکەنەوە تا سەر درێژەدەری رێگایان بن".  دەسەڵاتی ئێران رێگە بە هەڵکردنی ئاڵای کوردستان نادات. کەسێک ئاڵاکە هەڵبکات لەلایەن هێزە ئەمنییەکانەوە لێپرسینەوەی لەگەڵدا دەکرێت و دەدرێتە دادگە و سزا دەدرێت، بەڵام هاونیشتمانییان و ئەندامانی نهێنی حیزبەکانی رۆژهەڵاتی کوردستان لە بۆنەی جیاوازدا ئاڵاکە هەڵدەکەن.