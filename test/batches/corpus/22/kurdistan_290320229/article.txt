٣٥ پەرلەمانتاری فراکسیۆنەکانی (یەکێتی، گۆڕان، یەکگرتووی ئیسلامی، کۆمەڵی دادگەری، نەوەی نوێ)، دوێنێ دووشەممە ٢٨ی ئاداری ٢٠٢٢، پێشنیازەیاسای هەمواری هەشتەمی یاسای هەڵبژاردنی پەرلەمانی كوردستان پێشكەشی پەرلەمان کردووە، بۆ ئەوەی بخرێتە بەرنامەی کاری کۆبوونەوەکانی داهاتووی پەرلەمان.  لوقمان وەردی، ئەندامی فراكسیۆنی یەكێتیی نیشتمانیی كوردستان لە پەرلەمانی کوردستان بە تۆڕی میدیایی رووداوی راگەیاند: "یاسای ژمارە یەکی ساڵی ١٩٩٢ کۆمەڵێک کەموکورتی زۆری تێدایە و لەگەڵ ئاستی گەشەی سیاسی و دیموکراسی و کۆمەڵایەتی هەرێمی کوردستان ناگونجێت، هەموارەکە بۆ دەستەبەرکردنی هەڵبژاردنێکی پاک و بێگەردە کە نوێنەرایەتییەکی راستەقینەی پارێزگا و پێکهاتەکانی هەرێمی کوردستان لە پەرلەمان بکات".  وەردی ئاماژەی بەو خاڵانە کرد کە داوای هەموارکردنەوەی دەکەن و گوتی: "پرسی دابەشکردنی هەرێمی کوردستان بۆ فرە بازنەیی و گۆڕانکاری لە کورسیی پێکهاتەکان بەشێوەیەک خۆیان نوێنەرایەتی خۆیان بکەن و هیچ حیزب و پارتێک بۆی نەبێت بۆ مەبەستی خۆی بەکاریانبهێنێت، لەگەڵ تۆماری دەنگدەران لە سێ دیارترین ئەو خاڵانەن کە لە هەموارە نوێیەکەدا هەیە".  هەمواری پێشنیازکراوی یاساکە لە ٢٦ ماددە پێكدێت و دیارترین ئەو گۆڕانکارییانەی داوای دەکەن بریتین لە:  - هەرێمی کوردستان بۆ چوار بازنەی هەڵبژاردن دابەشدەکرێت و هەر پارێزگایەک بازنەیەکی هەڵبژاردن دەبێت، واتە هەرێمی کوردستان بازنەکانی (هەولێر، سلێمانی، دهۆک، هەڵەبجە) دەبێت.  - دابەشکردنی کورسییە گشتییەکانی پەرلەمان بەسەر بازنەکاندا بەگوێرەی ژمارەی دانیشتووانی هەر پارێزگایەک دەبێت (بەپێی دوا دابەشکاری هەڵبژاردنی ئەنجوومەنی نوێنەرانی عێراق ساڵی ٢٠٢١).  - دابەشکردنی کورسییەکان بەسەر لیستە بەشداربووەکان بەڕێگەی سانت لیگۆ دەبێت، کۆی گشتی دەنگی دروستی بەدەستهاتوو بۆ هەر لیستێک لەهەر بازنەیەکی هەڵبژاردن دابەشی ژمارە تاکەکان (٩، ٧، ٥، ٣، ١.... تاد) دەکرێت و پڕۆسەی دابەشکارییەکە بەهێندەی ژمارەی کورسیی تەرخانکراو بۆ هەر بازنەیەکی هەڵبژاردن دەبێت.   سەرچنار ئەحمەد بڕیاردەری فراكسیۆنی یەكگرتووی ئیسلامی كوردستان، ئاماژەی بۆ پێویستی هەموارکردنەوەی یاسای هەڵبژاردنی پەرلەمانی هەرێمی کوردستان کرد و بەتۆڕی میدیایی رووداوی گوت: "زۆر پێویستە یاسای هەڵبژاردن هەمواربکرێتەوە، چونکە ئەو یاسایەی کاری پێدەکرێت هی ٣٠ ساڵ لەمەوپێشە و ئێستا زۆر شت گۆڕاوە، بۆیە دەبێت تەوافوق لەبارەی رەشنووسی پێشنیازکراوی ئێمە هەبێت و پێمانوایە دەبێت یاسای هەڵبژاردن هەمواربکرێتەوە بەشێوەیەک بێت لەگەڵ ئەم سەردەمە و گۆڕانکارییەکانی بگونجێت".  لەبارەی دیارترین گۆڕانکارییەکانیشەوە دەڵێت: "شتێکی ئەوتۆ نەگۆڕاوە، ژمارەی کورسییەکانی پەرلەمان هەر ١١١ کورسییە، ژمارەی کورسیی پێکهاتەکان هەمان ژمارەیە، ئەوەی گۆڕاوە و زەقە دابەشکردنی هەرێمی کوردستانە بەسەر چوار بازنەی هەڵبژاردن کە ئەمەش یەکێکە لە خاڵە پێویستەکان".  "لە ١١ کورسی پێکهاتەکان چواریان بۆ سلێمانی بن"  لەو پێشنیازەیاسای هەمواری هەشتەمی یاسای هەڵبژاردنی پەرلەمانی كوردستان کە ٣٥ پەرلەمانتارەکەی فراکسیۆنەکانی (یەکێتی، گۆڕان، یەکگرتووی ئیسلامی، کۆمەڵی دادگەری، نەوەی نوێ، سەربەخۆ) پێشکەشکیان کردووە داوای دەستکاریکردنی ١١ کورسییەکەی کۆتاکان دەکەن، وەک لە پێشنیازەکەدا هاتووە:  - ماددەی بیستەم، ماددەی سی و شەشەم هەموار بکرێنەوە و یازدە کورسیی پێکهاتەکان بەسەر بازنەکاندا و بەمشێوەیە دابەش بکرێت و بەمجۆرە:  - پێکهاتەی تورکمان، ٥ کورسی: (٣ کورسی لە بازنەی هەولێر، ٢ کورسی بازنەی سلێمانی).  - پێکهاتەی مەسیحی، ٥ کورسی: (١ کورسی بازنەی هەولێر، ٢ کورسی بازنەی دهۆک، ٢ کورسی لە بازنەی سلێمانی).  - پێکهاتەی ئەرمەن، ١ کورسی، لە بازنەی دهۆک.  - كۆمسیۆنی هەڵبژاردن داتای فەرمیی بایۆمەتری تۆماری دەنگدەرانی كۆمسیۆنی هەڵبژاردنی عێراق بکاتە بنەما بۆ ئامادەكردن و رێكخستن و نوێكردنەوەی تۆماری دەنگدەران تا سەرژمێری گشتی لە عێراق دەکرێت یان داتای فەرمی كارتی نیشتمانی تەواو دەبێت.  - سەبارەت بە سەربەخۆکانیش پێشنیازکراوە ئەو كاندیدە سەربەخۆیانەی دەیانەوێت بەشداری هەڵبژاردنەكان بكەن  دەبێت لیستێك بە ناوی (١٠٠٠) دەنگدەری شیاو بدەنە كۆمیسیۆن و مەرجە ناویان لە تۆماری دەنگدەرانی بایۆمەتری هەبێت و ئەندامی هیچ  حیزبێک نەبن.  بەڵام محەممەد ئیلخانلی، سەرۆکی فراکسیۆنی پارتی گەشەپێدانی تورکمانی لەبارەی هەمواری پێشنیازکراوەوە پێیوایە ئەو فراکسیۆنانە ناىێت لەبری ئەوان بیربکەنەوە و بەرووداوی گوت: "ئێمە وەکو پێکهاتەکان و بەتایبەت پێکهاتەی تورکمانی لەسەر ئەوە سوورین کە دەبێت هەموو هەرێمی کوردستان یەک بازنەی هەڵبژاردن بێت نەوەک چوار بازنە وەکو پێشنیاز کراوە، چونکە ئێمە سنووێکی جوگرافیی ئەوەندە فراوانمان نییە پێویست بەوە بکات هەرێمی کوردستان بکرێتە چوار بازنە، ئینجا بۆ پێکهاتەکان هەرگیز لەگەڵ ئەوەدا نین هەرێمی کوردستان بکرێتە چەند بازنەیەک، چونکە رۆڵەکانی ئێمە دیاریکراون و ئەگەر بکرێت بەچەند بازنەیەک باش نییە".  هەروەها گوتی: "نابێت حیزب و فراکسیۆنەکانی دیکە لەجیاتی پێکهاتەکان بیربکەنەوە، بۆیە ئێمە خۆمان دەزانین چیمان دەوێت و چۆن بەرگری لەمافەکانمان دەکەین، ئەگەر داوای دوو کورسی بۆ تورکمان لە پارێزگای سلێمانی دەکرێت ئەی خێرە لە ئەنجوومەنی پارێزگای سلێمانی هیچ تورکمانێک نییە؟ کە داوای کورسیمان دەکرد دەیانگوت سلێمانی تورکمانی تێدا نییە، بۆیە ئەمەش رەتدەکەینەوە و ئەو دوو کورسییەی داواکراوە بۆ پێکهاتەی تورکمانی بۆ مەبەستی سیاسییە".  بەپێی ماددەی یەکەم بڕگەی یەکەم لەیاساى ژماره (٢)ى ساڵى ٢٠١٧ ى یاساى دابه‌شكردنى ده‌سه‌ڵاته‌كانى سه‌رۆكایه‌تى هه‌رێم به‌سه‌ر دامه‌زراوه ده‌ستوورییه‌كانى هه‌رێم، سەرۆکوەزیرانی هەرێمی کودرستان بە مەرسوومی ژمارە ١ی ساڵی ٢٠١٨ رۆژی ٣٠/٩/٢٠١٨ دیاری کرد بۆ ئەنجامدانی هەڵبژاردنی خولی پێنجەمی پەرلەمانی کوردستان و هەڵبژاردن لە وادەی خۆیدا بەڕێوەچوو.  بەپێی راگەنراوی کۆمسیۆنی باڵای سەربەخۆی هەڵبژاردن و راپرسی لە هەرێمی کوردستان ٣,٠٨٥,٤٦١ هاوڵاتی مافی دەنگدانیان هەبوو لەو ژمارەیە ١,٨٤٥,٩٧٩ کەس بەشداری دەنگدانیان کردووە کە رێژەی بەشداری هاووڵاتیان گەیشتە ٥٩ %. لەو هەڵبژاردنەدا ٢٩ لیست بەشداری هەڵبژاردنیان کردبوو، لە ئەنجامدا ١٦ لیست توانیان کورسی پەرلەمانه بەدەست بهێنن.  بۆچوونی پارتی و کۆمیسیۆن چییە؟  رۆژی پێنجشەممە ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان - عێراقی واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لەوادەی خۆیدا بکرێت.  شێروان زرار، گوتەبێژی کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان بە تۆڕی میدیایی رووداوی گوت، لە رۆژانی ٥ - ٨ - ٢٠١٩، ٤ - ٨ - ٢٠٢١ و ٣ - ٣ - ٢٠٢٢، بە سێ نووسراوی جیاواز سەرۆکایەتیی پەرلەمانی کوردستانیان ئاگادار کردووەتەوە لەوەی کە تاوەکو ١ ـی نیسانی ئەمساڵ متمانە بە ئەنجوومەنی کۆمیسیاران بدەنەوە یان ئەنجوومەنێکی نوێ هەڵبژێرن، چونکە ئەگەر بەو جۆرە نەبێت گرفتی یاسایی بۆ بەڕێوەبردنی هەڵبژاردن لەکاتی خۆیدا درووستدەبێت.  ئەو بەرپرسەی کۆمیسیۆن لەوبارەیەوە گوتی: "ئێمە بە پەرلەمانی کوردستانمان گوتووە کە تاوەکو رۆژی ١ی نیسانی ٢٠٢٢ چارەنووسی کۆمیسیۆن یەکلایی بکرێتەوە و یاسای هەڵبژاردن یەکلایی بکرێتەوە، چونکە کۆمیسیۆن شەش مانگ کاتی پێویستە بۆ ئەوەی ئامادەکاری بۆ هەڵبژاردن بکات، ئێستا ئێمە چاوەڕوانی پەرلەمانین و رەنگە دوای رۆژی ١ی نیسان ئێمە قسە و راگەیێنراوی خۆمان هەبێت، چونکە لەوە ناچێت تاوەکو ئێستا سەبارەت بە کۆمیسیۆن و هەڵبژاردنی پەرلەمانی کوردستان هیچ رێیککەوتن و سازانێک لەنێوان لایەنەکانی پەرلەمانی کوردستان هەبێت. "  ئەنجوومەنی کۆمیسیاران ماوەی یاسایی بەسەرچووە و ناتوانێت هەڵبژاردن بکات، دەیانەوێت پێش یەکی نیسان گرفتە یاساییەکانیان چارەسەر بکرێت، چونکە وەکو کۆمیسیۆنەکە رایگەیاندووە، بۆ ئامادەکارییەکانیان شەش مانگ کاتیان دەوێت.  ئەنجوومەنی کۆمیسیاران لە ٩ ئەندام پێکدێت؛ سێ ئەندامی پارتی، دوو ئەندامی یەکێتی، گۆڕان دوو ئەندام و یەکگرتووی ئیسلامی کوردستان و کۆمەڵی دادگەری هەر یەکێکیان ئەندامێکی لە ئەنجوومەنەکە هەیە؛ ئێستا دوو ئەندامی ناو ئەنجوومەنەکە نەماون، یەکێکیان کۆچی دواییکردووە و ئەوی دیکەیان لە سەرۆکایەتیی ئەنجوومەنی وەزیران کار دەکات.  ئەرشەد حوسێن، ئەندامی فراکسیۆنی پارتی دیموکراتی کوردستان لەپەرلەمانی کوردستان رای فراکسیۆنەکەی بە رووداو دەڵێت و روونیدەکاتەوە ئەوان لەگەڵ هەموارکردنەوەی یاسای هەڵبژاردنی پەرلەمانی کوردستان نین و بۆ ئەوەش پاساوی ئەوە دەهێنێتەوە کە کات بۆ هەموارکردنەوە نەماوە، دەشڵێت: "ئێمە و زۆر لە پەرلەمانتاران پێمانوایە کاتی هەموارکردنەوەی یاسای هەڵبژاردن نەماوە و فرە بازنەیی بۆ هەرێمی کوردستان ناگونجێت، ئێمە دەبێت بەزووترین کات بگەینە رێککەوتن".