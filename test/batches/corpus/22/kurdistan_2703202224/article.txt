لە خشتەی ئامادەکاریی کۆمیسیۆنی هەڵبژاردنەکان دەردەکەوێت کە شەش مانگ بۆ بەکردارکردنی پێویستە، خشتەکە بە یاسای هەڵبژاردن و دیاریکردنی رۆژی هەڵبژاردن و تەرخانکردنی بودجە دەستپێدەکات، قۆناخ بە قۆناخ لە ئامادەکردنی تۆماری دەنگدەران و تۆمارکردنی قەوارە سیاسییەکان بەردەوام دەبێت تاوەکو بانگەشە و رۆژی دەنگدان و جیاکردنەوەی دەنگەکان و بڵاوکردنەوە و پەسندکردنی ئەنجامی هەڵبژاردن.  کۆمیسیاران مەبەستیانە هەفتەی یەکەمی مانگی چوار پرسی کاراکردنەوەی کۆمیسیۆن یەکلایی بکرێتەوە، بۆئەوەی سەرپەرشتیی هەڵبژاردنێکی بێ کێشە بکەن.  شێروان زرار، گوتەبێژی کۆمیسیۆنی باڵای هەڵبژاردنەکانی هەرێمی کوردستان دەڵێت، "بەڵێ گرفتمان بۆ دروستدەبێت، ئێمە کە باسی شەش مانگ دەکەین، باسی ستانداردی جیهانی دەکەین، دەبێت فراکسیۆنەکان لەمە تێبگەن، چەند کات لەبەردەمی کۆمیسیۆن کەمتر بکرێتەوە، ئەوەندە دەبێت چاوەڕێی بکرێت کە هەڵبژاردنەکە بە دڵی هەموولایەک نەبێت".  لە دیدارێکی رێکخراوەکانی تایبەت بە هەڵبژاردن، لەسەر بەربەستەکانی بەردەم هەڵبژاردن و چارەسەرییەکان، سەرۆکی پەرلەمان ئەو پەیامەی گەیاند، بەبێ سازانی لایەنەکان، پرسی کۆمیسیۆن و یاسای هەڵبژاردن یەکلایی ناکرێتەوە و گوتی، "ناهێڵم ئەم دارە لە سەری ژنێکی ٤٠ ساڵەدا بشکێت".  رێواز فایەق، سەرۆکی پەرلەمانی کوردستان گوتی، "ئەگەر دەتانەوێت هەڵبژاردن بکرێت، وەرن سازان بکەن، ئەگەر ناشتانەوێت هەڵبژاردن بکرێت، ئەوە رایبگەیێنن کە نامانەوێت هەڵبژاردن بکرێت، بەڵام ئەگەر بیانەوێت بەرپرسیارێتییەکە یان دارەکە لە سەری ژنێکی ٤٠ ساڵیدا بشکێتەوە، بەخوا ئەوەندە ئەزموون و عەقڵم پەیدا کردووە لە ماوەی ئەو پێنج شەش ساڵە کە نەهێڵم ئەو دارە لە سەری مندا بشکێت".  پارتی دیموکراتی کوردستان دەستپێشخەریی کردووە و بەو پێشنیازەی لایەنەکانی دیکە رازییە کە پەیکەربەندیی کۆمیسیۆن وەک خۆی کارابکرێتەوە و دەستکاری نەکرێت، بەڵام ناشیەوێت یاسای هەڵبژاردن هەمواربکرێتەوە.  زانا مەلا خالید، سەرۆکی فراکسیۆنی زەرد لە پەرلەمانی کوردستان دەڵێت، "لەپێناو ئەوەی هەڵبژاردن لە ٠١ - ١٠ - ٢٠٢٢ی ئەمساڵ بەڕێوەبچێت، ئێمە دەستپێشخەریمان کردووە لەگەڵ سەرجەم فراکسیۆنە بەڕێزەکان لە پەرلەمانی کوردستان، ئەو کۆمیسیۆنەی ئێستا هەیە وەکو خۆی کارابکرێتەوە".  پێچەوانەی پارتی دیموکراتی کوردستان، هێشتا یەکێتیی نیشتمانیی کوردستان سوورە لەسەر ئەوەی یاسای هەڵبژاردن هەمواربکرێتەوە و هەرێمی کوردستان لە یەک بازنەوە بکرێتە چوار بازنەی هەڵبژاردن.  زیاد جەبار، سەرۆکی فراکسیۆنی سەوز لە پەرلەمانی کوردستان گوتی، "لەم قۆناخەدا دەبێت هەرێمی کوردستان بکرێتە فرە بازنە، بکرێتە چوار بازنەی هەڵبژاردن لەسەر ئاستی پارێزگاکانی هەرێمی کوردستان، هەروەها ئەو تۆماری دەنگدەرانەی لە هەرێمی کوردستاندا هەیە، تۆمارێکی باش نییە".  کۆمەڵی دادگەریی کوردستان و یەکگرتووی ئیسلامیی کوردستان بەو ئاراستەیە پێشنیاز دەکەن کە یەک بازنەیی و فرە بازنەیی هەڵبژاردن نەکرێتە بیانوو بۆ بەفیڕۆدانی کات و دواخستنی هەڵبژاردن.  شێرکۆ جەودەت، سەرۆکی فراکسیۆنی یەکگرتووی ئیسلامی لە پەرلەمانی کوردستان دەڵێت، "ئەوانە هەمووی بیانوون کاتێک لایەنێک رێگری دەکات لە ئەنجامدانی هەڵبژاردن، یان رێگری دەکات لە سازان و پێکهاتن، بە بیانووی خاڵێکی لاوەکی".  عومەر گوڵپی، جێگری سەرۆکی فراکسیۆنی کۆمەڵی دادگەری لە پەرلەمانی کوردستان ئاماژەی بەوە کرد، "وەکو کۆمەڵ لەڕووی سیاسییەوە ئێستا ئێمە لە یەک بازنەیی سوودمەندین، بەڵام ئەگەر چوار بازنەش بێت، مادام سوودی خەڵکی کوردستان بێت، ئێمە هەر پشتگیریی دەکەین".  سەرۆکی هەرێمی کوردستان رۆژی ٠١ - ١٠ - ٢٠٢٢ی وەکو رۆژی بەڕێوەچوونی هەڵبژاردنی خولی شەشەمی پەرلەمان دیاریکردووە.