ئەمڕۆ شەممە ٩ی نیسانی ٢٠٢٢، کوێستان محەممەد، وەزیری کار و کاروباری کۆمەڵایەتی بە تۆڕی میدیایی رووداوی راگەیاند، " ئەو کەمئەندامانەی کە فەرمانبەرن و دوو مووچە وەردەگرن، لە فەرمانگەی خۆیان و لە وەزارەتی کار و کاروباری کۆمەڵایەتی، مووچەی دووەمیان کە ١٠٠ هەزار دینارە بۆ ماوەی دوو مانگ رادەگیرێت و لەم مانگەوە راگرتنەکە دەستپێدەکات. "  سەبارەت بە هۆکاری راگرتنی باسی لەوەکرد، "پێویستە ئەو فەرمانبەرانە لە فەرمانگەکانی تۆڕی پاراستنی کۆمەڵایەتی پشتگیرییمان بۆ بهێنن بۆ ئەوەی بۆ وەزارەتی دارایی بینێرین و وەک دەرماڵە بۆیان هەژمار بکرێت و دواتر ئەو دوو مووچەش وەردەگرنەوە. "  وەزارەتی کار و کاروباری کۆمەڵایەتیش لە راگەیێندراوێکدا رایگەیاند، "راگرتنی مووچەکان بە مەبەستی جێبەجێکردنی یاسای چاکسازی یاسای ژمارە ٢ ـی ساڵی ٢٠٢٠ ە لە مووچە، دەرماڵە، بەخشین، ئیمتیازاتەکان و خانەنشینی لە ھەرێمی کوردستان، هەموو ئەوانەی خانەنشینن یان شەهیدانەیان هەیە و گرێبەستن دوای هێنانی پشتگیری راستەوخۆ کەمئەندامیەکانیان پێدەدرێتەوە".    سەبارەت بە فەرمانبەران لە راگەیێندراوەکەدا هاتووە، پێویستە پشتگیری فەرمانگەکەیان بهێنن تاوەکو کەمئەندامییەکەیان بۆ بکرێتە دەرماڵە و راستەخۆ کەمئەندامییەکەیان بۆ خەرج دەکرێت. "  سەبارەت بە زیادکردنی بڕی مووچەکانیان لە کاتی گۆڕینی بە دەرماڵە وەزیری کار و کاروباری کۆمەڵایەتی رایگەیاند، "ئەو بڕەی پێیان دەدرێت کە دەکرێت بە دەرماڵە زیاد ناکرێت و وەک خۆی دەمێنێتەوە، هەر کاتێک ئەو فەرمانبەرانەی کە خاوەنی پێداویستیی تایبەتن خانەنشین بوون راستەوخۆ دەرماڵەکە نامێنێت و مووچەکانیان نافەوتێت دەچێتەوە سەر لیستی خانەنشینی. "