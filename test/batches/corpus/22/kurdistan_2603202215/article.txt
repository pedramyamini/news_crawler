رۆژی شەممە، ٢٦ی ئاداری ٢٠٢٢، ئازاد محەممەد ئەمین، سەرۆکی ئەنجوومەنی پارێزگای سلێمانی بە ئامادەبوونی جێگری سەرۆک، سەرۆکی فراکسیۆنەکان و قایمقامی سلێمانی لەگەڵ بەڕێوەبەری گشتیی لقی سلێمانی بانکی ناوەندی ھەرێم، نوێنەری وەزارەتی دارایی و بەڕێوەبەری بانکەکانی سلێمانی بۆ دابەشکردنی مووچە کۆبوونەوە.   ئازاد محەممەدئەمین، سەرۆکی ئەنجوومەنی پارێزگای سلێمانی بە تۆڕی میدیایی رووداوی راگەیاند، "لەکۆبوونەوەکەدا چەند پێشنیازێکیان بۆ چارەسەرکردنی گرفتی پێدانی مووچەی خانەنشینان خستووەتەڕوو و بە مەبەستی جێبەجێکردنی ئاڕاستەی وەزارەتی داراییان کردووە".  لەبارەی راسپاردەکان ئازاد محەممەد ئەمین گوتی، پێشنیازمانکردووە دابەشکردنی مووچەی خانەنشینی سەربازی لە خانەنشینی مەدەنی جیابکرێتەوە، زیادکردنی باڵەخانە و بنکەی دابەشکردنی مووچە بۆ بانکەکان لەهەر شوێنێک کە پێویستە، دابەشکردنی مووچەی خانەنشیندا بەگوێرە ژمارەی ناسنامەی خانەنشینی یان بەپێی پیتەکانی ئەلفوبێی ناوەکانیان بێت، شوێنی گونجاو و شایستە دابین بکرێت بۆ خانەنشینان لەکاتی چاوەڕێکردنیان بۆ وەرگرتنی مووچەکانیان. "  سەرۆکی ئەنجوومەنی پارێزگای سلێمانی لەبارەی چەند راسپاردەیەکی دیکە بە رووداوی گوت، "چەند راسپاردەیەکمان بۆ چارەسەری دوورمەودا خستووەتەڕوو، کە ئەوانەش خۆی لە دابەشکردنی مووچە دەگرێتەوە کە بکرێت بە سیستمی کارتی ئەلیکترۆنی، پەلە بکرێت لە جێبەجێکردنی سیستمی ژمارەی ھاوتای کەسی و ھەژماری بانکی بۆ مووچەخۆران و خانەنشینان بکرێتەوە. "  سەبارەت بە جێبەجێکردنی راسپاردەکانیان لە لایەن وەزارەتی دارایی، سەرۆکی ئەنجوومەنی پارێزگای سلێمانی گوتی، "نوێنەریان لە کۆبوونەوەکەمان بەشدار بووە و بەڵێنیان داوە هەموو ئەو راسپاردانانە بە زووترین کات جێبەجێدەکەن و کاری لەسەر دەکەن. "   ئەم راسپاردانە و کۆبوونەوەی ئەنجوومەنی پارێزگای سلێمانی لە کاتێکدایە، رۆژی یەکشەممە ٢٠ی ئاداری ٢٠٢٢، دوو خانەنشین لە بەردەم بانکی تانجەڕۆ، لەكاتی وەرگرتنی مووچە لە قەرەباڵخیدا  گیانیان لەدەستدا، ئەو دوو خانەنشینەی گیانیان لەدەستداوە، یەکێکیان ناوی ئازاد ئیسماعیلە و تەمەنی ٧٦ ساڵە، ئەوەی دیکەشیان ناوی عەزیز ئیبراهیمە و تەمەنی ٧٠ ساڵ بوو.