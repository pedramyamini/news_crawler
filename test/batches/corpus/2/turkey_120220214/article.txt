بەڕێوەبەرایەتیی گشتیی ئاسایشی کۆجائەلی رایگەیاندووە: "لە چوارچێوەی هەڵمەتی تیمەکانمان بۆ ئاشکراکردن و رێگرتن لە چالاکییەکانی رێکخراوی تیرۆریستیی پەکەکە / کەجەکە، ئۆپەراسیۆن بۆ سەر چەند ناونیشانێکی دیاریکراو رێکخرا. لەو ئۆپەراسیۆنەدا ١٣ گومانلێکراو دەستگیر کران. "  هەروەها لەسەر بڕیاری داواکاری گشتیی قارس دوو ئۆپەراسیۆن لە پارێزگاکانی قارس و ئیدری باکووری کوردستان بەڕێوەچوون کە لە ئاکامدا پێنج کەسی دیکە دەستگیر کران.   ئەوە لە کاتێکدایە لەنێو ئەو دەستگیرکراوانەدا سێڤدا سوباشی، سەرۆکی لقی هەدەپە لە قارس هەیە. ئۆپەراسیۆنەکە بۆ دەستگیرکردنی گومانلێکراوێکی دیکە بەردەوامە.   ئەم ئۆپەراسیۆنە هاوکاتە لەگەڵ ئۆپەراسیۆنیی سەربازیی تورکیا بۆ سەر پەکەکە لە چیای گارەی هەرێمی کوردستان.  بەرەبەیانی رۆژی چوارشەممە ١٠ی شوباتی ٢٠٢١، سوپای تورکیا ئۆپەراسیۆنی چڕنووکی هەڵۆ - ٢ی لە چیای گارەی باشووری کوردستان لە دژی پەکەکە راگەیاند.   میدیاکانی نزیک لە پەکەکە ئاماژە بە کوژرانی ٣٠ سەربازی تورکیا دەکەن. وەزارەتی بەرگریی تورکیایش دەڵێت، سێ سەرباز کوژراون و سێی دیکەیش بریندارن و ٣٧ گەریلای پەکەکە کوژراون.   لە راگەیێنراوەکەی هەپەگەدا کە ئەمڕۆ هەینی بڵاویکردووەتەوە، هاتووە، ئەو راگەیێندراوانەی وەزارەتی بەرگریی تورکیا لەبارەی هێرشەکەی گارە بڵاوکراونەتەوە "بە تەواوەتی نادروستن و چەواشەکردنی رای گشتییە. زیانی گیانیی گەریلا هێندە نییە کە راگەیێندراوە و بەم نزیکانە لەگەڵ ناوەکانیان بۆ رای گشتی ئاشکرا دەکرێن. "