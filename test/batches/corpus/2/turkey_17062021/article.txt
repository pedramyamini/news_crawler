رۆژی چوارشەممە ١٦ی حوزەیرانی ٢٠٢١، گوتەبێژی وەزارەتی بەرگریی ئەڵمانیا لە کۆنگرەیەکی رۆژنامەڤانیدا کە لە شاری بەرلین ئەنجامیدا رایگەیاند، رۆژی پێنجشەممە ١٧ی حوزەیران ئانگرێت کرامپ کارینباوەر، وەزیری بەرگری بەمەبەستی ئەنجامدانی دیدار لەگەڵ خولوسی ئاکار، وەزیری بەرگریی تورکیا سەردانی ئەو وڵاتە دەکات.   تورکیا و ئەڵمانیا کە دوو وڵاتی ئەندامن لە هاوپەیمانیێتیی ناتۆ، لە چەند بابەتێکدا ناکۆکن و جیاوازیی گرنگ لە بۆچوونەکانیاندا هەیە.   لە کۆتاییەکانی تشرینی دووەمی ٢٠٢٠ دا پشکنینی کەشتییەکی تورکیا لەلایەن تیمەکانی ئەڵمانیا کە لە چوارچێوەی ئۆپەراسیۆنی ئیرینی تایبەت بە گەمارۆی چەک لەسەر لیبیا بەڕێوەدەچێت، ناکۆکییەکانی نێوان هەردوو وڵاتی زیاتر کرد.   دوای ئەوەی چەند هێزێکی دەریایی سەر بە یۆنان و ئەڵمانیا لە ئۆپەراسیۆنێکدا كەشتييەكى توركيایان وەستاند و پشکنینیان، حکومەتی ئەنقەرە کاردانەوەی تووندی پیشاندا.  ئەنقەرە، حکومەتی ئەڵمانیا و یەکێتیی ئەوروپای بە "بەکارهێنانی هێزی رێگەپێنەدراو" و پێشيلكارى ياساکانی نێودەوڵەتييەکان  تۆمەتبارکرد. ئەو تیمانەش کە ئۆپەراسیۆنەکەیان ئەنجامدا، ئۆپەراسیۆنی ئیرینیان وەبیرهێنایەوە کە لە چوارچێوەی گەمارۆی چەک لەسەر لیبیا بەڕێوەدەچێت.