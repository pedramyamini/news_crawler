ئۆپەراسیۆنی سەربازیی سوپای تورکیا دژ بە گەریلاکانی پەکەکە لە ناوچەی چیای باگۆک لە پارێزگای مێردینی باکووری کوردستان بەردەوامە. بەگوێرەی سەرچاوە خۆجێییەکانی هەواڵ لە ناوچەکە، ئۆپەراسیۆنەکە لە دەوروبەری گوندی بادبێ لە ناوچەی چیای باگۆک دەستیپێکردووە و لە سەربازگەی جەواد پاشاوە بە هێلیکۆپتەر سەرباز گوازراونەتەوە بۆ ناوچەی ئۆپەراسیۆنەکە.  لەو ئۆپەراسیۆنەدا کە رۆژی شەممە ٨ی ئایار بە ناونیشانی ئەرەن - ٥ بە بەشداریی ژمارەیەکی زۆر سەرباز لە ناوچەکەدا دەستیپێکردووە، ماوە ماوە دەنگی شەڕ و پێکدادان لە نێوان سوپای تورکیا و گەریلاکانی پەکەکەدا دەبیسترێ.  بەهۆی شەڕ و بەردەوامیی ئۆپەراسیۆنەکەوە کێشەی لە هێڵی پەیوەندیی تەلەفۆن و ئینتەرنێت لە ناوچەکەدا دروست بووە و کۆچەرەکانی ناوچەکە بە ناچاری ناوچەکەیان چۆڵکردووە.    ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پەکەکەیە، تاوەکو ئێستا هیچ راگەیێنراوێكی لەبارەی ئەو ئۆپەراسیۆنە بڵاونەکردووەتەوە.   سلێمان سۆیلو، وەزیری ناوخۆی تورکیا رۆژی شەممە ٨ی ئایار رایگەیاند، تیمەکانی فەرماندەیی جەندرمە، پۆلیس، هەواڵگری، فڕۆکەی بێفڕۆکەوانیی چاودێری و فڕۆکەی بێفڕۆکەوانیی شەڕکەر بەشدارییان لە ئۆپەراسیۆنەکەدا کردووە.    بەگوتەی وەزیری ناوخۆی تورکیا لە چوارچێوەی ئۆپەراسیۆنەکانی ئەرەن کە لە چەند ناوچەیەکی باکووری کوردستاندا دژ بە گەریلاکانی پەکەکە بەڕێوەدەچن، کۆی گشتی ٤٠ گەریلا گیانیان لەدەستداوە و لە نێویاندا چەند داواکراوێکی لە لیستەکانی سوور، پرتەقاڵی و خۆڵەمێشی و دوو بەرپرسی ناوچەکەی تێدایە.