هیومان رایتس وۆچ لەو راپۆرتەدا، کە رۆژی چوارشەممە ٢٤ی ئادار بڵاوکراوەتەوە، ئاماژە بە هەوڵەکانی ئەردۆغان و دادگای تورکیا دەکات بۆ داخستنی بارەگاکانی پارتی دیموکراتی گەلان (هەدەپە) و لێسەندنەوەی پارێزبەندی پەرلەمانتارەکانی ئەو پارتە.  رێکخراوەکەی مافی مرۆڤ دەڵێت: "لەدوایین پەرەسەندنەکاندا لە تورکیا زۆربەی تووندوتیژی و پێشێلکارییەکان دژی کورد، ئۆپۆزیسیۆن، ژنان و چالاکڤانانی بواری دیموکراسی و مافی مرۆڤ بوون لە تورکیا. "  هەروەها ئاماژە بە وەرگرتنەوەی مافی پەرلەمانتاری لە پەرلەمانتاری هەدەپە، عومەر فاروق گەرگەرلیئۆغلو دەکات، کە هەفتەی پێشوو لەلایەن پەرلەمانی تورکیاوە بە زۆرینەی دەنگی ئاکەپە و مەهەپە تێپەڕێنرا و دەڵێت: "ئەو هەنگاوەی تورکیا وایکرد گەرگەرلیئۆغلۆ ببێتە یەکێکی دیکە لەو هەزاران قوربانییەی بەر پێشێلکارییەکانی مافی مرۆڤ کەوتوون لە تورکیا. "  هیومان رایتس وۆچ لە راپۆرتەکەیدا نووسیویەتی: "هەوڵی ئەردۆغان بۆ داخستنی هەدەپە مافی ملیۆنان کوردی لەو وڵاتە کردووەتە ئامانج و پرەنسیپەکانی دیموکراسی لەکەدار کردووە. "   هەروەها ئاماژەی بەوەش کردووە لە ماوەی ٣٠ ساڵی رابردوودا تورکیا پێنج پارتی جیاوازی نزیک لە کوردی داخستووە و دادگاش ٦٨٧ کەسی سزاداوە، کە زۆربەیان ئەندام یان پەرلەمانتاری سەر بەو پارتانەی پشتیوانی لە کورد بوون لە تورکیا.  هەروەها باسی ئاهەنگی نەورۆزیش دەکات لە باکووری کوردستان و نووسیویەتی: "لە رۆژانی ٢٠ و ٢١ی ئاداردا کورد و دەنگدەرانی هەدەپە یادی ساڵی نوێی کوردی (نەورۆز)یان کردووەتەوە و ناڕەزایەتی خۆیان دژ بەو پێشێلکارییانەی تورکیا بەرامبەر کورد و هەدەپەش دەربڕیوە، کەچی حکومەتی تورکیا دەستیکردووە بە لێکۆڵینەوە لە ئەندامان و سەرکردەکانی هەدەپە بەهۆی بەشداریکردن و وتارەکانیان لەو ئاهەنگانەی نەورۆزدا".   رێکخراوەکە دەشڵێت: "حکومەتەکەی ئەردۆغان پێشێلی داخوازیی دادگای ئەوروپای بۆ مافی مرۆڤیشی کردووە کە داوایان کردبوو سەلاحەدین دەمیرتاش سەرکردەی هەدەپە و عوسمان کاڤالا، چالاکڤانی مافی مرۆڤی تورکیا ئازاد بکات".  جگە لە کورد و هەدەپە، بەپێی راپۆرتەکەی ئەو رێکخراوە جیهانییە، لە تورکیا ژنان، هاوڕەگەزخوازان و چالاکڤانانی بواری دیموکراسی بەر پێشێلکارییەکانی مافی مرۆڤ و نۆرمە دیموکراسییەکان کەوتوون.  هیومان رایتس وۆچ ئاماژەی بەوەش کردووە تەنانەت بەرپرسانی حکومەت بە ئاشکرا لێدوان و وتاری دژی هاورەگەزخوازان دەدەن،  خەڵکیش لەسەر بەرزکردنەوەی ئاڵای ئەو گرووپە دەستگیر دەکرێن،. ئەمە جگە لە دەستگیرکردن و هەراسانکردنی پارێزەرانی بواری مافی مرۆڤ و چالاکڤانە مەدەنییەکان.   هیومان رایتس وۆچ داواش لە یەکێتیی ئەوروپا دەکات لەکاتی کۆبوونەوەیان لە رۆژانی ٢٥ و ٢٦ی ئەم مانگە  پێداچوونەوە بە پەیوەندییەکانیان لەگەڵ تورکیا بکەن، بە راشکاوی قسە لەسەر دۆخی مافی مرۆڤ لە تورکیا بکەن و بە هەند وەری بگرن، دەشبێت تورکیا ناچار بکەن کۆتایی بە هێرشەکان بۆ سەر ئۆپۆزیسیۆن و پێشێلکارییەکانی دژ بە مافی مرۆڤ بهێنێت.