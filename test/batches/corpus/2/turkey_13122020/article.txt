میدیاکانی یۆنان گوتوویانە دوو تۆمەتبارەکە، گومانی کارکردن بۆ تورکیایان لەسەرە.  ئەو دوو گومانلێکراوە، یەکێکیان لەسەر دەریابڕێک کاردەکات کە هاموشۆی نێوان دوورگەی رۆدس و دوورگەکانی نزیک کەناراوەکانی تورکیا دەکات، ئەویدیکەشیان لە کونسوڵخانەی تورکیا لە رۆدس کاردەکات.  میدیاکانی یۆنان ئاشکرایانکردووە، کارگوزارەکەی سەر دەریابڕەکە، زانیاری دەداتە گومانلێکراوی دووەم، لەبارەی شوێنی کەشتییە یۆنانییەکان و پێگە سەربازییەکانی دیکە و پێگەکانی سوپای یۆنان لەسەر دوورگەی رۆدس.  هەینیی رابردوو، یۆنان ئاشکرایکرد یەکێتیی ئەوروپا لە دوا کۆبوونەوەی سەرانی یەکێتییەکەدا لە برۆکسل، بڕیاری سەپاندنی سزای بەسەر تورکیادا دەرکردووە، سزاکان، پاش ئەوەی سەرۆکی فەرەنسا ئاشکرایکرد، سزاکانی ئەوروپا بەرپرسانی وڵاتەکە و کەرتە جیاوازەکانی دەگرێتەوە.  ئەسینا ئاشکرایکردبوو، گێچەڵییەکانی تورکیا لە بەرامبەر یەکێتیی ئەوروپا روون و رەهایە، سەرنجی بۆ ئەوە راکێشابوو کە هەڵوێستی یەکێتییەکە، وەک هەنگاوێکی هۆشدارییانەی بەهێزە بۆ تورکیا بۆ ئەوەی هەڵسوکەوتەکانی خۆی بگۆڕێت.  لە ئابی رابردووەوە، کێشە و ناکۆکییەکانی تورکیا و یەکێتی ئەوروپا لەپەرەسەندنی بەردەوامدایە، دوای ئەوەی تورکیا کەشتی ' ئوروچ ریس ' ی تایبەت بەکردەکانی پشکنینی دەریایی، رەوانەی رۆژهەڵاتی دەریای ناوەڕاست کرد.  هەریەکەلە یۆنان، فەرەنسا و قوبرس دەیانەوێت لە دژی تورکیا هەنگاو بنێن، بەڵام دەوڵەتانی دیکەی یەکێتی ئەوروپا، لە نێویاندا ئەڵمانیا، ئیتاڵیا و پۆڵەندا، دژی سەپاندنی سزای فراوانن، ناشیانەوێت ئابڵووقەی یەکجاری دەوڵەتی تورکیا بدەن، کە ئەندامی ناتۆیە.