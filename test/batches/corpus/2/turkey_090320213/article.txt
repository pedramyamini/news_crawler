داواکەی حکومەتی تورکیا لە کۆمپانیای فەیسبووک لەلایەن شێرل ساندبێرگ، جێگری سەرۆکی ئەنجوومەنی بەڕێوەبردن، کە هاوکات کەسی دووەمی فەیسبووکە بە ئەرێنی وەڵامدراوەتەوە.  لە نامەی ئەلیکترۆنییەکەدا و لە وەڵامی پرسیارێك سەبارەت بەبڕیاردان لەبارەی بلۆککردنی ماڵپەڕەکەی یەپەگە، شێرل ساندبێرگ نووسیویەتی: "من پشتگیری لە بڕیاری داخستنی ماڵپەڕەکە دەکەم".  ئێستاش لەدوای زیاتر لە سێ ساڵ لەکۆتاییهاتنی شەڕەکە، هێشتا ئەو وێنە و زانیارییانەی کە یەپەگە لە پەیجەکەیدا سەبارەت بە هێرش و کردە پەڕگیر و تووندوتیژەکانی سوپای تورکیا بۆ سەر کورد لە رۆژئاوا بڵاوی کردوونەتەوە، لە بەکارهێنەرانی فەیسبووک لە تورکیا قەدەخەکراون.  کۆمپانیای فەیسبووک بەردەوام لە بۆنە گشتییەکان و لەبەردەم میدیادا باس لە ئازادی رادەربڕین دەکات و لە مانگی یەکی ئەمساڵدا و لە وەڵامی داوایەکی حکومەتی تورکیا تایبەت بە وەرگرتنی مۆڵەتیی یاسایی بۆ کارکردن، فەیسبووک نووسی: "فەیسبووک باوەڕی وایە ئازادی رادەربڕین بنەمای سەرەکی مافەکانی مرۆڤە و فەیسبووک کار بۆ بەرگریکردن و پاراستنی ئەو  بەهایانە لە سەرانسەری جیهان دەکات".  فەیسبووک هەروەها نووسیبووی: "نیوەی گەلی تورکیا پشت بە فەیسبووک دەبەستن تاوەکو لەگەڵ هاوڕێ و خێزانیان لە پەیوەندیدا بمێننەوە و بیروبۆچوونیان دەرببڕن و گەشە بە کار و بازرگانییەکانیان بدەن".