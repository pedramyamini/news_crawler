فەرهاد ئەنجوو، ئەندامی دەستەی بەڕێوەبەرایەتیی پارتی دیموکراتی گەلان - هەدەپە و پەرلەمانتاری پێشووی تورکیا، بە تۆڕی میدیایی رووداوی راگەیاند: "بەداخەوە، لەگەڵ ئەوەی بەشێک لەو کەسانەى دار دەبڕن کوردى باکوورى کوردستانن، بەڵام ئەوانە جەردەڤانن و ئەگەر کەسی سڤیلیشیان لەنێو دابێت ئەوانەن پەیوەندییان لەگەڵ بەرپرس و دەزگاکانی دەوڵەتەوە هەیە. بۆیە ئەگەر سەربازانی دەوڵەت هاوکار نەبن ناتوانن ئەو کارە بکەن. "  ئەندامەکەی دەستەی بەڕێوەبەرایەتیی هەدەپە هۆشداریشدا لەوەی: "ئەگەر بەرپرسانی هەرێمی کوردستان و عێراق بەرژدی لەبارەی پرسی داربڕین سنوورێک دانەنێن ژینگەی کوردستان لەنێو دەچێت. خەڵکی ئێمە لە باکووری کوردستان هەفتانە و رۆژانە دەبینن چۆن ئەوانەی داری باشووی کوردستان دەبڕن بە کامیۆن دارەکان دەگوازنەوە تورکیا. "  هەروەها فەرهاد ئەنجوو گوتی: "حوسێن کاچماز پەرلەمانتاری هەدەپە لە بازنەی شرنەخ، بابەتی بڕینی دارەکانی لە پەرلەمانی تورکیا وروژاند، داوای کردووە کێ لە پشت ئەو کارانەوەیە و ئەو کارە چۆنە؟ بەڵام تاوەکو ئێستا لایەنە پەیوەندارەکانی تورکیا بە فەرمی وەڵامی ئەو پرسەیان نەداوەتەوە".  رۆژی ٢٧ی ئایاری ٢٠٢١ تۆڕی میدیایی رووداو راپۆرتێکی لەبارەی ئۆپەراسیۆنەکەی سوپای تورکیا لە سنووری ئامێدی بڵاوکردەوە و تێیدا رێڤنیگ هروری، سەرۆکی لیژنەی پێشمەرگە لە پەرلەمانی کوردستان گوتی: "لەو شوێنانەی کە تورکیا سەربازی خۆی جێگیر دەکات، دارەکان دەبڕن و سرووشتی گوندەکان لەنێودەبەن".  رۆژی یەکشەممە ٣٠ - ٠٥ - ٢٠٢١ بڵاوکردنەوەى وێنە و راپۆرتێکى رووداو لەبارەی بڕینەوەی دار لەلایەن چەند کۆمپانیایەکى باکوورى کوردستان و تورکیا کاردانەوەى زۆرى بەدوای خۆیدا هێنا، تاوەکو ئێستا هەر یەک لە وەزارەتى کشتوکاڵی هەرێمى کوردستان، وەزارەتى کشتوکاڵی عێراق، فراکسیۆنى پارتى لە پەرلەمانى کوردستان، پارێزگارى دهۆک و چەند شوێنى دیکە راگەیێندراویان لەو بارەوە بڵاوکردووەتەوە.  ٣٩ رۆژە تورکیا ئۆپەراسیۆنێکی لە باشوورى کوردستان دەستپێکردووە، لەو ماوەیەدا هەشت خاڵى سەربازى جێگیرکردووە، بەهۆى بۆردوومانەوە دوو کەس برینداربوون و چوار گوند چۆڵکراون و نزیکەى ٧٠ خێزانى سنوورى کانى ماسێ ئاوارەبوون.  یەکێک لەو بەڵێندەرانەى باکوورى کوردستان کە بەوە تۆمەتبارکراوە دارستانى ناوچەکانى باشوورى کوردستان دەبڕن و دەفرۆشن بە تۆڕی میدیایی رووداوی راگەیاند، "لە ناوچەى حەفتانین ٧٤ کیلۆمەتر رێگەمان بڕیوە بۆ ناو عێراق، لە ناوچەى زنارى کێستەش ٤٨ کیلۆمەتر رێگەمان دروستکردووە بۆ ناو عێراق".  هەروەها عەلى تەتەر، پارێزگارى دهۆک لە میانی بەشداریکردن لە بوولتەنى کاژێر ١٣: ٠٠ ـی تەلەڤزیۆنی رووداو رایگەیاند، ئەوان دەست بە بەدواداچوونى بڕینى دارستانى باشوورى کوردستان لەلایەن چەند کەسێکى خەڵکی تورکیا کردووە، پەیوەندییان بە والى شەرەنخى باکوورى کوردستان کردووە بۆ دروستکردنى لیژنەیەکى هاوبەش کە بەدواداچوونى زیاتر بکەن و رێگە نەدەن چیدیکە دارەکانی باشووری کوردستان ببڕێتەوە. بۆ ئەو مەبەستەش قایمقامى قەزاى زاخۆ و قایمقامى قەزاى ئولودەرى باکوورى کوردستان راسپێردراون.