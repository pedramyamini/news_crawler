رێکخراوی پشتگیری لە بەکارهێنەر و بەرهەمهێنەر لە راگەیێنراوێکدا نرخی ماکرۆنی بەرزکردەوە، ماکەڕۆنی ٥٠٠ گرامی کە پێشتر ٦ هەزار و ٣٠٠ تمەن بوو، ئێستا بووەتە ١٧ هەزار تمەن، ماکەڕۆنی ٧٠٠ گرامی لە ٨ هەزار و ٦٠٠ تمەنەوە بووەتە ٢٤ هەزار تمەن، هەروەها یەک کیلۆییش لە ١٢ هەزار و ٥٠٠ گرامەوە بووەتە ٣٤ هەزار تمەن.  ئەمساڵ حکومەت هەر کیلۆیەک گەنم بە ١٠ هەزار و ١٥٠ تمەن دەکڕێتەوە، بەڵام ساڵی پار هەر کیلۆیەکی بە ٧ هەزار و ٥٠٠ دەکڕییەوە.  عەباس تابش، جێگری وەزیری پیشەسازی و بازرگانی، هۆکاری گرانبوونی ماکەڕۆنی گەڕاندووەتەوە بۆ گرانبوونی نرخی گەنم و هەروەها داواکاریی کارگەکانی ئەنجوومەنی بەرهەمهێنەری ماکەڕۆنی کە دەڵێن حەقدەستی کرێکار، کرێی گواستنەوە، لە قوتووکردن و... گرانبووە.  بەپێی راپۆرتی ئاژانسی ئیسنا، گرانبوونی ماکەڕۆنی بووەتە هۆی ئەوەی خواست لەسەری بەرز بێتەوە و بەم هۆیەوە لە هەندێ لە فرۆشگەکاندا کێشە رووبدات. بەپێی ئەو راپۆرتە، هەندێ فرۆشگە زیاتر لە شەش دانە بە کڕیار نافرۆشن، لە هەندێ دووکانیش زیاتر لە دوو ماکەڕۆنی نافرۆشن.  ماکەڕۆنی لەو خواردنانەیە کە لە ئێران و رۆژهەڵاتی کوردستان خواستێکی زۆری لەسەرە. هاوکات عەبدی ئیفتخاری، بەڕێوەبەری ئەنجوومەنی دانەوێڵەی ئێران دەڵێت، "نرخی دانەوێڵە لە ٧٠ تاوەکوو ١٢٠ % گرانتر بووە. "  بەگوتەی عەبدی ئیفتخاری، ئەنجوومەنی باڵای ئابووری باجی سەر هاوردەی دانەوێڵەی ٩ % زیاد کردووە و ئەمەش دانەوێڵەی لە بازاڕدا گرانتر کردووە.  لە ساڵانی رابردوودا بەهۆی ئەوەی خەڵک توانای کڕینی خواردەمەنی پرۆتینداریان نەبوو، روویان لە کڕین و بەکارهێنانی دانەوێڵە کردبوو.