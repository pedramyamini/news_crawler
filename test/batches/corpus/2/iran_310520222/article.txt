موحسین رەزایی، گەشتیارە و دەڵێت، "جێگەیەکی زۆر سەرسەوزە و قەت پێموانەبوو هێندە جوان بێت. تاڤگەیەکی زۆر جوانە. خۆم خەڵکی ئەم پارێزگایەم، بەڵام یەکەمجارە دێمە سەردەشت بۆ بینینی تاڤگەی شەڵماش. جێگەیەکی زۆر خۆش و خاوێن و رێکوپێکە. بۆ وێنەگرتنیش زۆر گونجاوە. لەو پشتەوەش خزمەتگوزار بۆ گەشتیاران دابینکراوە. بەڕاستی کە ئێرەم بینی، شۆک بووم. "  تاڤگەی شەڵماش لە بەرچاوترین شوێنە گەشتیارییەکانی رۆژهەڵاتی کوردستانە، بەڵام ئەو خزمەتگوزارییانەی بۆی دابینکراوە، لە ئاست ئەو هەموو گەشتیارە نییە کە ساڵانە سەردانی دەکەن. گەشتیاران دەڵێن، رێگەی چوون بۆ ئەو تاڤگەیە باش نییە و لە نزیک تاڤگەکەش شوێنی مانەوەی گونجاو بۆ گەشتیاران دابیننەکراوە.  میهرەبان عومەر، گەشتیارێکی دیکەیە و چووەتە تاڤگەکە، ئەو باسی لەوە کرد، "ئێمە لە کوردستانی باشووری کوردستانەوە هاتووین بۆ شەڵماش کە شوێنێکی گەشیارییە و زۆریش خۆشە، بەڵام کەمێک خزمەتگوزاری کەمە، بەڵام بەلای ئێمەوە زۆر خۆشە، ئەگەر ئەو کەموکوڕییانەی تێیدا هەیە باشتر بکرێت، خەڵک زیاتر رووی تێدەکات، زیاتر شوێنەکە گەشتیاری تر دەبێت. "  تاڤگەی شەڵماش لە ١١ کیلۆمەتری شاری سەردەشت هەڵکەوتووە. لە سێ تاڤگەی پشت سەری یەک پێکدێت. بەرزایی تاڤگە سەرەکییەکە ٩٠ مەترە و ئەمساڵ سەرەڕای ئەوەی رێژەی بارینەکان زۆر نەبووە، بەڵام ئاوی تاڤگەکە هەروا خوڕەی دێت.