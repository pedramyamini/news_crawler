بەپێی راپۆرتەکە، ئەوان لەگەڵ چالاکڤانانی مامۆستاش کۆبوونەتەوە، دوو لەوان مەسعود نیکخا و شەعبان محەممەدی، خەڵکی مەریوانن کە ئێستا دەستبەسەرن.  ئەنجوومەنی هاوئاهەنگیی پیشەیی مامۆستایانی ئێران راپۆرتەکەی وەکو هەوڵێکی نەزانانە لە قەڵەمداوە کە ئامانج لێی سەپاندنی سزا بەسەر چالاکڤانانی مامۆستا، گومان دروستکردن لەسەر ئەنجوومەنی هاوئاهەنگی کە ناڕەزایەتیی مامۆستایان رێکدەخات و هەروەها باج وەرگرتن لە حکومەتی فەرەنسایە.  ئەنجوومەنی پیشەیی مامۆستایانی پارێزگای سنەش لە راگەیێندراوێکدا ناڕەزایەتی بە هەڕەشە، بانگکردن، تۆمەتبارکردن و گرتنی بە کۆمەڵی مامۆستایان دەربڕیوە. بەپێی ئەو راگەیێندراوە، ٩ چالاکڤانی مامۆستا لە سەقز لە دادگە دۆسیەیان بۆ کراوەتەوە و حەوت مامۆستاش لە شاری سنە بانگکراون بۆ ئیتڵاعات و مامەڵەی تووندیان لەگەڵدا کراوە.  ساڵانێکە مامۆستایان داوا دەکەن بارودۆخی ژیان و گوزەرانیان باشتر بکرێت، بەڵام چونکە وەڵامی داخوازییەکانیان نەدراوەتەوە، ناڕەزایەتییان دەربڕیوە.  بەپێی راپۆرتی کۆمەڵەی چالاکڤانانی مافی مرۆڤ لە ئێران، لە ناڕەزایەتییەکاندا دەیان مامۆستا دەستبەسەر کراون، هێشتا ٢٤ مامۆستاش دەستبەسەرن.  لە بەشێکی دیکەی راپۆرتەکەدا، دانیشتنی ئەو دوو فەرەنسییە لەگەڵ چالاکڤانانی کرێکاری نیشاندراوە. سەندیکای کۆمپانیای شۆفێرانی پاس یەکەی تاران لە وەڵامدا گوتوویەتی، "ئەوان وەکو بەشێک لە بزووتنەوەی سەربەخۆی کرێکاریی ئێران بە مافی خۆیانی دەزانن لەگەڵ کرێکارانی هەموو جیهان پەیوەندییان هەبێت. "  ئەو سەندیکایە ئاماژەی بەوەش کردووە، "ئەم راپۆرتە کاری وەزارەتی ئیتڵاعاتە و بۆ تۆمەتبارکردن، دەستبەسەرکردن و بڵاوکردنەوەی زانیاریی ناڕاست دژی چالاکڤانانی کرێکارییە. "  لەگەڵ تەشەنەسەندنی ناڕەزایەتییەکان و خراپتربوونی دۆخی ئابووری، دامەزراوە ئەمنییەکانی ئێران وادیارە لە هەوڵدان بە هەر جۆرێک بێت، کۆتایی بە ناڕەزایەتییەکان بهێنن.