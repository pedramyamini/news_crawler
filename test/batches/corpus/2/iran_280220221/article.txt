کەمال هادیانفەر، فەرماندەی پۆلیسی هاتووچۆی ئێران دەڵێت، "لە دیمەنێکدا کە دوێنێ بینیم، لە ئۆکراینا زرێپۆشێک بەسەر ئۆتۆمبێلێکدا دەڕوات. ئۆتۆمبێلەکە تێکدەشکێنێت، کەچی شۆفێرەکەی بە زیندوویی دەردەهێنن. ئەوە بەهێزبوونی ئەو ئۆتۆمبێلە نیشان دەدات. هیوادارم بەرهەمهێنەرانی ئۆتۆمبێلی ئێمەش، بیر لەو کوالێتییە بۆ ئۆتۆمبێلەکانیان بکەنەوە. "  فەرماندەی پۆلیسی هاتووچۆی ئێران مەبەستی لە نەبوونی کوالێتییە لە ئۆتۆمبێلی بەرهەمی نێوخۆی ئێران، بە گوتەی بەرپرسانی ئێران، لە ١٠ ساڵی رابردوودا ١٨٨ هەزار کەس بەو هۆیەوە گیانیان لەدەستداوە، ئەوەش نزیکە لە ژمارەی قوربانیانی شەڕی هەشت ساڵەی ئێران و عێراق کە ١٩٦ هەزار کەس بوو.  هاووڵاتییەکی ئێران دوای ئەوەی کە ئۆتۆمبێلێک لەگەڵ عەرەبانەیەک تووشی رووداوی هاتووچۆ دەبێت و ئۆتۆمبێلەکە تێکدەشکێت، پەیامێکی ڤیدیۆیی تۆمار دەکات و دەڵێت: "ئەم پرایدە، وەکوو دەیبینن زیانەکەی لەڕادەبەدەرە. پێتان سەیر نەبێت لەگەڵ ئەو عەرەبانەیە پێکیانداداوە. وەک دەبینن عەرەبانەکە هیچی لێنەهاتووە. "  بەپێی رۆژنامەی حکومەتی ئێران بێت، ئەو گەمارۆیانەی خراونەتە سەر رووسیا، وا دەکات ئۆتۆمبێلە بیانییەکانی وەک رینۆ و فۆلکس ڤاگن لە بازاڕەکانی ئەو وڵاتە کەمببنەوە و رێگە بۆ هەناردەکردنی ئۆتۆمبێلی بەرهەمی ئێران خۆش ببێت. لە کاتێکدا لە یەکساڵی رابردوودا لە ئێران زیاتر لە ١٦ هەزار کەس بە رووداوی هاتووچۆ گیانیان لەدەستداوە و زیاتر لە ٢٠٠ هەزار کەسیش بەو ئۆتۆمبێلانەی بەرهەمی نێوخۆن، بریندار بوون.