حاجی کازم مەبهوتیان، خاوەنی چایخانە دەڵێت، "ئێرە لە ساڵی ١٢٩٧ی هەتاوی، ١٩١٨ی زاینی لەلایەن حاجی حەسەن شمشیری کراوەتەوە. دواتر باوکم لێی کڕیوەتەوە و نزیکەی ٧٥ ساڵە بنەماڵەی ئێمە بەڕێوەی دەبەن".  ١٠٣ ساڵە سەماوەری قاوەخانەی حاجی عەلی مەبهوتیان هەڵمی لێ هەڵدەستێت. حاجی عەلی تاوەکو ساڵی ٢٠٠٧ ئەوێی بەڕێوەبردووە و لەو کاتیشەوە کوڕە ٦٣ ساڵانەکەی بە ناوی حاجی کازم نەیهێشتووە دابخرێت.  مەبهوتیان دەڵێت، "هەروەک دەبینن، ئەم قاوەخانەیە بە بچووکترین قاوەخانەی جیهان ناسراوە. هەتا ساڵی ٢٠٠٧ من کاری چاپ و بڵاوکردنەوەم دەکرد، بەڵام لەو ساڵەدا رووداوێک بۆ باوکم هاتەپێش و نەیدەتوانی لەسەر پێیەکانی بوەستێت، بۆیە هاتمە ئێرە. لە بازاڕی ئێران لە کۆنەوە وابووە کە ئەگەر کاسبکارانی کۆن پیشەکەیان لەدەستبدەن لەنێودەچن، بۆیە هاتم و چرای ئێرەم بە رووناکی راگرت".  قاوەخانە یەک مەتر و نیوییەکەی حاجی عەلی دەروێش، ناسراوترین قاوەخانەی نەریتیی تارانە. لە ئاستی ئێرانیشدا بە جۆری چایەکانی بەنێوبانگە. بە تایبەت چاییە ترشەکەی نێوبانگێکی تایبەتی هەیە.  کیمیا شەفەق، دیزاینەر گوتی، "بە باوەڕی من گرنگە کە کێ چایەکەی لێناوە. هەر کەسێک دەتوانێت چا لێبنێت، بەڵام کەسێک کە بە دڵ چا دروستدەکات، کاریگەریی لەسەر تامەکەشی دادەنێت. بۆیە پێمباشە بێم لێرە چا بخۆمەوە".  لەو قاوەخانەیەی تاران نرخەکانیش جیاوازن. نرخی چایی پەیوەندیی بەو کەسەوەیە کە دەیخواتەوە. حاجی کازم لە هەر کەسەو بڕە پارەیەک وەردەگرێت. لەو بازاڕەی قاوەخانەکەی تێدایە، کەسانێک هەن زیاتر لە ٥٠ ساڵە بە رۆژ هەر لەوێ چایی دەخۆنەوە و نەیانگۆڕیوە.  حەبیبوڵڵا سەیادی، دووکاندار دەڵێت، "چایەکەی زۆر باشە، زۆر باش. خاوێن و تەندروستە. بەڕاستی کارەکەی باشە".  قاوەخانەی حاجی عەلی دەروێش شوێنی دانیشتنی نییە. مشتەرییەکانی دەبێت لە کەلێنێکی ئەو کۆڵانە قەرەباڵخە شوێنێک ببیننەوە و دابنیشن یان بە پێوە چا بخۆنەوە، بەو حاڵەشەوە رۆژانە دەیان کەس لە دوور و نزیکەوە خۆیان دەگەیێننە بەردەمی قاوەخانەکە.