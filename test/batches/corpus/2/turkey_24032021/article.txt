ئاکپارتی بۆ بەشداریکردن لە حەوتەمین کۆنگرەی خۆی، کە کاژێر ١٠ی بەیانی ئەمڕۆ چوارشەممە ٢٤ی ئاداری ٢٠٢١ لە ئەنقەرەی پایتەختی تورکیا دەکرێت، بانگهێشتننامەی بۆ ١١ پارتی سیاسیی تورکیا ناردووە، بەڵام پارتی دیموکراتی گەلان (هەدەپە) بانگهێشت نەکراوە.   چاوەڕوان دەکرێ رەجەی تەیب ئەردۆغان، سەرۆکی گشتیی ئاکپارتی و سەرۆککۆماری تورکیا لە کۆنگرەکەدا نەخشەرێگای ئاکپارتی بۆ ساڵی ٢٠٢٣ بخاتەڕوو.   ئەردۆغان هەینی رابردوو ئاماژەی بەوەدابوو لەو گوتارەیدا کە رۆژی چوارشەممە لە کۆنگرەی پارتەکەیدا پێشکەشی دەکات، وەک مانیفێستۆی ٢٠٢٣ دەبێت.   ماهیر ئونال، یاریدەدەری سەرۆکی گشتیی ئاکپارتی بۆ کاروباری میدیا، رۆژی سێشەممە ٢٣ی ئاداری ٢٠٢١ لە کاتی بەشداریکردنی لە بەرنامەیەکی تەلەڤیزیۆنیدا لەبارەی حەوتەمین کۆنگرەی گشتیی ئاکپارتی گوتی: "لە کۆنگرەدا دەڵێن، متمانە و سەقامگیری بۆ تورکیا و ئەو کادیرانەی هەڵدەبژێردرێن، تورکیا دەگەیێننە ٢٠٢٣ ".   ئونال لەبارەی دەنگۆی ئەنجامدانی گۆڕانکاری لە کابینەی حکومەتدا گوتی: "کاتێک باس لە ئەنجامدانی گۆڕانکاری کرا و دەرەنجام پارچەیەک گۆڕانکاری کرا، لە تەواوی سیستەمەکەدا گۆڕانکاری دەکرێت. لە بارەی ٢٠٢٣ تەنیا گۆڕانکاری لە نێو حیزبدا نییە، لە کابینەی حکومەتیشدا گۆڕانکاری دەکرێت. لە رۆژانی داهاتوودا ئەو دەبینین".   ئونال رایگەیاند، پارتی دیموکراتی گەلان - هەدەپە بانگهێشتی کۆنگرەکە نەکراوە و لە کۆنگرەکەدا یەکەی نوێ دادەمەزرێنرێت.  پارتی داد و گەشەپێدان لە ١٤ی ئابی ٢٠٠١ دامەزراوە، ئۆفیسی سەرەکی لە ئەنقەرەیە، مەزەندە دەکرێت نزیکەی ١٠ ملیۆن ئەندامی هەبێت. ساڵی ٢٠٠٢ بەشداری هەڵبژاردنی پەرلەمانی کرد، لە کۆی ٥٥٠ کورسیی پەرلەمان ٣٦٣ کورسی بەدەستهێنا.