مەحموود کەریمی بەیرانوەند، جێگری وەزیری کاری ئێران رۆژی سێشەممە ٢٢ - ٠٢ - ٢٠٢٢ سەردانی شاری سنەی کرد و لە کۆبوونەوەی گرووپی رەخساندنی هەلی کاری ئەو پارێزگایەدا گوتی، ١٤ ملیۆن کەس لە ئێراندا کاری گونجاو و شیاویان نییە، شەش ملیۆن و ٨٠٠ هەزار کەس لە هەوڵدان بۆ دۆزینەوەی کار و بێئومێد بوون لەوەی کاریان دەستبکەوێت و دوو ملیۆن و ٣٠٠ هەزار کەسیش بە تەواوەتی بێکارن.  بەپێی راپۆرتی ناوەندی ئاماری ئێران، رێژەی بێکاری لە ئێران لە پاییزی رابردوودا نزیکەی ٩ % بوو کە لە ١٠ ساڵی رابردوودا کەمترین رێژەی بێکاری بووە.  مەحموود کەریمی بەیرانوەند دەڵێت، "نابێت پێمان وابێت ساڵی داهاتووی هەتاوی (کە لە نەورۆزەوە دەستپێدەکات) ژمارەی بێکارەکان کەم دەبێتەوە، بەڵکو بەهۆی جموجۆڵی بازاڕ و هەوڵی بێهیواکان لە دۆزینەوەی کار بۆ دۆزینەوەی دەرفەتی کار، لە ساڵانی داهاتوودا ژمارەی بێکارەکان زیاتریش دەبێت".  لە پارێزگاری سنەش، بە گوتەی کەمال حوسێنی، جێگری پارێزگاری سنە بۆ کاروباری هاوئاهەنگیی ئابووری، رێژەی بێکاری لەو پارێزگایە لە وەرزی پاییز ١٠.٩ % بووە کە بەراورد بە وەرزی پاییزی ساڵی ٢٠٢٠ بە رێژەی ٢.٢ % کەمبووەتەوە.  هەر لەو کۆبوونەوەیەدا ئیسماعیل زارعی کوشا، پارێزگاری سنە پێداگریی کرد لەوەی لە ساڵی نوێی هەتاویدا ٣٣ هەزار و ٥١٣ هەلی کاری نوێ دەڕەخسێنن.  پارێزگاری سنە ئاماژە بەوە دەکات، "پارێزگای سنە دەرفەتی رەخساندنی ئەم ژمارە هەلەی کاری هەیە".  موحسین فەتحی، نوێنەری شارەکانی سنە، کامێران و دیواندەرە لە پەرلەمانی ئێران چەند رۆژ لەمەوبەر کار و بژێویی ژیانی بە گرنگترین پرسی خەڵک لەو پارێزگایەدا بە ئەژمار هێنا و "پارێزگای سنە یەکێک لە بێکارترینی پارێزگاکانە لە ئێران، بەڵام ئامارێکی راست و دروست لە ژمارەی بێکارەکان نییە".