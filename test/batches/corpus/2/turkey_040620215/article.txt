چەند رۆژێک پێش ئێستا دكتۆر ئەرتان ئەسكەندەر، پزیشكی پسپۆڕی ئێسك و شكان لە نەخۆشخانەی فێركاری گشتیی ئەنقەرە لەگەڵ یاوەری نەخۆشێك بەناوی "بایرام" دەبێتە دەمەقاڵێیان. بایرام بە چەقۆ هێرشدەكاتە سەر پزیشكە عێراقییەکە کە توركمانە و خەڵکی کەرکووکە و لە ئەنجامدا پەنجەیەكی دەستی چەپی دەبڕدرێت و چەقۆیەكی دیكەش بەر رانی راست و چەقۆی سێیەمیشی بەر پشتی دەكەوێت و بەسەختی بریندار دەبێت.   دوای رووداوەكە، هێرشبەرەكە دەستبەجێ لەلایەن پاسەوانانی نەخۆشخانەكە دەستبەسەر کرا و رادەستی هێزەكانی پۆلیس کرا. ناوبراو بەتۆمەتی هەوڵدان بە كوشتنی بەمەبەست لە دادگەی ئەنقەرە سزای بەندكردنی بەسەردا سەپێندرا و رەوانەی گرتووخانە کرا.   ئەو پزیشكە تاوەكو ئێستا چوار نەشتەرگەریی بۆ كراوە و و بۆ پەنجە بڕاوەكەشی دوو نەشتەرگەری كراوە، بەڵام برینەكەی پشتی بەهۆی نزیكبوونەوەی چەقۆكە لە بڕبڕەی پشتی زیانی زۆری بە دڕکەپەتکی گەیاندووە و هەربۆیە دۆخی تەندروستیی هێشتا باش نییە و پزیشكە پسپۆڕەكان دەڵێن، چەند مانگێكی پێویستە بۆ ئەوەی تەواو چارەسەر بێت.   دكتۆر ئەرتان دەڵێت، ژیانی پزیشکەکان لە توركیا خراپە، گوشاری دەروونی و فیزیكی زۆریان لەسەرە و سەرباری ئەوەش، بەردەوام لەلایەن نەخۆش و كەسوكارەكانیانەوە رووبەڕووی تووندوتیژی دەبنەوە.   جەختی لەوەشكردەوە، دوای تەواوبوونی چارەسەرەکانی، بیر لەوە دەكاتەوە دەستبەردرای پیشەكەی بێت بەهۆی ئەوەی چەندین هاوپیشەی خۆی لە ماوەكانی رابردوودا هێرشیان كراوەتە سەر و رووبەڕووی تووندوتیژی و مامەڵەی خراپ بوونەتەوە.   پێشتر وەزارەتی تەندروستیی توركیا، بەهۆی ڤایرۆسی كۆرۆنا، مۆڵەتی پزیشكانی هەڵوەشاندبووەوە و قەدەخەی دەست لەكاركێشانەوەشیانی راگەیاندبوو. ئەمەش بووە هۆی نیگەرانیی پزیشكان و كارمەندانی تەندروستیی ئەو وڵاتە.   بەگوێرەی ئاماری یەكێتیی پزیشكانی توركیا، لە مانگی یەكەمی ئەمساڵدا ٤٥ رووداوی هێرشكردنە سەر پزیشكان و كارمەندانی تەندروستی لە ١١ نەخۆشخانەی توركیادا تۆماركراون. ١٩ كەسیان برینداربوون، ٢٢ هێرشكار دوای وەرگرتنی گوتەكانیان ئازادكراون، ١٩ كەسیان بەڵێننامەیان واژۆ كردووە و تەنیا دوو كەسیان بەندكراون.   یەكێتیی پزیشكانی توركیا نیگەرانە لەوەی تاوەكو ئێستا نەتوانراوە هەمواری یاسای بەرەنگاربوونەوەی تووندوتیژی دژی كارمەندانی تەندروستیی بكرێت و پارێزبەندییەكی تۆكمەیان بۆ بكرێت و رێگربێت لەوەی پزیشكان و كارمەندانی تەندروستیی رووبەڕووی هێرش و تووندوتیژی ببنەوە.   بەپێی ئاماری یەكێتییەكە، ساڵی ٢٠١٩ لە سەرانسەری توركیادا ١٠٤٢ پزیشك چوونە دەرەوەی توركیا و لە نەخۆشخانەكانی ئەوروپا و رۆژهەڵاتی نێوەڕاست كاردەكەن. لە نۆ مانگی یەکەمی ساڵی رابردوویشدا، ٧٠٢ پزیشك پاكانەیان لە رێكخراوەكە وەرگرتووە و چوونەتە دەرەوەی توركیا.