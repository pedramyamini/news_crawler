سوپای پاسداران رایگەیاندووە، مەودای مووشەکەکان هەزار کیلۆمەترە و ناوی مووشەکەکانیش "دەزفول، قیام و زولفەقار"ن. میدیای فەرمیی ئێران دەڵێت، ئەو مووشەکانە لە هەمان ئەو جۆرانەن کە لە ٠٨ - ٠١ - ٢٠٢٠ ئێران لە هێرشێکی ئاسمانییدا لە بەرامبەر تۆڵە سەندنەوە لە کوژرانی قاسم سولەیمانی و ئەبو مەهدی موهەندیس لە دژی ئەمریکا لە خاکی عێراق بەکاریهێنا.    مورادی، دانیشتوویەکی تارانە و دەڵێت، "پشتیوان بە خودا هەرگیز ئەوان ناتوانن مووشەکەکانمان لێبستێنن. مووشەکی زیاتریشمان دەبێت، پشتیوان بە خودا. مووشەکەکانمان دژی ئەوان بەکاردەهێنین، ئەگەر بێتو بیانەوێت شتێک دژی ئێران بکەن. ئەوان بە هەمان ئەو مووشەکانە وەڵامێکی جەرگبڕ وەردەگرنەوە. "  سزا ئابوورییەکانی ئەمریکا بۆ سەر ئێران، پڕۆگرامی مووشەکە بالیستییەکانیشی گرتووەتەوە. وێڕای ئەوەش، لە ماوەی رابردوودا تاران بەردەوام بووە لە تاقیکردنەوە و بەکارهێنانی مووشەکە بالیستییەکانی لە مانۆڕە سەربازییەکانیدا.   ئۆمیدخان، دانیشتوویەکی دیکەی تارانە و ئاماژەی بەوە کرد، "گوشارە ئابوورییەکان یارمەتیمان دەدەن بۆ ئەوەی گەشە بکەین، ئەمە ١٠٠ % راستە، بە بڕوای من ئەوە هیچ کێشە نییە. ئێمە بەرگەی گەورەترین گوشاری ئابووریی دەگرین و لەم ساڵانەشدا دووچاری گوشاری لەڕادەبەر بووینەتەوە، بەڵام لەگەڵی راهاتووین. منداڵەکانیشمان فێری هەمانشت کردووە. "  میدیای فەرمیی ئێران رایگەیاندووە، ئەو مووشەکانەی کە سوپای پاسداران نمایشی کردوون هەمان جۆری ئەو مووشەکانەن کە ئێران ١٧ مووشەکی لێی ئاراستەی شوێنی مانەوەی هێزەکانی ئەمریکا لە عێراق و هەرێمی کوردستان کرد. ١١ مووشەکی جۆری "قیام" ئاراستەی بنکەی سەربازیی عەین ئەسەد لە پارێزگای ئەنبار کران، دوو مووشەکی جۆری "فاتح"ـیش ئاراستەی فڕۆکەخانەی نێودەوڵەتیی هەولێر کران.