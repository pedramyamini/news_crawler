بەپێی راگەیێندراوێکی بەڕێوەبەرایەتیی کۆمەڵگەی دەروازەی نێودەوڵەتیی باشماخ، کە رۆژی دووشەممە ٦ - ١٢ - ٢٠٢١ بڵاویکردووەتەوە، ئیدارەی دەروازەکە لەلایەن کۆماری ئیسلامیی ئێرانەوە ئاگادارکراوەتەوە، لە رۆژی پێنجشەمەوە رۆژی ٩ - ١٢ - ٢٠٢١، هەر گەشتیارێک و سەردانیکارێکی عێراقی و هەرێمی کوردستان بۆ ئێران جگە لە ڤیزا، پێویستە کارتی ڤاکسین و ئەنجامی پشکنینی نەرێنیی ڤایرۆسی کۆرۆنای پێکەوە پێبێت (کارتی ڤاکسین + ئەنجامی پشکنینی کۆرۆنا) بە مەرجێک ئەنجامی پشکنینی کۆرۆنا ٤٨ کاژێری بەسەردا تێنەپەڕیبێت.  هەروەها داوا لەس کەسانە دەکات کە دەیانەوێت سەردانی ئێران بکەن لەو رۆژەوە بەبێ کارتی ڤاکسین و ئەنجامی پشکنینی کۆرۆنا سەردانی دەروازەی باشماخ نەکەن بەمەبەستی گەشتکردن بۆ ئێران، بەپێچەوانەوە تەنیا بە کارتی ڤاکسین یاخود تەنیا پشکنینی کۆرۆنا لەلایەن ئێرانەوە رێگەیان پێنادرێت سەردانی ئەو وڵاتە بکەن.  بەهۆی بڵاوبوونەوەی گۆڕاوی ئۆمیکرۆنەوە، کە سەرچاوەکەی وڵاتانی باشووری ئەفریقایە، کۆماری ئیسلامیی ئێران گەشتەکانی بۆ ژمارەیەک وڵاتی ئەفریقا هەڵپەساردووە، رێوشوێنی نوێیشی لە دەروازە سنوورییەکان گرتووەتەبەر.