عوسمان شیبان لە ماڵەکەی خۆیدا لە شاری مێرسین لە هەڤپەیڤینێکدا لەگەڵ ئەحمەد شیک رۆژنامەڤان و پەرلەمانتاری سەربەخۆی پەرلەمانی تورکیا کە راپۆرتێکی تایبەتی لەوبارەیەوە ئامادەکردووە، باسی ئەو رۆژە دەکات کە لەگەڵ سەرڤەت تورگوت لە هەلیکۆپتەر فڕێدرابوونە خوارەوە.  عوسمان شیبان بە پەرلەمانتارەکە دەڵێت: "هەلیکۆپتەر هاتە خوارەوە، ئەو سەربازانەش هاتبوونە خوارەوە. ١٠٠ - ١٥٠ سەرباز لەوێ بوون، هەموویان چەکیان پێبوو و لە ئامادەباشیدابوون. یەکێک پەیوەندی کرد گوتی، ئەو تیرۆریستانە بنێرنە خوارەوە. دوو تەرمی نێو هەلیکۆپتەرەکەیان فڕێدا و ئێمەشیان لەگەڵ تەرمەکاندا لە هەلیکۆپتەر فڕێدایە خوارە بۆ سەر زەوییەک کە چیمەنتۆ بوو".   سەرڤەت تورگوت و عوسمان شیبان پاش ئەوەی لە هەلیکۆپتەر فڕێدراونەتە خوارەوە، براونەتە فەرماندەیی جەندرمەی وان، بە گوتەی شیبان سەربازەکان بە کۆمەڵ ئەشکەنجەیان داون و بەو هۆیەوە بە سەختی برینداربوونە.   عوسمان شیبان دەڵێت: "گوتیان ئەم تیرۆریستانە نەمردوون. وام گوێ لێبوو. نەیاندەزانی ئێمە گوندنشینین. بە ئێمەشیان دەگوت تیرۆریست. لە هەلیکۆپتەر فڕێیانداینە خوارەوە. دوای ئەوەی کەوتینە سەر زەوی، کەوتنە سەر و گوێلاکم نەمزانی چیم بەسەرهات. لە هۆش خۆم چووم".   ئەنجامی لێکۆڵینەوەکان دەریانخستووە، سەرڤەت تورگوتی تەمەن ٥٥ ساڵ کە باوکی ٧ منداڵ بوو، لەگەڵ عوسمان شیبانی تەمەن ٥٠ ساڵ کە باوکی ٨ منداڵە دوای ئەوەی لە هەلیکۆپەر فڕێدراونە تەخوارەوە و ئەشکەنجەدراون، لەلایەن سەربازەکانەوە هەریەکەیان براونەتە نەخۆشخانەیەکی جیاواز و گوتوویانە ئەمانە تیرۆریستن، شەڕ لە نێوانمان روویداوە و بۆ ئەوەی هەڵبێن لە هەلیکۆپتەر خۆیان فڕێداوەتە خوارەوە و برینداربوونە.   عوسمان شیبان کە ماوەیەکی زۆر هۆشی لەدەستدابوو و تووشی لە بیرچوونەوەبوو رۆژی ٢٠ی ئەیلول لە خۆشخانە هێنرایە دەرەوە. سەرڤەت تورگوتیش رۆژی ٣٠ی ئەیلول دوای ٢٠ رۆژ مانەوەی لە نەخۆشخانە گیانی لەدەستدا و هەمان رۆژ لە وان بە خاکسپێردرا.