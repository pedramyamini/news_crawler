بەرپرسانی پارێزگای سنە پێیانوایە ئاوی خواردنەوەی ئەو شارە هیچ جۆرە میکرۆبێکی لەخۆ نەگرتووە و هۆکاری پیسبوون و بۆگەنیی ئاوەکە دەگەڕێننەوە بۆ کەمکردنی ئاو بەهۆی وشکەساڵی و زیادبوونی قەوزەی بەنداوی ئازاد لە سنە، کە ئاوی خواردنەوەی شارەکە لەو بەنداوەوە دەگوازرێتەوە بۆ خەڵک.  عەلیڕەزا تەخت شاهی، سەرۆکی بەڕێوەبەرایەتیی ئاو و ئاوەڕۆی سنە دەڵێت، لەڕووی تەندروستییەوە هیچ نیگەرانییەک لەسەر ئاوی خواردنەوەی سنە نییە و ئاوەکە، لەژێر چاودێریی زانکۆ پزیشکی و بەڕێوەبەرایەتیی تەندروستیدایە، "هەموو هەوڵمان ئەوەیە ئاوی بەنداوی ئازاد بگوازینەوە بۆ پاڵاوگەکانی ئاوی سنە کە کێشەی بۆن و تامی ئاوی خواردنەوە چارەسەر بکەین".  مەبەستی بەڕێوەبەرایەتیی ئاو و ئاوەڕۆی سنە لە پاڵاوگەی ئاوی ئەو شارە، ئەو پاڵاوگەیە کە چەند ساڵە بەڵێنی کردنەوەی دەدرێت بۆ چارەسەرکردنی کێشەی ئاوی خواردنەوە. پرۆژەکە پێویستی بە بودجەیەکی ٣٠٠ ملیار تمەنی بووە کە ٢٠٠ ملیاری درابوو و زستانی رابردوو بە دانی ١٠٠ ملیار تمەنی دیکە لە رێوڕەسمێکدا لەلایەن بەرپرسانی حکومەتەوە کرایەوە. بڕیارە ٥٧ ملیۆن مەتر سێجا ئاوی بەنداوی ئازاد بگوازرێتەوە بۆ پاڵاوگەکە و ئاوی خواردنەوەی ٧٠٠ هەزار کەس لە دانیشتووانی شاری سنە و گوندەکانی دەوروبەری دابین بکات.  بەهمەن مورادنیا، پارێزگاری سنە دەڵێت، "ئەم پرۆژە بەهۆی ئەوەی لەسەر تەندروستیی خەڵک کاریگەریی راستەوخۆی هەیە، جێبەجێکردنی لەلامان گرنگە. ١٠٠ ملیار تمەن کەمیی بودجە بۆ تەواوکردنی هەبوو کە بەڕێز سەرۆککۆمار بڕیاری دا ئەو پارەیە بخاتە نێو پرۆژەکە بۆ تەواوکردنی. ئەگەر بتوانین کارکردن لەسەر پرۆژەکە بە شێوەی شەو و رۆژ بێت، دەتوانین تاوەکو کۆتایی ئەمساڵ، تەواوی بکەین و بۆ بەهار خەڵک لە ئاوی خواردنەوەی تەندروست کەڵک وەربگرن".  ئەو بەڵێنەی پارێزگاری سنە زستانی رابردوو بە خەڵکی ئەو شارە درا و سەرەڕای ئەوەی کە دەڵێن ١٠٠ ملیارەکە بۆ پرۆژەکە خەرج کراوە، بەڵام هێشتا بەڕێوەبەرایەتیی ئاو و ئاوەڕۆی سنە دەڵێت، پاڵاوگەکە تەواو نەبووە. لەم ماوەیەشدا کێشەکانی خەڵکی شارەکە بۆ دەستڕاگەیشتن بە ئاوی خواردنەوەی تەندروست بەردەوام لە جێی خۆی بووە و ناڕەزایەتییەکانی خەڵک و بەدواداچوونی کەمپینە مەدەنییەکانی سنەش، نەبووەتە هۆی چارەسەربوونی کێشەکە.