دادگاییکردنی فیگەن یوکسەکداغ، هاوسەرۆکی پێشووتری هەدەپە به‌تۆمه‌تەکانی "به‌ڕێوه‌بردنی رێكخراوی تیرۆریستی"، "پروپاگه‌نده‌كردن بۆ رێكخراوی تیرۆریستی"، "به‌رهه‌ڵستیكردنی یاسای گردبوونه‌وه، رێپێوان و خۆپیشاندان"، "هاندانی خه‌ڵك بۆ رق و كینه و دوژمنایه‌تی دژی دەوڵەت" و "هاندانی خه‌ڵك بۆ ئه‌نجامدانی تاوان" به‌رده‌وامه.  دانیشتنی ژمارە ٢٠ له شازدەمین دادگای سزا قورسه‌كانی ئه‌نقه‌ره به‌ڕێوه‌چوو، پارێزه‌رانی یوکسەکداغ ئاماده‌بوون و فیگەن یوكسه‌داغیش لە گرتووخانەکەی بەشێوەی ئۆنلاین بەشداری لە پرۆسەی دادگاییکردنی خۆی کرد.   گوتەکانی فیگەن یوکسەکداغ لەبارەی تۆمەتە ئاراستەکراوەکان وەرگیران و پارێزگاری لەخۆی کرد و جەختیکردەوە ئەو تۆمەتانەی ئاراستەی کراون سیاسین و هیچ پاڵپشتیێکی یاساییان نییە. هاوکات پارێزەرەکانیشی داوای ئازادکردنیانکرد بەهۆی نەبوونی بەڵگەی پێویست.    دەستەی دادوەرانی ١٦ ـەمین دادگای سزا قورسەکانی ئەنقەرە رایانگەیاند، لە ئەنجامی لێکۆڵینەوە لە دۆسیەی ٢٠ گیراوی نوێ، تۆمەت ئاراستەی فیگەن یوکسەکداغ کراوە کە پەیوەندی بە کەیسی وروژاندن و هاندانی خەڵک هەبووە بۆ رق و کینە و دوژمنایەتیکردنی دەوڵەت.  هەر لە دانیشتنەکەدا بڕیاردرا بە درێژەدان بەدۆخی بەندکردنی فیگه‌ن یوكسه‌كداغ و دانیشتنی داهاتووی دادگا بۆ ٢٤ی شوباتی ٢٠٢١ دواخرا.  بەرەبەیانی رۆژی هەینی ٤ - ١١ - ٢٠١٦ پۆلیسی تورکیا هەردوو هاوسەرۆکانی ئەوکاتی هەدەپە سەڵاحەددین دەمیرتاش و فیگەن یوکسەکداغ و چەند پەرلەمانتارێکی ئەو پارتە کوردییەی دەستگیرکرد.