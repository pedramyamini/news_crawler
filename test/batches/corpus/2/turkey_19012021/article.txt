بەپێی راگەیێندراوی پارێزگای وان کە ئێوارەی دووشەممە ١٨ی کانوونی دووەم بڵاوکراوەتەوە، "یەکەیەکی سەربازیی ئێران لەسەر سنوور زانیارییان بە قایمقامییەتی شارۆچکەی ئەلباکی سەر بە پارێزگای وان داوە کە لە نزیک گوندی "ئەسەنیاماچ" لە سنووری نێوان تورکیا - ئێران، بەفر هەرەسی هێناوە و بەو هۆیەوە ٩ هاووڵاتی ئێرانی کەوتوونەتە ژێر بەفرەوە.  لەو نۆ کەسەی بووەنەتە ژێر بەفر چواریان توانیویانە خۆیان رزگار بکەن و گەڕاونەتەوە سنووری ئێران، بەڵام پێنج کەسەکەی دیکە تاوەکو ئێستا بێسەروشوێنن.  لە راگەیێندراوەکەی پارێزگای واندا هاتووە: دوای گەیشتنی ئەو زانیارییە، تیمەکانی رزگارکردن رەوانەی ناوچەکە کراون، بەڵام لەو ناوچەیەی کە گوایە هەرەسی بەفر روویداوە، ئەوان هیچ ئاماژەیەکی هەرەسی بەفریان نەبینیوە. هەروەها بەگوێرەی راگەیێندراوەکە گەڕانی تیمەکان لە ناوچەکەدا بەردەوامە.