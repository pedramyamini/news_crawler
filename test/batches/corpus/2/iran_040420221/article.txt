سەعید خەتیبزادە، گوتەبێژی وەزارەتی دەرەوەی ئێران ئەمڕۆ دووشەممە ٤ - ٤ - ٢٠٢٢ لە کۆنفرانسی رۆژنامەڤانیی هەفتانەیدا لەبارەی وەستاندنی دانوستاندنەکانی تایبەت بە کاراکردنەوەی رێککەوتنی ئەتۆمی لەگەڵ وڵاتانی زلهێزی جیهان رایگەیاند: "دەبێ ئەمریکا بڕیاری سیاسی لەبارەی دانوستاندنەکانی ڤیەننا بدات و ئێران ناتوانێت بۆ هەمیشە چاوەڕوانی بڕیاری ئەمریکا بێت".  سەعید خەتیبزادە گوتی، ئەگەر ئەمریکا و وڵاتانی دیکەی بەشدار لە دانوستاندنەکان چاوەڕوانی رێککەوتنێکی گونجاون، پێویستە زووتر بڕیاری لەسەر بدەن و نەهێڵن ئەو رێککەوتنە لەوە زیاتر دوابخرێت.  بە گوتەی خەتیبزادە، گەڕانەوەی ئێران بۆ رێککەوتنی ئەتۆمی چاوەڕێی بڕیاری سیاسیی ئەمریکا دەکات و دەبێ واشنتن ژمارەیەک کەسایەتیی ئێران بەپێی رێککەوتنی ساڵی ٢٠١٥ لەنێو لیستی گەمارۆکان دەربهێنێت.   وەزیری دەرەی ئێران سەبارەت بە ئەگەری گەمارۆی زیاتری ئەمریکا بۆسەر وڵاتەکەی لە رۆژانی داهاتوودا گوتی، واشنتن زۆرجار ئەو بڕیارانەی داون و هەموو هەوڵێکی داوە بۆ بەرەوپێشبردنی ئەجێندای خۆی.   دانوستاندنەکانی ڤیەننا لە ٥ - ٣ - ٢٠٢٢ ـەوە وەستاون. بە گوتەی ئێنریكێ مۆرا، دانوستاندنکاری باڵای یەکێتیی ئەوروپا، بەهۆی هەندێک بڕیاری سیاسی، ئەو دانوستاندنانە راگیراون.  لە ماوەی ئەم مانگەی رابردوویشدا بەرپرسانی رۆژئاوا هەندێکجار لەبارەی ئەو بابەتە قسەیان کردووە. جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لە کۆڕبەندی قەتەردا باسی لەوە کرد کە رووسیا رێگرە لەوەی گەمارۆکان لەسەر هەناردەی نەوتی ئێران هەڵبگیرێن.