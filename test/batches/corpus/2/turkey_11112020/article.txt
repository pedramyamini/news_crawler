پرۆفیسۆر دکتۆر روقیە ئەکبەر عومەرئۆغڵو، ئەندامی ژووری پزیشکانی ئیستەنبووڵ رایگەیاند کە پارێزگاکەیان لەڕووی تووشبوون بە ڤایرۆسی کۆرۆنا و حاڵەتی مردن، شاری وهانی چینی تێپەڕاندووە. ئەمە لەکاتێکدایە وهان بە ناوەندی بڵاوبوونەوەی ڤایرۆسی کۆرۆنا لە هەموو جیهان دەناسرێت.   روقیە ئەکبەر عومەرئۆغڵو بە میدیاکانی وڵاتەکەی راگەیاند کە ئەو ئامارانەی وەزارەتی تەندروستیی تورکیا بڵآویاندەکاتەوە دروست نین و دوورن لە ئاماری راستەقینە. هەروەها گوتی: "ئاماری راستەقینەی مردن بەهۆی ڤایرۆسی کۆرۆنا سێ هێندەی ئەو ژمارەیەیە کە وەزارەتی تەندروستی بڵاویدەکاتەوە. قورسترین باجی ئەمەش ئیستەنبووڵ دەیدات کە ئێستا لەڕووی ژمارەوە وهانی تێپەڕاندووە".  روقیە ئەکبەر عومەرئۆغڵو وەکو ژووری پزیشکانی ئیستەنبووڵ رایگەیاند کە ئەو ئامارەی لای ئەوان هەیە بە پشتبەست بە ئاماری هاوپیشەکانیان کۆکراوەتەوە و دروستە.  ئەندامەکەی ژووری پزیشاکنی ئیستەنبووڵ ئاکپارتی و سیاسەتەکانی حکومەتی بە هۆکاری ئەم دۆخەی ئێستا و بەرزبوونەوەی ئامارەکانی کۆرۆنا ناوبرد.  بەپێی دوایین ئامارەکانی وەزارەتی تەندروستیی تورکیا، ژمارەی مردووان بەهۆی ڤایرۆسی کۆرۆنا لە باکووری کوردستان و تورکیا ١٠ هەزار و ٨٠٠ی تێپەڕاندووە و ژمارەی تووشبووانی تۆمارکراویش زیاترە لە ٣٩٤ هەزار.