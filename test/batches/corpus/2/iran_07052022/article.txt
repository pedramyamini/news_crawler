حەسەن محەممەد، باڵیۆزی لوبنان لە تاران دەڵێت، "خۆشحاڵین بە رێژەی بەشداریکردن، هاووڵاتییانی لوبنانی کە لە ئێران دەژین بیروبۆچوونی خۆیان بە روونی دەربڕی، ئەوان دەیانەوێ لە سەرخستنی دیالۆگی نیشتمانی یارمەتیدەربن، ئەوەش لە رێگەی هەڵبژاردنی پەرلەمانتارانی خولی داهاتووی پەرلەمانەوە".   نزیکەی ١٥ ملیۆن و ٤٠٠ هەزار لوبنانی لە دەرەوەی وڵاتەکەیاندا دەژین. ئەوەی کە پەیوەندی بە وڵاتانی ناوچەکەوە هەیە، نزیکەی ١٣٠ هەزار کەس لە میسر، ١٠٠ هەزار کەس لە سعودیە و هەمان ژمارەش لە هەر وڵاتێکی کەنداو دەژین. ئەوانیش رۆژی هەینی لە هەڵبژاردنەکەدا بەشداربوون.   تارق غازری، لوبنانییەکی دانیشتووی سعودیەیە و گوتی، "دەمانەوێ گۆڕانکاری بکەین و بۆ یەکەمینجار خەڵکی نوێ هەڵبژێرین. لە بەر ئەم هۆکارە هاتووم بۆئەوەی بەشداری بکەم. ئێمە گرووپێکین کە چوار کاژێر بە ئۆتۆمبێل هاتووین تاوەکو گەیشتووینەتە ریاز. لوبنانییەکان شیاوی ئەوەن ئەم هەوڵەیان بۆ بدرێت".   زۆرترین ژمارەی لوبنانییەکان لە دەرەوە لە کیشوەری ئەمریکای باشوورن. بە گوێرەی ئامارە نافەرمییەکان، نزیکەی ٧ ملیۆن کەس لە بەرازیل دەژین کە لە لوبنان لەدایکبوون یان بە رەچەڵەک لوبنانین. نزیکەی ١.٥ ملیۆن کەس لە ئەرجەنتین و نزیکەی ٧٠٠ هەزاریش لە ئۆرۆگوای و کۆڵۆمبیا دەژین. دانیشتوانی ئەم وڵاتانە رۆژی یەکشەممە و لوبنانییەکانی نێو وڵاتیش رۆژی ١٥ی مانگ دەنگ دەدەن.