هێزە ئەمنییەکانی تورکیا شەوی رابردوو لەسەر راسپاردەی داواکاری گشتیی مێردین ئۆپەراسیۆنێکیان ئەنجامدا و بە تۆمەتی ئەندامێتی و هاوکاریکردنی پەکەکە ٢٨ ئەندام و لایەنگری هەدەپەیان دەستبەسەرکرد.    دوای ئەنجامدانی لێکۆڵینەوە ٧ لە دەستبەسەرکراوەکان ئازاد کران و لێکۆڵینەوە لە ٢١ کەسەکەی دیکە بەردەوامە.  لەلایەکی دیکەوە بەگوێرەی راگەیێنراوێک کە لەلایەن پارێزگای شرناخ بڵاوکراوەتەوە، هێزە ئەمنییەکانی شرناخ رۆژی ١٥ ـی شووباتی ٢٠٢١ لە ئۆپەراسیۆنێکدا ٢٢ کەسیان دەستبەسەرکردوو کە گوایە ئەندامی رێکخستنی لاوانی پەکەکە بوون لەو پارێزگایەدا و گومانیان لێکراوە لە رۆژی ١٥ ـی شووباتدا لە ساڵڕۆژی گرتنی عەبدوڵڵا ئۆجەلان رێبەری، زیندانیکراوی پەکەکە چالاکی بکەن.    بەگوێرەی راگەیێنراوەکە دوای دەستبەسەرکردنی ئەو ٢٢ کەسە، تیمەکان ناونیشانەکانیان پشکنیون و دەستیانگرتووە بەسەر ژمارەیەک بەڵگەی رێکخراوەیی و کەلوپەلی دیجیتاڵی.  لە تورکیا و باکووری کوردستان هەرچەندە پێشتر دەستگیرکردن و زیندانیکردنی ئەندامانی هەدەپە هەر هەبووە، بەڵام لەگەڵ دەستپێکردنی ئۆپەراسیۆنی سوپای تورکیا لە دژی پەکەکە لە چیای گارە، هەڵمەتی دەستگیرکردنی ئەندامانی هەدەپە زیاتربووە. لە ماوەی کەمتر لە یەک هەفتەدا نزیکەی ٣٠٠ ئەندام و لایەنگری هەدەپە دەستبەسەرکراون.