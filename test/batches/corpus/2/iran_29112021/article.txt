سەعید خەتیبزادە، گوتەبێژی وەزارەتی دەرەوەی ئێران، ئەمڕۆ دووشەممە ٢٩ - ١١ - ٢٠٢١، لە کۆنگرەیەکی رۆژنامەڤانیدا رایگەیاند: "ئەوەی بۆ کۆماری ئیسلامی ئێران گرنگە و چەند جارێک دووپاتیکردووەتەوە پاراستنی ئاسایش و ئاشتی و سەقامگیرییە لەعێراق. لەم پێناوەشدا ئامادەی پێشکەشکردنی هەموو یارمەتییەکین لەپێناو گواستنەوەی ئاشتیانە و هێمنانەی دەسەڵات لە عێراق لەدوای هەڵبژاردنەکانی ئەمدواییە".  ئەو قسانەی سەعید خەتیبزادە، لەکاتێکدان زیاتر لە چوار هەفتەیە ئەو هێزانەی کە لەحەشدی شەعبییەوە نزیکن و لەهەڵبژاردنەکەی ١٠ - ١٠ - ٢٠٢١ ژمارەی کورسییەکانیان کەمی کردووە، خۆپێشاندان دەکەن.  نزیکەی ٥٠ رۆژ بەسەر هەڵبژاردنی پەرلەمانی عێراقدا تێپەڕیوە، بەڵام تاوەکو ئێستا ئەنجامی کۆتایی هەڵبژاردنەکە لەلایەن کۆمیسیۆنی باڵای سەربەخۆی هەڵبژاردنەکانی عێراق رانەگەیێندراوە.  سەبارەت بە چالاکییەکانی داعش لەعێراق و هێرشەکانی ئەمدواییەی گرووپەکە، گوتەبێژی وەزارەتی دەرەوەی ئێران گوتی: "بەداخەوە ئێمە هەندێک پشتیوانی شاراوە و روون بۆ چالاککردنەوەی داعش لە ناوچەکە دەبینین"، بەبێ ئەوەی مەبەستی زیاتر روونبکاتەوە و ئەو لایەنانە ئاشکرا بکات کە لەپشت ئەو کارەوەن.