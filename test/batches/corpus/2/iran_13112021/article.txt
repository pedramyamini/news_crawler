مووسا موسەوی، ئەندامی کۆمیسیۆنی وزەی پەرلەمانی ئێران، گوتوویەتی: "سەرەڕای گەمارۆکان، فرۆش و هەناردەی نەوتی ئێران لە چەند مانگی رابردوو رووی لە هەڵکشان بووە".   مووسا موسەوی دەڵێت، بەپێی ئەو پلانەی دانراوە دەکرێت هەناردەی نەوت زیاتریش ببێت و ئەمەش دەتوانێت بەشێک لە کێشە ئابوورییەکانی ئێران چارەسەر بکات.  بەشی هەرە زۆری نەوتی ئێران چین دەیکڕێت، بە جۆرێک کە لە مانگەکانی رابردوودا چین رۆژانە نزیکەی ٧٠٠ هەزار بەرمیل نەوتی لە ئێرانەوە هاوردە کردووە.  ئێران لە سێ ساڵی رابردوودا لەژێر گوشاری زۆری گەمارۆکانی ئەمریکادا بووە، بە جۆرێک هەناردەی نەوتی ئێران بۆ کەمترین ئاستی خۆی دابەزی.  بەپێی راپۆرتی ئەو کۆمپانیایانەی رێڕەوی کەشتییە نەوتهەڵگرەکان دەستنیشان دەکەن، هەناردەی نەوت و گازی ئێران لە ساڵی رابردوودا رۆژانە ٣٢٠ هەزار بەرمیل بووە، لە کاتێکدا پێش گەمارۆکانی ئەمریکا دوو ملیۆن و ٥٠٠ هەزار بەرمیل بوو.  بەپێی راپۆرتی نوێی بانکی ناوەندیی ئێران، ساڵی ٢٠٢٠ ئێران بە بڕی ٢١ ملیار دۆلار نەوت و بەرهەمە نەوتییەکانی هەناردە کردووە، ئەمەش ٢٧ % کەمترە لە ساڵی ٢٠١٩.   بەڵام ساڵی ٢٠١٨ بە بڕی ٦٠ ملیار و ساڵی ٢٠١٧ ش بە بڕی ٦٢ ملیار دۆلار نەوتی هەناردە کردووە، واتە پێش ئەوەی ئەمریکا گەمارۆکان بەسەر ئێراندا بسەپێنێتەوە.  جۆ بایدن، سەرۆکی ئەمریکا لە نامەیەکدا بۆ وەزارەتی دەرەوەی ئەو وڵاتە گوتوویەتی، وڵاتانی دیکە بە گوێرەی پێویست نەوت دەخەنە بازاڕەوە، هەر بۆیە وڵاتانی دیکە دەتوانن هاوردەی نەوت لە ئێرانەوە کەم بکەنەوە.