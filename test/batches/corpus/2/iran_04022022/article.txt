ئیبراهیم رەئیسی، سەرۆککۆماری ئێران رۆژی پێنجشەممە ٠٣ - ٠٢ - ٢٠٢٢ لەگەڵ پارێزگار و پەرلەمانتارانی پارێزگاکانی سنە، کرماشان، ئیلام و هەمەدان کۆبووەوە.   لەو کۆبوونەوەدا، حەسەن بەهرامنیا، پارێزگاری ئیلام رایگەیاند، نزیکەی سێ ساڵ دوای روودانی لافاو لەو پارێزگایە هێشتا زیانلێکەوتووان قەرەبوو نەکراونەتەوە.  بەگوتەی پارێزگاری ئیلام، ئەو لافاوە زیاتر لە دوو تریلیۆن تمەن زیانی هەبووە، بەڵام تاوەکو ئێستا حکومەت تەنیا ٣٣٩ ملیار تمەنی خەرجکردووە. پارێزگاری ئیلام هەروەها داوایکرد، پارەی قەرەبووکردنەوەی ئەو کەسانە بدرێت، کە خانوو و زەوییە کشتوکاڵییەکانیان بەر بەنداوی سەیمەرە کەوتووە و حکومەت تائێستا قەرەبووی نەکردوونەتەوە.  میدیاکانی ئێران دەڵێن، سەرۆککۆماری ئێران بەڵێنی چارەسەرکردنی ئەو کێشانەی داوە و جێگری خۆی بۆ جێبەجێکردنی بڕیارەکانی راسپاردووە بەدواداچوون بۆ جێبەجێکردنیان بکات.