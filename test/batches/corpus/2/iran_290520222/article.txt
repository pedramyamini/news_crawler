سادق خەلیلییان، پارێزگاری خوزستان ئەمڕۆ یەکشەممە رایگەیاند، ناوی ٣٨ کەس لەلایەن کەسوکاریانەوە بە دامودەزگا حکومییەکان راگەیێندراوە و دەڵێن، لەکاتی داڕمانی باڵەخانەکەدا لەو شوێنە بوون. دەشڵێت، تاوەکو ئێستا تەرمی ٢٩ کەسیان لەژێر باڵەخانەکەدا هێناوەتە دەرەوە و سێ کەسیان نەناسراونەتەوە.  بەگوتەی پارێزگاری خوزستان، بۆ هەڵدانەوەی داروپەردووی باڵەخانە رووخاوەکە و هێنانەدەرەوەی قوربانییان، گەیشتوونەتە شوێنی هەستیار و ئەگەری داڕمانی زیاتری باڵەخانەکە لەئارادایە بۆیە بڕیاردراوە لەپێشدا، قایمکاری پێویست بکەن و دواتر داروپەردووەکە لابدەن.  ئەوە لەکاتێکدایە، کەسوکاری قوربانییان و دانیشتووانی ئابادان حکومەتی ئێران بە کەمتەرخەمی تۆمەتبار دەکەن و دەڵێن، ژمارەی تیمەکانی فریاکەوتن کەمە و کەرەستەی پێشکەوتوویان نییە بۆ دەرهێنانەوەی قوربانییان.  رۆژی ٢٣ - ٠٥ - ٢٠٢٢ باڵەخانەی ١٠ نهۆمی میترۆپۆلی ئابادان داڕما. بەڕێوەبەرایەتی دادی خوزستان دەڵێت، ١٣ کەس لەسەر ئەو رووداوە دەستبەسەرکراون و سەرۆکی ئێستا و دوو سەرۆکی پێشووی شارەوانیی شارەکە لەنێو دەستبەسەرکراواندان.