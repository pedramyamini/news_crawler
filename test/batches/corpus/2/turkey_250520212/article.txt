سەبلا ئارجان، ئەندامی کۆمیسیۆنی بێسەروشوێنان لە کۆمەڵەی مافی مرۆڤ - ئیستەنبووڵ گوتی، "لە رابردووشدا ئەوانەی دەوڵەت بەڕێوەدەبەن لە بەرامبەر ئەو راستییانە بێدەنگ بوون، ئەمڕۆش بێدەنگن. چونکە ئەم تاوانانە تاوانی کەسیی نین. ئەم تاوانانە بە ئاگاداری دەوڵەت، بە دەستی کاربەدەستانی دەوڵەت و بەهاوبەشی لەگەڵ گرووپە مافیاییەکاندا کراون. بەوهۆیەوە بێدەنگن، چونکە دەزانن ئەگەر خشتێک لە دیوارەکە رابکێشن، سەرجەم ئۆرگانەکانی دەوڵەت لەژێر دیوارەکەدا دەمێننەوە. "   سێداد پێکەر لە نوێترین ڤیدیۆیدا باس لە تاوانەکانی بکەر نادیار لە تورکیا و چەندین نهێنی لەبارەی بازرگانی ماددەی هۆشبەر و تێوەگلانی کاربەدەستانی ئاکپارتی لەو تاوانانە دەکات.   پێکەر لە ڤیدیۆکەیدا دەڵێت، "لە زیندانی ئامەد ئەگەر پاشەڕۆی مرۆڤ دەرخواردی باوکی منداڵەکان نەدرایە و بەوشێوەیە ئەشکەنجە نەدرانایە! هەر دەتەوێ بیکوژی؟ فیشەکێک بنێ بەسەری کابراوە با بمرێ، کەچی پاشەڕۆی مرۆڤی دەرخوارد دەدەی، ئەو خێزاندارە و منداڵەکەی دەڵێ پاشەڕۆی مرۆڤیان دەرخواردی باوکم دا و رێگەی شاخ دەگرێتەبەر. پشکنین دەکەیت، بەناموسەوە بیکە، ژنەکە رووت دەکەیتەوە، منداڵەکەی ئەوە دەبینێ رێگەی شاخ دەگرێتەبەر. لە ناوچەکانی تیرۆردا، بەردەوام کێڵگەی هێرۆیین و فرۆشتنی هێرۆیین هەن لەگەڵ بازرگانیی چەک. ئوغور مومجوو شەهید دەکرێ، یەکەم کەس کێ دەچێتە سەر تەرمەکەی؟ بکوژ پێش هەموو کەسێک دەکەوێت. "  لە تورکیا ژمارەی ئەو دۆسیانەی بکەر نادیار کە گوازراونەتەوە بۆ دادگە تەنیا ١٥ دۆسیەن و ٩٠ % ی رووداوەکانی بکەر نادیار نەگوازراونەتەوە بۆ دادگە.  سەرۆکی کۆمەڵەی مافی مرۆڤ لە ئەنقەرە پێیوایە ئەو نهێنییانەی سێداد پێکەر ئاشکرایان دەکات، بۆ سەرلەنوێ جووڵاندنەوەی ئەو کەیسانە بەڵگەن و سوودیان دەبێت بۆ سەلماندنی تاوانە پەردەپۆشکراوەکان.   ئۆزتورک توکدۆغان، سەرۆکی گشتیی کۆمەڵەی مافی مرۆڤ رایگەیاند، "پێموایە بەڕێز سەرۆککۆمار بە ئارامی چاودێریی ئەو شتانە دەکات کە روودەدەن، چونکە سەرەنجام وەک کەسێک کە سەرۆککۆمارە لە پۆستێکدایە کە دەبێت مافەکانی هەموومان بپارێزێ. لەوانە چاوەڕێی ئەوە بکات، هەرچی هەیە روون ببێتەوە. ئێستا بە گەشبینییەوە شرۆڤەی دۆخەکە دەکەم. پێموایە سەرۆککۆمار لەوبارەیەوە بکەوێتە جووڵە. "    بارۆی ئیزمیر رۆژی دووشەممە ٢٤ ـی ئایار بەهۆی ئەو حەوت گرتە ڤیدیۆییەی پێکەر لە ٢ ـی ئایار بۆ ٢٣ ـی ئایار بڵاویکردوونەتەوە، سکاڵای یاسایی لە دژی سلێمان سۆیلو وەزیری ناوخۆی تورکیا، ئەرکان یڵدرم کوڕی بینالی یڵدرم بریکاری سەرۆکی گشتیی ئاکپارتی و محەممەد ئاغار وەزیری ناوخۆی پێشووتری و تۆڵگا ئاغاری کوڕی تۆمار کرد.   ئەم پێشهاتانە ئاماژەن بۆ ئەوەی لە رۆژانی داهاتووشدا ئەم بابەتە وەک یەکێک لە مژارە گەرمەکانی تورکیا لە رۆژەڤدا دەمێنێتەوە.