بەپێی راپۆرتی ناوەندی ئاماری ئێران، هەڵاوسان زیاتر لە ٤٠ % بووە کە ٤ % زیاتر لە ساڵی ٢٠٢٠ بووە. تەنیا ساڵەکانی ١٩٩٥ و ٢٠١٩ هەڵاوسان زیاتر لە ساڵی رابردوو بووە.  ئیبراهیم رەئیسی، سەرۆککۆماری ئێران ئاماژە بەوە دەکات، "مەرجی کۆنترۆڵی هەڵاوسان ئەوەیە نەختێنە کۆنترۆڵ بکرێت، کورتهێنانی بودجە نەبێت، ئابووری گەشە بکات، نەک داتەپێت، زۆر لەم شتانەش لە بودجەی ئەمساڵدا هاتوون. لە ٧ مانگی کاری حکومەتدا هەوڵی زۆر دراوە بژێویی ژیانی خەڵک باشتر بکرێ و هەڵاوسان کۆنترۆڵ بکرێت".  ساڵی رابردوو هەڵاوسانی بەشی شتوومەکە ناخۆراکییەکان ٣٤ % بووە، بەڵام ماددە خۆراکییەکان زیاتر لە هەر شتێکی دیکە گرانبوون؛ هەڵاوسانی بەشی خۆراک زیاتر لە ٥٠ % بووە. کاریگەریی راستەوخۆی ئەوەش لە سفرەی خەڵکدا دەبینرێ. بۆ نموونە، نرخی رۆن بەراورد بە ساڵی رابردوو ٦١ % گرانتر بووە، یان سەوزە ٦٠ % بەرز بووەتەوە.  بەرزبوونەوەی رێژەی هەڵاوسان پەیوەندی بە رووداوە ئابوورییەکانەوەش هەبووە. بەپێی راپۆرتی بانکی جیهانی، هۆکارێکی سەرەکیی هەڵاوسان لە وڵاتان بۆ بەرزبوونەوەی نرخی جیهانیی پێداویستییە سەرەکییەکان و نەوت و وزە دەگەڕێتەوە.  بۆ نموونە، بەپێی راپۆرتی رێکخراوی فاو، نرخی خۆراک نزیکەی ٣٠ % لە جیهاندا بەرزبووەتەوە. بەڵام لە ئێران دابەزینی زۆری نرخی تمەن، کورتهێنانی بودجە، نەختێنەیی و گەمارۆکان کاریگەریی زۆریان لە بەرزبوونەوەی هەڵاوساندا هەبووە.  مەجید رەزا حەریری، سەرۆکی ژووری بازرگانی ئێران و چین لەو پەیوەندییەدا هۆشداری داوە و دەڵێت: "ئابووریی ئێران لە مەترسیدارترین خاڵی میژوویی ٤٠ ساڵی رابردوودایە و ئەمەش دەتوانێت ببێتە هۆی هەڵاوسانێکی زۆر گەورە و نرخی پێداویستییەکان زۆر بەرزتر بکاتەوە. "   بوودجە هەندێک خاڵی تێدایە کە دەتوانێت بوار بۆ هەڵاوسانی گەورە بڕەخسێنێت، بۆ نموونە دانانی دۆلار بە ٤ هەزار و ٢٠٠ بۆ پێداویستییە سەرەکییەکانی ژیان بۆ بازرگانان. ئەگەرچی لە چەند مانگی رابردوودا هەڵاوسانی مانگانە هەندێ کۆنترۆڵ کراوە، بەڵام شارەزایانی ئابووری پێیان وایە هێشتا دەکرێت هەڵاوسان لەناکاو بەرزتریش بێتەوە.