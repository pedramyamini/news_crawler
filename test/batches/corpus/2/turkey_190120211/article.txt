رەجەب تەیب ئەردۆغان، سەرۆککۆماری تورکیا و سەرۆکی ئاکپارتی رۆژی دووشەممە ١٨ی کانوونی دووەمی ٢٠٢١ بەشداريی کۆنگرەیەکی ئۆنلاینی لقەکانی ئاکپارتی لە مانیسا، ئایدن، مێردین، ئادیامان، کلیس، چەولیک، بەدلیس، خارپێت و مووش کرد.  ئەردۆغان لە میانەی گوتارەکەیدا باسی لەوە کرد کە تاوەکو کۆتایی مانگی شووبات لە هەموو پارێزگاکانی تورکیا کۆنگرەی ئاکپارتی ساز دەکرێت.  هەروەها سەرۆککۆماری تورکیا لەبارەی پلانەکانی حکومەت بۆ قۆناخی ئایندە رایگەیاند: "لەپێناو بەهێزکردنی ئابووریی تورکیا چاکسازی دەکەین و بە پێداگرییەوە سیاسەتەکانی تایبەت بە گەشەپێدان پەیڕەو دەکەین. لەگەڵ هەڵکشانی هێزی تورکیا لە ناوچەکە و جیهان، پەلامارەکانیش بۆ سەر وڵاتەکەمان زیادیان کرد".  ئەردۆغان باسیشی لە هەڵبژاردنەکانی ٢٠٢٣ کرد و وەکو خاڵی وەرچەرخانی مێژووی تورکیا ناویبرد و گوتی: "هەڵبژاردنەکانی ٢٠٢٣ مان لەپێشە. بێگومان هەموو هەڵبژاردنێک گرنگیی خۆی هەیە و لە روانگەی دیاریکردنی هەنگاوەکانی ئایندەی وڵاتەوە بایەخێکی چارەنووسسازی هەیە".  سەرککۆماری تورکیا جەختیشی لە چەسپاندنی ئاشتی و سەقامگیری کردەوە و رایگەیاند: "چیدیکە لە ناوچەکەماندا بەئاسانی کردەی تیرۆريستی و شەڕی ناوخۆ هەڵناگیرسێت، بۆ ئەوەی سەرچاوە سروشتییەکانمان بەئاسانی بەتاڵان ببرێن".  بەپێی رۆژژمێری هەڵبژاردنەکانی تورکیا حوزەیرانی ٢٠٢٣ هەڵبژاردنی پەرلەمانی و سەرۆکایەتیی کۆماری تورکیا بەڕێوەدەچێت، بەڵام گوشاری جیددی لەلایەن پارتەکانی ئۆپۆزسیۆنەوە هەیە بۆ هەڵبژاردنی پێشوەختە. ئەوان پێیانوایە ئاکپارتی ئێستا کێشەی بەڕێوەبردن، ئابووری، پێدانی مافەکان و سیاسەتی دەرەوەی هەیە.