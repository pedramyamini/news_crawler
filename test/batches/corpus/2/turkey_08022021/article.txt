فاتیح یەڵدز، باڵیۆزی توركیا لە عێراق لە تویتێكدا نووسیویەتی "ساڵی رابردوو قەبارەی ئاڵوگۆڕی بازرگانیی نێوان عێراق و توركیا گەیشتە ٢٠.٦٦ ملیار دۆلار، بەم شێوەیەش لەڕووی هاوردەكردنی كاڵای توركی لەدوای ئەڵمانیا، بەریتانیا و ئەمریكا، عێراق بە پلەی چوارەم دێت".  بە گوتەی باڵیۆزی تورکیا، قەبارەی ئاڵوگۆڕی بازرگانی لەنێوان عێراق و توركیا لە ساڵی ٢٠١٩ دا ١٥.٨ ملیار دۆلار بووە.  دەروازەی ئیبراهیم خەلیل لە قەزای زاخۆی سەر بە پارێزگای دهۆك، دەروازەیەكی سەرەكیی ئاڵوگۆڕی بازرگانیی نێوان عێراق و توركیایە، دوای كۆنترۆڵكردنی رووبەرێكی فراوانی خاكی عێراق لەلایەن داعش لە ساڵی ٢٠١٤، پرۆسەی هەناردە و هاوردە لەنێوان هەردوو وڵات پاشەكشەی كرد.  لەمیانی سەردانەكەی مستەفا كازمی، سەرۆكوەزیرانی عێراق بۆ ئەنقەرە، لە ١٧ی کانوونی یەکەمی ٢٠٢٠، رەجەب تەیب ئەردۆغان، سەرۆكکۆماری توركیا جەختی لە گرنگیی ئەو هەنگاوانە كردەوە كە دەبنە هۆی زیادكردنی قەبارەی ئاڵوگۆڕی بازرگانیی نێوان هەردوو وڵات، لەوانە هەڵگرتنی دوو گومرگی، درێژەدان بە پرۆژەكانی گەشەپێدان بەتایبەتی لە كەرتی وزە، لەوانەش بۆریی نەوتی نێوان كەركووک و بەندەری جەیهان.