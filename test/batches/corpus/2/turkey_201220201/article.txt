ئەحمەد داودئۆغڵو، سەرۆکوەزیرانی پێشووتر و سەرۆکی ئێستای پارتی ئایندە، لە هەڤپەیڤینێکی تایبەتدا لە وەڵامی پرسیاری "تۆ گۆڕاویت یان ئەردۆغان" گوتی: "من کەسێکی پەیوەستدارم بە بنەما و پرەنسیبەکانمەوە. هەر ئەو بنەمایانەن منیان پێگەیاندووە، بۆیە گۆڕانکاری لەمنەوە بەدی ناکرێ. بەداخەوە ئەردۆغان لە کەسێکی خاکییەوە بۆ کەسێکی لەخۆبایی، گۆڕاوە".  ئەحمەد داودئۆغڵو بە ئاماژەدان بە رابردووی ئەردۆغان، هەروەها گوتی: "ئەو کاتێک سەرۆکوەزیران بوو لە گەڕەکی کەچیئۆرەن دەژیا و هەموو خەڵک رێزی بێپایەنیان دەگرت و خۆشەویست بوو لەلایەن هەموو کەسێکەوە، کەچی ئێستا هێندە لەخۆبایی بووە، هەموو شتێکی گۆڕاوە و لە کۆشک و تەلارە مەزنەکانیش جێگای نابێتەوە".   داودئۆغڵو گوتیشی، هەڵبەت ئەردۆغان بەشێوەیەکی نەرێنی گۆڕاوە. خۆی لەسەر خوێندنەوەی شیعرێک زیندانیکرا، کەچی ئەمڕۆ نزیکترین کەسەکانی لەخۆی دوورخستووەتەوە و بە "ناپاک و تیرۆریست" دەیانناسێنێت. بەهۆی سەرکوتکارییەکانیەوە، تورکیای بۆ نیوەی یەکەمی سەدەی بیستەم گەڕاندەوە.   سەرۆکی پارتی ئایندە لەبارەی بابەتی داخستنی هەدەپە کە لەلایەن مەهەپە وروژێندراوە، گوتی، هەردوو فراکسیۆنی مەهەپە و هەدەپە لە هۆڵی پەرلەمانی تورکیا لە تەنیشت یەکدی دادەنیشن. کاتێک فراکسیۆنی هەدەپە سەرۆکایەتیی دانیشتنەکانی ئەنجوومەنی گشتیی پەرلەمان بەڕێوەدەبات، هیچ کاتێک مافی مەهەپەییەکان ناخۆن و هاوکاریشیان دەبن، بەڵام مەهەپەییەکان کە دەچنە دەرەوەی هۆڵەکە، بۆ راگەیاندنەکان دەدوێن و باس لە داخستنی هەدەپە دەکەن.   ئەحمەد داودئۆغڵو زیاتر گوتی: "هەدەپە پارتێکی سیاسییە بەدەنگی هاووڵاتییان چووەتە پەرلەمان و رەوایی هەیە. رێز لە ئیرادەی دەنگدەران ناگرن و دەنگدەرانیان کردووەتە ئامرازی پرۆپاگەندەی تیرۆر. ناکرێ هاووڵاتییەکی کورد کە دەنگ بە ئاکپارتی بدات رەوایە و دەنگ بە هەدەپە بدات بە لایەنگری پەکەکە لە قەڵەم بدرێ". بۆیە داخستنی هەدەپە بە "هەڵەیەکی گەورە" ناودەبات.  ئەحمەد داودئۆغڵو داوا لە هەدەپە دەکات خۆی یەکلایی بکاتەوە و دەڵێت: "ئێمە بە هەدەپە دەڵێین، پێویستە سنوورێک روون لەنێوان خۆتان و تیرۆر دابنێن، کاتێک چالاکیی سیاسیی دەکەن خۆتان لەمبارەیەوە یەکلابکەنەوە". بە ئاکپارتیش دەڵێت "لە خەباتی دیموکراسیدا نابێ نیگەران بن لەبەرامبەر هەر پێشهاتێک و رووداوێکدا، پێویستە ئێوەش لە هەمان بازنەی دیموکراسیدا کاربکەن. هەر کەسێک لە دژی ئیرادەی دەنگدەران هەوڵی سەرکوتکاری بکات و ئەنجامەکە قبووڵ نەکات، بەتووندترین شێوە دژایەتییان دەکەم و کۆمەڵگەش بەرەو روویان دەوەستێتەوە".