مامۆستایان دژی دەستبەسەرکردن و گوشارخستنەسەر مامۆستایان بۆ کۆتاییهێنان بە ناڕەزایەتییەکان درووشمیاندا. ناوەندی پیشەیی مامۆستایانی ئێران دەڵێت، لە تاران رێگە نەدرا مامۆستایان لە بەردەمی وەزارەتی پەروەردە گردببنەوە و ٧٠ مامۆستایان دەستبەسەرکرد و دوای چەند کاژێر ئازادیان کردن. لە مهابادیش رێگری کرا لە چوونی مامۆستایان بۆ بەردەم فەرمانگەی پەروەردە. مامۆستایانی قوتابخانە لە درووشمەکانی ئەمڕۆیاندا داوایانکرد وەزیری پەروەردەی ئێران دەستلەکار بکێشێتەوە. راشیانگەیاند، ئەگەر خواستەکانیان جێبەجێ نەکرێت دەست بە مانگرتن دەکەن.  مامۆستایانی قوتابخانە یاسای پەسەندکراوی پەرلەمانی ئێران لەبارەی پلەبەندی رەتدەکەنەوە و دەڵێن، بەپێی خواستی ئەوان نییە. هەروەها داوا دەکەن وەزیری پەروەردەی ئێران دەستلەکاربکێشێتەوە. ناوەندی پیشەیی مامۆستایانی ئێران دەڵێت، بەهۆی ئەو درووشمانە لە تاران رێگە نەدراوە مامۆستایان بچنە بەردەم وەزارەتی پەروەردە و ٧٠ کەس لە مامۆستایانیش دەستبەسەرکراون.  شەهرزاد قەدیری، ئەندامی ناوەندی پیشەیی مامۆستایانی ئێران دەڵێت، "مامۆستایانی تاران ویستیان بۆ داواکردنی مافەکانیان لەبەردەم وەزارەتی پەروەردە گردببنەوە، بەڵام ژمارەیەکی یەکجار زۆر هێزی ئەمنی و پۆلیسی لەو شوێنە جێگیرکرابوون و پێیان گوتین، ئەمڕۆ بڕیاردراوە بە هیچ شێوەیەک رێگە نەدرێت لێرە گردبوونەوە بەڕێوەبچێت. "  ناڕەزایەتیی مامۆستایان لە رۆژی پێنجشەممە دوازدەیەم گردبوونەوەی گەورەی مامۆستایانە لە یەک ساڵی رابردوودا و لەوانی پێشتر فراوانتر بوو. لە رۆژهەڵاتی کوردستان لە زۆربەی شارەکان گردبوونەوە بەڕێوەچوو. لە مهاباد رێگە نەدرا، مامۆستایان گردببنەوە. لە مەریوانیش، کارەبای فەرمانگەی پەروەردە پچڕا تاوەکو مامۆستایان نەتوانن بڵندگۆ بەکاربێنن بۆ گەیاندنی دەنگیان.