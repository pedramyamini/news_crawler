بانکی جیهانی دەڵێت، تەرخانکردنی ئەو ٣٠٠ ملیۆن دۆلارە یارمەتیدەرە بۆ ئەوەی رێگە لە داخستنی پرۆژە مامناوەند و بچووکەکان بگیرێت، کە بەهۆی کۆرۆنا و کاریگەرییەکانییەوە لە ماوەی چەند مانگی رابردوودا زیانی گەورەیان بەرکەتووە.   ئۆگەست کوامی، بەڕێوەبەری لقی تورکیای بانکی جیهانی رایگەیاند، سیاسەتی بانکی جیهانی ئەوەیە کە یارمەتی وڵاتان بدات بۆئەوەی کاریگەری قەیرانی کۆرۆنا لەسەر ئابووری، کۆمپانیا و کرێکارەکانیان کەمبکاتەوە و یارمەتیدەربێت تاوەکو لە قۆناخی داهاتوودا گەشەی ئابوورییان دەستپێبکاتەوە.   بانکی جیهانی باس لەوە دەکات، کۆرۆنا و لێکەوتەکانی کاریگەرییەکی وەهایان لەسەر ئابووریی تورکیا هەبووە کە لە ماوەی چەند ساڵی رابردوودا وێنەی نەبووە و یەکێک لە کاریگەرییەکانیش ئەوە بووە، کۆمپانیاکان رووبەڕووی قەیرانی دارایی بوونەتەوە و بەزەحمەتیش دەستیان بە سەرچاوەیەکی دارایی دەگات بۆ ئەوەی بتوانن خۆیان لە مایەپووچبوون بپارێزن.   ستێفکا سلاڤۆڤا، گەورە راوێژکاری ئابووریی بانکی جیهانی گوتی، ئەو یارمەتییەی بانکی جیهانی بەشێوەیەکی سەرەکی بۆ پرۆژە بچووک و مامناوەندییەکان دەبێت، چونکە نزیکەی ٤٠ % ی هێزی کار لە کەرتی پیشەسازیدا لەو شوێنانەدا کاردەکەن و ژمارەیەکی زۆر لەو کەسانەش لەو کەرتەدان سەرپەرشتی خێزانە هەژار و مامناوەندەکان دەکەن.