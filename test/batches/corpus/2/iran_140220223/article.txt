لە کاتی کۆبوونەوەی لە سایمن کۆڤێنی، وەزیری دەرەوە و بەرگریی ئێرلەندا، ئیبراهیم رەئیسی، سەرۆککۆماری ئێران، رۆژی دووشەممە، لە تاران گوتی لە گفتوگۆکاندا "پێویستە رێز لە مافەکانی خەڵکی ئێران بگیرێت. "  رەئیسی هەرەوەها ستاییشی "سەربەخۆیی" ئێرلەندای کرد بەوەی کە بە گوتەی خۆی لە ژێر هەژموونی ئەمریکا و وڵاتە ئەوروپییەکاندا نییە، گوتیشی ئێران و ئەو وڵاتە "توانای زۆریان" هەیە بۆ بەهێزکردنی پەیوەندییەکانیان.   ئێران لە ڤیەننای پایتەختی نەمسا لەگەڵ بەریتانیا، فەرەنسا، چین، رووسیا و ئەڵمانیا بەشێوەیەکی راستەوخۆ و لەگەڵ ئەمریکاش بەشێوەیەکی ناڕاستەخۆ گفتوگۆ دەکات بۆ ئەوەی رێککەوتنە ئەتۆمییەکەی ساڵی ٢٠١٥ چالاک بکەنەوە کە لە دوای کشانەوەی واشنتن لێی لە ساڵی ٢٠١٨ پەکیکەوتووە.   هەر لە رۆژی دووشەممە، حوسێن ئەمیر عەبدوڵڵاهیان، وەزیری دەرەوەی ئێران گوتی، ئەوان بڕوایان وایە رێککەوتنی ئەتۆمی "نزیکە" ئەوەش بە لەبەرچاوگرتنی ئەوەی کە ئەوروپییەکان و ئەمریکییەکان "رژدن" لەسەر گەڕانەوە بۆ سەر پابەندبوونی تەواو بە رێککەوتنەکە.   هەروەها لە کۆنگرەیەکی رۆژنامەڤانیی هاوبەشدا لەگەڵ کۆڤێنی، وەزیری دەرەوەی ئێران گوتی: "ئێمە رژدین و ئامادەشین بگەینە رێککەوتنێکی باش. "  رێککەوتنە ئەتۆمییەکە سزاکانی سەر ئێرانی لابردبوو لە بەرامبەر سنووردارکردنی بەرنامە ئەتۆمییەکەی، بەڵام ساڵی ٢٠١٨، دۆناڵد ترەمپ، سەرۆکی ئەوکاتی ئەمریکا، تاکلایەنانە واشنتنی لێ کشاندەوە و دووبارە سزای توەندی بەسەر ئابووریی ئێراندا سەپاندنەوە، ئێرانیش وەکو کاردانەوەیەک، دەستبەرداری ئەرکەکانی بوو کە لە رێککەوتننامەکەدا بۆی دیاریکرابوون.   هاوکات وەزیری دەرەوە و بەرگریی ئێرلەندا گوتی، وڵاتانی رۆژئاوا "بە قووڵی پابەندن" بە گفتوگۆکانی ڤیەناوە بۆ ئەوەی رێککەوتنە ئەتۆمییەکە چالاکبکەنەوە.