دەوڵەت باخچەلی، سەرۆكی مەهەپە ئەمڕۆ سێشەممە ٨ی حوزەیرانی ٢٠٢١ لە كۆبوونەوەی فراكسیۆنی حیزبەکەی لە پەرلەمانی توركیا، لەبارەی هەدەپە قسەی كرد و رایگەیاند، "هەدەپە باڵی سیاسیی پارتی كرێكارانی كوردستان - پەكەكە - یە، پەرلەمانتارە جوداخوازەكانیشیان لە دژی دەوڵەت كاردەكەن و بەداخەوە لەگەڵ ئێمە لەنێو یەك هۆڵدا هەناسە هەڵدەمژین".   دەوڵەت باخچەلی راشیگەیاند، ئەركی سەرشانی دادوەران و پیاوانی یاسایە كاری رژدی بكەن بۆ داخستنی هەدەپە و وەرگرتنەوەی متمانە لە پەرلەمانتارە جوداخوازەكانیان بۆ ئەوەی لەژێر سایەی دەوڵەتی یاسادا سزابدرێن.   باخچەلی رووی دەمی كردە دادگەی دەستووری توركیا و رایگەیاند، دادگەكە دووجار دۆسیەی داخستنی هەدەپە بەهۆی كەموكوڕییەكانەوە رەتكردەوە و گەڕاندیەوە داواكاری گشتیی كۆماری، بەڵام ئیدی داواكاری گشتیی دوێنێ ئەركی سەرشانی خۆی بەجێگەیاند و داوا لە دادگەی دەستوور دەكەین ئەوانیش ئەركی نیشتمانپەروەرانەی خۆیان بەجێ بگەیێنن و دۆسیەكە پەسند بكەن.      هەڵوێستی هەدەپە لەبارەی داخستنی پارتەکەیان     لە بەرامبەردا هاوسەرۆكانی پارتی دیموكراتی گەلان "هەدەپە" لەبارەی هەڵوێستی دەسەڵات بۆ داخستنی ئەو پارتە رایانگەیاند، دەسەڵات مافیائاسە مامەڵە لەگەڵ هەدەپە دەكات و هەوڵی داخستنی دەدات بۆ ئەوەی كارە قێزەونەكانی پەردەپۆش بكات.      داواكاری گشتیی كۆماریی لە ئەنقەرە، بۆ جاری سێیەم دۆسیەی داخستنی پارتی دیموكراتی گەلان "هەدەپە" پێشكەشی دادگای دەستووری توركیا كرد. لە دۆسیەكەیدا داواشیكردبوو، دەست بەسەر شایستە دارایی و داهاتەكانیدا بگیرێت. پێشتر دووجار دۆسیەی داخستنی هەدەپە لەلایەن دادگای دەستووری توركیا بەهۆی كەموكوڕی و پەلەكردن لە ئامادەكردنی دۆسیەكە، رەتكرابووەوە.      پەروین بوڵدان رایگەیاندبوو، دەسەڵات ئومێدی بە یاسای مافیاكانەوە هەیە بۆ ئەوەی هەدەپە دابخات. بێئاگا لەوەی ئومێدەكانی بەبا دەچێت.      هاوكات میدحەت سانجار، هاوسەرۆكی هەدەپە لەبارەی هەمان بابەتەوە رایگەیاند، هەرگیز ناتوانن بە هەوڵی داخستنی هەدەپە، سیستەمی مافیاگەرێتیی و ئەو هاوپەیمانێتییەی كە تا سەر ئێسقان پڕە لە تاوان و سیاسەتی تاڵانكاریتان پەردەپۆش بكەن.      هەروەها عومەر چەلیک، گوتەبێژی ئاکپارتی دەڵێت، "وەک دەزانن ئەو داواکارییەی سەبارەت بە هەدەپە لەلایەن دادگای دەستوور رەتکرابووەوە، بەهۆی کەموکوڕییەکانی، بۆ ئەوەی تەواو بکرێ. پێم وایە قۆناخێکە بە تەواوکردنی کەموکوڕییەکان جارێکی دیکە دەستیپێکردووەتەوە".      لە تۆڕە كۆمەڵایەتییەكانیش كاردانەوەیەكی زۆر فراوان لەبارەی هەوڵی داخستنی هەدەپە لەلایەن داواكاری گشتیی كۆمارییەوە لێكەوتەوە و رەخنەی تووند لە ئاكپارتی و مەهەپە گیرا.      دوێنێ دووشەممە، ٨ی حوزەیرانی ٢٠٢١، سەرۆكایەتیی داواكاری گشتیی كۆماریی لە ئەنقەرە بۆ جاری سێیەم دۆسیەی داخستنی هەدەپە بۆ دادگای دەستووری توركیا بەرزكردەوە.      پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا. بەڵام متمانە لە سێ پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەن ٥٧ کورسییە.