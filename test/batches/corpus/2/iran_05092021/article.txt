ئیبراهیم رەئیسی سەرۆککۆماری ئێران بە میدیای فەرمی وڵاتەکەی راگەیاند: "ئێمە ترسمان لە گفتوگۆ و دانوستاندن نییە، بەڵام رۆژئاوایی و ئەمریکییەکان لەگەڵ گفتوگۆ گوشاریش دەخەنە سەر ئێران"، رەئیسی پرسیار دەکات ئەوە چ جۆرە دانوستاندنێکە".  رەئیسی گوتی: "ئەوەی ئێمە لە دانوستاندنەکاندا بەدوایدا دەگەڕێین، نەهێشتنی سزا نادادپەروەرییەکانە، چەقی گفتوگۆکان دەبێت بەرژەوەندیی باڵای گەلی ئێران بێت، ئێمە لەبارەی بەرژوەندییەکانی گەلی ئێران یەک هەنگاو بۆ دواوە نانێین"  گفتوگۆی ئێران و وڵاتانی ٤+١ لە مانگی حوزەیرانی ئەمساڵەوە وەستاوە، پاش ئەوەی شەش گەڕی گفتوگۆ لەوبارەوە بێ ئەنجام بوو و هیچی لێ شین نەبوو، تاران سوورە لەسەر ئەوەی ئەمریکا هەموو سزاکانی سەری هەڵبگرێت کە لە سەردەمی دۆناڵد ترەمپ سەرۆکی پێشووی ئەمریکا سەپێنراون، لە نێویاندا ئەو سزایانەی بەسەر پرۆگرامی ئەتۆمی ئێراندا سەپێنراون، لەوکاتەی واشنتن داوا دەکات ئێران پابەندیی ئەو سنووردارییە بێت لە پرۆگرامی ئەتۆمی بۆی دانراوە.  رەئیسی باسی دۆخی ئەفغانستانیش دەکات و دەڵێت: "ئەو حکومەتەی لە ئەفغانستان پێکدێت پێویستە لەسەر بنەمای ئیرادە و دەنگی  خەڵك بێت، کۆماری ئیسلامی بەردەوام داوای ئاشتی و ئارامی کردووە لە ئەفغانستان لەگەڵ کۆتایی هاتنی خوێڕشتن و براکوژی، ئێمە پشتیوانی حکومەتێک دەکەین کە خەڵکی ئەفغانستان هەڵیان بژاردبێت".