رەجەب تەیب ئەردۆغان، سەرۆککۆماری تورکیا لەبارەی راگەیێنراوەکەی جۆ بایدن، سەرۆکی ئەمریکا کە تێیدا کۆمەڵکوژیی ئەرمەنەکان لەلایەن ئیمپراتۆریەتی عوسمانییەوە لە ١٩١٥ بە جینۆساید ناسێنراوە، رەخنەی گرت و بڕیارەکەی بە بێبنەما ناوبرد. هەروەها گوتی ئەمە زیان بە پەیوەندییەکانی تورکیا و ئەمریکا دەگەیێنێت و گوتی: "وه‌ك توركیا پێمانوایه كه عه‌قڵییه‌تی كێبڕكێكردن به رووداوه تاڵه‌كانی مێژوو، مرۆیی نییه. پێشمانوایه بڕیارەکە به گوشاری ناوه‌نده پەڕگیرە ئه‌رمه‌نییه‌كان و گرووپه‌كانی نه‌یاری توركیا دراوە".   ئەردۆغان هاوکات باسی لەو پێشنیازە کرد کە ساڵی رابردوو تورکیا خستییە بەردەم ئەمریکا کە ئەویش پێکهێنانی لیژنەیەکی مێژوونووسان بوو بۆ لێکۆڵینەوە لە رووداوی کۆمەڵکوژیی ئەرمەنەکان، لەو بارەیەوە ئەردۆغان گوتی تورکیا هێشتا هیچ وەڵامێکی وەرنەگرتووە.  سه‌رۆكکۆماری توركیا لەبارەی وردەکاریی رووداوەکان گوتی: "دوای ئه‌وه‌ی ده‌وڵه‌تی عوسمانی ٢٤ی نیسان ده‌ستگیركردن ئه‌نجامده‌دات، له ٢٧ی ئایاردا یاسای ' ره‌وانه‌كردن و نیشته‌جێكردن ' ده‌ركراوه، له ١ ـی حوزه‌یراندا ده‌ست به جێبه‌جێكردنی كراوه. ئه‌و كاره‌ی كراوه، له‌به‌رامبه‌ر هه‌ڕه‌شه‌یه‌ك یان مه‌ترسییه‌كی گریمانه‌كراودا نه‌بووه، به‌ڵكو رێكارێك بووە له به‌رامبه‌ر یاخیبوون و كۆمه‌ڵكوژییه‌كی به‌رده‌وام گیراوه‌ته‌به‌ر".  لە بەشێکی دیکەی قسەکانیدا ئەردۆغان رایگەیاند، "ئەوەی لە ١٩١٥ روویداوە دەستگیرکردنی سەرۆکی جووداخوازەکانی ئەرمینیا بووە، هیچ بەڵگەیەک نییە بۆ پشتڕاستکردنەوەی قسەی ئەرمەنییەکان، دەوڵەتی عوسمانی ئەرمەنییەکانی لە زێدی خۆیان دەرنەکردووە، هەزاران کەسی تورک و کورد بە دەستی چەتەکانی ئەرمینیا لە وان کوژران".  ١٠٦ ساڵ لەمەوبەر، رۆژی ٢٤ی نیسانی ١٩١٥ کۆمەڵکوژی ئەرمەنەکان لەلایەن ئیمپراتۆرییەتی عوسمانی دەستیپێکرد، لەو پرۆسەیەدا نزیکەی ملیۆنێک و نیو لە ئەرمەنەکان کۆمەڵکوژ و دەربەدەرکران.  هەر ئەمڕۆ هەریەک لە وەزیری بەرگری، سەرۆکی پەرلەمان، سەرۆکی فەرمانگەی پەیوەندییەکانی کۆماری تورکیا رەخنەیان لە ئەمریکا گرت لە بابەتی بەکۆمەڵکوژناساندنی ئەرمەنەکان لە ساڵی ١٩١٥ لەلایەن ئیمپراتۆرییەتی عوسمانییەوە.  خوڵوسی ئاکار، وەزیری بەرگریی تورکیا راگەیێنراوەکەی سەرۆکی ئەمریکای بە نکۆڵیکردن لە راستییەکانی مێژوو ناوبرد و رایگەیاند: "ئاشتی و ئارامیی ناوچەکەمان، کێشەی هاوبەشی ئێمە تورکیا و ئەرمینیایە، نەک ئەرمەنی تاراوگە و ئەو وڵاتانەی وەک دوێنێ ئەمڕۆش هەوڵ دەدەن بابەتەکە بۆ بەرژەوەندییەکانی خۆیان بەکاربهێنن ''.  رۆژی ٢٤ی نیسانی ٢٠٢١ جۆ بایدن، سەرۆکی ئەمریکا کۆمەڵکوژیی ئەرمەنەکانی ناساند و لە راگەیێندراوێکدا ئاماژەی بەوە کرد: "هەموو ساڵێک لەم رۆژەدا یادی هەموو ئەوانە دەکەینەوە کە لە سەردەمی عوسمانیدا کۆمەڵکوژکران. "  جۆ بایدن رۆژێک دوای پەیوەندییە تەلەفۆنییەکەی لەگەڵ رەجەب تەیب ئەردۆغان، سەرۆککۆماری تورکیا، ئەو بڕیارەی دەرکرد و کۆتایی بەو دوودڵیەی نێو ئیدارە یەک بەدوای یەکەکانی ئەمریکا هێنا و کۆمەڵکوژیی ئەرمەنییەکانی ناساند. ئەمە لەکاتێکدایە دۆناڵد ترەمپ، سەرۆکی پێشووی ئەمریکا کۆمەڵکوژیی ئەرمەنەکانی بە '' کارەساتی گەورە '' ناودەبرد.  ١٠٦ ساڵ لەمەوبەر، رۆژی ٢٤ی نیسانی ١٩١٥ کۆمەڵکوژیی ئەرمەنەکان لەلایەن ئیمپراتۆرییەتی عوسمانی دەستیپێکرد، لەو پرۆسەیەدا نزیکەی ملیۆن و نیوێک لە ئەرمەنەکان کۆمەڵکوژ و دەربەدەرکران.