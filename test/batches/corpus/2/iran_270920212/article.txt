شەوی یەکشەممە ٢٦.٠٩.٢٠٢١ سوپای پاسداران رایگەیاند، "ناوەندێکی لێکۆڵینەوەی خۆبژێویی سوپای پاسداران لە رۆژئاوای شاری تاران ئاگری گرتووە و لەودا ٣ ئەندامی بریندار" بوون.  سوپای پاسداران رۆژی دووشەممە ٢٧ - ٠٩ - ٢٠٢١ لە راگەیێنراوێکدا دەڵێ: لەو ئاگرکەوتنەوەیەدا "ژمارەیەک" لە ئەندامانی کۆگایەکی خۆبژێویی بریندار بوون و دوو کەسیان گیانیان لەدەستداوە.  سوپای پاسداران وردەکاری زیاتری بڵاونەکردووەتەوە کە بۆ نموونە هۆکاری "ئاگرکەوتنەوەکە" چی بووە.  رووداوە جێی گومانەکان لە ناوەندە سەربازی و ئەتۆمییەکانی ئێراندا زۆر جار روویانداوە و هەمیشە گومان لە کاری تێکدەرانە کراوە، بەتایبەت لەلایەن ئیسرائیلەوە. بڵاوکردنەوەی زانیاری لەسەر ئەو رووداوانە هەمیشە پچڕپچڕ و پڕ لە کەموکۆڕی بووە.  رێکخراوی خۆبژێویی سوپای پاسداران یەکێک لەو ناوەندایە کە رۆڵی لە پەرەپێدانی کەلوپەل و پێداویستییە سەربازییەکانی ئێراندا هەیە، بەتایبەت لە پەرەپێدانی بەرنامەی مووشەکیی ئێران.  ١٠ ساڵ لەمەوبەر و لە مانگی نۆڤەمبەری ٢٠١١ تەقینەوەیەک لە یەکێک لە ناوەندەکانی ئەو رێکخراوەیە لە نزیک شاری کەرەج روویدا کە بەهۆیەوە حەسەن موقەدەم، سەرۆکی ئەو کاتی رێکخراوی خۆبژێویی سوپای پاسداران، کوژرا. ئەو وەک ' باوکی بەرنامە مووشەکییەکانی" ئێران دەناسرا.  وڵاتانی رۆژئاوایی، بەتایبەت ئەمریکا و ئیسرائیل هەستیارن بە بەرنامەی ئەتۆمی و مووشەکییەکانی ئێران.