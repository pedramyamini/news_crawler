محەممەد ئەمین ئاکتار، سەرۆکی پێشووی سەندیکاکەش لە ھەژماری تویتەری خۆیدا نوسیوویەتی، "بۆ ئاشکراکردنی ھەموو دیوێکی تاوانەکە و سزادانی بکوژانی تاھیر ئەڵچی، لە ھۆڵی دادگاییکردندا ئامادە دەبین. ئێوەش بە ھاتن و ئامادەبوونتان پشتیوانی لە کەیسەکە دەکەن".  رۆژی ٢٨ - ١١ - ٢٠١٥ لەمیانی کۆنگرەیەکی رۆژنامەڤانیدا تاھیر ئەڵچی لەبەردەم منارەی چوار پێچکەی سووری ئامەد تەقەی لێکرا و دەستبەجێ گیانی لەدەستدا.  سەرۆکایەتیی داواکاری گشتیی کۆماریی لە ئامەد، دۆسیەی تاوانی ئامادەکرد و لە رۆشنایی کۆکردنەوەی بەڵگەکان و لێکۆڵینەوەکاندا سێ پۆلیس و چوار سڤیل بەتۆمەتی کوشتنی ئەڵچی تۆمەتبارکران و داوای سزای بەندکردنی سێ تاوەکو نۆ ساڵ و سزای ٤٥ ساڵ بەندکردن بۆ کەسێکی دیکە بەناوی ئوغوڕ یاکیشیری کرد؛ ئەم کەسە بۆ دەرەوەی تورکیا ھەڵاتووە و بکوژی دوو پۆلیس بووە لە ھەمان رۆژدا.  رۆژی ٠٣ - ٠٤ - ٢٠٢٠ دەیەمین دادگای سزا قورسەکانی ئامەد، دۆسیەی تاوانی کەیسی بکوژانی تاھیر ئەڵچی پەسندکرد و رۆژی ٢١ - ١٠ - ٢٠٢٠ یەکەمین دانیشتنی دادگاییکردنی بکوژانی ئەڵچی بەڕێوەچوو.   دەستەی دادوەران لەم دانیشتنەدا بەپاساوی "کەمتەرخەمی بەمەبەست کە بووە ھۆی کوشتنی تاھیر ئەڵچی" بڕیاری ھێشتنەوەی دۆسیەی سزادانی سێ پۆلیس و چوار سڤیلەکەی دیکە درا و بڕیاری ئازادکردنی مەرجداریان پێدرا تا ئەنجامدانی دانیشتنی دووەمی دادگاییکردنیان.   بڕیارەکەی دادگا ناڕەزایی زۆری سەندیکای پارێزەرانی ئامەد و پارێزەرانی خێزانی تاھیر ئەڵچی لێکەوتەوە.