ئەمڕۆ یەکشەممە ٢٨ی ئاداری ٢٠٢١ کۆبوونەوەی ئەنجوومەنی ناوەندیی هەدەپە لە ئەنقەرەی پایتەختی تورکیا دەستیپێکرد. پێش دەستپێکردنی کۆبوونەوەکە، پێشنیوەڕۆی ئەمڕۆ بە بەشداریی پەروین بوڵدان و میتحەت سانجار، هاوسەرۆکانی هەدەپە لە یەکێک لە هۆتێلەکانی شاری ئەنقەرە دەستیپێکرد، میتحەت سانجار لەبارەی هەوڵەکان بۆ داخستنی هەدەپە و نەخشەرێگەی پارتەکەیان لەم قۆناخەدا گوتارێکی پێشکەش کرد.   میتحەت سانجار ئاماژەی بەوەدا، "داخستنی هەدەپە کارێکی ئاسان نییە" و بە هەموو هێزیکیانەوە بەرگری لە هەدەپە دەکەن و رێگە نادەن پارتەکەیان دابخرێت.  لە بەشێکی دیکەی گوتارەکەیدا سانجار گوتی، هەوڵی داخستنی هەدەپە پرسێکە تەنیا پەیوەست نییە بە هەدەپە، بەڵکو پەیوەستە بە داهاتووی تورکیا.   هەروەها جەختی کردەوە، لە بەرامبەر زیادکردنی گوشارەکان بۆ سەر پارتەکەیان، ئەوان بەردەوام دەبن لە پاراستنی دادپەروەری بە تەواوی تورکیا.  سانجار لەبارەی کشانەوەی لە پەیماننامەی ئیستەنبووڵ گوتی، پەیماننامەی ئیستەنبووڵ دەستووری ژنانە و لە بەرامبەر پێشێلکارییەکانی یاسا و تووندوتیژی پۆلیس، ژنان خۆڕاگری دەکەن.    رۆژی ٢٠ - ٠٣ - ٢٠٢١ رەجەب تەیب ئەردۆغان، سەرۆککۆماری تورکیا بەبێ گەڕانەوە بۆ پەرلەمان، واژۆی لەسەر کشانەوە لە پەیماننامەکە کرد، بڕیارەکەش لە رۆژنامەی فەرمیی ئەو وڵاتە بڵاوکرایەوە.  ئامانجی پەیماننامەی ئیستەنبووڵ:  پاراستنی ژنان لە هەموو شێوازەکانی تووندوتیژی و نەهێشتنی تووندوتیژیی دژی ژنان و تووندوتیژیی خێزانی. بەرزکردنەوەی ئاستی یەکسانی لە نێوان ژن و پیاو و کارکردن بۆ بەهێزبوونی رۆڵی ژن. کارکردن بۆ پاراستن و یارمەتیدانی قوربانیانی تووندوتیژیی دژی ژنان و تووندوتیژیی خێزانی و پەرەدان بە هاوکاریی نێودەوڵەتی بۆ نەهێشتنی تووندوتیژیی دژی ژنان و تووندوتیژیی خێزانی. دابینکردنی پشتیوانی و هاوکاری بۆ رێکخراوەکانی تایبەت بەو بوارە و دامەزراوە یاساییە نێودەوڵەتییەکان بۆ نەهێشتنی تووندوتیژیی دژی ژنان و تووندوتیژیی خێزانی.  بنەمای کارکردنی پەیماننامەی ئیستەنبووڵ:  ئەم پەیماننامەیە بۆ رووبەڕووبوونەوەی هەموو جۆرە تووندوتیژییەکی دژی ژنانە کە کاریگەریی نەرێنی لەسەر دۆخی ژنان هەبێت، لەوانەش تووندوتیژی خێزانی.  داوا دەکات لایەنەکان هانبدرێن بۆ جێبەجێکردنی ئەم پەیماننامەیە و دەڵێت کاتێک لایەنەکان ماددە و بڕگەکانی ئەم پەیماننامەیە جێبەجێ دەکەن، پێویستە گرنگی تایبەت بەو ژنانە بدرێت کە قوربانیی تووندوتیژین.   ئەو کردەوانەی پەیماننامەی ئیستەنبووڵ بە تاوان پەسندی کردوون:  وڵاتانی ئەندام لەم پەیماننامەیە رێکاری یاسایی تووند دژی ئەم مامەڵانە دەگرنەبەر کە پەیماننامەکە بە تاوان دەیانناسێنێت:   - تووندوتیژیی خێزانی (جەستەیی، سێکسی، دەروونی یان ئابووری)  - تووندوتیژیی سێکسی، لەوانە دەستدرێژی سێکسی  - لەباربردنی بەزۆر و نەزۆککردنی بەزۆر