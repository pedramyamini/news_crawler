میدیاکانی تورکیا بڵاویانکردەوە، حکومەتی تورکیا کارەکانی دروستکردنی دیواری کۆنکرێتی لە سنووری نێوان باکوور و رۆژئاوای کوردستان، لە دیوی شاری رووھا کە درێژییەکەی ١٩٤ کیلۆمەترە، تەواو کرد.   بەوەش لە کۆی ٩١١ کیلۆمەتر سنووری ھاوبەشی نێوان تورکیا و سووریا، کارەکانی دروستکردنی ٨٣٧ کیلۆمەتر دیواری کۆنکرێتی کۆتاییان ھاتووە. تەنیا ٧٤ کیلۆمەتر ماوە بۆ ئەوەی تەواوی ئەو سنوورە ھاوبەشە بە دیواری کۆنکرێتی دابخرێت.  پرۆسەی داخستنی سنوورەکان بە دروستکردنی پەرژینی دیواری کۆنکرێتی لە مانگی کانوونی دووەمی ساڵی ٢٠١٦ دا دەستیپێکرد و بڕیارە بەر لە کۆتایی ئەمساڵ تەواوی ٩١١ کیلۆمەتری سنووری ھاوبەشی تورکیا و سووریا کۆتاییان پێبێت.  ھەفتەی رابردوو سلێمان سۆیڵو، وەزیری ناوخۆی تورکیا رایگەیاندبوو، لە سنووری ھاوبەشی تورکیا و ئێران "باکوور و رۆژھەڵات" تاوەکو ئێستا ١٤٢ کیلۆمەتر دیواری کۆنکرێتی دروستکراوە. مانگی داھاتوو کارەکانی دروستکردنی دیواری کۆنکرێتی لە شارەکانی قارس، ئاگری و ئیدیر لە باکووری کوردستان دەستپێدەکەن و چاوەڕوان دەکرێت تاوەکو بەھاری ساڵی ٢٠٢١ تەواو ببێت.   دیوارە کۆنکرێتییەکە دوو مەتر پانە و سێ مەتر بەرزە، سەرووی دیوارەکە بەتەلی دڕکاوی تەلبەند کراوە و بە درێژایی دیوارەکەش رێگەیەکی قیرتاوکراو بۆ ھاتووچۆی ھێزەکانی سنوور دروستکراوە. ئەوە جگە لە دامەزراندنی سیستەمی رووناککەرەوەی ھەستیار و کامێرای چاودێریی ورد و کامێرای شەوانە کە بەھەستیاریی گەرمی کاردەکات.