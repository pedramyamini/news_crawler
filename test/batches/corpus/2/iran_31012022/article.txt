مامۆستایانی ناڕازی لە رۆژانی شەممە و یەکشەممە هەر لەنێو قوتابخانەکانیاندا مانیان گرتبوو و نەچوونە هۆڵەکانی خوێندنەوە، لە سێیەم رۆژدا چوونە دەرەوەی قوتابخانەکان و لەبەردەم بەڕێوەبەرایەتی پەروەردەی شارەکان گردبوونەوە.  بەپێی راگەیاندنی ئەنجوومەنی پیشەیی مامۆستایان، رۆژانی شەممە و یەکشەممە لە زیاتر لە ٣٠٠ شاری ئێران، مامۆستایان مانیان گرتبوو و ئەمڕۆش لە زۆربەی ئەو شارانە، ناڕەزایەتیەکان بە گردبوونەوە لە بەردەم پەروەردەکان بەردەوام بوون.   محەممەد حەبیبی، گوتەبێژی ئەنجوومەنی پیشەیی مامۆستایان دەڵێت؛ لە ئەنجامی گردبوونەوەکانی ئەمڕۆدا، سێ مامۆستا لە تاران، سێ مامۆستا لە شیراز و مامۆستایەکیش لە شاری مەریوان بە نێوی جەبار دووستی، دەستبەسەر کراوە.   رۆژی یەکشەممەش شەعبان محەممەدی، ئەندامی دەستەی بەڕێوەبەری ئەنجوومەنی پیشەیی مامۆستایانی مەریوان، لە لایەن هێزە ئەمنیەکانی ئەو شارەوە دەستبەسەرکرا و تائێستا هیچ هەواڵێک لەسەر دۆخی ئەو مامۆستایە بڵاونەبووەتەوە.  مامۆستایانی ئێران و رۆژهەڵاتی کوردستان داوا دەکەن مووچەی مامۆستایانی خانەنشین هاوشێوەی فەرمانبەرانی دیکەی لێبکرێت. پڕۆژەیاسای پلەبەندیی مامۆستایان هەموار بکرێتەوە. پارە لە قوتابییان وەرنەگیرێت و پەروەردە بێبەرامبەر بێت. کۆتایی بە گوشارخستنەسەر مامۆستایان بهێندرێت و مامۆستا بەندکراوەکان ئازاد بکرێن.   ئەنجوومەنی پیشەیی مامۆستایان رایگەیاندووە، ئەگەر وەڵامی داواکارییەکانیان نەدرێتەوە، هەفتەی داهاتوو بە تەواوی ماندەگرن.