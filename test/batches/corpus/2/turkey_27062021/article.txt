لە چوارچێوەی پلانەکانی بەرەنگاربوونەوەی پەتای کۆرۆنا، کۆمەڵێک رێوشوێن لە باکووری کوردستان و تورکیا گیرانەبەر، ئێستاش قۆناخ بە قۆناخ ژیان ئاسایی دەکرێتەوە و سنووردارییەکان لادەبرێن.  وەزارەتی ناوخۆی تورکیا راگەیێندراوێکی لەبارەی قۆناخی سێیەمی ئاساییبوونەوەی ژیان بڵاوکردەوە کە لە ١ی تەممووز و بە لابردنی سنووردارکردنی هاتووچۆ و گەشتی نێوان شارەکان دەستپێدەکات.  لە ١ی تەممووزەوە بە مەرجی بەکارهێنانی دەمامک و لەبەرچاوگرتنی پاکوخاوێنی و دوورەپەرێزیی کۆمەڵایەتی، سنووردارییەکانی نێو هۆتێلەکانیش لادەبرێن.  هەروەها سەرجەم شوێنی کارەکان، بەگوێرەی مۆڵەتنامەکانیان لەو کاژێرانەی مۆڵەتیان پێدراوە، خزمەت پێشکێش دەکەن.  بەپێی راپۆرتی یەکشەممە ٢٧ی حوزەیرانی ٢٠٢١ کە لەلایەن وەزارەتی تەندروستیی تورکیاوە بڵاوکراوەتەوە، تاوەکو ئێستا ٤٩ هەزار و ٥٧٦ تووشبووی کۆرۆنا لە باکووری کوردستان و تورکیا گیانیان لەدەستداوە، هەروەها ژمارەی تووسبووان پێنج ملیۆن و ٤٠٠ هەزار کەسی تێپەڕاندووە.