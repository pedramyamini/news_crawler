ئەردۆغان لە پەیامەکەیدا رایگەیاند هەرچەندە بەهۆی ئەو کێشانەی کۆرۆنا هێناویەتە ئاراوە جەژنێکی تاڵ بەڕێدەکەن، بەڵام پشتیوان بەخوا رۆژانێکی خۆش چاوەڕێمان دەکات. وەبیریشی هێنایەوە کە بەهۆی زۆربوونی ژمارەی تووشبووان بە کۆرۆنا، وەک بەرپرسیارێتیی بەرامبەر گەلەکەیان ناچاربوون سنووردارکردن پەیڕەوبکەن.  ئەردۆغان رایگەیاند: '' پشتیوان بەخوا بەشێوەیەک کە پەتاکە کۆنترۆڵ بێت، لە دوای جەژن بەشێوەیەکی کۆنترۆڵکراو هەنگاو دەگرینەبەر بۆ ئاساییکردنەوەی دۆخەکە. پێداگرانە بەردەوام دەبین لەسەر بەرەنگاربوونەوەی ئەو مەترسییە کە کاریگەری کردووەتە سەر تەواوی جیهان، بەتایبەتی دەوروبەرمان. لە پاڵ بەهێزکردنی سیستەمی تەندروستیمان هەموو جۆرە شێوازێکی پێویست بەکاردەهێنین دژ بە هەڕەشەکانی پەتاکە، بەتایبەتی ڤاکسین".  سەرۆککۆماری تورکیا باسی لەوە کرد کە دەستی هاوکارییان درێژکردووە بۆ هەر بەشێک کە بەهۆی رێکارەکانەوە کاریگەریی نەرێنییان لەسەر دروست بووە و، هەر هاووڵاتيیەک کە دووچاری کێشە بوونەتەوە، هەروەها گوتیشی، هەموو هەنگاوێکیان گرتووەتەبەر بۆ پشتیوانی لە بەرهەمهێنان، رەخساندنی هەلی کار، بەڵام لەگەڵ ئەوەشدا دەزانن هاووڵاتی هەیە کەوتووەتە کێشەوە، داهاتی کەمی کردووە و کاری تێکچووە.   ئەردۆغان لەو بارەیەوە رایگەیاند: '' پشتیوان بەخوا لە کورتترین ماوەدا ئەو کێشانەیان دەڕەوێنینەوە. وەک چۆن تورکیای پێش ٢٠ ساڵمان لە وڵاتێکی لاواز لە رووی سیاسی، ئابووریی و کۆمەڵایەتیيەوە گەیاندە وڵاتێک کە ئەمڕۆ لە ناوچەکە و جیهاندا خاوەن قسەیە، بەو شێوەیەش کێشەکانی ئێستای تورکیا چارەسەر دەکەین ''.  هاوکات ئەردۆغان باسی لەوە کرد کە پێداگرن لەسەر ئەوەی لە پاش پەتاکە لەو سیستەمی سیاسی و ئابوورییە جیهانیيەی سەرلەنوێ رێکدەخرێتەوە ئەو پێگەیە بۆ وڵاتەکەیان دەستبخەن کە شایەنێتی و، شەو و رۆژ لەو پێناوەدا کار دەکەن و رایگەیاند: '' ئەوە راستییەکی حاشاهەڵنەگرە کە لە پشت هەر رووداوێکەوە لە ناوچەکەماندا روودەدات نیازی دوورخستنەوە و بێبەشکردنی تورکیا هەیە لە دەستکەوتەکان. ئەوانەی رق و کینەیان دژ بە وڵاتەکەمان هەڵدەڕژن، حەواڵەی دانایی گەلەکەمانیان دەکەین. گۆڕەپان بۆ ئەوانە چۆڵ ناکەین کە تەنانەت پەتاکەش بۆ ئەو مەبەستە بەکاردەهێنن ''.  ئێستا پارتەکانی ئۆپۆزسیۆن رەخنەی تووند لە ئاکپارتی دەگرن و دەڵێن، "ئیدی توانای بەرێوەبردنی وڵاتی نەماوە". تەنانەت پارتەکانی ئۆپۆزسیۆن داوادەکەن هەڵبژاردنی پێشوەختە ئەنجامبدرێت. بەڵام حکومەت پێداگری نیشاندەدات لەوەی هەڵبژاردن لە کاتی دیاریکراوی خۆی کە حوزەیرانی ٢٠٢٣ یە، بەرێوەبچێت.