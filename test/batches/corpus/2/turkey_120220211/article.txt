لە راگەیێندراوێكیدا حکومەتی تورکیا رایگەیاند، هێزە سەربازییەکانمان بەگوێرەی رێکەوتنی دوو قۆڵی نێوان ئەنقەرە و حکومەتی دانپێدانراوی لیبیا جێگیرکراون و تائەو دەمەی حکومەتی لیبیا داوای مانەوەی  هێزەکانمان دەکات، لەوێ دەمێنینەوە.  راگەیێندراوەکەی تورکیا لەدوای هەڵبژاردنی حکومەتی نوێ لە لیبیا دێت بە سەرپەرشتی نەتەوە یەکگرتووەکان. هاوکات حکومەتی نوێی لیبیا و کۆمەڵگەی نێودەوڵەتی داوای چوونەدەرەوەی هەموو هێزە بیانییەکان و گرووپە چەکدارە بەکرێگیراوەکانیان کردووە.  لە ٢٧ی مانگی ١١ی ساڵی ٢٠١٩ دا، حکومەتی تورکیا و حکومەتیی ئەو دەمەی لیبیا لە تەرابلوس رێککەوتنی ئەمنی - ئابوورییان واژۆکرد تایبەت بە بەرگریکردنی دووقۆڵی کە رێگەی بە تورکیادا تێکەڵ بە شەڕی دژ بە سوپای نیشتمانی لیبیا بەسەرۆکایەتی خەلیفە حەفتەر ببێت و پاشەکشەیان پێبکات.  لەماوەی چەند مانگی رابردوودا گفتوگۆکانی تایبەت بە کۆتاییهێنان بە شەڕی ناوخۆیی لیبیا بە سەرپەرشتی نەتەوە یەکگرتووەکان بە ئەنجامگەیشتن و حکومەتی نوێی لیبیا راگەیەندرا کە تێیدا محەممەد یونس مەنفی بە سەرۆکی ئەنجوومەنی سەرۆکایەتی و عەبدولحەمید دوبەیبە بە سەرۆکی حکومەتی نیشتمانی هەڵبژێردران کە سەرپەرشتی قۆناخی گواستنەوە تاوەکو ئەنجامدانی هەڵبژاردنە گشتییەکان لە ٢٤ی مانگی ١٢ی ساڵی ٢٠٢١.  بەپێی ئەو رێککەوتنانەی کە لەگەڵ حکومەتی ویفاقی لیبیا کراون، تورکیا هێز و کەرەستەی سەربازی و چەکێکی بەرچاوی لەو وڵاتەدا جێگیرکردووە، ئەمە جیا لەوەی هەموو سەرچاوەکان کۆکن لەسەرئەوەی تورکیا بەردەوام بەکرێگیراوانی سووری، رەوانەی ئەو وڵاتە دەکات بۆ شەڕکردن لەپاڵ هێزەکانی حکومەتی ویفاقدا، لە بەرامبەر هێزەکانی سوپای نیشتمانیی لیبیا بەسەرکردایەتی خەلیفە حەفتەر.