بۆکان ساڵی ١٩٨٩ کراوەتە شار. دوای ئەوەی کرایە شار، خەڵکێکی زۆری گوندەکان روویان لەنێو شار کرد، بۆیە ژمارەی دانیشتووانی نێوشارەکە زۆر زیادیکرد و ئێستا نزیکەی ٢٠٠ هەزار کەسی لێ نیشتەجێن. ٧٤ % ی خەڵکی بۆکان لەنێو شار و ٢٦ % ی لە گوندەکان نیشتەجێن. زۆربەی دانیشتووانی گەڕەکەکانی قەراخ شار ئەوانەن لە گوندەوە کۆچیان کردووە. ئەوانەی لە زووەوە خانوویان لە قەراخ شارەکە دروستکردووە، ئاو و کارەبایان پێدراوە، بەڵام ئەو خانووانەی لەم ساڵانەدا دروستکراون، هیچ خزمەتگوزارییەکیان پێنەدراوە.  بەپێی ئاماری شارەوانی، لە بۆکان سێ هەزار خانوو بە زێدەڕۆ دروستکراون. هەفتەی رابردوو ئیتڵاعاتی ورمێ چوار فەرمانبەری شارەوانیی بۆکانی لەسەر وەرگرتنی بەرتیل لە خاوەنی ئەو خانووانە دەستبەسەرکرد. ئەوان بۆ رێگەدان بە دروستکردنی هەر خانوویەک ٢٠ ملیۆن تمەنیان وەرگرتووە.  ئەو زەوییانەی کراونەتە خانوو، زەویی کشتوکاڵین. دەبێت شێوازی بەکارهێنانیان لە کشتوکاڵەوە بکرێتە نیشتەجێبوون و بخرێتەسەر سنووری شاری بۆکان. بڕیارە لە رۆژانی داهاتوودا لە بەڕێوەبەرایەتیی کشتوکاڵی پارێزگای ورمێ کۆبوونەوەیەک لەبارەی ئەو کێشەیە بە بەشداریی قایمقام، سەرۆکی شارەوانی و نوێنەری ئەنجوومەنی شار بەڕێوەبچێت و بڕیار لەبارەی کێشەکە بدرێت.  گەڕەکی قەراخ شار و خانووی زێدەڕۆ لە هەموو شارەکانی ئێران و رۆژهەڵاتی کوردستان کێشەیەکی گەورەیە. بەپێی ئاماری دامودەزگا حکومییەکانی ئێران، زیاتر لە ٣٠ % ی دانیشتووانی شارەکان ئەو کێشەیەیان هەیە. کێشەیەکی گەورە کە چارەسەرکردنی ئاسان نییە.