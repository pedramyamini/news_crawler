رۆژی پێنجشەممە ٢٠٢١/٠١/١٤ فەخرەدین کۆجا، وەزیری تەندروستیی تورکیا، وەک یەکەم کەس لە تورکیا ڤاکسینی کۆرۆنای بەکارهێنا و لە ئێستاشدا هەڵمەتی کوتانی کارمەندانی تەندروستی بەردەوامە.  لەو چوارچێوەیەدا تاوەکو ئێستا زیاتر لە ٥٠٠ هەزار کەس ژەمی یەکەمی ڤاکسینی کۆرۆناڤاکیان بەکارهێناوە.   هەر رۆژی پێنجشەممە رەجەب تەیب ئەردۆغان، سەرۆککۆماری تورکیا، بەشداریی هەڵمەتی کوتانەکەی کرد و دوای ئەویش هەریەکە لە دەوڵەت باخچەلی، سەرۆکی گشتیی مەهەپە و سەرۆکی ئیی پارتی پێکوتەکەیان بەکارهێنا.  بە گوێرەی زانیارییەکانی وەزارەتی تەندروستی تورکیا لەو وڵاتە نزیکەی ملیۆنێک و ١٠٠ هەزار کارمەندی تەندروستی هەن و دوای کوتانی کارمەندانی تەندروستی هەڵمەتی کوتانی گشتی دەستپێدەکات.  ئەو کەسانەی ژەمی یەکەمی ڤاکسینەکە بەکاردێنن دوای ٢٨ رۆژ ژەمی دووەمیشیان دەدرێتێ.