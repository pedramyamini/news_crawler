بەرپرسێكی سعودی، کە نەیویستووە ناوی ئاشکرا بکرێت بە ئاژانسی فرانس پرێسی گوتووە؛ ریاز رێگەی داوە باڵیۆزی ئێران لە سەنعا، بە فڕۆکەیەکی عێراقی بە ئاسمانی سعودیەدا بفڕێت و بگەڕێتەوە وڵاتەکەی.  چوونەدەرەوەی باڵیۆزە ئێرانییەکە لەسەر داوای دەسەڵاتی حوسییەکان بووە، کە سەنعای پایتەخت و بەشی زۆری ناوەڕاست و باکووری یەمەنیان لەژێر کۆنترۆڵدایە.  دەسەڵاتی حوسییەکان تەنیا لەلایەن ئێرانەوە دانیپێدانراوە و لەسەر ئاستی نێودەوڵەتی هیچ رەوایەتییەکی یاسایی نییە.  ئەو بەرپرسە سعودیە راشیگەیاندووە: "باڵیۆزە ئێرانییەکە بە فڕۆکەیەکی عێراقی لە سەنعاوە بەرەو بەغدا رۆیشتووە". ئاشکراشیکردووە: "رێگەدان بە فڕینی فڕۆکەکە لەدوای نێوەندگیری عومانییەکان و عێراقییەکان بووە، کە بوونەتە پردێک بۆ گفتوگۆی نێوان حوسییەکان و سعودیە".  ئەو بەرپرسە سعودیە ئاماژەی بەوەداوە ئێران لە رێگەی عومانییەکانەوە بە سعودیەکانی گوتووە، باڵیۆزەکەیان لە سەنعا تووشی کۆرۆنا بووە و دەبێت بگەڕێتەوە بۆ وەرگرتنی چارەسەری پێویست، سعودیەش بە لەبەرچاوگرتنی لایەنی مرۆیی رێگەی داوە بە بەکارهێنانی ئاسمانی وڵاتەکەی بۆ گواستنەوەی باڵیۆزەکە". هەر ئەو بەرپرسە سعودیە گوتوویەتی وڵاتەکەی دڵنیانییە لەوەی، کە باڵیۆزە ئێرانییەکە بەڕاستی نەخۆشە یان نا.  محەمەد عەبدولسەلام، گوتەبێژی حوسییەکان لە تویتەر نووسیویەتی: "لەسەر بنەمای لەیەکتێگەیشتنێکی ئێرانی - سعودی لەڕێگەی بەغداوە، حەسەن ئیرلو، باڵیۆزی ئێران لە سەنعا بەهۆی بارودۆخی تەندروستییەوە، بە فڕۆکەیەکی عێراقی گەڕێندرایەوە"،   لەلایەن خۆیەوە گوتەبێژێکی وەزارەتیی دەرەوەی ئێران رایگەیاند: چەند رۆژێكە  باڵیۆزی وڵاتەکەی لە سەنعا تووشی کۆرۆنا بووە و رێکارەکان گیراونەتەبەر بۆ گەڕاندنەوەی بۆ وڵات.  ئێران لەمانگی تشرینی یەکەمی ساڵی ٢٠٢٠، گەیشتنی باڵیۆزەکەی بە سەنعای پایتەختی یەمەن، راگەیاند، بەبێ ئەوەی باس لە چۆنیەتی گەیشتنی باڵیۆزەکەی بکات.  لەو کاتەی کە حوسییەکان کۆنترۆڵی سەنعای پایتەختیان کرد لە ساڵی ٢٠١٥، فڕۆکەخانەی ئەو شارە داخراوە و هاوپەیمانیی عەرەبی بە سەرۆکایەتی سعویە گەمارۆیەکی قورسی خستووەتە سەر ئاسمانی یەمەن.  رۆژی هەینی، ١٧ - ١٢ - ٢٠٢١، رۆژنامەی وۆڵستریت جۆرناڵی ئەمریکی ئاماژەی بەوە کرد: "داواکەی حوسییەکان لە سعودیە بەڕێگەدان بە چوونە دەرەوەی باڵیۆزی ئێران لە یەمەن، ئاماژەیەکە لەسەر بوونی کێشەیەکی قووڵ لەنێوان خودی حوسییەکان و ئێران".  رۆژنامەکە لەسەر زاری چەند بەرپرسێك کە بە "هەرێمی" ناوی بردوون ئاشکرایکردووە: "حەسەن ئیرلو، باڵیۆزی ئێران لە سەنعا بووەتە کێشەیەکی سیاسیی قورس لەسەر شانی حوسییەکان، ئەوەش بەهۆی ئەو هەژموونە زۆرەی کە ئیرلو لە یەمەن هەیەتی، ئەوەش سەرئێشە بۆ حوسییەکان دروست دەکات، چونکە ئەو راستییە دەسەلمێنێت ئەوان لەژێر هەژموونی تەواوی ئێرانن و بەقسەی ئەو وڵاتە دەکەن".  بەڵام گوتەبێژی حوسییەکان دەڵێت ئەوەی لە میدیا باس دەکرێت دوورە لە راستییەوە.