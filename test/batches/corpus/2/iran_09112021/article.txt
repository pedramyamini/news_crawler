بەگوتەی ئەمیرحوسێن بانکی پوورفەرد، سەرۆکی کۆمیسیۆنی تایبەتی ژمارەی دانیشتووان، ساڵانە لە ئێران ٤٠٠ هەزار کۆرپەلە لە رێگەی نایاساییەوە لەباردەبرێن و ئەمەش بازرگانییەکی چەندین تریلیۆنی تمەنی لێکەوتووەتەوە.  ئەعزەم سادات موسەوی، سەرۆکی ئەنجوومەنی پسپۆڕانی ژنان و منداڵبوون هۆکاری جیاواز بۆ لەباربردنی منداڵ باس دەکات لەوانە کێشەی خێزانی، ئیش و کار، کێشە کۆمەڵایەتییەکان و هاوسەرگیری بەزۆری.  ئەعزەم سادات موسەوی، دووگیانبوونی نەخوازراو بە یەکێک لە هۆکارە هەرە باوەکان بۆ لەباربردنی کۆرپەلە دەزانێت.  لە ئێراندا لەباربردنی کۆرپەلە نایاساییە و تەنیا لە هەندێ حاڵەتی تایبەتدا یاسا مۆڵەتی بە دایکان داوە کۆرپەلەکانیان لەبار ببەن.  بەپێی یاسا دایکان لە سێ مانگی یەکەمی دووگیانیدا دەتوانن کۆرپەلە لەبارببەن، ئەویش بەو مەرجەی کۆرپەلەکە کێشەی تەندروستی هەبێت یان لە رووی تەندروستییەوە مەترسی بۆ سەر گیانی دایکەکە هەبێت. هەڵبەت لەباربردنی کۆرپەلە پێویستیی بە مۆڵەتی پزیشک هەیە.  لەباربردنی کۆرپەلە لە رێگە نایاساییەکانەوە مەترسی بۆ سەر گیانی دایکەکەش دروست دەکات. بەگوتەی ئەعزەم سادات موسەوی، ئەگەری هەوکردن، خوێنبەربوون، نەزۆکی، مردن و تەنانەت نەخۆشییە دەروونییەکانیشی هەیە.