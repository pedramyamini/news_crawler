محەممەد ئیسلامی، سەرۆکی رێکخراوی ئاژانسی ئەتۆمیی ئێران بە تەلەفزیۆنی NHK worldی ژاپۆنی گوتووە: ئەمریکا دەبێت "سیاسەتە هەڵەکانی" راست بکاتەوە و هەموو گەمارۆکانی سەر ئێران لابدات تاوەکوو دانوستاندنە هەڵپەسێردراوەکان بۆ زیندووکردنەوەی رێککەوتنی ئەتۆمیی ساڵی ٢٠١٥ دەستپێبکەنەوە.  دانوستاندنەکان بۆ زیندووکردنەوەی رێککەوتنی ئەتۆمی سەرەتای بەهاری ئەمساڵ دەستیانپێکرد، شەش خولی دانوستاندن لە ڤیەننای پایتەختی نەمسا بەڕێوەچوون، بەڵام لەگەڵ بەڕێوەچوونی هەڵبژاردنی سەرۆککۆماریی لە ئێران و لە بەرەبەری هاتنەسەرکاری حکومەتێکی نوێ، ئێران تاکلایەنە دانوستاندنەکانی هەڵپەساردن  حوسێن ئەمیر عەبدوڵڵاهیان، وەزیری دەرەوەی ئێران، بۆ بەشداریی لە کۆبوونەوەی ساڵانەی رێکخراوی نەتەوە یەکگرتووەکان لە نیویۆرکە، کە بڕیارە بە جیا لەگەڵ وەزیرانی دەرەوەی وڵاتانی ئەندام لە رێککەوتنی ئەتۆمیدا کۆببێتەوە و بابەتی دانوستاندنەکان بۆ زیندووکردنەوە رێککەوتنی ئەتۆمی تاوتوێ بکەن.  پێشتر ژان ئیڤ لۆدریان، وەزیری دەرەوەی فەرەنسا گوتبووی وڵاتانی ٤+١ و ئێران لە نیویۆرک کۆدەبنەوە، بەڵام سەعید خەتیبزادە، گوتەبێژی وەزارەتی دەرەوەی ئێران، رەتیکردەوە ئێران لەگەڵ وڵاتانی ئەندام لە رێککەوتنی ئەتۆمیدا کۆبێتەوە، بەڵام کۆبوونەوەکانی دوو لایەنەی لەگەڵ وڵاتانی ئەندام لە رێککەوتنە ئەتۆمیدا دەبێت.  پێشتر ئێران خوازیاری لادانی گەمارۆکان بوو بۆ ئەوەی پابەندییەکانی بە رێککەوتنی ئەتۆمی جێبەجێ بکات، بەڵام دەستپێکردنەوەی دانوستاندنەکان بە مەرجی لادانی گەماڕۆکان، سیاسەتی نوێی ئێرانە.  محەممەد ئیسلامی بە تەلەفزیۆنە ژاپۆنییەکەی گوتووە: "ئەمریکا دەبێت هەموو گەمارۆکان لابدات، خێرا بۆ رێککەوتنی ئەتۆمی بگەڕێتەوە، ئەوکات ئێران بەپێی هەنگاوەکانی ئەمریکا هەنگاو بە هەنگاو دەجوڵێتەوە".  ئەمریکا دەڵێت: "تۆپی زیندووکردنەوەی رێککەوتنی ئەتۆمی و لادانی گەمارۆکان لە گۆڕەپانی ئێران دایە، ئێران دەبێت هەوڵە ئەتۆمییەکانی رابگرێت"