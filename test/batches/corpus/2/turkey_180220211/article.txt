ئەو ١٣ دیلەی دەمیرتاش باسیان دەکات نزیکەی شەش ساڵ بوو لە لای پەکەکە بوون، دوای کۆتاییهاتنی ئۆپەراسیۆنی چڕنووکی هەڵۆ - ٢، وەزیری بەرگریی ئەو وڵاتە رایگەیاند دیلەکان لەلایەن پەکەکەوە بە گوللە کوژراون، بەڵام پەکەکە دەڵێت دیلەکان لەلایەن تورکیاوە کوژران و ئامانجی ئۆپەراسیۆنەکەش کوشتنی ئەو ١٣ دیلە بووە.  دەمیرتاش لە بەشێکی دیکەی توویتەکەدا نووسیویێتی: "لەبری گرتنەبەری رێگەچارەی دیپلۆماسی، ئەو ئۆپەراسیۆنە بە مەبەستی نمایشی سیاسی ئەنجامدرا، لە ئەنجامدا ئەم تراژیدیایەی لێکەوتەوە، ئەمە گەمژەییە کە بەرپرسیارێتیی تراژیدیایەکی وەها بخرێتە سەر هەدەپە و ئۆپۆزیسیۆن. ئەوەی دەبێ بەرپرسیارێتی بەرامبەر خەڵک  قەبووڵ بکات، دەسەڵاتە".  لە کۆتا بەشی تویتەکەی دەمریتاشدا هاتووە: "لە بنەمادا دەبێت دژایەتیی هەموو هەلومەرجێکی وەکو چەک، تووندوتیژی و شەڕبکرێت و ئاشتی فەراهەم بکرێت".  بەرەبەیانی ١٠ی شوباتی ٢٠٢١ وەزارەتی بەرگریی تورکیا، ئۆپەراسیۆنی چڕنووکی هەڵۆ - ٢ی بۆ سەر گەریلاکانی پەکەکە لە چیای گارە دەستیپێکرد. ئۆپەراسیۆنەکە ٤ رۆژ بەردەوام بوو. تورکیا دەڵێت ٥١ گەریلا کوژراون و ٢ گەریلاشیان بەدیل گرتوون، بەڵام هەپەگە دەڵێت ٣٧ سەربازی تورکیا کوژراون و ١٥ گەریلاش گیانیانلەدەستداوە.  سەڵاحەدین دەمیرتاش، هاوسەرۆکی پێشووتری هەدەپە لە چوارچێوەی لێکۆڵینەوەکانی تیرۆر لە ٤ی تشرینی دووەمی ٢٠١٦ ـەوە دەستگیرکراوە و زیاتر لە ٤ ساڵە لە گرتووخانەی ئەدیرنەیە.