تونجا ئورەتوون و ماهر کانات ئەو دوو رۆژنامەڤانەن، کە بە رەخنەکانیان دژی سیاسەتەکانی حکومەتی تورکیا ناوبانگیان دەرکردووە، لە کانوونی یەکەمی ساڵی ٢٠١٦ تاوەکو کانوونی یەکەمی ٢٠١٧ بە تۆمەتی "ئەندامبوونیان لە رێکخراوێکی تیرۆرستیی چەکدار" دەستگیرکرابوون.   حکومەتی تورکیا ئەو دوو رۆژنامەڤانەی بە "دزەپێکردنی ئیمەیڵەکان"ی بەرات ئاڵبایراک، وەزیری ئەوکاتی وزەی تورکیا تۆمەتبار کردبوو. ئاڵبایراک   زاوای رەجەب ئەردۆغانە.   دادگە ئەوروپییەکە، کە بەرزترین دامەزراوەی دادوەریی ئەنجوومەنی یەکێتیی ئەوروپایە، دەڵێت "دەستبەرسەرکردنی دەنگە رەخنەگرەکان ژمارەیەک ئەنجامی خراپی دەبێت، هەم بۆ دەستبەسەرکراوان و هەمیش بۆ هەموو کۆمەڵگە. "   دادگەی مافی مرۆڤی ئەوروپا  دەستبەسەرکردنی رۆژنامەڤانان لە تورکیا بە هەوڵێک بۆ "ترساندنی کۆمەڵگەی مەدەنی و کپکردنی دەنگە بەرهەڵستکارەکان" ناودەبات و دەڵێت: "کاریگەریی گەورەی لەسەر ئازادیی رادەربڕین" دەبێت.   دادوەرەکانی دادگەی مافی مرۆڤی یەکێتیی ئەوروپا بە کۆی دەنگ رایانگەیاند کە تورکیا "مافی ئازادیی رادەربڕین و ئاسایش"ی ئەو دوو رۆژنامەڤانەی پێشێلکردووە و دەستگیرکردنەکەیان هیچ هۆکارێکی رەوای لە پشت نەبووە.   هەروەها لە بەرامبەر "بەرگریکردن لە خۆیان و پارێزەرەکانیان لە گەیشتن بە زانیاری لە بارەی دۆسیەکەیان"، دادگە ئەوروپییەکە سەرکۆنەی تورکیا دەکات.   دادگەکە بڕیاریدا ئەنقەرە ٥ هەزار و ٧٥٠ یۆرۆ وەکو قەرەبووی ماددی بە یەکێک لەو رۆژنامەڤانە بدات و ١٤ هەزار یۆرۆی دیکەش وەکو قەرەبووی مەعنەوی، بە هەر یەکێکیان بدات، هەروەها دوو هەزار و ٢٥٠ یۆرۆی دیکەیان وەکو خەرجی بداتێ.