پێشنیوەڕۆی ئەمڕۆ سێشەممە ٢٩ی حوزەیرانی ٢٠٢١، بەكۆی دەنگی هەر حەوت دادوەرە ئەندامەكەی دادگای مافەكانی مرۆڤی ئەوروپا، كە بارەگاكەی لە ستراسبۆرگە، بڕیاردرا  هێشتنەوەی ئەردال تەرجان لە زیندان پێچەوانەی بڕگە و ماددەكانی جاری ئەوروپی مافەكانی مرۆڤە و ئەنقەرە تۆمەتبارە بە پێشێلكردنی مافەكانی مرۆڤ.   ئەردال تەرجان هەفتەیەك دوای كودەتا شكستخواردووەكەی شەوی ١٦ی تەممووزی ٢٠١٦ بەتۆمەتی ئەندامبوون لە گرووپی فەتحوڵڵا گولەن و تێوەگلانی لە كودەتاكە، لەلایەن هێزە ئەمنییەكانی توركیا دەستبەسەركرا و رەوانەی زیندان كرا.  تەرجان، ساڵی ٢٠١٩ بەتۆمەتی هەوڵدان بۆ كودەتا لە دژی دەوڵەتی توركیا، بە ١٠ ساڵ زیندانیکردن سزادرا. هەرچەندە تانەی لە بڕیارەكە دادگا گرت، بەڵام تانەكەی رەتكرایەوە. دواتر دادوەرەكە لە رێگەی چەند پارێزەرێكەوە كەیسەكەی رەوانەی دادگای مافەكانی مرۆڤی ئەوروپا كرد.   حەوت دادوەرە ئەندامەكەی دادگای مافەكانی مرۆڤ، دوای چاوگێڕان بە دۆسیەی زیندانیكردنی ئەو دادوەرە باڵایە، رایانگەیاند: "هێشتنەوەی لە زیندان و ئازادنەكردنی دادوەر ئەردال تەرجان سەركۆنە دەكەین. ئەو بەگوێرەی رێكارە یاساییەكان دەستبەسەر نەكراوە. هاوكات هیچ هۆكارێكی لۆژیكی نییە بۆ ئەوەی بەگومانی ئەنجامدانی كودەتا یان تاوان و كەتنێكی دیاریكراوی پەیوەندیدار بە مافەكانی مرۆڤ سزادرابێت یان زیندانی بكرێت".   ئەندامانی دادگاکەی ئەوروپا هەروەها دەڵێن: "هیچ پاساوێكی یاسایی نییە بۆ ئەوەی تەرجان لە زیندانی بهێڵدرێتەوە كە زیاتر لە دوو ساڵ و هەشت مانگ بەشێوەیەكی كاتی زیندانی كرابوو دواتر حوكمدرا. بۆیە ئەنقەرە پابەند دەبێت بەپێدانی ٢٠ هەزار یۆرۆ وەك سزای پێبژاردنی دارایی وەك قەرەبوویەكی مەعنەوی بە ئەردال تەرجان".   ئەو دادگا ئەوروپییە، چەندین جار هۆشداری و سزای بەسەر حكومەتی توركیا سەپاندووە بەهۆی پابەندنەبوون و پێشێلكاری لە دژی بنەماكانی مافی مرۆڤ , بەتایبەتی لە دوای كودەتا شكستخواردووەكەی ٢٠١٦ چاودێری دەیان كەیسی كردووە و توركیای تۆمەتبار كردووە.