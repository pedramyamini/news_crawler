ئەو ئەنجوومەنە لە راگەیێندراوێکدا دەڵێت، مامۆستایان لە قوتابخانەکانی سەرتاسەری ئێران رۆژانی شەممە و یەکشەممەی هەفتەی داهاتوو ماندەگرن و رۆژی دووشەممەش لەبەردەم پەرلەمان و بەڕێوەبەرایەتی و فەرمانگەکانی پەروەردە وەک دەربڕینی ناڕەزایەتیی لە جێبەجێنەکردنی خواستەکانیان گرددەبنەوە. ئەنجوومەنی هاوئاهەنگی رێکخراوە پیشەییەکانی مامۆستایان هۆشداریدەداتە حکومەت و دەڵێت، ئەگەر داواکارییەکانیان جێبەجێ نەکرێت، هەفتەی دواتر ماندەگرن و ناچنە پۆلەکانی خوێندن.  ئەو ئەنجوومەنە ٩ داواکاری هەیە، کە گرنگترینیان یەکسانکردنی مووچەی مامۆستایانی خانەنشین لەگەڵ مووچەی فەرمانبەرانی دیکە، هەموارکردنەوەی پڕۆژەیاسای پەسەدکراوی پەرلەمان لەبارەی پلەبەندیی مووچەی مامۆستایان، ئازادکردنی مامۆستایان بەندکراو و گەڕاندنەوەی مامۆستا دەرکراوەکان بۆ سەر کارەکانیانن.   مامۆستایانی قوتابخانەکانی ئێران و رۆژهەڵاتی کوردستان چەند مانگە دژی کەمی مووچەکانیان ناڕەزایەتی دەردەبڕن. هێزە ئەمنییەکانی ئێران ژمارەیەک لە چالاکڤانانی مافی مامۆستایانیان دەستبەسەرکردووە.