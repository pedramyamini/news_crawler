وەزارەتی بەرگریی تورکیا ئەمڕۆ هەینی ٤ی حوزەیرانی ٢٠٢١ لە هەژماری فەرمیی خۆی لە تویتەر رایگەیاند، رۆژی ٣ی حوزەیرانی ٢٠٢١ سەربازێکی سوپای وڵاتەکەیان بە ناوی شاهین ساریڵماز لە ناوچەی ئۆپەراسیۆنی چڵە زەیتون لە ئەنجامی هێرشێکی مووشەکیدا کوژراوە و سەربازێکی دیکەش برینداربووە.   تاوەکو ئێستا هیچ لایەنێک هێرشەکەی شەوی رابردووی عەفرینی لە ئەستۆ نەگرتووە، بەڵام میدیاکانی نزیک لە هێزەکانی سووریای دیموکرات "هەسەدە" رایانگەیاند، شەوی رابردوو تەقینەوەیەکی گەورە لە گەڕەکی مەحموودییە لە ناوەندی شاری عەفرین روویداوە و بەو هۆیەوە سەربازێک کوژراوە و یەکێکی دیکەش برینداربووە.   رۆژی ٢٠ی کانوونی دووەمی ٢٠١٨ هێرشی تورکیا و گرووپە چەکدارە سوورییەکانی نزیک لە تورکیا بۆ سەر هەرێمی عەفرین لە ژێر ناوی "ئۆپەراسیۆنی چڵە زەیتوون" دەستیپێکرد. دوای ٥٨ رۆژ بەرگری، رۆژی ١٨ی ئادار ناوەندی شاری عەفرینیان داگیرکرد.   بەهۆی شەڕی عەفرینەوە نزیکەی ٣٠٠ هاونیشتمانی کوژران و زیاتر لە یەک هەزار و ٥٠٠ سڤیلی دیکەش برینداربوون، هەروەها نزیکەی ٣٠٠ هەزار کوردی نیشتەجێی ئەو هەرێمە دەربەدەر و ئاوارە بوون.   دوای دەستبەسەرداگرتنی عەفرین، ماڵ و موڵکی هاونیشتمانیانی کورد تاڵانکران. پرۆسەی گۆڕینی دیموگرافیای ناوچەکە دەستیپێکرد و حکومەتی کاتی ئۆپۆزیسیۆنی سووریا زمانی کوردیی لە خشتەی تاقیکردنەوەکانی خوێندن دەرهێنا.    بەگوێرەی راپۆتی رێکخراوی سیزفایەر، کە رێکخراوێکی بەریتانییە لە بواری مافەکانی مرۆڤ کاردەکات، تورکیا رێگەی خۆشکردووە بۆ ئەوەی عەرەبی زیاتر ببرێنە عەفرین و بەمەش دیمۆگرافیای شارەکەی گۆڕیوە.  بەر لە  هێرشەکانی تورکیا ٩٢ % ی دانیشتووانی عەفرین کوردبوون، بەڵام ئێستا عەرەب و تورکمان نزیکەی ٥٠ % تاوەکو ٧٠ % ی شارەکە پێکدەهێنن.  لە سەرەتای ئاداری ٢٠٢٠ وەزیری ناوخۆی تورکیا رایگەیاند، لە ١ی کانوونی یەکەمی ٢٠١٩ ەوە تاوەکو کۆتایی مانگی شوباتی ٢٠٢٠ بەهۆی شەڕی ئیدلب لە سووریا ١٨٤ هەزار و ٥٤٧ کەس لە ئیدلب و دەوروبەری چوونەتە هەرێمی عەفرین.  بەڵام رێکخراوی مافی مرۆڤ لە عەفرین دەڵێ، لە ماوەی ئەو ٣ مانگەدا ٢٥٠ - ٣٠٠ هەزار ئاوارە لە ئیدلب و حەلەبەوە  چوونەتە هەرێمی عەفرین.