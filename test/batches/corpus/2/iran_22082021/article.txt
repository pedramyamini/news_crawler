بەپێی راگەیێندراوی ژووری یەکە پیشەییەکانی ئێران، هۆڵەکان، سینەما و شانۆ، مۆڵەکان و بازاڕە سەر داخراوەکان، مەلەوانگەکان و هۆڵەکانی لەشجوانی، پێشانگاکان، رێستوڕانت، قاوەخانەکان و شاری یاری نابێت بکرێنەوە.   عەلیڕەزا رەئیسی، گوتەبێژی ناوەندی بەرەنگاربوونەوەی کۆرۆنا لە ئێران، رایگەیاند لەو چەند رۆژەدا نزیکەی ٨٠ % ی خەڵک پابەندی رێوشوێنە تەندروستییەکان بوون، بەڵام دیسانیش هەندێ خەڵک پابەندنەبوون و گەشتیان کرد.  بەگوتەی رەئیسی، ناوەندی بەرەنگاربوونەوەی کۆرۆنا بڕیاریداوە تاوەکوو پێنج رۆژی دیکەش واتە تاوەکو ٢٧ی ئەم مانگە، قەدەخەی هاتووچۆی نێوان پارێزگاکان بەردەوام بێت.  سەبارەت بە قەرەبووکردنەوەی یەکە پیشەییەکان بەهۆی داخرانی دووکان و بازاڕەوە، رەئیسی گوتی: یەکە پیشەییەکان قەرەبوو ناکرێنەوە، بۆیە داخستنیان دروست نییە و بۆ چالاکی بازاڕە سەر داخراوەکان رێوشوێنی نوێ دەردەکەن.  قەدەخەکانی هاتووچۆ لە پێنج رۆژی رابردوودا هاوکات بوو لەگەڵ رێوڕەسمەکانی مانگی موحەڕڕەم، کە لە زۆر شوێن رێوشوێنە تەندروستییەکانی تێدا رەچاو نەکرا، ئەمە بووەتە هۆی نیگەرانی، کە رێوڕەسمە قەرەباڵخەکان ژمارەی تووشبوون و مردن بە کۆرۆنا بەرزتر بکاتەوە.  نادر تەوەکولی، جێگری سەرۆکی ناوەندی بەرەنگاربوونەوەی کۆرۆنا لە تاران دەڵێت: بەهۆی کوتانەوە رێژەی مردن لەنێو خەڵکی زیاتر لە ٦٠ ساڵ تەمەندا ٥٠ % کەم بووەتەوە، بەڵام مردنی خەڵکی ٣٠ - ٥٠ ساڵ دوو قات بەرز بووەتەوە.  ئێران هێشتا رێژەیەکی کەمی خەڵکی کوتاوە. بەڵام بەرپرسانی وەزارەتی تەندروستی دەڵێن پرۆسەکە خێراتر دەکرێت. مستەفا قانعی، ئەندامی ناوەندی بەرەنگاربوونەوەی کۆرۆنا لە ئێران، دەڵێت: لە دوایین مانگی هاویندا، پرۆسەی ڤاکسینکردن خێراتر دەکرێت.  بەپێی ئاماری فەرمی لە ئێران نزیکەی ١٦ ملیۆن و ٥٠٠ هەزار کەس قورچکی یەکەم و ٥ ملیۆن و ٥٣٠ هەزار کەسیش، هەردوو قورچکی ڤاکسینیان وەرگرتووە.