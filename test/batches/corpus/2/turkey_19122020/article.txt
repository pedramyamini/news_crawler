هەپەگە ئاماری چالاکییە سەربازییەکانی خۆی و ئۆپەراسیۆنە ئاسمانی و وشکانییەکانی سوپای تورکیای لە باکوور و باشووری کوردستان بڵاوکردەوە و رایگەیاند، ئەمساڵ ٩٤٦ سەربازی سوپای تورکیایان کوشتووە و لە بەرامبەردا ٢٢٧ گەریلاش لەلایەن سوپای تورکیاوە کوژراون.   هەر بەگوێرەی راگەیێندراوەکە، بەهۆی هێرشەکانی سوپای تورکیا بۆ سەر باشووری کوردستان، دوو فەرماندەی سەربازی سوپای عێراق و ٢٤ هاونیشتمانی گیانیان لەدەستداوە و لەنێویاندا چوار منداڵ و دوو ژن هەن. دەشڵێت، لە ٢٠١٧ ـەوە ١٧٣ هاونیشتمانی لە باشووری کوردستان بەهۆی هێرشەکانی سوپای تورکیاوە کوژراون.   هەپەگە ئاماژە بەوە دەکات، لە ئەمساڵەدا ٣٩٣ چالاکیی سەربازییان ئەنجامداوە، زۆرترین چالاکییەکان لە باشووری کوردستان بووە و سوپای تورکیاش ١٢٧٥ ئۆپەراسیۆنی ئاسمانی و ١٢٠ هێرشی زەمینی ئەنجامداوە.    تاوەکو ئێستا وەزارەتی بەرگریی تورکیا ئاماری ئەمساڵی بڵاونەکردووەتەوە، بەڵام بەپێی ئامارێکی بۆ مانگی تشرینی دووەم کە لە سەرەتای ئەم مانگە بڵاوی کردووەتەوە، لە ئەنجامی ٢٨ ئۆپەراسیۆن لە ناوخۆ و دەرەوەی تورکیا، ٥٨ ئەندامی پارتی کرێکارانی کوردستان - پەکەکە کوژراون.