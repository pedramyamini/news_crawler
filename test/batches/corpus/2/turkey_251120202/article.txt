رەجەب تەیب ئەردۆغان، سەرۆککۆماری تورکیا رایەگەیاند، "لە راستیدا پێشنیازی خوێندنەوەی کتێبی یەکێک لەو تیرۆرستانە بۆ هەمووان، نیگەرانی کردم. ئەو کەسەی کە کتێبەکەی پێشنیازکراوە بۆ خوێندنەوە، دەستی لە خوێنی هەزاران برای کوردم، سەرباز، پۆلیس و مامۆستادا هەیە. "  ئەردۆغان لە درێژەی قسەکانیدا گوتی: "ئەو [دەمیرتاش] بەرگریکاری رێکخراوێکی تیرۆرستیی جوداخوازە و لەڕێی دەمامکی سیاسەتڤانییەوە ئەمە دەکات. هەر گوتوومە و جارێکی دیکەش دووبارەی دەکەمەوە: لەم وڵاتەدا کێشەی کورد نییە. لەم وڵاتەدا کێشەی ئازادی، کێشەی ماف، کێشەی یاسا و کێشەی دادپەروەری هەیە کە ماوەیەکی درێژە، زیاتر کوردەکان بەدەستییەوە دەناڵێنن، بەڵام کێشەی تەواوی گەلەکەمانە. "   ئەو باسەش بەتایبەتی دوای ئەوە هات کە راوێژکارێکی سەرۆکایەتیی کۆماری تورکیا پێشنیازی خوێندنەوەی کتێبی "دەوران"ـی دەمیرتاشی کرد و دواتریش ئەو راوێژکارە دەستی لە کار کێشایەوە کە ئێستا ئەو پرسە بووەتە رۆژەڤی تورکیا.  رەجەب تەیب ئەردۆغان ئەو رەخنانەی رەتکردنەوە کە لەبارەی پرسی کوردەوە ئاراستەی پارتەکەی دەکرێن و گوتی: ئاکپارتی لەوەتەی دەسەڵاتی گرتووەتە دەست شەڕی جیاکاریی کردووە.   هاوکات ئەردۆغان جەهەپەی بە دروستکردنی جیاکاری لەنێوان نەتەوەکان و مەزهەب و ئایینەکاندا تۆمەتبار کرد.  هەروەها سەرۆککۆماری تورکیا رەخنەی لە بولەنت ئارنچ، راوێژکاری دەستلەکارکێشاوەی خۆی گرت و رایگەیاند، "دەڵێ فڵان و فیسار بۆ هێشتا لە گرتووخانەدان؟ باشە خۆ حاڵی ئەوەمان نییە خەڵاتیان بکەین! "