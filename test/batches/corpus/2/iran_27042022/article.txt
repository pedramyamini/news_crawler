مەلا محەممەد تاهیر ئەحمەدزادە، نووسەر و مامۆستای ئایینی، میوانی بەرنامەی پاشیڤ بوو، کە لە شاری ورمێ لە رۆژهەڵاتی کوردستانەوە بەشداربوو، باسی لەوەکرد، کە لە سەرەتای رەمەزانەوە دەرگەی مزگەوتەکان لە رۆژهەڵاتی کوردستان کراونەتەوە و هاونیشتمانییان تاوەکو کاژێرێک پێش پاشیڤ لە مزگەوتەکان دەمێننەوە و پەرستش دەکەن.  مەلا محەممەد باسی لە رەوشی سوننەکان کرد لە وڵاتێکی زۆرینەی شیعەی وەکو ئێراندا. دۆخی سوننەکانی لە تاران بە نموونە هێنایەوە و گوتی: "لەشاری تارانی پایتەختی ئێران چەندین خانوو هەن، کە لەلایەن خەڵکەوە بەکرێ گیراون و کراون بە شوێنی نوێژکردن بۆ سوننە مەزهەبەکان، بەڵام تاوەکو ئێستا رێگە بەکردنەوەی مزگەوتێک بۆ سووننەکان نەدراوە. "  مەلا محەممەد تاهیر ئەحمەدزادە، گوتی: "چەندینجار هەوڵمانداوە بۆ کردنەوەی مزگەوتی تایبەت بە سوننەکان لە تاران، جارێک لەگەڵ چەند زانایەکی ئایینی سوننە،  سەردانی ئایەتوڵڵا نووری هەمەدانی و ئایەتوڵلا جەوادی ئاموری و ئایەتوڵڵا شیرازیمان لە قوم کرد، کە لە رێبەرە گەورەکانی شیعەن، داوای کردنەوەی مزگەوتمان کرد، گوتیان ئێمە کێشەمان نییە لەگەڵ کردنەوەی مزگەوت بۆ سوننەکان، بەڵام ئەوە ناکۆکی دەخانە نێوان موسڵمانانەوە. مزگەوت شیعە و سوننەی نییە بڕۆن لە مزگەوتەکانی ئێمە نوێژ بکەن، ئەوان دەترسن کەسانی تووندڕەو هێرش بکەنە سەر ئەو مزگەوتانەی بەناوی سوننەوە دەکرێنەوە لە تاران".  مەلا تاهیر ئەحمەدزادە ئاماژەی بەوەشکرد چەندین ساڵە زەوی بۆ کردنەوەی مزگەوتی سوننەکان لە ناوچەی عەباسئابادی تاران کڕدراوە، بەڵام هێشتا رێگەی کردنەوەی پێنەدراوە.  بەگوتەی ئەو مەلایە کوردە، ژمارەیەکی زۆری سوننە لە شاری تاران دەژین و تەنیا مزگەوتێک بەس نییە بۆ سوننەکان و دەبێت چەند دانەیەک بکرێنەوە، دەشڵێت، حکومەتەکانی پێشووتر دەیانگوت ناتوانین رێگە بدەین، یاخود دەیانگوت کەسانی دیکە ناهێڵن رێگەتان پێبدەین، بەڵام ئێستا کە ئیبراهیم رەئیسی، سەرۆککۆمارە و کەسێکی خاوەن بەڵێنە با رێگە بە کردنەوەی مزگەوت لە تاران بدات و ئەو بەڵێنانە بباتەسەر، کە داویەتی، لەبەر ئەوە کارێکی هێندە گران نییە و مافێکی سەرەتایی هەموو موسڵمانێکە کە مزگەوتێک هەبێت نوێژی تێدابکات.  مەلا محەممەد تاهیر ئەحمەدزادە لەبارەی بوونی گرووپی تووندرەوی جیهادی لە رۆژهەڵاتی کوردستان گوتی: "رەنگە کەسانێک هەبن کە هەڵگری بیری جیهادی بن، بەڵام وەک گرووپی رێکخراو نین و خەڵکی رۆژهەڵات خۆیان کەسانی میانڕەون و زیاتر پابەندی تەسەوف و عیرفانن، ئەگەر هەست بکەن کەسێک شێوازی نوێژکردن و ریشهێشتنەوەی وەک گرووپە جیهادییەکانە لە مزگەوتەکان دەریدەکەن". دەشڵێت: "تاکە لایەنی ئیسلامی میانڕەوی رێگەپێدراو لە رۆژهەڵاتی کوردستان (جەماعەتی دەعوەی ئیسلامی)ین کە بە ئاشکرا کار دەکەن".