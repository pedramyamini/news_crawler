تۆڕی مافەکانی مرۆڤی کوردستان بڵاویکردەوە، هێزەکانی ئیتلاعاتی سوپای پاسداران لە شاری سەڵماسی باکووری پارێزگای ورمێ هاونیشتمانییەکیان بە ناوی مەحکوم ئیسماعیلی شەیدانی بانگکردووە و هەڕەشەی سزادانیان لێیکردووە بەهۆی ئەوەی کوڕەکەی بەشدرای لە خۆپێشاندانێک کردووە لە بەردەم باڵیۆزخانەی ئێران لە برۆکسل.  هێزەکانی ئیتلاعاتی سوپای پاسداران بە شەیدانیان راگەیاندووە، ئەگەر کوڕەکەی بەشداری لەو جۆرە چالاکییانەدا بکاتەوە، باوکی سزا دەدرێت.  ئەو تۆڕەی مافەکانی مرۆڤ دەڵێت، هێزەکانی ئیتلاعاتی سوپای پاسداران چەند مانگێکە کەسوکاری چالاکڤانانی سیاسیی کورد لە دەرەوەی وڵات بانگدەکەن و داوایان لێدەکەن گوشار بخەنە سەر منداڵەکانیان تاوەکو واز لە چالاکییەکانیان دژ بە کۆماری ئیسلامی لە وڵاتانی دەرەوە بهێنن.