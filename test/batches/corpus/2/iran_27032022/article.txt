ئێوارەی رۆژی شەممە ٢٦ی ئاداری ٢٠٢٢ ئەحمەدعەلی گودەرزی، فەرماندەی گشتیی پاسەوانی سنووری کۆماری ئیسلامیی ئێران سەردانی پارێزگای سنەی رۆژهەڵاتی کوردستانی کرد و لە دەروازەی باشماخی شاری مەریوان رایگەیاند، بۆ رێگریکردن لە هەرجۆرە هاتووچۆیەکی نایاسایی، پڕۆژەیەکیان خستووەتە بواری جێبەجێکردنەوە بۆ تووندوتۆڵکردنی سنوورەکان.  زیاتر روونی دەکاتەوە، ئەو پڕۆژەیە لە ئیلام و کرماشانەوە دەستپێدەکات و تاوەکو شاری خۆی و سەڵماسی پارێزگای ورمێ دەگرێتەوە و لە ماوەی پێنج ساڵدا جێبەجێ دەکرێت.  فەرماندەی گشتیی پاسەوانی سنووری ئێران دەڵێ، بەپێی پڕۆژەکە، سەرجەم بنکەکانی پاسەوانی سنوور بە تەکنەلۆژیای نوێی سەربازی وەک درۆن و کامێرای تایبەت بە دیدەوانی و ئۆتۆمبێلی زرێپۆش پڕچەک دەکرێن.  فەرماندەی گشتیی پاسەوانی سنووری ئێران جێبەجێکردنی ئەو پڕۆژەیە بە ئاسایشی وڵاتەکەی دەبەستێتەوە، هەرچەند ئەو پڕۆژەیە ساڵی رابردوو لە پەرلەمانی ئێران پەسند کرا، بەڵام جێبەجێکردنی هێندەی دیکە ئاستەنگی بۆ کۆڵبەرانی رۆژهەڵاتی کوردستان دروست دەکات کە لە رێگەی کاری کۆڵبەرییەوە بژێویی رۆژانەیان پەیدا دەکەن.