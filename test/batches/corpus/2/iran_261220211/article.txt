شەش مانگ بەسەر دەستبەکاربوونی کابینەی نوێی حکومەتی ئێراندا تێپەڕدەبێت، بەڵام تاوەکو ئێستا حکومەتەکەی رەئیسی هیچ هەنگاوێکی بۆ دروستکردنی کەرتی خانووبەرە لە شارەکانی ئێران جێبەجێ نەکردووە، سەرۆککۆماریش دەڵێت، "ئەو بەڵێنەی کە دراوە، دەبێت جێبەجێ بکرێت".  ئیبراهیم رەئیسی، سەرۆککۆماری ئێران رایگەیاند، "ئەو بەڵێنەی داومانە بە خەڵک، دەبێت جێبەجێی بکەین، لە هەر ساڵێکدا پێویستمان بە دروستکردنی زیاتر لە دوو ملیۆن خانووە، بەڵام ئێمە گوتمان یەک ملیۆن خانوو دروستدەکەین چونکە هەر ئەوەندەمان بۆ جێبەجێ دەکرێت، ئەوەش بە باشی لێکۆڵینەوەی بۆ کراوە و ئەرکی حکومەتە کە جێبەجێی بکات".  بە گوتەی بەشێک لە بەرپرسانی ئێران، بەهۆی گرانبوونی کەلوپەلی بیناسازی، ئەو پرۆژەیە پێویستی بە بودجەیەکی زیاترە لەوەی کە بۆی تەرخانکراوە، ئێستا حکومەت بانگهێشتی کۆمپانیا بیناسازییە بیانییەکانی کردووە بۆ جێبەجێکردنی پرۆژەکە و پێدانی نەوت لەجیاتی پارە بە کۆمپانیاکان.  ئەحمەد دنیاماڵی، ئەندامی کۆمیسیۆنی بیناسازیی پەرلەمانی ئێران دەڵێت، کۆمپانیا بیناسازییەکانی نێوخۆ نرخی پێنج ملیۆن و ٥٠٠ هەزار تمەنیان لەسەر هەر مەترێک شوێنی بیناسازی داناوە، ئاماژە بەوەش دەکات، "لە دانووستاندنمان لەگەڵ کۆمپانیا بیانییەکاندا بە نرخی کەمتر لە سێ ملیۆن تمەن بۆ هەر مەترێک لە شوێنی بیناسازی، گەیشتووین بە ریککەوتن و بڕیارە لەجیاتیی پارە، نەوتیان پێبدەین".  بڕیاری بانگهێشتکردنی کۆمپانیا بیانییەکان بۆ دروستکردنی خانووبەرە لە ئێران، کاردانەوەی زۆری لێکەوتووەتەوە.  سەندیکای بیناسازیی ئێران لە کاردانەوەی ئەو بڕیارەی حکومەت باس لەوە دەکات، بەپێی رێژەی هەڵئاوسانی ئەمساڵ، نرخی هەر مەترێک شوێنی بیناسازی هەشت ملیۆن تمەن تێچووی دەبێت، ئەو بڕیارەی حکومەت خراپترکردنی دۆخی بیناسازییە لە وڵات، هەروەها پێیوایە جێبەجێکردنی پرۆژەکە، کاریگەریی لەسەر دۆخی کرێکارانی نێوخۆییش دروست دەکات.  محەممەد مەحموود زادە، جێگری وەزیری رێگەوبان و خانووبەرە دەڵێت، "کۆمپانیا بیناسازییەکان بابەتێکی نوێیە کە ئێستا خەریکین کاری لەسەر دەکەین، بە مەبەستی کارکردن لەسەر کوالێتیی خانووبەرەکان و هاوردەکردنی ئەو تەکنەلۆژیایانەی کە ئێستا لەو بوارەدا کاری پێدەکەین، هەندێک دانووستاندنمان کردوون کە بتوانین لە ماوەی ساڵێکدا یەک ملیۆن خانوو دروستبکەین، ئەوەش بەو مانایە نییە کە ئێمە دەمانەوێت کرێکار یان کەلوپەلی بیناسازی لە دەرەوەی وڵاتەوە هاوردە بکەین، بابەتەکە زیاتر لەسەر کەڵک وەرگرتنە لە ئەزموونی ئەو وڵاتانە لە بواری بیناسازیدا".  سەندیکای بیناسازیی ئێران دەڵێت، کێشەی خەڵک نەبوونی خانووبەرە نییە و ئێستا سێ ملیۆن خانووبەرەی چۆڵ لە ئێران هەن کە حکومەت ئەگەر بیەوێت دەتوانێت بە چاودێری لە بازاڕی خانووبەرەدا هەر بەو خانووە چۆڵانە کێشەی بەشێک لە خەڵک چارەسەر بکات.