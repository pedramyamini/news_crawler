جۆزێپ بۆرێل رۆژی دووشەممە ٢٨/٠٣/٢٠٢٢ لە گوتارێکدا لە پەرلەمانی ئەوروپا دوای گەڕانەوە لە سەردانی وڵاتانی دەوروبەری کەنداو رایگەیاند، زۆر لە رێککەوتن لەسەر کاراکردنەوەی رێککەوتننامەی ئەتۆمیی ئێران نزیک بوونەتەوە، بەڵام هێشتا نەگەیشتوونەتە قۆناخی کۆتایی و ناتوانن گەرەنتی بدەن رێککەوتننامەکە کارا دەکرێتەوە.  قسەکانی بۆرێل دوای ئەوە هات کە ئێنریکێ مۆرا، جێگری بەرپرسی سیاسەتی دەرەوەی یەکێتیی ئەوروپا رۆژی یەکشەممەی ئەم هەفتەیە سەردانی تارانی کرد و لەگەڵ بەرپرسانی ئێران کۆبووەوە.  بەرپرسی سیاسەتی دەرەوەی یەکێتیی ئەوروپا دەڵێت، سەرەڕای لادانی ئەو کۆسپانەی رووسیا خستبوویە بەردەم کاراکردنەوەی رێککەوتنەکە، بەرەوپێشچوون لە پڕۆسەی دانوستاندنەکان وەستاوە بەهۆی دانانی کۆسپێک لەلایەن ئێرانەوە.   بۆرێل ئاماژەی بەوەشداوە، رووسیا هەوڵیداوە پرسی رێککەوتنی ئەتۆمی وەکو کارتێکی گوشار دژی رۆژئاوا بەکاربێنێت لە شەڕی ئۆکراینا و رێگە لە هەڵگرتنی گەمارۆکانی سەر کەرتی نەوتی ئێران بگرێت.   بەگوتەی جۆزێپ بۆرێل، ئەگەر گەمارۆکان لەسەر ئێران هەڵبگیرێن، نەوتی زیاتر دەخرێتە بازاڕەوە، ئەوەش لە بەرژەوەندیی رووسیادا نییە.  لە ١١/٠٣/٢٠٢٢ ـەوە دانوستاندنەکانی ڤیەننا بۆ کاراکردنەوەی رێککەوتنی ئەتۆمیی ئێران وەستاون. ئێران داوایکردووە ناوی سوپای پاسداران لە لیستی رێکخراوە تیرۆریستییەکان بهێندرێتە دەرەوە و ئەمریکا ئەوە رەتدەکاتەوە. بەڵام وەزیری دەرەوەی ئێران رایگەیاندووە، فەرماندە باڵاکانی سوپای پاسداران پێیانڕاگەیاندوون، بابەتی سوپا نەکرێتە کۆسپی بەردەم کاراکردنەوەی رێککەوتنی ئەتۆمی.