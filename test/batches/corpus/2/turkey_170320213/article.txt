رۆژی ٢١ی شوباتی ٢٠١٨ داواکاری گشتیی کۆماریی لە پارێزگای کۆجائێلی، تۆمەتنامەی دژی عومەر فارووق گەرگەرلیئۆغڵو، پەرلەمانتاری هەدەپە ئامادەکرد و داوای سزای دوو ساڵ و شەش مانگ بەندکردنی کرد، ئەوەش بە تۆمەتی ئەندامبوون و بانگەشەکردن بۆ پەکەکە.  دوای دوو ساڵ و لە رۆژی ٢٠ی شوباتی ٢٠٢١ دا، ١٦ یەمین دادگای سزا قورسەکانی ئەو پارێزگایەش، داوا و راسپاردەکەی داواکاری گشتیی پەسندکرد. لەسەر ئەو بنەمایە، داواکاری گشتی دۆسیەی تاوانی دژی ئەو پەرلەمانتارەی هەدەپە بۆ وەزارەتی دادی تورکیا بەرزکردەوە، وەزارەتەکەش دۆسیەکەی پێشکێشی سەرۆکایەتیی پەرلەمانی تورکیا کرد.  عومەر فاروق گەرگەرلیئۆغڵو، ئەو پەرلەمانتارەی هەدەپە کە پرسی رووتکردنەوەی زیندانیانی لە تورکیا وروژاند، لەبارەی لێسەندنەوەی پارێزبەندییەکەی رایگەیاند، بەهۆی "وروژاندنی بابەتی پشکنین لەڕێگەی رووتکردنەوە و ئەشکەنجەدانە ئەم جۆرە مامەڵەیە لەگەڵمدا دەکرێت، چونکە ئەو پرسە دەسەڵاتدارانی ئەم وڵاتەی نیگەران کردووە و بووەتە سکانداڵێک لە هەموو ئەوروپا و جیهان باسی لێدەکرێت".  عومەر فاروق گەرگەرلیئۆغڵو دەبێتە سێیەم پەرلەمانتاری فراکسیۆنی هەدەپە پارێزبەندیی لێ بسەندرێتەوە و لە کاری پەرلەمانتاری دووربخرێتەوە. رۆژی ٤ی حوزەیرانی ٢٠٢٠ هەریەک لە موسا فارسئۆغوڵڵاری و لەیلا گیوڤەن پارێزبەندییان لێسەندرایەوە و لە پەرلەمانتاری دوورخرانەوە. بەمەش ژمارەی کورسییەکانی هەدەپە بۆ ٥٥ کورسی کەمیکرد.  بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەو وڵاتەدا، هەزار و ١٧٣ دۆسیەی تاوان بۆ سەندنەوەی متمانە و پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەو ژمارەیەش ٨٩٣ دۆسیە دژی پەرلەمانتارانی هەدەپە تۆمارکراون. سێ پەرلەمانتاری هەدەپەش پارێزبەندییان لێسەندراوەتەوە.  لە پەیڕەوی ناوخۆی پەرلەمانی تورکیا، هەر پەرلەمانتارێک پارێزبەندیی لێ بسەندرێتەوە، متمانەشی لێ دەسەندرێتەوە و لە کاری پەرلەمانی دووردەخرێتەوە و شوێنگرەوەشی نابێت و ژمارەی کورسیی پارتەکەشی لە پەرلەمان کەمبدەکرێتەوە.  ژمارەی کورسییەکانی فراکسیۆنەکان لە پەرلەمانی تورکیا بەمشێوەیە:  پارتی کرێکارانی تورکیا: ٢ کورسی  پارتی یەکبوونی مەزن: ١ کورسی  پەرلەمانتارە سەربەخۆکان: ٩ کورسی