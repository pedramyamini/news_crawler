رێکخراوی گرینپیس Greenpeace کە رێکخراوێکی ناحکومییە و ئۆفیسی لە ٥٥ وڵاتدا هەیە، بەدواداچوونی بۆ ئەو زبڵ و خاشاکە کردووە، کە وڵاتانی ئەوروپی فڕێی دەدەن، لە ئەنجامدا دەرکەوتووە، هەریەک لە ئەڵمانیا و بەریتانیا زبڵەکانیان لە باشووری تورکیا و بەدیاریکراوی لە پارێزگای ئەدەنە فڕێ دەدەن.  نیهان تەمیز ئەتاش، بەرپرسی پرۆژەی فرە بایۆلۆژییەکان لە رێکخراوی گرینپیس بۆ رۆژهەڵاتی ناوەڕاست، کە ئۆفیسەکەی لە تورکیایە، دەڵێت: "هێنانی زبڵ و خاشاک لە ئەوروپاوە بۆ تورکیا هەڕەشەیەکی ژینگەییە نەک دەرفەتی ئابووری".  ئەو بەرپرسە ئەوەش دەڵێت: "ئەو خاشاک و زبڵەی هاوردە دەکرێت و کۆنتڕۆڵناکرێت، لە زیادکردنی کێشە و ئاستەنگی بۆ سیستەمی ریسایکلینی تورکیا زیاتر هیچ سوودێکی دیکەی نییە. "  بەگوێرەی راپۆرتەکەی گرینپیس و هەروەها ئەو بەڵگە فۆتۆییانەی بڵاوکراونەتەوە، مارکێتەکانی بەریتانیا بەدووری ٣ هەزار کیلۆمەتر زبڵ و خاشاک لەو شوێنەی کە کەرەستەکانی لێدەفرۆشرێن لە تورکیا فڕێدەدەن. لەو سوپەرمارکێتانەی زبڵەکانیان دەگاتە تورکیا بریتین لە Lidl , Aldi , EDEKA و چەند براندێکی دیکەی بەنێوبانگ وەکو Henkel , Em - eukal , NRJ , و Hella  زبڵ و خاشاکی ئەوروپا لە ١٠ ناوچەی پارێزگای ئەدەنە لە باشووری تورکیا بینراوە لە کەنار شەقامەکاندا کەڵەکەبووە، یان لەنێو گۆڕەپان و ئاوەڕۆکان و رووبارەکان سەرئاوکەوتوون. لە هەندێ شوێن گڕیان لە زبڵەکە بەرداوە و دووکەڵەکەی بە ئاسماندا بڵاوبووەتەوە.  راپۆرتەکە دەڵێت خاشاک و زبڵی  سوپەرمارکێتەکانی بەریتانیا لەوانە Lidl , M & S , و Sainsbury’ s و هەروەها Tesco لەو شوێنانە بینراون، وێنە و بەڵگەنامەکان لەلایەن گرینپیس تۆمارکراون، پلاستیک و زەرفی کاڵا ئەڵمانییەکانیش لە زۆربەی ناوچەکانی پارێزگای ئەدەنە بینراون.  هەندێک لەو پلاستیک و زبڵە بەمدواییە فڕێدراون، ماسک و کەرەستەی پزیشکی دژ بە کۆرۆناش لەنێو زبڵ و خاشاک بینراون.  مانفرێد سانتن، کیمیاناس لە ئۆفیسی گرینپیس لە ئەڵمانیا دەڵێت: "بینینی سووتانی پلاستیکی کەڵەکەبووی سەر شەقامەکانی تورکیا جێگەی نیگەرانییە. دەبێت فڕێدانی زبڵ لەنێو وڵاتانی دیکە رابگرین. "  مانفرێد دەشڵێت دەبێت حکومەتی وڵاتان دەست بە کێشەی پلاستیکەکانی خۆیانەوە بگرن، دەبێت هەناردەی خاشاک و زبڵ رابگرن. زبڵی ئەڵمانیا دەبێت لە ئەڵمانیا مامەڵەی لەگەڵدا بکرێت، نوێترین هەواڵ لەسەر ئەو قەیرانە دەڵێت ١٤٠ کۆنتێنەری پڕاوپڕ لە زبڵ لە ئەڵمانیاوە هێنراون و لە بەندەرەکانی تورکیاوە فڕێدراون.   مانفرێد دەڵێت دەبێت حکومەتەکەی ئێمە بەزووترین کات ئەو زبڵ و خاشاکە بگەڕێنێتەوە.  نوێترین راپرسی کە لەلایەن YouGov بڵاوکراوەتەوە و گرینپیس پاڵپشتی دارایی دەکات، دەڵێت ٨٦ % ی خەڵکی بەریتانیا نیگەرانن لەو قەبارە گەورەیەی زبڵ و خاشاکە، کە وڵاتەکەیان بەرهەمی دەهێنێت، ٨١ % ی خەڵک پێیانوایە دەبێت حکومەت کاری زیاتر بۆ ئیدارەدانی زبڵ و خاشاک بکات، ٦٢ % ی خەڵک داوا لە حکومەتی بەریتانیا دەکەن هەناردەی زبڵ و خاشاک بۆ وڵاتانی دیکە بوەستێنێت.