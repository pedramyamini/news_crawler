عومەر فارووق گەرگەرلیئۆغڵو کە پەرلەمانتاری پارتی دیموکراتی گەلان - هەدەپە بوو لە بازنەی کۆجائەلی، دوای ئەوەی مافی پەرلەمانتارێتیی لێسەندرایەوە، ٢ی نیسانی ٢٠٢١ خرایە زیندانەوە. گەرگەرلیئۆغڵو نووسراوی ئاراستەی دادگەی دەستووریی تورکیا کرد و تانەی لەو پرۆسەیە دا کە لە بەرامبەریدا جێبەجێکراوە.  دادگەی دەستووریی تورکیا وەڵامی تانەی گەرگەرلیئۆغڵوی داوەتەوە و نووسیویەتی، "گەرگەرلیئۆغڵو لە [مافی هەڵبژێردران و چالاکیی سیاسی] و [مافی ئازادیی تاک و ئاسایش] دا پێشێلکاریی بەرامبەر کراوە".  پێشتر چەند جارێک گەرگەرلیئۆغڵو لەلایەن دەسەڵاتەوە و لەڕێگەی دادگەوە گوشاری لەسەر دروستکرا و بە "پشتگیریکردنی رێکخراوی تیرۆریستی" تۆمەتباردەکرا. ئەوەبوو لەسەر هەمان تۆمەت ١٩ی شوبات داوای سزای دوو ساڵ و شەش مانگی لەلایەن داواکاری گشتییەوە پشتڕاستکرایەوە.  ساڵح گەرگەرلیئۆغڵو، کوڕی عومەر فارووق گەرگەرلیئۆغڵو لە تویتێکدا هەواڵەکەی بڵاوکردووەتەوە و نووسیویەتی "دادگەی دەستووری بڕیاری ئەنجامدانی پێشیلکاریی بەرامبەر بە باوکمی راگەیاندووە. کەواتە باوکم ئازاد دەکرێت، باوکم ئازاد دەکرێت".  گەرگەرلیئۆغڵو ئێستا لە گرتووخانەیە و چاوەکان لەسەر ئەوەن کە ئایا پشت ئەستوور بەو بڕیارەی دادگەی دەستووری، کەی ئازاد دەکرێت.  هاوکات ئەو بڕیارە ئومێدی لەبارەی پێدانەوەی مافی پەرلەمانتارێتی بە گەرگەرلیئۆغڵو دروستکردووە.