ئەمڕۆ چوارشەممە ٢٤ی تشرینی دووەمی ٢٠٢١، ئەحمەد داودئۆغڵو، سەرۆکی پارتی ئایندە سەردانی مەرال ئاکشەنەر سەرۆکی ئیی پارتی کرد و لە کۆنگرەیەکی رۆژنامەڤانی هاوبەشدا، ئەحمەد داودئۆغڵو رایگەیاند، تورکیا بە دۆخێکی قەیراناوی زۆر هەستیاردا تێدەپەڕێت. لە سەرەتای ئەمساڵدا هەر دۆلارێک پێنج لیرە زیادیکردووە و لیرە بەشێوەیەک داتەپیوە، بەهای نەماوە.   ئەحمەد داودئۆغڵو راشیگەیاند، لەو سەردەمەی کە سەرۆکوەزیران بووە کەمترین مووچە ٤٧٦ دۆلار بووە، کەچی ئێستا بەهۆی خراپی دۆخی لیرەی تورکی، کەمترین مووچە ٢٢٠ دۆلارە. ئەمەش خراپی دۆخی هاووڵاتییان دەخاتەڕوو.   داودئۆغڵو هۆشداری دا و گوتی: "ئەگەر تاوەکو هەفتەیەکی دیکە کێشەی بەهای لیرە چارەسەرنەکرێت، تورکیا بەرەو دۆخێکی زۆر خراپ هەنگاو دەنێت. تورکیایەکی برسی و هەژار سەرهەڵدەدات و دەمانگەڕێنێتەوە بۆ سەردەمی پێش دەسەڵاتی تورگوت ئۆزال".  تورکیا لە هەشتاکانی سەدەی رابردوودا بە قەیرانێکی سەختی ئابووریدا گوزەری دەکرد، بەڵام تورکوت ئۆزاڵ، کە لە ساڵی ١٩٨٣ بووە سەرککۆماری تورکیا، دەستی بە ریفۆڕمێکی گەورەی ئابووریی کرد و ئاستی ئاڵۆگۆڕی بازرگانی لەگەڵ وڵاتانی ئەوروپا زیادکرد، بەمەش ئابووری تورکیا گەشەی کرد.  هەر لە کۆنگرە رۆژنامەڤانییەکە، مەراڵ ئاکشەنەر، سەرۆکی ئیی پارتی رایگەیاند، ئەو دۆخەی لیرەی تورکی تێیکەوتووە، بەهۆی "نەفامی و نەزانی دەسەڵاتەوە" سەریهەڵداوە و گوتیشی "ئەم دەسەڵاتە تووندوتیژی لە دژی خوێندکاران بەکارهێنا و ناڕەزایەتییەکانی بەلاڕێدا برد و بۆ بەرژەوەندیی خۆی قۆستییەوە و پشێوی زۆری نایەوە. ئەمڕۆش ئەگەر خەڵک برژێتە سەر شەقامەکان، هەمان کار دەکات. بۆ مانەوەیان لە کورسی دەسەڵات هەموو ئامرازێک بەکاردەهێنن. کاتی هاتووە سنوورێک بۆ ئەم دەسەڵاتە دابنرێت، کە بەخێوکەری پشێوییە".   ئاکشەنەر داوای لە هاووڵاتییان کرد، دان بەخۆیاندا بگرن، تەنیا گوشار دروست بکەن بۆ ئەوەی دەسەڵات ناچار بکەن روو لە سندووقی هەڵبژاردنەکان بکات و بە دەنگ و ئیرادەی ئێوە لە دەسەڵات دووریان بخەنەوە.