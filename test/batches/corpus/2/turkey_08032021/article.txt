دوای بڵاوبوونەوەی دیمەنەکانی کاتی دەستبەسەرکردنی ئەو تۆمەتبارە لە میدیاکانی تورکیادا کە ئاڵای مەهەپەی لەسەر دەستی کوتابوو، دەوڵەت باخچەلی، سەرۆکی پارتی بزووتنەوەی نەتەوەیی - مەهەپە هاتە سەرخەت و باخچەلی داوای لە وەزارەتی ناوخۆی تورکیا کرد لێکۆڵینەوە لەو سیمبوڵە بکات کە تۆمەتبارەکە لەسەر دەستی کوتاوە، ئایا پلانە لە دژی مەهەپە یان راستییە.  وەزارەتی ناوخۆی تورکیا لەبارەی رووداوەکە ئاماژەی بەوەدا، پشکێنەرێکی پلە باڵای سڤیل و پشکێنەرێکی پلە باڵای پۆلیس ئەرکی لێکۆڵینەوە لە راستی دیمەنی ئەو کەیسەیان پێسپێردراوە کە ئەو کەسە تۆمەتبارە بە کوشتنی ژنە ٩٤ ساڵانەکەی ئایدن.   تۆمەتبارەکە گەنجێکی تەمەن ٢٣ ساڵانە و دەگوترێت: "درەنگانی شەوی ٥ی ئاداری ئەمساڵ دەستدرێژیی سێکسی کردووەتە سەر ژنێکی تەمەن ٩٤ ساڵ کە دراوسێی بووە و دواتر خنکاندوویەتی"  دواتر لە رۆژی ٦ی ئادار لە هۆتێلێکدا لە شارۆچکەی نازیلی لەلایەن تیمەکانی پۆلیسەوە تۆمەتبارەکە دەستبەسەرکرا. لە کاتی دەستبەسەرکردنیدا کەلەپچەکرا و لەسەر دەستی سیمبوڵێکی کوتراو بینرا کە ئاڵای مەهەپە بوو ئەوەش کاردانەوەی زۆری لێکەوەتەوە.