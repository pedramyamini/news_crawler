شەش مانگ دوای دەستبەکاربوونی کابینەی نوێی حکومەتی ئێران، هەوڵەکان بۆ کۆنترۆڵکردنی ناجێگیری نرخ لە بازاڕی کەلوپەلی خۆراکی و پێداویستییە سەرەکییەکانی خەڵک بەردەوامن، هەفتانە لە لایەن وەزارەتی پیشەسازی و بازرگانییەوە بڕیاری جیاواز بە مەبەستی ئاساییکردنەوەی بازاڕ دەدرێت کە دوایەمینیان بڕیاری پێدانی دەسەڵاتی دیاریکردنی نرخی پێداویستییە سەرەکییەکانە بە پارێزگاکان.  رەزا فاتمی ئەمین، وەزیری پیشەسازی و بازرگانی ئێران دەڵێت، "هەندێک لە پێداویستییەکانی وەکو نان، هێلکە و مریشک، تایبەتمەندییەکی لۆکاڵی و ناوچەیییان هەن، لە هەموو ئێراندا بە یەک نرخ بەرهەم نایەن تاوەکو بە یەک نرخ بفرۆشرێنەوە، سەرۆککۆمار پێداگریی لەسەر ئەوە کردووە کە نرخی ئەو پێداویستییانە هەر بەپێی ئەو شوێنانە دیاریبکرێن کە تێیدا بەرهەمدەهێنرێن، بۆ ئەوەی نرخەکان دادپەروەرانە بن. "  پێشتر حکومەتی ئێران لە رێگەی ناوەندی رێکخستنی نرخەکانی بازاڕەوە، هەوڵی کۆنترۆڵکردنی بازاڕی دەدا، بەڵام دوای ئەوەی لە شەش مانگی رابردوودا ئەو ناوەندە بۆ کۆنتڕۆڵکردنی نرخەکان سەرکەوتوو نەبوون، حکومەت بڕیاریداوە لە هەر پارێزگایەک ناوەندێکی رێکخستنی نرخەکان لەژێر چاودێری بەڕێوبەرایەتی پارێزگاکاندا دابمەزرێنێت.  بەپێی دوایەمین راپۆرتی ناوەندی ئاماری ئێران، لە سێ مانگی رابردوودا نرخی ١٨ جۆر پێداویستی خەڵک ١٠ بۆ ١٩ % بەرزبوونەتەوە، لەوانە شیرنەمەنی ١٠ %، چایی و برنج ١٣ %، میوە ١٦ %، شەکر ١٧ % و دانەوێڵە ١٩ % زیادیانکردووە. رێژەی هەڵئاوسانی خۆراک لە دوایەمین مانگی پاییزی ئەمسالدا ١.٤ % بەراورد بە مانگی پێشووتر زیادیکردووە و  گەیشتووەتە ٤٦.٤ %, نرخی ماددە خۆراکییەکانیش لەو مانگەدا ٣٥ % زیاتر بووە لە مانگی هاوشێوەی ساڵی رابردوو.   هەوڵێکی دیکەی وەزارەتی پیشەسازی و بازرگانی ئێران دانانی نرخی بەرهەمهێنەرانە لەسەر کاڵاکان، پێشتر لەسەر هەر کاڵایەک نرخی بەکارهێنەران دادەنرا کە سەرەڕای نرخی بەرهەمهێنەر نرخی ئەو کۆمپانیانەشی پێ زیاد دەکرا کە کاڵاکانییان لە بازاڕدا بڵاودەکردەوە، ئەوەش ببووە هۆی زیادبوونی لە رادەبەدەری نرخەکان لەسەر هەندێک لە کاڵاکان لەچەند شارێکدا.  رەزا فاتمی ئەمین، وەزیری پیشەسازی و بازرگانی ئێران باسی لەوە کرد، "لێدانی نرخی بەرهەمهێنەران لەسەر کاڵاکان لەبری نرخی بەکارهێنەران، یەکێکی دیکە لە هەنگاوەکانمانە بۆ کۆنترۆڵکردنی نرخەکان، چونکە لە لایەن کۆمپانیاکانی فرۆش و بڵاوکردنەوەی کاڵا بۆ هەندێک لە پێداویستییەکان، ٣٠ بۆ ٤٠ % بە نرخی بەرهەمهێنەر زیاد دەکرێت،  ئەوەش زیادکردنێکی نادادپەروەرانەیە، لە سەرەتای ئەم هەفتەیەوە ئەو بڕیارە لەسەر ١٥ جۆر پێداویستیی خەڵک جێبەجێ دەکرێت و رێژەی فرۆشی کاڵا، بەپێی بازاڕی شار و پارێزگاکان بە نرخی بەرهەمهێنەر زیاددەکرێت. "   وەزارەتی پیشەسازی و بازرگانی ئێران، بڕیارنامەیەکی بەسەر ناوەندی رێکخستنی نرخەکانی بازاڕ و بەڕێوبەرایەتی پارێزگاکاندا بڵاوکردووەتەوە و رایگەیاندووە، ئەو بڕیارنامەیە لە رۆژی یەکشەممەوە ٢٦ - ١٢ - ٢٠٢١ دەبێت جێبەجێبکرێت.