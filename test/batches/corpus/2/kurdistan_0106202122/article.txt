ئەوە سێیەم کۆبوونەوەی ئەنجوومەنی ئاسایشی تورکیایە لەمساڵدا بکرێت. بەپێی ئاژانسی فەرمیی دەوڵەتی تورکیا پێشبینی دەکرێت ئۆپەراسیۆنەکانی سوپای تورکیا "ئۆپەراسیۆنەکانی چڕنووک - برووسکە و چڕنووک - هه‌وره‌تریشقە کە لە ناوچەکانی مەتین و ئاڤاشین و باسیان دەکرێنە سەر پەکەکە، رۆژەڤێکی گرنگیی کۆبوونەوەکە بن".  تەوەرانی دیکەی کۆبوونەوەکە چالاکییەکانی فەرماندەی ناوەندی هاوبەشی تورکیا - رووسیا کە لە ٣٠ی کانوونی دووەمدا کرایەوە بۆ چاودێریکردنی ئاگربەست لە قەرەباغ، دوایین رەوشی لیبیا و پێشهاتەکانی سووریا دەبێت.  هاوکات لە کۆبوونەوەکەدا، گفتوگۆ لەسەر کارەکانی تورکیا و کۆماری تورکی قوبرسی باکوور دەکرێت. جگە لەوەش تاوتوێکردنی ئەرکەکانی سوپای تورکیا لە ناتۆ یەکێک دەبێت لە بابەتەکانی کۆبوونەوەکە لە پێش کۆبوونەوەی لووتکەی ناتۆ کە بڕیارە ١٤ی حوزەیران لە بڕۆکسل ببەسترێت.