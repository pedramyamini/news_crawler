توركەر ئەرتورك، دەریاسالاری خانەنشین لە هێزەكانی دەریاوانیی سوپای توركیا، لە هەژماری تایبەتی خۆی لە تویتەر، نوسیوویەتی: "بەگوێرەی ئەو زانیاریانەی پێمگەیشتوون، لەبارەی سیستەمی مووشەكیی بەرگریی ئاسمانی S ٤٠٠ رێككەوتن كراوە کە سیستەمەكە لە توركیا بمێنێتەوە، بەڵام كارانەكرێت. هەروەها لەژێر چاودێری ئەمریكا لە بنكەی ئینجیرلیك هەڵدەگیرێت".   پرسی كڕینی S ٤٠٠ گرژیی خستە نێوان پەیوەندییەكانی توركیا و ئەمریكا، بەڕاددەیەك واشنتن چەندین سزای خستە سەر ئەنقەرە. لەوانە دوورخستنەوەی توركیا لە بەرهەمهێنانی نەوەی پێنجەمی فڕۆكەی شەڕكەری ئێف - ٣٥ كە توركیا ١٠٠ دانەی سپاردبوو. چوار دانە فڕۆكەی ئێف - ٣٥ی بۆ بەرهەمهێندرا، بەڵام بەهۆی سزاكەیەوە پێینەدرا.  رۆژی ١١ی نیسانی ٢٠١٧، حكومه‌تی ئه‌نقه‌ره رێککەوتنێکی لەگەڵ مۆسکۆ به گوژمه‌ی ٢.٥ ملیار دۆلار واژۆ کرد بۆ کڕینی سیستەمی بەرگریی مووشه‌كی S ٤٠٠. رۆژی ١٢ی ته‌ممووزی ٢٠١٩ یه‌كه‌م كاروانی پارچه‌كانی سیسته‌می به‌رگریی S ٤٠٠ گه‌یشتنه تورکیا. رۆژی ١٦ی کانوونی یەکەمی ٢٠٢٠ تورکیا سیستەمەکەی تاقیکردەوە. بەڵام تاوەکو ئێستا کارا نەکراوە.