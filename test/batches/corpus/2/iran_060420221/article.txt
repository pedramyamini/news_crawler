نوێترین ئاماری فەرمیی حکومەتی ئێران باس لەوە دەکات، رێژەی کۆچی دەستەبژێران لە ئێرانەوە بۆ وڵاتانی بیانی نۆ هێندەی رێژەی جیهانیی کۆچە و مەیلی کۆچ لەنێو دەستەبژێرانی زانستیی ئەو وڵاتە بەراورد به هەشت ساڵ پێش ئێستا ٣٠٠ % زیادیکردووە، بە جۆرێک کە ٤٠ % ـی خوێندکاران، دەرچووانی زانکۆ هەوڵی کۆچکردن دەدەن.  موحسن سەفایی، سیاسەتڤانێکی ئێرانییە و گوتی، "بۆچی خوێندکارانی ئێمە بەردەوام کۆچدەکەن؟ وڵاتێک کە تاوەکو ساڵی ١٩٧٠ یەک دەستەبژێری بیری لە کۆچ نەکردووەتەوە، ئەمڕۆ یەکەمین وڵاتی جیهانە لەڕووی کۆچی دەستەبژێرەکانیەوە. ئەمە کارەساتە. "  ناوەندی چاودێریی کۆچبەریی ئێران، لە نوێترین ئاماریدا باس لەوە دەکات، ساڵی رابردوو چوار هەزار پزیشک هەوڵی کۆچ و وەرگیران لە وڵاتانی بیانیان داوە، دوو هەزار پەرستار و ١٣ هەزار خوێندکاریش لەو وڵاتە کۆچیان کردووە.   لە ژمارەی ئەو خوێندکاران و قوتابیانە، ٣٧ % یان براوەی ئۆڵۆمپیادە زانستییەکانن، ٢٥ % یان ئەوانەن لە تاقیکردنەوەکانی زانکۆ پلەی یەکەم بۆ ١٥٠ یان و ١٥ % یشیان لە پلەی ژێر هەزاریان بەدەستهێناوە.   یەکێک لە کێشە گەورەکانی ئێران کە بووەتە هۆی نەبوونی هەلی کار بۆ دەرچووانی زانکۆ و دەستەبژێرەکانی بوارە جیاوازەکان، نەبوونی پلان و بەڕێوەبەرایەتییەکی گونجاوە لەو بوارەدا کە بووەتە هۆی ئەوەی ئەو سەرمایە زانستییانە لە وڵاتانی دیکە کەڵکیان لێوەربگیرێت.   بەهرام سەڵەواتی، بەڕێوەبەری ناوەندی چاودێری کۆچبەریی ئێران باس لەوە دەکات، "ئێمە بۆ ئەو سەرمایە مرۆڤانەیەی لە وڵاتەکەمان هەیە و سەرڕێژیش بووە، پلانێکی دیاریکراومان نییە. دیاردەی کۆچکردنی دەستەبژێرەکانمان، رەوتێکی خۆڕسکی هەیە و هیچ بەڕێوەبەرایەتییەکمان لەو بوارەدا نییە کە نەهێڵین سەرمایە زانستییەکانمان بکەوێتە دەست وڵاتانی دیکە. ئێستا هەزاران دەرچووی زانکۆمان هەیە کە هیچ پلانێکمان بۆیان نییە و ئەوەش وەکو ئەوە وایە بە دەستی خۆمان، کۆچمان پێکردبێتن. "  حکومەتی ئێران ١٠ ساڵە باس لە دانانی پلانێک بۆ نەهێشتنی دیاردەی کۆچی دەستەبژێرەکانی دەکات، بەڵام ئەو پلانە تائێستا ئامادە نەبووە و زیاتر لە ٨٠ هەزار خوێندکاری ئێرانی لە ئەوروپا و ئەمریکان.