قاسم ناوی لە لیستی سووری داواکراوانی تورکیادا بوو. میدیای فەرمیی تورکیا بڵاویکردەوە، دەستگیرکردنی ئەو بەرپرسەی داعش، لە ئۆپەراسیۆنێکی میتدا بووە و براوەتەوە بۆ تورکیا.   بەگوێرەی سەرچاوەکە، تیمی ئۆپەراسیۆنە تایبەتییەکانی سەر بە دەزگای هەواڵگریی نیشتمانیی تورکیا - میت، قاسم گولەر کە نازناوی "ئەبو ئوسامە ئەلتورکی" بووە و ئەمیری ویلایەتی تورکیای داعش بووە، لە سووریا لەمیانی ئۆپەراسیۆنێکی تایبەتدا، دەستگیرکردووە.    قاسم دوای ئەوەی براوەتە ئەنقەرە لەلایەن تیمێکی هاوبەشی میت و دژەتیرۆری تورکیا دەستکراوە بە لێکۆڵینەوە لەگەڵیدا.     تورکیا بڕی ١.٥ ملیۆن دۆلار خەڵاتی دانابوو بۆ هەر کەسێک کە زانیاری لەبارەی شوێنی خۆحەشاردان یان کوشتنی قاسم بداتە وڵاتەکە.      سەرچاوەکە زیاتر روونیکردووەتەوە، میت زانیاری پێگەیشتووە بەوەی، ئەبو ئوسامە ئەلتورکی لە ئامادەکاریدابووە لەگەڵ گرووپێکی چەکداری داعش چەک و تەقەمەنی بگوازنەوە تورکیا، بەڵام چەند رۆژێک بەر لە جموجوڵیان، میت لە رێگەی ئۆپەراسیۆنێکەوە قۆڵبەستی دەکات.     ناوبراو لە ساڵانی نێوان ٢٠٠٨ - ٢٠١٠ لە پاکستان و ئەفغانستان لەپاڵ بزووتنەوەی جیهادی ئیسلامی و قاعیدەدا بەشداریی لە چەندین شەڕ و پێکدادانی چەکداریدا کردووە. ساڵی ٢٠١٤ پەیوەندیی بە داعشەوە کردووە و چەندین پلە و پۆستی باڵای هەبووە، لەوانە، بەرپرسی دارایی ویلایەتەکانی تورکیا، رووسیا و ئەوروپا بووە و لەساڵی ٢٠١٨ بەرپرسیارێتی ئەمیری ویلایەتی تورکیا وەرگرت.     لەکاتی دەستگیرکردنیشیدا ژمارەیەکی زۆر بەڵگەنامەی دیجیتاڵی و نەخشەی جۆراوجۆری لەلابووە و سەرجەمیان دەستبەسەرکراون.