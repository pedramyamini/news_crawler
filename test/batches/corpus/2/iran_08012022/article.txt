وەزارەتی دەرەوەی ئێران لە راگەیێندراوێکدا بڵاویکردەوە، تاران ئامادەی گفتوگۆیە لەگەڵ ئەو وڵاتانە و بە کرداری دەستی بە پرۆسەی پێدانی ئەو ١٥٠ هەزار دۆلارە کردووە کە لە کۆتایی ساڵی ٢٠٢٠ دا بەڵێنیدابوو وەک قەرەبوو بیداتەوە کەسوکاری قوربانییانی فڕۆکەکە.  وەزارەتی دەرەوەی ئێران لەگەڵ دەربڕینی ئامادەیی گفتوگۆکردن لەگەڵ ئەو وڵاتانە، رەخنەی تووندیشی لە هەندێکیان گرت و رایگەیاند، هەندێک لەو وڵاتانە بابەتی کەوتنەخوارەوەی فڕۆکەکە دەقۆزنەوە تاوەکو "سوود بە ئەجێندای سیاسی"یان بگەیێنن.  ئەم راگەیێندراوە لە کاتێکدایە، هەر چوار وڵاتی کەنەدا، سوێد، ئۆکراینا و بەریتانیا کە هاووڵاتییانیان بەشێک لە سەرنشینەکانی فڕۆکەکە بوون، دەڵێن: "گفتوگۆکانمان لەگەڵ ئێران ئەنجامیان نەبووە".  ئەو چوار وڵاتە لە راگەیێندراوێکدا دەڵێن، ئێران ئامادەی گفتوگۆی کراوە نییە لەگەڵیان و ئاماژەیان بەوەشکرد، کەیسەکە دەبەنە دادگەی تاوانی نێودەوڵەتی.  وەزارەتی دەرەوەی ئێران دەڵێت، حکومەتی ئێران لە دادگاییکردنی ئەو ١٠ بەرپرسەی سوپای پاسداران بەردەوامە کە بەرپرس بوون لە خستنەخوارەوەی فڕۆکەکە، بێ ئەوەی ئاماژە بە ناوی ئەو بەرپرسانە بدات.  ئەم راگەیێندراوە لە کاتێکدایە، رۆژی ٣ - ١ - ٢٠٢٢، دادگەیەکی کەنەدی بڕی ٨٤ ملیۆن دۆلاری ئەمریکی وەک قەرەبووی کەسوکاری قوربانییانی فڕۆکەکەی بەسەر ئێراندا سەپاند و داوای لە تاران کرد پابەندی بڕیاری دادگەکە بێت.  فڕۆکەی هێڵی ئاسمانیی ئۆکراینا هەڵگری ١٧٦ کەس بوو کە ١٠ یان تیمی فڕۆکەوانی بوون.  بەگوێرەی زانیارییەکانی حکومەتی ئێران، سەرنشینەکانی فڕۆکەکە بەم جۆرە بوون: ١٤٦ یان پاسپۆرتی ئێرانییان پێبوو، ١٠ سەرنشین پاسپۆرتی ئەفغانییان پێبوو، ٥ کەندی، ٤ سوێدی و ٢ ئۆکراینی.  حکومەتی ئێران دان بە هەڵگرانی دوو وڵاتینامەدا نانێت و تەنیا بە ئێرانی دەیانناسێنێت.  زانیارییەکانی حکومەتی ئێران تایبەت بە وڵاتینامەی سەرنشینانی فڕۆکەکە بە تەواوەتی پشتڕاستنەکراونەتەوە، چونکە هەندێک لە سەرنشینان خاوەن دوو وڵاتینامە بوون و هەڵگری دوو پاسپۆرت بوون.   لەسەر ئەو بنەمایە، حکومەتی ئۆکراینا بە پشتبەستن بە تۆماری قوربانییان کە لە هێڵی ئاسمانیی ئۆکراینا هەیە رایگەیاندووە، لە کۆی ١٦٧ سەرنشینانی فڕۆکەکە ٨٢ یان ئێرانی بوون؛ ٦٣ یان کەنەدی، ٣ بەریتانی، ٤ ئەفغانی، ١٠ سوێدی، ٣ ئەڵمانی، ١١ ئۆکراینیش هەبوون؛ ١١ یان تیمی فڕۆکەوانی بوون و دووانیان سەرنشین.