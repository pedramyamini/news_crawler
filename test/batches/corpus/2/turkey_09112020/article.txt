ئێوارەی رۆژی یەکشەممە ٨ی تشرینی دووەمی ٢٠٢٠ بەرات ئاڵبایراک، وەزیری گەنجینە و دارایی تورکیا لە هەژماری دەستلەکارکێشانەوەی خۆی لە پۆستی وەزیری گەنجینە و دارایی راگەیاند.  عومەر فاروق گەرگەرلیئۆغڵو، پەرلەمانتاری هەدەپە لە بازنەی کۆجائەلی، شەوی رابردوو لە میانی بەشداریکردنی لە بەرنامەیەکی تەلەڤیزیۆنیدا ئاماژەی بەوەدا، کە بایراک بە ویستی خۆی دەستی لەکارنەکێشاوەتەوە، بەڵکو لە پۆستەکەی لادراوە.  بەگوێرەی زانیارییەکانی پەرلەمانتارەکەی هەدەپە: "بولەنت ئارنج، ئەندامی ئەنجوومەنی راوێژکاری باڵای سەرۆکایەتیی کۆمار سەردانی رەجەب تەیب ئەردۆغان، سەرۆککۆماری تورکیای کردووە و پێیگوتووە، ئەگەر بەرات ئاڵبایراک لە پۆستەکەیدا بمێنێتەوە، ٣٠ تاوەکو ٤٠ پەرلەمانتار لە ئاکپارتی جیادەبنەوە و دەچنە نێو پارتی پارتی دیموکراسی و پێشکەوتن بە سەرۆکایەی عەلی باباجان و پارتی ئایندە بە سەرۆکایەتیی ئەحمەد داودئۆغڵو، بەوهۆیەوە ئاڵبایراک لەسەرکار لادراوە".  ئاڵبایراک کە هاوکات زاوای ئەردۆغانە، نامەی دەستلەکارکێشانەوەی خۆی لە ئینستاگرام بڵاوکردووەتەوە و نووسیویەتی "بەهۆی کێشەی تەندروستیمەوە دەست لە ئەرکی وەزارەتەکەم دەکێشمەوە".  دەستلەکارکێشانەوەی ئاڵبایراک کاردانەوەی زۆری لێکەوتووەتەوە. پارتەکانی ئۆپۆزسیۆن داوای روونکردنەوە دەکەن و بەرپرسانی ئاکپارتیش داوا دەکەن دەستلەکارکێشانەوەکەی پەسند نەکرێت.   تاوەکو ئێستا سەرۆکایەتیی کۆماری تورکیا وەڵامی داواکاریی دەستلەکارکێشانەوەی ئاڵبایراکی نەداوەتەوە.