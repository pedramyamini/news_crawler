بەپێی ئەو راپۆرتانەی بڵاوبوونەتەوە، ئەو کەسانەی کاریان گرێدراوی ئینتەرنێتە کێشەیان بۆ دروستبووە، بە دژواریی دەستیان بە زانیارییەکانیان دەگات و خوێندنی زانکۆ و قوتابخانەکانیش کێشەی بۆ دروستبووە.  چەند رۆژ لەمەوبەر عەلی ئەکبەر سەفەوی، سەرۆکی گرووپی فێربوونی ئەلیکترۆنی وەزارەتی خوێندنی باڵا گوتی: "لە چەند مانگی رابردوودا کوالێتی و خێرایی ئینتەرنێت کێشەی بۆ دروستبووە، بەڕێوەبردنی پۆلەکانی خوێندن و تاقیکردنەوەکان ئەستەم بوونەتەوە. "  بەشێک لە دانیشتووانی ئێران دەڵێن، خێرایی ئینتەرنێتی وڵاتەکەیان لە ئەفغانستان خراپترە، بەڵام عیسا زارع پوور، وەزیری پەیوەندییەکانی ئێران، ئەوانە رەتدەکاتەوە و بە هەواڵی ناڕاست لە قەڵەمییان دەدات و دەڵێت: "لاوازبوونی ئینتەرنێت بۆ ئەوە دەگەڕێتەوە کە لە ١٠ ساڵی رابردوودا ژێرخانی ئینتەرنێت پەرەی پێنەدراوە. "  عیسا زارع پوور، وەزیری پەیوەندییەکانی ئێران گوتیشی: "ئێمە هەموو هەوڵمان وەگەڕ خستووە بۆ ئەوەی تۆڕێکی ئینتەرنێتی خێرا و بە کوالێتی بەرز دروست بکەین. لە حکومەتی سێزدەیەمدا هیچ پرۆژەیەک بۆ سنووردارکردنی ئینتەرنێت نییە و قەتیش باس نەکراوە. ئێمە هەوڵدەدەین تۆڕێکی خێرای جێگیر پەرەپێبدەین. "  بۆ خێرایی ئینتەرنێت ئێران لەنێو ١٧٥ وڵاتی جیهاندا پلەی ١٣٦ هەیە. بەپێی راپۆرتە فەرمییەکان نزیکەی ٩٣ لەسەدی خەڵکی ئێران ئینتەرنێتی مۆبایل بەکاردەهێنن، واتە نزیکەی ٧٥ ملیۆن کەس.  زۆر لە بەکارهێنەرانی ئینتەرنێت لە ئێران دەڵێن، حکومەت دەیەوێت پرۆژەیاسای سنووردارکردنی ئینتەرنێت جێبەجێ بکات و هۆکاری خاوبوونی ئینتەرنێت و کێشەی تۆڕە کۆمەڵایەتییەکان هەر بۆ ئەوە دەگەڕێتەوە.  پرۆژەیاساکە ناوی پشتگیری لە مافی بەکارهێنەرانە و ئێستا لە پەرلەمانی ئێرانە. ئەم پرۆژەیاسایە ماوەیەکی زۆرە لە پەرلەمانە، بەڵام رەخنەی زۆری لەسەرە و هەر ئەوەش وایکردووە تاوەکو ئێستا پەرلەمان نەتوانێت پەسندی بکات.  حکومەت زۆر جار رەتیکردووەتەوە هەوڵ بۆ سنووردارکردنی ئینتەرنێت بدات، بەڵکو لەسەر ئەو باوەڕەیە کە ئینتەرنێت دەبێت زۆر خێرا بێت.