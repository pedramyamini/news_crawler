رۆژی هەینی ٨ - ١٠ - ٢٠٢١ حوسێن ئەمیرعەبدوڵڵاهیان، وەزیری دەرەوەی ئێران لە میانەی سەردانێکیدا بۆ بەیرووت رایگەیاند، لەگەڵ سعودیە "ئەنجام و رێککەوتنمان" بەدەستخستووە، گوتیشی، بەڵام هێشتا پێویستیان بە گفتوگۆ هەیە.   دانوستاندنەکانی ئێران و سعودیە لە سەردەمی حەسەن رووحانی، سەرۆکی پێشووی ئێران دەستیان پێکرد و دوای ئەوەی ئیبراهیم رەئیسی لە مانگی ئاب دەسەڵاتی گرتە دەست گفتوگۆکان بەردەوام بوون.   ئەمیرعەبدوڵڵاهیان لە کۆنفرانسێکی رۆژنامەڤانیدا لە باڵیۆزخانەی ئێران لە بەیرووت گوتیشی کە لە "کاتێکی گونجاو" دا هەردوولا رێککەوتنەکان رادەگەیێنن و گوتی کە ئێران پێشوازی لە بەردەوامبوونی گفتوگۆکان و ئەنجامەکانی دەکات کە سوودی بۆ هەردوو لا هەبێت، گوتیشی کە ئەوە ئەوان نەبوون کە پەیوەندیی دیپلۆماسییان پچڕاند "ئەوە بڕیاری سعودیە بوو".   پەیوەندییەکانی نێوان سعودیە و ئێران لە ساڵی ٢٠١٦ پچڕان. ئەو کاتەی کە خۆپێشاندەرە ئێرانییەکان هێرشیان کردە سەر باڵیۆزخانەی سعودیە لە تاران و دواتریش سعودیە ئیمامێکی شیعەی بە ناوی شێخ نەمر ئەلنەمر لە سعودیە لەسێدارە دا کە بووە هۆی ئەوەی پەیوەندییەکانیان زیاتر تێکبچێت.   نەک تەنها ئەمە، بەڵکو سعودیە و ئێران لەسەر چەندین بابەتی دیکەی هەرێمیی ناکۆکییان هەیە. لە یەمەن، ئێران پاڵپشتیی لە حوسییەکان دەکات کە هێزی چەکداری شیعە مەزهەبن و سەنعای پایتەختیان بەدەستەوەیە و شەڕ لە دژی حکومەت دەکەن، ئەمەش لەکاتێکدایە کە سعودیە پاڵپشتی لە حکومەتی یەمەن دەکات و بۆ ماوەی شەش ساڵە رووبەڕووی حوسییەکان دەبێتەوە و پێکدادانی نێوانیان بەردەوامە.   ئەمەش لەکاتێکدایە کە تاران هێزێکی سەرەکییە کە پاڵپشتی لە بەشار ئەسەد، سەرۆکی سووریا دەکات لەو کاتەوەی کە شەڕی نێوخۆ لە ساڵی ٢٠١١ لە سووریا دەستیپێکردووە و لە دژی هێزە سوننەکان شەڕدەکات.   لەلایەکی دیکەوە، لە لوبنان گرووپی چەکداری حیزبوڵڵا کە رۆڵێکی گەورەی لە سیاسەتی وڵاتەکەدا هەیە لەلایەن ئێرانەوە پاڵپشتی دەکرێت و هێزەکانیان بەوە تۆمەتباردەکرێن کە پاڵپشتی لە بەشار ئەسەد دەکەن.   هاوکات لە سەردانەکەیدا بۆ لوبنان، عەبدوڵڵاهیان گوتی کە سعودیە و ئێران رۆڵێکی گرنگیان لە سەقامگیریی ناوچەکەدا هەیە.