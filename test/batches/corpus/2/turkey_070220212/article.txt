ئایسەل دەڵێت، لەگەڵ هاوژینەکەی ٢٠ ساڵە لە پیشەی ماسیگری تا دەگاتە بەخێوکردنی ماسییەکان کاردەکەن. "لە راستیدا پیشەی ماسیگری وەک جاران نەماوە و ئێمەش بۆ باشترکردنی بژێویی ژیانمان بیرمان لەوەکردەوە پرۆژەی بەخێوکردنی ماسی دروستبکەین. بە پاڵپشتیی حکومەت توانیمان پرۆژەکە بخەینە سەرپێ و ٣ ملیۆن و ٥٠٠ هەزار لیرە قەرزی هاندانی پرۆژەی بەرهەمهێنانمان وەرگرت".  ئەو خێزانە قەفەسیان کڕیوە کە پڕن لە ماسیی سەلەمون. لە مانگی تشرینی یەکەم ماسییەکان گەرا دادەنێن و ئەوانیش بۆ پێنج مانگ بەخێویان دەکەن لە کۆتایی مانگی نیسانیش دەیانخەنە بازاڕەکانەوە. ئەوان لەناو ئاوی سازگاردا پرۆژەکەیان دەستپێکردووە. لەنێو دەریاچەکەدا نۆ قەفەسە حەوزی گەورەیان دامەزراندووە بۆ بەخێوکردنی ماسیی سەلەمون.    ئایسەل کایا باس لەوەش دەکات، هەموو کار و پیشەیەک سەختی و ماندووبوونی هەیە، بەتایبەتی پیشەی ماسیگری و بەخێوکردنی، پێویستی بە شەونخوونی هەیە. "من وەک ژنێک هەمیشە هێندەی پیاوێک کاردەکەم. خێزانەکەم فێریانکردووم لەکارکردن جیاوازی لە نێوان ژن و پیاودا نییە. بەتایبەتیش بۆ من کە ئامانجم باشکردنی بژێوی ژیانی خێزانەکەم و بەدیهێنانی داهاتوویەکی باشترە بۆ کوڕە تاقانەکەم. هاوژین و کوڕەکەم هەمیشە پاڵپشتیکاری سەرەکیم بوون".   هاوژینی ئایسەل شانازی بەوە دەکات کە ئایسەل خاوەنکار و بەڕێوەبەری پرۆژەکەیانە، دەڵێت، بیرۆکەی پرۆژەکە بۆ ئەو دەگەڕێتەوە و سەرکەوتووە لە کارەکانی و لە هەمووان زیاتر پەرۆشی کار و پیشەکەیەتی.   سۆنەر کایا هاوژینی ئایسەلە، دەڵێت، "لە رێگەی هاوژینەکەمەوە قەرزی هاندان و پاڵپشتیی پرۆژەکەمان بەدەستهێنا. شانازی بەوە دەکەم هاوژینەکەم خاوەن کارمە. ساڵانێکی زۆرە شان بەشان پێکەوە کارمانکردووە و بژێوی ژیانمان دابینکردووە و لە رۆژگارە سەختەکانیشماندا هاوکار و دۆست و یاوەرم بووە".  ئایسەل بە بەلەمێکی بچووکی ماسیگران لەگەڵ هاوژین و کوڕەکەی رۆژانە قەفەسە حەوزەکانیان بەسەردەکەنەوە و چاودێریی ماسییەکان دەکەن، خوانیان پێ دەدەن و بۆ نەخۆش نەکەوتنیشیان دەرمانیان پێ دەدەن. هەر سێکیان ئامانجیان گەورەترکردنی پرۆژەکەیانە بۆ ئەوەی بتوانن لە هەر وەرزێکدا ٢٠٠ تۆن ماسی سەلەمون پێبگەیێنن و بیخەنە بازاڕەکانەوە.