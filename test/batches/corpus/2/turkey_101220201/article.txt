سزدانی تورکیا، پرسێکی سەرەکی کۆبوونەوەی دوو رۆژەی یەکێتیی ئەوروپایە. بەڵام ئایا یەکێتیی ئەوروپا دەتوانێت تورکیا سزابدات؟  مارگریتاس شیناس، جێگری سەرۆکی کۆمیسیۆنی ئەوروپا، ئاشکرای کردووە کە یەکێتییەکە سزای درێژخایەنی بۆ تورکیا ئامادە کردووە. سەرکردەکان لەو دوو رۆژەدا بڕیاری لەسەر دەدەن.  ئەو سزایانەی، کە یەکێتییەکە بەنیازە بەسەر تورکیایاندا بسەپێنێت، بوارەکانی وزە، هایدرۆکاربۆن و بانکەکانی تورکیا دەگرێتەوە.  تورکیا لە رۆژهەڵاتی دەریای ناوەڕاست بەدوای هایدرۆکاربۆن و سەرچاوەی نەوت و گازدا دەگەڕێت، ئەمەش یەکێکە لە کێشە سەرەکییەکانی نێوان بلۆکی ئەوروپا و تورکیا.  تورکیا، ئەوروپییەکان بە پشتیوانیکردنی یۆنان تۆمەتبار دەکات. لەبەرامبەردا ئەوروپییەکان دەڵێن، تورکیا لە سنوورە ئاوییەکانی یۆناندا بەدوای وزەدا دەگەڕێت، لە مانگی ئۆکتۆبەری رابردووشەوە چەند جارێک داوایان لە تورکیا کردبوو پرۆژەی گەڕان بەدوای وزەدا لە رۆژهەڵاتی دەریای ناوەڕاست بوەستێنیت. بەڵام تورکیا گوێی بەو هۆشدارییەی یەکێتییەکە نەداوە و بەردەوامە.  لەکۆبوونەوەی هەفتەی رابردووی وەزیرانی دەرەوەی یەکێتیی ئەوروپا، جارێکی دیکە ئاماژە بە ئەگەری سزادانی تورکیا کرایەوە.  جۆزێف بۆرێڵ، بەرپرسی کاروباری دەرەوەی ئەوروپا لەو بارەیەوە گوتی: "ئاماژەی ئەرێنی زۆر لەلایەن تورکیاوە نەبینراوە لە چەند مانگی رابردوودا. سەبارەت بە قوبرس و هەروەها پرسی گەڕان بەدوای وزەدا هیچ پێشکەوتنێک لە گفتوگۆکاندا رووینەداوە، ئەمە وا دەکات یەکێتیی ئەوروپا جارێکی دیکە بە وریاییەوە مامەڵە لەگەڵ دۆخەکە بکات".  بەرپرسی کاروباری دەرەوەی ئەوروپا، بە نیگەرانییەوە باسی سزادانی تورکیا دەکات و دەڵێت: "ئێمە بەرژوەندیی هاوبەشمان هەیە، تورکیا هەندێک ئامانجی هەن، بەڵام ئەوەش دەزانین کە تورکیا ئێستا ٣.٥ ملیۆن پەنابەری لەخۆگرتووە".  تورکیا لە مانگی ئایاری ٢٠٢٠ هەوڵەکانی بۆ کارکردن لە هایدرۆکاربۆن و سەرچاوەی وزەدا راگەیاند، لە رۆژهەڵاتی دەریای ناوەڕاست بەدوای هایدرۆکاربۆندا دەگەڕێت.  یۆنان دەڵێت لە سنوورە ئاوییەکانی قوبرس و یۆنان بەدوای سەرچاوەی وزەدا دەگەڕێت. یۆنان و ئەوروپا داوا دەکەن پرۆژەکە بوەستێنێت و دەڵێن تورکیا سنوورە ئاوییەکانی یۆنان و قوبرسی بەزاندووە و ئەمەش   پشێلکردنی یاسا نێودەوڵەتییەکانە.  ئەگەر تورکیا لەلایەن ئەوروپاوە سزا بدرێت، پەیوەندییە ئابوورییەکانی هەردوولا لەبواری وزەدا کێشەی تێدەکەوێت. چونکە ئەوروپا بووەتە بازاڕی وزەی تورکیا.  لە ساڵی ٢٠١٦ ئەوروپا رازیبوو بە هاریکاریکردنی بازاڕی تورکیا بۆ گاز و وزەی کارەبا.  بازاڕەکانی یەکێتیی ئەوروپا لەو بوارەدا بۆ بازاڕی وزەی تورکیا کرانەوە. لە سزا نوێیەکاندا ئەگەر هەیە دەرگا لەسەر بازاڕی وزەی تورکیا دابخرێت، بەمەش ئەو وڵاتە ئەوروپییانەی لەو بوارەدا پەیوەندیان لەگەڵ تورکیا هەیە زەرەر دەکەن.  کێشەیەکی دیکە کە رەنگە بەربەست بۆ سزادانی تورکیا لەلایەن یەکێتیی ئەوروپا دروست بکات، وەبەرهێنانی بانکەکانی ئەوروپایە لە تورکیا.  ئەوروپا بیر لە سزادانی کەرتی بانکە تورکیا دەکاتەوە، بەڵام بۆ ئەوروپا ئاسان نییە، ملیارەها دۆلار پارەی بانکە ئەوروپییەکان لە تورکیایە.   بۆ نموونە بانکە ئیسپانییەکان ٦٢ ملیار دۆلار وەبەرهێنان لە تورکیا دەکەن، بانکە فەرەنسییەکان ٢٩ ملیار دۆلار، بانکە ئەڵمانییەکان ١١ ملیار دۆلار و بانکە ئیتاڵییەکان هەشت ملیار دۆلار وەبەرهێنان لە تورکیا دەکەن.  خاڵێکی دیکە، کە بووەتە هۆی دوودڵی ئەوروپا لە سزادانی تورکیا، ئەو ژمارە زۆرە پەنابەرنە لە تورکیا، کە زۆربەیان پەنابەری سوورین.  تورکیا سێ ملیۆن و ٥٠٠ هەزار پەنابەری لەخۆگرتووە. ئەمەش لەلایەن تورکیاوە بووەتە کارتێک و هەمیشە لە بەرامبەر ئەوروپادا بەکاریدەهێنیت. رەجەب تەیب ئەردۆغان، پێشتر چەند جارێک هەڕەشەی کردنەوەی دەرگای ئەو پەنابەرانەی بەرەوڕووی ئەوروپا کردووە.  هەر بۆیە بابەتی ئەو پەنابەرانە جارێکی دیکە لەلایەن جۆزێف بۆرێل بەرپرسی کاروباری دەرەوەی ئەوروپا ئاماژەی پێدرا و گوتی: "دەزانین کە تورکیا ئەو ژمارە زۆرەی پەنابەری هەیە".  کۆبوونەوەی لووتکەی یەکێتیی ئەوروپا کە ئێوارەی ئەمڕۆ پێنجشەممە دەستپێدەکات و سبەی هەینیش بەردەوام دەبێت، جگە لە پرسی سزادانی تورکیا، پرسی ئاسایش سنوورەکانی ئەوروپاشی تێدا تاوتوێدەکرێت.  لەم پرسەدا ئەوروپییەکان دەڵێن سنوورەکان لە هەڕەشەی تیرۆر دەپارێزین. بەڵام لەپاڵ ئەوەشدا دەیانەوێت سنوورەکان تووندوتۆڵ بکەن، ئەمەش وا دەکات خۆیان بۆ ئەو ئەگەره هاتنی لێشاوی پەنابەران ئامادە بکەن، بە تایبەتی ئەگەر سزا بەسەر تورکیادا بسەپێنن.  بەپێی ئەو ئەجێندایە، هەر ٢٧ ئەندامەکەی یەکێتیی ئەوروپا دەبێت سنوورە دەرەکییەکانیان بپارێزن و رێگە لە هەر هەڕەشەیەکی تیرۆر بگرن.  ئەوروپا لە ٢٠١٥ ەوە پلانی ئەو ئەجێندایەی داناوە. خاڵێکی ئەجێنداکەش باسی ئەوە دەکات کە لە ساڵی ٢٠١٤ ەوە بەردەوام کەسانی تووندڕەو لەگەڵ پەنابەراندا خۆیان گەیاندووەتە ئەوروپا و هێرشیان کردووەتە سەر ئەوروپییەکان.  دوایین نموونەش هێرشکارەی شاری نیسی فەرەنسا بوو کە لە ٢٩ی مانگی ئۆکتۆبەر هێرشی کرە سەر کەنیسەیەک و سێ کەسی بە چەقۆ کوشت، ئەو هێرشكارە کە تونسی بوو، یەکەم رۆژی بوو گەیشتبووە فەرەنسا. بۆیە ئەجێندا نوێیەکەی ئەوروپا هەوڵێکیشە بۆ رێگری لە گەیشتنی پەنابەران بۆ ئەوروپا.