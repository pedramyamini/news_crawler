جەمشید موحیبەت خانی، فەرماندەی یەکینەی پاراستنی ژینگەی ئێران رۆژی ١١ - ٠١ - ٢٠٢٢ رایگەیاند، سەرەڕای هەوڵی پارێزەرەکانی برومەند نەجەفی، دیوانی بەرزی وڵات حوکمی قەساسی دادگای بەرایی  پەسند کردووە.  عەلی ئەسغەر دانشیان، جێگری رێکخراوی پاراستنی ژینگەی ئێران رۆژی ٢٦ - ٠١ - ٢٠٢٢ رایگەیاند: "ژینگەپارێزەکەمان لە ناوچەی پارێزراوی بێستون لەگەڵ راوچییەکی نایاسایی بە شەڕ هاتووە، راوچییە نایاساییە بە هۆکارێک کوژراوە، کەچی دەبێت ژینگەپارێزەکەی ئێمە قەساس بکرێت".  بڕیار بوو برومەند نەجەفی لە داهاتوویەکی نزیکدا حوکمەکەی بەسەردا جێبەجێ بکرێت، بەڵام عەلی ئەسغەر دانشیان گوتی: "دوای بەدواداچوون بۆ رێگریکردن لە جێبەجێکردنی حوکمی سێدارەی برومەند نەجەفی، سەرۆکی دەزگای دادی ئێران بڕیاری داوە جێبەجێکردنی حوکمەکە دوابخرێت".  رۆژی ٠٤ - ٠٨ - ٢٠٢٠ هێزەکانی یەکەی جێبەجێکردنی پاراستنی ژینگەی کرماشان لە ناوچەی پارێزراوی بێستون تووشی ئۆتۆمبیلێک دەبن، بەڵام ئۆتۆمبیلەکە گوێ بە ئاگاداریی ژینگەپارێزەکان نادات و رایناگرێ، ئەوانیش تەقەی لێدەکەن و لە ئەنجامدا کەسێک بە ناوی یوسف فەلاحی داروەندی خەڵکی گوندی سونقورئاوای سەر بە بێستون گیان لەدەستدەدات.  یەکێک لە پارێزەرەکانی برومەند نەجەفی گوتوویەتی: "راوچییەکان ویستوویان بە ئۆتۆمبیلەکەیان لە ژینگە پارێزەکان بدەن، برومەند نەجەفیش بۆ پاراستنی گیانی خۆیان تەقەی لە تایەی ئۆتۆمبیلی راوچییەکان کردووە".  هەندێ کەس گومانیان هەیە کە ئەو راوچییە بە دەستی برومەند نەجەفی کوژرابێت، چونکە ئۆتۆمبیلی راوچییەکان هەڵاتووە و چەند کیلۆمەتر رۆیشتووە و دواتر کە ژینگەپارێزەکان چوونەتە سەری دیتویانە یەکێک لە راوچییەکان کوژراوە، بەڵام ئۆتۆمبیلەکە لە چوار راوچی تەنیا دوو کەسی تێدا بووە و جگە لەوە چەکی راوچییەکانیشی تێدا نەماوە.  لە رۆژانی رابردوودا کەمپەینێک بۆ پشتگیری لە برومەند نەجەفی بەڕێوەچوو، کە خەڵک زۆر بەناوبانگ، بۆ نموونە وریا غەفووری کاپتنی یانەی ئیستقلالی تاران، داوای هەڵوەشانەوەی حکومی ئەو ژینگەپارێزەی کردبوو.  لە دەیەکانی رابردوودا تێکهەڵچوونی نێوان ژینگەپارێزەکان و راوچییەکان کێشەیەکی سەرەکی بەردەم ژینگەپارێزەکان بووە.   راوچییەکان وەڵامی ژینگەپارێزەکان نادەنەوە و زۆر جارانیش لەگەڵیان تووشی شەڕ دەبن و تەقەیان لێدەکەن، لە سێ دەیەی رابردوودا ژمارەیەکی زۆر ژینگەپارێز لە ئێران بەدەستی راوچییەکان کوژراون.  ئەسغەر دانشیان، جێگری رێکخراوی پاراستنی ژینگەی ئێران بۆ کاروباری پەرلەمان، رۆژی ٢٦ - ٠١ - ٢٠٢٢ گوتی: تاوەکوو ئێستا لە هەموو ئێراندا ١٤٦ ژینگەپارێز کوژراون و ٣٠٨ کەسیش بریندار بوون.  لەو حاڵەتانەشدا کە شەڕ لە نێوانیاندا روویداوە و راوچییەکان کوژراون، بەهۆی نەبوونی یاساییەکی روون بۆ پشتگیری لە ژینگەپارێزەکان، کێشەی زۆریان بەرەوڕوو بووەتەوە.   نەبوونی یاسایەک بۆ پشتگیری لە ژینگەپارێزەکان لەمجۆرە حاڵەتانەدا لەگەڵ ناڕەزایەتی و رەخنەی لایەنگران و ژینگەپارێزەکان بەرەوڕوو بووە، کە بەگوتەی ئەوان دەرفەتی بۆ راوچییەکان رەخساندووە وەڵامی ژینگەپارێزەکان نەدەنەوە و ژینگەپارێزەکانیش بەگوێرەی پێویست نەتوانن بەرگری لە ئاژەڵ و باڵندە کێوییەکان بکەن.