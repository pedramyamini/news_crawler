داواکاری گشتیی کۆماریی لە پارێزگای کۆجائێلی، رۆژی ٢١ی شوباتی ٢٠١٨ تۆمەتنامەی لەدژی عومەر فارووق گەرگەرلیئۆغڵو پەرلەمانتاری هەدەپە ئامادەکرد و داوای سزای دوو ساڵ و شەش مانگ بەندکردنی کرد بەتۆمەتی ئەندامبوون و بانگەشەکردن بۆ پەکەکە. ١٦ مین دادگای سزا قورسەکانی ئەو پارێزگایەش، داوا و راسپاردەکەی داواکاری گشتیی پەسندکرد.   لە تورکیا مشتومڕ و کاردانەوەکان لەبارەی پشکنینی ژنان بە رووتی لە زیندانەکان و بنکەکانی پۆلیسدا دوای ئەوە دەستیپێکرد کە  عومەر گەرگەرلیئۆغڵو پەرلەمانتاری هەدەپە کە لە هەمانکاتدا پارێزەرە و ئەندامی کۆمیسیۆنی مافی مرۆڤە لە پەرلەمانی تورکیا، رۆژی ١٦ی کانوونی یەکەمی ٢٠٢٠ رایگەیاند، لە پارێزگای ئوشاک ٣٠ ژن کە خوێندکاری زانکۆن بە رووتی پشکنینیان بۆ کراوە، ئەمەش کاردانەوەی زۆری بەدوادا هات.  گەرگەرلیئۆغڵو راشیگەیاند، لەبارەی بڕیارەکەی دادگا، سکاڵا لە دادگای دەستووری تورکیا تۆمار دەکات و پێیوایە سزادانەکەی بەهۆی وروژاندنی ئەو پرسەیە و پەیوەندیی بە پەکەکەوە نییە.