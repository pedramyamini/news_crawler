رۆژی شەممە ٩ - ٤ - ٢٠٢٢، سومەییە رەفیعی، سەرۆکی لیژنەی پاراستنی ژینگەی پەرلەمانی ئێران رەخنەی لە حکومەتی ئێران بۆ کۆنترۆڵکردنی خۆڵبارین گرت و گوتی، "دەبوو رێکخراوی کەشناسی ئێران لانیکەم ٢٤ بۆ ٣٦ کاژێر پێشتر، دەستپێکردنی خۆڵبارینی پێشبینی بکردایە و رێکارەکانی خۆپارێزی لە لایەن ناوەندەکانی کۆنترۆڵی قەیران و زانکۆ پزیشکیەکانی پارێزگاکانەوە بۆ خەڵک رابگەیێندرانایە، بەڵام حکومەت کەمتەرخەمی کردووە. "  بە گوتەی سومەییە رەفیعی، حکومەتی ئێران دوو ساڵە پارەی بۆ بەرەنگاربوونەوە و کۆنترۆڵکردنی خۆڵبارین تەرخان نەکردووە و ئەوەش ئاستیی مەترسییەکانی خۆڵبارینی زیادکردووە.  ساڵانە بڕەپارەی تەرخانکراو بۆ بەرەنگاربوونەوە و کۆنترۆڵی خۆڵبارین لە لایەن رێکخراوی پاراستنی ژینگەوە داوا دەکرا و حکومەتی ئێران لە بودجەی ساڵەنەیدا جێگەی دەکردەوە. ساڵی رابردوو لە لایەن رێکخراوی پاراستنی ژینگەوە داوای ١٤٣ ملیار تمەن بۆ ئەو مەبەستە کرا. ئەمساڵیش بڕەپارەی داواکراو لە لایەن ئەو رێکخراوەوە ئاشکرا نەکراوە، بەڵام حکومەتی ئێران دوو ساڵە ئەو بڕەپارەیەی لە بودجەی ساڵانە نەهێشتووە.  بەپێی ئامارە فەرمییەکانی حکومەت، ساڵانە لە ئێران و رۆژهەڵاتی کوردستان پێنج هەزار کەس بەهۆی کاریگەرییەکانی خۆڵبارینەوە گیان لەدەستدەدەن. ناوەندی لێکۆڵینەوەی پیسبوونی کەشوهەوای زانکۆی تارانیش دەڵێت، ساڵانە ٤٠ هەزار کەس بەهۆی کاریگەرییەکانی پیسبوونی کەشوهەوا و خۆڵبارینەوە تووشی گیان لەدەستدانی کتوپڕ دەبن.  لە رۆژی پێنجشەممەوە لە ئێران و رۆژهەڵاتی کوردستانیش شەپۆلێکی دیکەی خۆڵبارین دەستیپێکردووە، بەپێی ئامارەکانی رێکخراوی کەشناسیی ئێران، ١١ پارێزگای ئەو وڵاتە لە دۆخی قەیران و مەترسیداردان.   رۆژی هەینی، تاران وەکو یەکێک لە پیسترین شارەکانی جیهان لە رووی کەشوهەواوە تۆمارکرا، لە پارێزگاکانی خوزستان، سنە، کرماشان، کرمان، لۆڕستان، ئیلام، سمنان، زەنجان، مەرکەزی، قەزوین و هەمەدان زەنگی مەترسی لێدرا.   لە زۆربەی شارەکانی ئەو ١١ پارێزگایە، قوتابخانەکان داخراون، داوا لە کەسانی نەخۆش و بەساڵاچوو کراوە لە ماڵ نەچنە دەرەوە.