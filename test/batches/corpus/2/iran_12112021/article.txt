لەنێو شارەکان ژووری پلاستیکی و خێوەت نەماون و خەڵک گەڕاونەتەوە نێو ماڵەکانیان، بەڵام بەشی زۆری خانووە دروستکراوەکان نیوەناتەواون. بوومەلەرزەلێدراوان ئەوەی هەیانبووە لە خانووەکانیان خەرجکردووە و بە دەستی بەتاڵ توانای دابینکردنی پێداویستییەکانیان نییە.  کۆمیسیۆنی هاوئاهەنگیی بانکەکانی کرماشان دەڵێت، ٣٢ تریلیۆن تمەنیان لە چوارچێوەی ٢٣٤ هەزار قەرزی بانکی داوەتە بوومەلەرزەلێدراوان، سێ ساڵی یەکەمیش قەرزەکانیان وەرنەگرتووەتەوە و لەمساڵەوە دەستیان بە وەرگرتنەوەی کردووە، بەڵام سەرچاوە خۆجێییەکان دەڵێن، زۆربەی بانکەکان لە پارەوە گوشاریان خستووەتەسەر خەڵک بۆ گەڕاندنەوەی قەرزەکان و بەهۆی درەنگ کەوتن، پارەی زیادەیان خستووەتەسەر قەرزی بوومەلەرزەلێدراوان.  بە هەموو ئەو کێشانەشەوە، ئەوانەی خانوویان هەیە دۆخیان لە کرێچییەکان باشترە. دوای بوومەلەرزە حکومەت رایگەیاند، زەوی دەداتە تەواوی ئەو خێزانە کرێچییانەی کە بەهۆی بوومەلەرزە زیانیان بەرکەوتووە، بەڵام دواتر جێبەجێی نەکرد. بەڕێوەبەری گشتیی کۆنترۆڵی قەیرانی کرماشان دەڵێت، بەهۆی کەمبوونی زەوی بڕیارەکەیان جێبەجێ نەکردووە و لەجێگەی زەوی، قەرزی بانکییان پێداون بۆ کڕینی شتوومەکی نێوماڵ.  لە ١٢ - ١١ - ٢٠١٧ بوومەلەرزەیەک بە گوڕی ٧.٣ پلەی ریختەر رۆژئاوای پارێزگای کرماشانی هەژاند کە بووە هۆی گیانلەدەستدانی ٦٢٠ کەس و برینداربوونی ١٢ هەزار و ٣٨٦ کەس.   ١٠ شار و هەزار و ٩٣٢ گوند زیانیان بەرکەوت و ١٠٨ هەزار خانوو و یەکەی نیشتەجێبوون رووخان یان زیانی زۆریان پێگەیشت. لە بوومەلەرزەکەی کرماشاندا، ٥٨٥ پۆلی خوێندن زیانیان بەرکەوت و رووخان، تاوەکو ئێستا خێرخوازان هەزار و ٣٠٠ پۆلی خوێندنیان لەو ناوچانە دروستکردوونەتەوە.