لە روانگەی بەرپرسانەوە، ئەگەر نرخی بەرهەمهێنان لەسەر بەرهەمەکە بنووسرێت، ئەوکاتە کڕیار ناچارنابێت هەزار و ٥٠٠ تمەن پارەی زیادە بۆ دەبەیەک ئاو بدات؛ ئەمە بۆ شتومەک و پێداویستیی دیکەش هەر وایە.  خاوەن کارگەیەک لە تاران باس لەوە دەکات، "لەم پرۆژەیەدا ئامانج ئەوەیە پشتگیری بکرێت لە یەکە بەرهەمهێنەرەکان و تۆڕی دابەشکردن؛ بەو مەبەستەی بتوانین کەلوپەل بە نرخی گونجاو و نەهێشتنی قازانجی زیاد لە رادە، بگاتە دەستی بەکارهێنەر".  بەڵام هەندێک لە بەرپرسانی لایەنی پەیوەندیدار و شارەزای بوارەکە، دانانی نرخی بەرهەمهێنان لەسەر کاڵا وەکو دەستوەردانی حکومەت لە بازاڕدا دەبینن.  مەسعود خانساری، سەرۆکی ژووری بازرگانیی تاران لە چەند خاڵێکدا باس لە کاریگەرییەکانی ئەو بڕیارە دەکات و دەڵێت، "ئاستی بەرهەمهێنان کەم دەبێتەوە، گوشار لەسەر بەرهەمهێنەران دروستدەکات و خواست کەم دەکاتەوە، کەلوپەل و شتومەکی کوالێتیی نزم دەخرێتە بازاڕەوە، سەرمایەگوزاری لە بەشی بەرهەمهێناندا کەمتر دەکاتەوە، لە پرۆژەکەدا گرنگی بە زنجیرەی دابەشکردن و گواستنەوە نەدراوە کە ئەمە دەتوانێت کێشە دروستبکات و لە کۆتاییدا دەبێتە هۆی داخرانی کارگەکان، بەرزبوونەوەی بێکاری و کەمبوونی کاڵا لە بازاڕدا".  پێشتریش رێکخستنەکانی بواری پیشەسازی هۆشدارییان لەو پرۆژەیە دابوو، داوایان کردبوو جێبەجێ نەکرێت، بەڵام وەزارەتی پیشەسازی و بازرگانیی ئێران پێیوایە نووسینی نرخی بەرهەمهێنان و نرخی بەکارهێنەر رێگە لە سەرپێچی دەگرێت.  عەباس تابش، سەرۆکی رێکخراوی پشتگیری لە بەکارهێنەران دەڵێت، "یەکەمین کاریگەریی نووسینی نرخی بەرهەمهێنان و گواستنەوە ئەوەیە، شەفافییەت لەم پرۆسەیەدا دەبێت. وردەفرۆش ئەرکی ئەوەی لە ئەستۆدایە کڕیار لە نرخی بەرهەمهێنان ئاگاداربکاتەوە".  هەنگاوەکە لە کاتێکدایە، لە ماوەی چەند مانگی رابردوودا نرخی زۆر لە خواردەمەنییەکان لە رۆژهەڵاتی کوردستان و ئێران زۆر بەرزبووەتەوە؛ بەپێی راپۆرتی وەزارەتی پیشەسازیی ئێران، لە سەرەتای بەهارەوە تاوەکو کۆتایی پاییز، شەکر ٧٦ %، گۆشتی سوور ٤١ %، مریشک ٢٥ % و برنجی ئێرانیش نزیکەی ٦٠ % گرانتر بوون.