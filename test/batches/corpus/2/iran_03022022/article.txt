ئەحمەد گودەرزی، فەرماندەی پاراستنی سنووری ئێران، دەڵێت: یاساکانی ئێمە لە پەیوەندیی لەگەڵ "بازاڕچە سنوورییەکان و رێکخستنی کۆڵبەرەکان" بێسەروبەرن، بۆ نموونە پاراستنی سنوور هەندێک یاسای تایبەت بە خۆی هەیە، گومرک و دەروازە فەرمییە نێودەوڵەتییەکانیش کە سەربە وەزارەتی رێگان، هەر کامەیان یاسای تایبەت بە خۆیان هەیە.  گودەرزی گوتی: "لە چەند رۆژی رابردوودا لەگەڵ حکومەت لەسەر دۆخی دەروازە سنوورییە کۆڵبەرییەکان کۆبوونەوە کراوە و بڕیاری باش دراوە، کە هیوادارین لە داهاتوویەکی نزیکدا بازاڕچە سنوورییەکان رێکبخرێن و خەڵکیش بتوانن لێیان سوودمەند بن".  حکومەتی ئێران ساڵی ٢٠١٦ بازاڕچە کۆڵبەرییەکانی داخست. ئەو کات حکومەت رایگەیاند کە دەیەوێ بازاڕچەکان دیسان رێکبخاتەوە. بەرپرسانی حکومەت گوتیان، بازاڕچەکان بوونەتە شوێنێک بۆ قاچاخی کاڵا و کەلوپەل و لە ئامانجی سەرەکی خۆیان دوور کەوتوونەتەوە.  لەو کاتەوە حکومەت دەڵێ دەروازە سنوورییە کۆڵبەرییەکان و بازاڕچەکان رێکدەخاتەوە، بەڵام تاوەکو ئێستا نەکراونەتەوە. بەپێی ئامارە نافەرمییەکان نزیکەی ٧٠ - ٨٠ هەزار بنەماڵە ژیانیان گرێدراوی کۆڵبەری لە ناوچە سنوورییەکانە.  شەهریار حەیدەری، نوێنەری قەسری شیرین، سەرپێڵ زەهاو و گیەڵان لە پەرلەمانی ئێران، مانگی ١٠ی ساڵی ٢٠٢١ گوتی: بە مەبەستی رێکخستنی بژێویی ژیانی خەڵکی ناوچە سنوورییەکان، پەرلەمان و حکومەت پێکەوە کار لەسەر پرۆژەیاسایەک دەکەن".  کەمال حوسێن پوور، نوێنەری شارەکانی سەردەشت و پیرانشار رۆژی ٠٤.١٠.٢٠٢١ گوتبووی: "رێگەچارەیەک بۆ چارەسەر کردنی کێشەی کۆڵبەرەکان لە ئارادا نییە، جگە لەوەی کە لەژێر چاودێری وەزارەتی ناوخۆ، پاراستنی سنوور و هێزە ئەمنییەکاندا چەند دەروازەیەکی تایبەت بکرێتەوە و رێگە بە کۆڵبەران بدرێ هەندێ کاڵای دیاریکراو بگوازنەوە".