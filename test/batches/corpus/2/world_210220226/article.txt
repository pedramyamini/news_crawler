لە کۆی ٢٩٠ پەرلەمانتار، ٢٥٠ پەرلەمانتار واژۆیان لەسەر نامەکە کردووە. سەعید موحسن، سکرتێری پەرلەمانی ئێران رایگەیاند، "دەبێت لە ئەزموونی رابردوومان فێربین بۆ ئەوەی لەگەڵ لایەنە ناپاکەکان بەهیچ رێککەوتنێکەوە پابەند نەبین و بەرژەوەندیی گەلی ئێران نەخەینە مەترسییەوە بەبێ ئەوەی گەرەنتیی پێویست بەدەست بخەین. "   شەش خاڵی نامەکە، کە ئاڕاستەی ئیبراهیم رەئیسی کراوە، بریتین لە:  یەکەم: پارە بلۆککراوەکانی ئێران لە بانکە جیهانییەکاندا ئازاد بکرێن   دووەم: ئەمریکا و هاوپەیمانەکانی گەرەنتی بدەن لە رێککەوتنەکە ناکشێنەوە  سێیەم: هەڵوەشاندنەوەی میکانیزمی سەپاندنەوەی سزاکان   چوارەم: سزاکانی پەیوەند بە ئەتۆمی، تیرۆر، مووشەک و مافەکانی مرۆڤ هەڵبگیرێن  پێنجەم: سەرەتا ئەمریکا و لایەنەکانی دیکە سزاکان هەڵبگرن، دواتر ئێران پێیەوە پابەند دەبێت  شەشەم: لە ئەگەری پابەندبوونی ئەمریکا و هاوپەیمانەکانی، ئێران چالاکییە ئەتۆمییەکانی کەمدەکاتەوە  رێککەوتنی ئەتۆمیی ئێران لە ساڵی ٢٠١٥ لە نێوان ئێران و وڵاتانتی ٥+١ کرا و تێیدا بەشێک لە گەمارۆکانی سەر ئێران هەڵگیران و لەبەرامبەریشدا ئێران ئاستی پیتاندنی یۆرانیۆمی دابەزاند، بەڵام لە ساڵی ٢٠١٨ ئەمریکا بە سەرۆکایەتیی دۆناڵد ترەمپ تاکلایەنانە لە رێککەوتنەکە کشایەوە و کۆمەڵێک سزای نوێ و تووندی بەسەر ئێراندا سەپاند.  لە لایەکی دیکەوە، نەفتالی بێنێت، سەرۆکوەزیرانی ئیسرائیل دەڵێت، دەکرێت بۆ ماوەیەکی کاتی ئێران بە رێککەوتنەکەوە پابەند بێت، بەڵام هۆشداری دەدات لەوەی ئەم رێککەوتنە لە رێککەوتنەکەی ساڵی ٢٠١٥ لاوازتر دەبێت.    سەرۆکوەزیرانی ئیسرائیل دەڵێت، "بۆ ئیسرائیل و هەموو ئەو هێزانەی داوای سەقامگیریی رۆژهەڵاتی نێوەڕاست دەکەن، ئەم رێککەوتنە، وەکو دیارە، دەبێتە هۆی دروستبوونی ئاژاوە و ناجێگیربوونی رۆژهەڵاتی نێوەڕاست. "   ئەوەش لەکاتێکدایە کە گفتوگۆکان سەبارەت بە زیندووکردنەوەی رێککەوتنی ئەتۆمیی ئێران لەنێوان وڵاتانی ٤+١ لە ڤیەننا بەردەوامن و بەرپرسانی یەکێتیی ئەوروپاش دەڵێن، لە کاتێکی نزیکدا رێککەوتنەکە واژۆ دەکرێت.