ئەو مانگە دەستکردەی تورکیا کە ناوی "تورکسات ٥ A"یە لەڕێگەی مووشەکی فالکۆن ٩ی کۆمپانیا تەکنەلۆجییەکەوە و لە فلۆریداوە ئاراستەی بۆشایی ئاسمان کراوە.  وەزارەتی گواستنەوە و ژێرخانی تورکیا رایگەیاندووە، مانگە دەستکردەکەیان لە ماوەی چوار مانگدا دەگاتە خولگەی دیاریکراوی خۆی و لە نیوەی دووەمی ساڵی ٢٠٢١ دا دەست بە خزمەتکردن دەکات؛ ئاماژەی بەوەش کردووە کە ئەو مانگە دەستکردە فریکوێنسی و مافەکان بۆ ماوەی ٣٠ ساڵی داهاتوو دابیندەکات.  ئەو کارەی کۆمپانیای سپەیس ئێکس یەکەمین کاریەتی کە لە ساڵی نوێدا ئەنجامی بدات.  عومەر فاتیح سەیان، جێگری وەزیری گواستنەوە و ژێرخانی تورکیا "تورکسات ٥ A" بەوە ناودەبات کە "یەکێکە لە نوێترین نەوەی مانگە دەستکردەکان کە توانا و دەرفەتی زیاترمان لە بۆشاییدا پێ دەبەخشێت".  سەیان رایگەیاندووە "بە مانگی دەستکردی تورکسات ٥ A، پێش هەموو شتێک مافە خولگەییەکانمان دەپارێزین و خزمەتگوزارییە بازرگانییەکانیش دابیندەکەین بە هۆکارەکانی پەخش و پەیوەندیکردن، بەتایبەتی خزمەتگوزاریی ئینتەرنێت".  بە گوتەی سەیان، مانگە دەستکردەکەیان نزیکەی ١٤٠ رۆژی پێویستە بۆئەوەی بچێتە خولگەی دیاریکراوی خۆی، دواتریش بۆ ماوەی مانگێک لە تاقیکردنەوەدا دەبێت و لە ئەنقەرەی پایتەختی تورکیاوە مامەڵە بە جوڵە و کارکردنیەوە دەکرێت.  مانگە دەستکردەکە هەڵگری ٤٢ ئامێری ناردن و وەرگرتنە. عادل کارایسمایلۆغڵو، وەزیری گواستنەوە و ژێرخانی تورکیا ساڵی پێشوو گوتی، مانگە دەستکردە نوێیەکان، لەنێویاندا تورکسات ٥ A و ٥ B و ٦ A وڵاتەکەیان لە بۆشاییدا زۆر بەهێزتر دەکەن.