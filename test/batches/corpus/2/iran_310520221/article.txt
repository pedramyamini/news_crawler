رووداوەکە رۆژی دووشەممە ٢٣ - ٠٥ - ٢٠٢٢ روویدا، شایەتحاڵێک دەڵێت، "تەرمی فەوزی جەلیلیانیان دەرهێنا، کوڕەکەی لە باوەش گرتبوو، هەردووکیان خستە نێو یەک کیسە، کوڕە گەورەکەشیان بە ئامبۆلانسێکی دیکە برد".  خێزانی جەلیلیان خەڵکی سەراو هەرسەم سەر بە شاری شاباد بوون، ساڵانێکی زۆر بوو لە ئابادان دەژیان، لەنێو باڵەخانەی مترۆپۆلدا ئاو و میوە و ساردەمەنییان دەفرۆشت. دوای مەرگیان بەرپرسی مانگی سووری ئابادان سەردانی دایکی خێزانەکەی کرد، تەنیا کەسێک لەو خێزانە ماوەتەوە.  دایکی خێزانی جەلیلیان باسی لەوە کرد، "کوڕەکەم خوێندکاری قۆناخی سێی یاسا بوو، تەنیا تاقیکردنەوەی مابوو. تەنیا من ماومەتەوە، بە تاقی تەنیا، پێم بڵێ چی بکەم؟ تۆزیک ئارام ببمەوە".  دراوسێی خێزانی جەلیلیان دەڵێت، "چ دڵخۆشییەکی لە ژیاندا هەبێت، من تەنیا دراوسێی ئەوم، خزمیشی نیم، هێندە دڵم ئازار دەچێژێت، چ بگات بە دڵی دایک. چەند ساڵە ئەمانە دەناسم، هیچ شتێکی خراپم لێیان نەدیوە".  لە ژێر ئەو بینایەدا هاونیشتمانییەکی خەڵکی ئیلامیش گیانی لەدەستدا، بەپێی راپۆرتی قایمقامییەتی ئابادان تاوەکو بەیانی سێشەممە ٣٤ کەس لەم رووداوەدا گیانیان لەدەستداوە، ٣٨ کەسیش هێشتا بێسەروشوێنن.  لە دروستکردنی بینای مترۆپۆڵی ئاباندا گەندەڵی زۆر کرابوو، ستاندارەکانی دروستکردنی بینایەکی تێدا رەچاونەکرابوو، کوالێتی بیناکە خراپ بوو. بۆیە رووخانی ناڕەزایەتی زۆری لەو شارە و زۆر شاری دیکەشدا لێکەوتەوە، خۆپێشاندەران دژی دەسەڵاتی ئێران دروشمیان گوتەوە. لە شەوانی رابردوودا هێزە ئەمنییەکانی ئێران بۆ بڵاوەپێکردنی خۆپێشاندەران کەڵکیان لە گازی فرمێسکڕێژ وەرگرتووە و تەقەیان لە خەڵک کردووە.  بەپێی هەواڵی هەندێک لە سەرچاوە، ئینتەرنێت لە ئابادان بڕاوە، زۆر کەس گیراون و کەشی ئەمنیی بەسەر شاردا زاڵ بووە.   عەلی دێهقان، داواکاری پارێزگای خوزستان گوتوویەتی: "لقێکی تایبەت بۆ لێکۆڵینەوە لە رووداوی رووخانی مێترۆپۆڵ کراوەتەوە و ١٣ کەسیش گیراون. " بەڵام ئەمانە برینی بە سوێی کەسوکاری ئەو کەسانە ساڕێژ ناکات، کەوا لێرە گیانیان لەدەستدا.