لە کۆنگرەیەکی رۆژنامەڤانیدا کە لە مۆسکۆی پایتەخت لەرێگەی ڤیدیۆکۆنفرانسەوە سازیکرد، تاتیانا گۆڵیکۆڤا، جێگری سەرۆکوەزیرانی رووسیا، ئاماژەی بەوەکرد سەردانی شاندی وڵاتەکەی بەمەبەستی ھەڵسەنگاندنی سەرلەنوێ دەستپێکردنەوەی گەشتە ئاسمانییەکان بۆ تورکیا، کۆتاییھاتووە.  شاندەکەی رووسیا رۆژانی ١٦ و ١٧ی حوزەیران سەردانی ئەنتاڵیای کردبوو و زانیاریی لەبارەی رێکارەکانی بەرەنگاربوونەوەی ڤایرۆسی کۆرۆنا وەرگرتبوو. دواتر راپۆرتیان لەو بارەیەوە بۆ مۆسکۆ بەرزکردبووەوە و هەڵسەنگاندنی ئەرێنییان دابوو.   تاتیانا گۆڵیکۆڤا باسی لەوەکرد، کاربەدەستانی تورکیا لەبارەی جێبەجێکردنی رێکارەکانی پەیوەست بە پەتای کۆرۆنای نوێ رێبەرێکیان ئامادەکردووە و رایگەیاند: "بەپێی ھەڵسەنگاندنی شاندی رووسیا، سەرەڕای ئەوەی لە تورکیا پابەندی بە بەستنی ماسک ھەیە، پشکنینەکان بەشێوەیەکی رێکخراو دەکرێن. ھەروەھا ماسک و پێداویستیی پاکوخاوێنی ھەن".  گۆڵیکۆڤا جەختی لەوەشکردەوە پرۆسەی کوتانی ئەوانەی لە ناوەندە گەشتیارییەکاندا کاردەکەن بەشێوەیەکی سەرکەوتوو بەڕێوەدەچێت و رایگەیاند: "لە ئەنجامی ئەو ھەڵسەنگاندنانەی کراون، بڕیاردراوە لە ٢٢ی حوزەیرانەوە سەرجەم گەشتەکان لەگەڵ تورکیادا دەستپێبکەنەوە".  ئاشکراشیکرد لە پاڵ تورکیادا، بڕیاردراوە گەشتە ئاسمانییەکان بۆ ھەریەک لە ئەمریکا، بەلجیکا، بولگاریا، ئوردن، ئێرلەندا و ئیتاڵیا سەرلەنوێ دەستپێبکەنەوە.  رووسیا بە بڕیارێک لە ١٥ی نیساندا، بەهۆی بڵاوبوونەوەی زۆری کۆرۆنا، سەرجەم گەشتە ئاسمانییەکانی لەگەڵ تورکیا سنووردارکردبوو.   جه‌م كنا، گوته‌بێژی كۆمه‌ڵه‌ی بووژاندنه‌وه‌ی گه‌شتیاریی لە ئەنتاڵیا رایگەیاند، دوای بڕیاری ئاساییکردنەوەی گەشتکردن لەلایەن رووسیاوە، رۆژانە دەیان هەزار داواکاری بۆ گرتنی ژوور لە هۆتێلەکانی ئەنتاڵیا دێن، بەگوێرەی پلانێکی وەزارەتی گەشتوگوزار، چاوەڕوان دەکرێت، تاوەکو سەرەتای مانگی تەممووز، یەک ملیۆن گەشتیاری رووس بۆ گەشتکردن، روو لە ئەنتاڵیا بکەن.   ئەمڕۆش مەولوود چاوشئۆغڵو، وەزیری دەرەوەی تورکیا لە کۆڕبەندی دیپلۆماسیی ئەنتاڵیا رایگەیاند، ساڵی ٢٠٢٠ سەرباری بوونی پەتای کۆرۆنا، دوو ملیۆن گەشتیاری رووس روویان لە ئەنتاڵیا کردبوو. ساڵی ٢٠١٩ یش حەوت ملیۆن گەشتیاری رووس لە ئەنتاڵیا گەشتیان کردبوو.