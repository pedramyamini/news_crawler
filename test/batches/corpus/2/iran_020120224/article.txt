رۆژی یەکشەممە ٠١ - ٠٢ - ٢٠٢١ بەشێک لە نەخۆشانی تالاسیمیا وەک دەربڕینی ناڕەزایەتی لە کەمبوون و دەستنەکەوتنی دەرمان لە بەردەم وەزارەتی تەندروستیی و زانکۆ پزیشکییەکانی چەند پارێزگایەکی ئێران گردبوونەوە، بەپێی راپۆرتی رێکخراوی مانگی سووری ئێران، لەو وڵاتە ٢٣ هەزار نەخۆشی تالاسیمیا هەن.   نەخۆشێکی تالاسیمیا دەڵێت، "سێ ساڵە ئێمە کێشەی دەرمانمان هەیە، زیاتر لە ٥٠٠ نەخۆشی تالاسیمیامان بەهۆی نەبوونی دەرمان گیانیان لەدەستداوە. بەرپرسانیش جگە لە بەڵێنی بێ ئەنجام، هیچی دیکەیان پێنەبووە، چەندین جار بۆ دەستخستنی دەرمان داوامان لێکردوون، کۆبوونەوەمان کردووە، نامەمان بۆ ناردوون، بەڵام تاوەکو ئێستا هیچمان دەستنەکەوتووە، شەش مانگە دەرمانی سەرەکیمان بە گشتی لە بازاڕدا نەماوە، چیبکەین؟. "  راپۆرتێکی مەیدانیی رۆژنامەی هەمشەهریی ئێران بە ناونیشانی "دەرمانی منداڵانی تووشبووی شێرپەنجە هەفتەی هەشت ملیۆن تمەن" باس لەوە دەکات، دەرمانی تایبەت بە شێرپەنجە و نەخۆشانی تالاسیمیا لە نەخۆشخانەکان زۆر کەمبوونەتەوە، ئەوەش نرخی ئەو دەرمانانەی چەند هێندە لە بازاڕەکاندا بەرزکردووەتەوە.  رۆژنامەکە ئەوەشی خستووەتەڕوو، زۆربەی ئەو دەرمانانەی کە پێشتر لە لایەن کۆمپانیا ئەمریکی و ئەوروپییەکان و بە بەرگی کۆمپانیا ئێرانییەکانەوە هاوردە دەکران، ئێستا لە بازاڕدا بوونەتە دەرمانی هیندی و تورکی کە هەم مەترسییان لەسەر جەستەی نەخۆشەکان هەیە و هەمیش نرخەکانیان سەت هێندە زیادیکردووە.  ئەنجوومەنی دەرمانسازانی ئێران هۆکاری ئەو پشێوییەی بازاڕی دەرمان دەگەڕێنێتەوە بۆ بڕیاری لابردنی پێدانی دراو بە نرخی حکومی بە کەرتی دەرمان. جەلیل سەعیدلوو، سەرۆکی ئەنجوومەنەکەش دەڵێت، "بەهۆی ئەو دۆخەی کە پێنەدانی دراو بە نرخی حکومی بە دەرمانسازەکان و هاوردەکارانی مادەی خاوی دروستکردنی دەرمان هێنایە ئاراوە، کێشە لە کەرتی دەرمانسازیدا روویداوە. هیوادارین ئەو دراوە لە زووترین کاتدا بدرێتەوە کەرتی دەرمان کە کێشەکان لەوە قووڵتر نەبنەوە، ئێستا هەر بەو هۆکارە زیاتر لە ١٠٠ جۆری دەرمان لە وڵاتەکەماندا دەستناکەوێت. "  وەزارەتی تەندروستیی ئێران بەڵێنیداوە لە زووترین کاتدا کێشەی پشێوی لە بازاڕی دەرماندا چارەسەر بکات.  بەهرام عەینوڵڵاهی، وەزیری تەندروستیی ئێران رایگەیاند، "خۆشبەختانە بەڕێز سەرۆککۆمار، دراوی حکومی بۆ وەزارەتی تەندروستیی دابینکردووە کە کێشەی هاوردەی دەرمان و مادەی خاوی دروستکردنی دەرمانی نێوخۆ چارەسەر بکەین. هیچ کورتهێنانێکمان لە دەرماندا نییە، بەڵام داوا لە خەڵک دەکەین دەست بە بەکارهێنانی دەرمانەوە بگرن کە بەشی هەموو کەسێک بکات. "  وەزارەتی تەندروستیی ئێران بەڵێنیداوە لە مانگی داهاتوودا کێشەی دەرمانی نەخۆشە تایبەتەکان چارەسەر بکات. ئەنجوومەنی نەخۆشانی تالاسیمیاش داوایکردووە، چاودێری بازاڕ بکات تاوەکوو دەرمانی دەستکرد کە گەورەترین مەترسییە بە نەخۆشەکان نەفرۆشرێت.