وەک ئەحمەد مسماری، گوتەبێژی سوپانی نیشتمانیی لیبیا، درەنگانی شەوی سێشەممە ئاشکرایکردووە، کەشتییە تورکییەکە ئاڵای جامایکای بەرزکردبووەوە، هاتووەتە نێو ئاوە نێودەوڵەتییەکانی لیبیا و وەڵامی ئەو بانگەوازانەی نەداوەتەوە، کە هێزە دەریاییەکانی سەر بە سوپای نیشتمانی بۆیان ناردووە.  مسماری روونیکردەوە، هێزەکانیان کەشتییەکەی ناچار بەڕووکردنە کەناراوەکانی ' راس هیلال ' کردووە، پاش دەستبەسەرکردنی تیمی کەشتییەکە، دەرکەوتووە کەشتیوانەکان بریتین لە ٩ تورک، ٧ هیندی و ئازەربایجانییەک. ئەوەشی خستەڕوو، پشکنینی تەواو بۆ کەشتییەکە دەکەن، بەهۆی سەرپێچیکردنی رێساکانی دەریاوانی.  وەک گوتەبێژە لیبییەکە رایگەیاندووە، کەشتییە تورکییەکە ناوی ' مەبروکە ' یە، بازرگانییە و سنوورە نێودەوڵەتییەکانی دەریاوانی لیبیای تێپەڕاندووە.  حکومەتی تورکیا دانی بە رووداوی دەستبەسەرکردنی کەشتییەکەی کردوە و سەرکۆنەی ئەو کارەی سوپای نیشتیمانی لیبیای کردووە، بەپێویستی زانیووە کەشتییەکە ئازاد بکرێت.  وەزارەتی دەرەوەی تورکیا لە بڵاوکراوەیەکدا رایگەیاند "بەئامانجگرتنی بەرژەوەندییەکانی تورکیا لە لیبیادا چارەنووسی مەترسیداری دەبێت، وایدادەنێین ئەو کەسانەی بەرژەوەندییەکانی تورکیا بەئامانج دەگرن، دەبنە ئامانجی رێگەپێدراوی بەرپەرچەدانەوەمان".  حکومەتی تورکیا دەڵێ، باری کەشتییەکە دەرمان بووە، گواستراوەتەوە بۆ شاری مسڕاتە. کۆمپانیای بەکارخەری کەشتییەکەش ئاشکرایکردووە، لە پاش پەیوەندی بە ئەندامانی تیمی کەشتییەکەوە، بۆی دەرکەوتووە ئەوان لە دۆخێکی باشدان.  ئەوە یەکەمجار نییە کەشتییە بەڕێکەوتووەکانی تورکیا بۆ لیبیا، مشتومڕ و کێشە دەنێنەوە.  یەکێتیی ئەوروپا بۆ سەپاندنی پڕۆسەی ئابڵوقەی ناردنی چەک بۆ لیبیا، کە لەلایەن نەتەوە یەکگرتووەکانەوە بەسەر ئەو وڵاتەدا سەپێنراوە، سەرپەرشتی پڕۆسەی ' ئیرنی ' دەکات، حکومەتی تورکیا لە دژی ئەو چاودێرییەی ئەوروپییەکانە و بەلایەنگیری بۆ هێزەکانی خەلیفە حەفتەر ناویدەبات.  پێشتر لە ٢٧ی تشرینی دووەمی ٢٠١٩ دا، هێزە ئەوروپییەکان کەشتی ' رۆزالین ئی ' تورکییان ناچار بە پشکنین کرد، بەهۆی گومانکردن لە هەبوونی چەک لە نێویدا، کارەکە رەخنەی تووندی حکومەتی تورکیای بەدواداهات، بەرلەوەی پشکنینەکە رابگیرێت و کەشتییەکە ئازاد بکرێت.  دەسەڵات لە لیبیا لە نێوان حکومەتی هاوپەیمانی نیشتمانی و سوپای نیشتمانیی لیبیادا دابەشبووە. حکومەتی هاوپەیمانیی لیبیا لەلایەن تورکیاوە پشتگیریدەکرێت و پێشتر رێکەوتنی دەریاوانی و ئابووری لەنێوان هەردوولادا واژۆ کراوە، ئەو هێزانەی حکومەتەکە زۆرینەی ناوچەکانی رۆژئاوای لیبیایان لەژێر دەستدایە، بە تەرابلووسی پایتەختیشەوە.  هەرچی هێزەکانی سوپای نیشتمانیی لیبیایە، ژەنەراڵ خەلیفە حەفتەر سەرپەرشتییان دەکات و لەلایەن رووسیا، ئیمارات و میسرەوە پشتگیریدەکرێن. هێزەکانی حەفتەر شاری ستراتیژی سرتیان لەژێر دەستدایە، کە سەرچاوەی گەورەی نەوتی وڵاتەکەیە.  هەردوو لایەنی ناکۆک ماوەیەکی بەرچاوە لە تونس لە دانوستاندندان، بۆ دابەشکردنی دەسەڵات و کۆتاییهێنان بەناکۆکییەکانی نێوانیان و پێکهێنانی حکومەتێکی یەکگرتوو بۆ بەڕێوەبردنی وڵات.