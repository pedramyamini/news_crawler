گرووپەکانی میوزیکی ناوچە جیاوازەکانی رۆژهەڵاتی کوردستان، کوردانی خۆراسان و باکووری ئێران، ئازەربایجان و گیلان لە ماوەی سێ رۆژدا، بە ئاواز و میوزیک، بەرهەمەکانیان خستەڕوو. هونەرمەندانی بەشدار، ئەو فیستیڤاڵە بە دەرفەتێک دەبینن بۆ گۆڕینی بۆچوونی بەرپرسان لەبارەی میوزیکی سەرشەقام.  فەردین ئەدایش، هونەرمەندی خەڵکی کرماشانە و دەڵێت، "بۆ ئەم فستیڤاڵەی سەرشەقام هاتووین بۆ ئەوەی بڵێین مۆسیقای سەرشەقام شێوازێکە، ئەم شێوازە لە هەستی خەڵکەوە نزیکە، چونکە میوزیکی سەرشەقام تەنیا مۆسیقایە کە هەست و زیندوویەتی لەنێو بینەرانیدا هەیە، چونکە لە ساتێکدا دادەنیشیت ئامێرێک دەژەنیت و خەڵکیش لە ساتێکدا دەیبنێت، کەسێک رەنگە بچێت بۆ سەرەخۆشی یان کەسێک بچێت بۆ جەژنێک. ئێمەش هاتین گوتمان بەڵکوو بەرپرسانیش مۆسیقای سەرشەقامیان دیت و کەمتر کێشە بۆ ژەنیارانی سەرشەقام دروستبکەن. "   کامێران سەر بە پارێزگای سنەیە، بەڵام رەنگی ناوچەکانی دیکەشی پێوە دیارە. لایەکی سنە، لایەکی هەورامان و لایەکیشی کرماشانە و بە پردی پێکەوەبەستنەوەیان دادەنرێت. لەوانەیە هەر ئەوە ببێتەهۆی ئەوەی ئەو شارە هەڵبژێردرابێت بۆ بەڕێوەبردنی فیستیڤاڵی شانۆی سەرشەقامی گەلانی نێو ئێران.  عادل نادری، گۆرانیبێژ گوتی، "کامیاران وەکو شوێنێکی جوگرافی، وەکو پردێکە لەنێوان کرماشان و سنە لە بواری میوزیکی کوردییەوە، ئەم پردە دەتوانێ گۆرانی سۆرانی، کورمانجی و هەورامی لەو لای کەلهوڕییەوە بێنێتەوە بۆ لای سنە و مەریوان و شارەکانی دیکە، بەوشێوەیە ئاشناییەک لەنێوانماندا دروست دەکات. "  خولی یەکەمی فیستیڤاڵی میوزیکی سەرشەقامی کامێران سێ رۆژی خایاند. چوارشەممەی هەفتەی رابردوو دەستیپێکرد و ئێوارەی هەینی کۆتاییهات. فیستیڤاڵەکە لەلایەن ئەنجوومەنی میوزیک و بەڕێوەبەرایەتیی کولتووری سنە بەڕێوەچوو.   بەڕێوەبەری هاوبەش کاریگەری لەسەر بەڕێوەبردنی فیستیڤاڵەکەدا دانابوو و بەشداربووان رەخنەیان لە کەموکوڕییەکان و ناهاوئاهەنگبوونی بەڕێوەبەران هەبوو. بەڕێوەبەرانیشی دەڵێن، بۆ ساڵانی داهاتوو کێشەکان چارەسەر دەکەن.