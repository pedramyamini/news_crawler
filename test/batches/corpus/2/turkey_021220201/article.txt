مایک پۆمپەیۆ، وەزیری دەرەوەی ئەمریکا لەو کۆبوونەوەیەدا کە لە رێگەی ڤیدیۆ کۆنفرانسەوە بوو، سەرەتا گوتوویەتی تورکیا بووەتە هۆی دروستبوونی ئاڵۆزی و ململانێ و جموجووڵەکانی لە رۆژهەڵاتی دەریای ناوەڕاستدا بۆ گەڕان بەدوای وزەدا ناوچەکەی تووشی شڵەژان کردووە.  هەروەها پۆمپەیۆ ئاماژەی بەوەش کردووە کە تورکیا بە کڕینی سیستەمی ئێس ٤٠٠ی رووسی دیارییەکی گەورەی پێشكەش بە رووسیا کردووە و زیانی بە هاوپەیمانێتیی ناتۆ گەیاندووە.  لە بەرامبەریشدا مەولوود چاوشئۆغڵو وەڵامی پۆمپەیۆی داوەتەوە و ئەمریکای بەوە تۆمەتبار کردووە کە لە جیاتی هاوکاریکردنی تورکیا، هاوکاریی هێزە کوردییەکانی رۆژئاوای کوردستانی کردووە.  لە کۆبوونەوەکەدا چاوشئۆغڵو گوتوویەتی، لە کاتێکدا تورکیا شەڕی دژ بە داعشی کردووە لە سووریا، کەچی ئەمریکا تەنیا هاوکاریی کوردی کردووە.   هەروەها وەزیری دەرەوەی تورکیا رەخنەی لە هەریەکە لە فەرەنسا و ئەمریکاش گرتووە کە بوونەتە هۆی خراپترکردنی ململانێکانی هەرێمی ناگۆرنۆ قەرەباخ و پشتیوانییان لە ئەرمینیا کردووە.  میدیاکانی ئەمریکا ئاماژەیان بەوە کردووە کە هەندێک لە ئەندامانی شاندەکەی ئەمریکا لەو کۆبوونەوەیەدا ئاگاداری دەماقاڵێی تووندی چاوشئۆغڵو و پۆمپەیۆ بوون و گوتوویانە کە وەزیری دەرەوەی تورکیا و ئەمریکا لەو کۆبوونەوەیەدا چەند جارێک وەڵامی یەکدییان داوەتەوە و رەخنەی تووندیشیان ئاراستەی یەکدی کردووە.   چاوشئۆغڵو لەبارەی کڕینی سیستەمە بەرگییە رووسییەکەوە گوتوویەتی ئەمریکا رەتیکردووەتەوە چەکی بەرگریی ئەمریکی بە تورکیا بفرۆشێت، بۆیە تورکیا پەنای بردووەتە بەر کڕینی سیستەمە رووسییەکە.  هەندێک لە ئەندامانی ناتۆش لە کۆبوونەوەکەدا پشتیوانییان لە پۆمپەیۆ کردووە و دژ بە تورکیا قسەیان کردووە. لەوانەش ژان ئیڤ لۆدریان، وەزیری دەرەوەی فەرەنسا و گوتوویەتی هەڵسوکەوتەکانی تورکیا زیان بە هاوپەیمانێتییەکە دەگەیێنێت.  دواتریش لە کۆتاییەکانی کۆبوونەوەکەدا ئەندامانی ناتۆ نوێنەرەکەی تورکیایان لە کۆبوونوەکەدا فەرامۆش کردووە و پێشنیازێکی چاوشئۆغڵوشیان بۆ دووبارە دەستێوەردانی ناتۆ لە لیبیا رەتکردووەتەوە، کەچی لەبەرامبەردا پێیان گوتووە کە تورکیا بووەتە هۆی خراپترکردنی دۆخی لیبیا و چەک و  چەکداری بەکرێگیراوی ناردووەتە ئەو وڵاتە.  هەر لەو کۆبوونەوەیەشدا ئەندامانی ناتۆ  لەبارەی کێشەکانی یۆنان و تورکیاوە دژ بە تورکیا قسەیان کردووە و بە ئاشکرا بەرگرییان لە نیکۆس دێنسیاس، وەزیری دەرەوەی یۆنان کردووە.