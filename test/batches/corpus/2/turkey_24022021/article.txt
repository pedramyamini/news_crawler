بەڕێوەبەرایەتیی ئاسایشی ئەنقەرە بڵاویکردەوە، بەیانی ئەمڕۆ چوارشەممە ٢٤ی شوباتی ٢٠٢١، بە هاوبەشی لەگەڵ تیمەکانی میت، ئۆپەراسیۆنێک کرا بۆ دەستگیرکردنی گومانلێکراوێکی بە رەچەڵەک عێراقی، کە بەرپرس بووە لە ریزەکانی داعش لە شاری موسڵ.   بەگوێرەی راگەیێندراوەکەی ئاسایشی ئەنقەرە، زانیاری هەواڵگرییان دەستکەوتووە، ئەو بەرپرسەی داعش کچێکی ئێزیدی تەمەن ٧ ساڵانەی لەگەڵدا بووە و بە رێگەی قاچاخ دزەی کردووەتە نێو خاکی تورکیا و چەند رۆژێک دەبێت لەلایەن شانە نهێنییەکانیانەوە لە ئەنقەرە نیشتەجێبووە. لە ئۆپەراسیۆنەکەدا کەسێکی دیکەش لەگەڵ ئەو بەرپرسەی داعش دەستگیرکراوە.   هەر بەگوێرەی زانیارییەکان، ئەو بەرپرسەی داعش کە ناوی "س. ع"ە، پێشتر ئەفسەر بووە لە ریزەکانی سوپای عێراق، دواتر پەیوەندی بە داعشەوە کردووە و بەرپرسێکی چالاکی رێکخراوەکە بووە.   دوای ئۆپەراسیۆنەکە، کچە ئێزیدییە تەمەن حەوت ساڵە، رادەستی بەڕێوەبەرایەتیی ئەنقەرەی سەر بە وەزارەتی خێزان و سیاسەتیی کۆمەڵایەتیی تورکیا کراوە.  حوسێن قائیدی، بەرپرسی نووسینگەی رزگارکردنی رفێندراوان لە هەرێمی کوردستان بە (رووداو)ی راگەیاند هیچ زانیارییەکیان لەسەر ئەو دۆسیەیە نییە، هەر کاتێک زانیاریان بۆ بێت بەدواداچوونی بۆ دەکەن.  قائیدی ئاماژەی بەوەدا کە پێشتریش لەو جۆرە کەیسانە هەبوون و رفێندراوان لە تورکیاوە گەڕێندراونەتەوە کوردستان، بۆ نموونە لە دوایین سەردانی نێچیرڤان بارزانی، سەرۆکی هەرێمی کوردستان بۆ تورکیا، دوو کوردی ئێزدی لە تورکیاوە گەڕێندرانەوە هەرێمی کوردستان.  نووسینگەی رزگارکردنی رفێندراوانی دەستی داعش کە بارەگای سەرەکیی لە هەرێمی کوردستانە، رۆژی دووشەممە ٢٠٢١/٠٢/١٥، لە دوایین ئاماریدا رایگەیاند: "تا ئەمڕۆ سێ هەزار و ٥٤٥ کوردی ئێزدی لە دەستی داعش رزگارکراون، هەزار و ٢٠٥ ـیان ئافرەتن، ٣٣٩ یان پیاون، ٢٠٠١ رزگارکراویشیان منداڵن، بەوەیش هێشتا دوو هەزار و ٧٦٨ ئێزدیی رزگارنەکراون کە هەزار و ٢٩٨ ـیان لە رەگەزی مێن".