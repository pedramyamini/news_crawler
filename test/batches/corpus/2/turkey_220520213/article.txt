رەجەب تەیب ئه‌ردۆغان، سه‌رۆکكۆماری تورکیا له كۆشكی وه‌حده‌دین له ئیستەنبووڵ به‌شێوه‌ی راسته‌وخۆ به‌شداری له رێوڕه‌سمی كردنه‌وه‌ی تونێلی گواستنەوەی ئاو بۆ قوبرسی باكوور کرد.   هەریەک لە ئەرسین تەتەر، سەرۆککۆماری قوبرس و فوئاد ئۆکتای، یاریدەدەری سەرۆککۆماری تورکیا  و ژمارەیەک لە بەرپرسانی هەردوولا بەشدارییان لە رێوڕەسمەکەدا کرد. تورکیا لەڕێی تونێلی هەڵواسراوەوە کە لە دەریای ناوەڕاستەوە بە قوبرسی گەیاندووە، ئاو دەنێرێت.  بەردی بناخەی پرۆژەکە لە ٧ی ئاداری ٢٠١١ دانرا. رۆژی ١٧ی تشرینی یەکەمی ٢٠١٥ بە فەرمی رێوڕەسمێک بۆ تەواوبوونی قۆناخێکی پڕۆژەکە بەڕێوەچوو. ئەمڕۆ ٢٢ی ئایاری ٢٠٢١ بەبۆنەی تەواوبوونی قۆناخێکی دیکەی پرۆژەکە، رێوڕەسمێکی دیکە رێکخرا. بەرپرسانی تورکیا رایدەگەیێنن کە ئەم پرۆژەیە کێشەی کەمئاوی بۆ قوبرسییەکان چارەسەر دەکات، ئەمە لەکاتێکدایە ناوبەناو قوبرسی باکوور رووبەڕووی کێشەی کەمئاوی دەبێتەوە.   بەپێی خشتەی مەزەندەیی حکومەتی تورکیا، بە ئاودانی هەموو ئەو زەوییانەی قوبرس کە لە بەرنامەدایە لەڕێی ئەو ئاوەوە ئاوبدرێت کە تورکیا بۆ قوبرسی دەنێرێت، ساڵانە داهاتی ١٥٦ ملیۆن لیرە (دەکاتە نزیکەی ١٨.٥ ملیۆن دۆلار) لەو زەوییە کشتوکاڵییانەوە دەستدەکەوێت، هاوکات هەلی کار بۆ زیاتر لە ١٠ هەزار کەس دەستبەسەر دەکات.   ئه‌ردۆغان جه‌ختی له‌وه كرده‌وه ئامانجیان ئه‌وه‌یه كۆماری توركی قوبرسی باکوور زیاتر پێشبكه‌وێ و به‌هێز ببێت و هاووڵاتییانی توركی قوبرس ببنه خاوه‌نی داهاتوویه‌كی پڕشنگدارتر و گوتی: '' هەرگیز رێگە نادەین بە شکستی تورکی قوبرس لەو مافانەی هەیەتی لەسەر سەرچاوەکانی وزە لە خۆرهەڵاتی دەریای ناوەڕاستدا. ئەوانەی لە ساڵانی ١٩٦٣ - ١٩٧٤ گەلی تورکی قوبرسیان دەکوشت، لە کاتی نزیکبوونەوە لە چارەسەر لە قۆناخی دانوستاندندا، بە بیانووی نابەجێ، مێزی گفتوگۆیان جێهێشت و هەڵاتن ''.  کێشەی سنوورە ئاوییەکانی رۆژهەڵاتی دەریای ناوەڕاست و قوبرس لە نێوان تورکیا و یۆنان مێژوویێکی دووری هەیە. هەرچەندە تورکیا و یۆنان زیاتر لە ٦٠ کۆبوونەوەی تایبەت بە گەڕان و پشکنینیان لە سنوورە ئاوییەکان کردووە، بەڵام تاوەکو ئێستا هیچ ئەنجامیکی ئەرێنی لێنەکەوتووەتەوە.