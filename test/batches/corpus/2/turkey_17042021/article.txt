١٠ دۆسیەیان دژی ١٠ پەرلەمانتاری جەهەپە و ١٢ ەکەی دیکەشیان دژی ١٠ پەرلەمانتاری هەدەپەن. بەگوێرەی رێکارەکان، مستەفا شەنتۆپ، سەرۆکی پەرلەمانی تورکیا، دۆسیەکان ئاراستەی فەرمانگەی لێکۆڵینەوەی پەرلەمان دەکات بۆ بەدواداچوون لە نەبوونی کەموکورتی و دواتر ئاراستەی لیژنە پەیوەندیدارەکانیان دەکات و دوای پەسندکردنیان، دەخرێتە بەرنامەی کاری ئەنجوومەنی گشتییەوە بۆ ئەوەی دەنگیان لەسەربدرێت.   بەگوێرەی ئامارەکانی وەزارەتی دادی تورکیا، لە ٢٧ ەمین خولی پەرلەمانی ئەو وڵاتەدا هەزار و ٢١٧ دۆسیە بۆ وەرگرتنەوەی متمانە و لێسەندنەوەی پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەو ژمارەیە ٩١٩ دۆسیە دژی پەرلەمانتارانی هەدەپە تۆمارکراون و سێ پەرلەمانتاری ئەو پارتەش متمانەیان لێسەندراوەتەوە.  لەلایەکی دیکەوە دوێنێ دادگەی دەستووریی تورکیا بۆ جاری دووەم بڕیاریدا سکاڵانامەی داخستنی پارتی دیموکراتی گەلان - هەدەپە بنێرێتەوە بۆ سەرۆکایەتیی داواکاری گشتی.  ئەنجوومەنی گشتیی دادگەی دەستووریی تورکیا لە دووەم کۆبوونەوەیدا سکاڵانامەی داخستنی هەدەپەی تاوتوێکردەوە، بەڵام چەندین تێبینی دیکەی تۆمارکرد و ١٤ بڕگەش دیاریکران کە کەموکورتییان تێدایە و رایگەیاند، ئەو بڕگانە پێویستیان بە بەڵگەی پێویستە. لە کۆبوونەوەکەدا ئەندامانی ئەنجوومەنەکە جارێکی دیکە سکاڵانامەکەیان رەتکردەوە و بۆ جاری دووەم داوایان لە سەرۆکایەتیی داواکاری گشتی کرد کەموکورتییەکان نەهێڵێت و بەڵگە پێویستەکانیش هاوپێچ بکات.