كۆبوونه‌وه‌كه به سه‌رۆكایه‌تیی ره‌جه‌ب ته‌یب ئه‌ردۆغان سه‌رۆككۆماری توركیا و به ئاماده‌بوونی یاریدەدەری سه‌رۆككۆمار، وه‌زیرانی داد، ناوخۆ، به‌رگری، ده‌ره‌وه و سه‌رۆكی میت، سوپاسالار، فه‌رمانده‌یی هێزه‌كانی ئاسمانی، ده‌ریایی، وشکانی، سوپای یه‌ك و دوو، هێزه‌كانی تایبه‌ت و ئه‌ندامانی ده‌سته‌ی شورای سه‌ربازی، دوور له چاوی كامێراكان بەڕێوەچوو.  دوای كۆبوونه‌وه‌كه، راگەیێندراوی کۆتایی ئه‌نجوومه‌نی ئاسایشی نیشتمانیی توركیا بڵاوكرایه‌وه.  ئه‌نجوومه‌نی ئاسایشی نیشتمانیی توركیا رایگه‌یاند، "ئۆپه‌راسیۆنه‌كان له‌پێناو بنبڕکردنی رێكخراوه تیرۆریستییه‌كان به درێژایی سنووره‌كانی باشوورمان و پاراستنی سنووره‌كانمان بێ پچڕان درێژه‌یان پێده‌درێت".  هه‌روه‌ها له راگەیێندراوەکەدا باس له‌وه‌ش كراوه، "به مه‌به‌ستی وشككردنی تیرۆر له سه‌رچاوه‌كه‌یه‌وه، ئۆپه‌راسیۆنه‌كانی ده‌ره‌وه‌ی سنوور ئەنجام دەدرێن. ئۆپەراسیۆنەکان به له‌به‌رچاوگرتنی مافی سه‌روه‌ریی وڵاتانی دراوسێ و یه‌كپارچه‌یی خاكه‌كه‌یان ئه‌نجامده‌درێن؛ هەروەها له‌پێناو ده‌سته‌به‌ركردنی ئاسایش و ئارامی بۆ توركیا و هاوکات بۆ وڵاتانی دراوسێ به‌ڕێوه‌ده‌چن. ئه‌نقه‌ره پارێزگاری له مافی ره‌وای به‌رگریله‌خۆكردن دەکات كه له یاسا نێوده‌وڵه‌تییه‌كانه‌وه سه‌رچاوه ده‌گرێت".  له راگه‌یێندراوه‌كه‌دا ئەوەش خراوەتەڕوو "له‌و چوارچێوه‌یه‌شدا و له ماوه‌ی داهاتوودا ئۆپه‌راسیۆنه‌كان له‌پێناو بنبڕکردنی رێكخراوه تیرۆریستییه‌كان به درێژایی سنووره‌كانی باشوورمان و پاراستنی سنووره‌كانمان بێ پچڕان درێژه‌یان پێدەدرێت".