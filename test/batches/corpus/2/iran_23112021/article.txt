جەلیل کوهپایەزادە، سکرتێری ئەنجوومەنی باڵای پەرەپێدانی زانستی پزیشکیی ئێران دەڵێت، "ئەوەی لە ئامارە فەرمییەکانی رێکخراوی پزیشکاندا هاتووە، باس لەوە دەکات بۆ هەر ١٠ هەزار کەس لە ئێران، ١١ پزیشکمان هەیە، کە خراپ نییە، بەڵام بۆ پزیشکی پسپۆڕ بۆ هەر ١٠ هەزار کەس ٥.٢ پزیشکمان هەیە و ئەوەش رێژەیەکی باش نییە. لەم کاتەشدا بۆ پێگەیاندنی پزیشک، بە رێژەی ٤٠ % سەرچاوەی پێویستمان کەمبووەتەوە، کە حەوت هەزار لیژنەی زانستی لە بواری پزیشکیدا دەگرێتەوە".  بەشێکی زۆری کێشەی کەمبوونی پزیشک لە ئێران، بەتایبەت لە شارە بچووکەکان، دەگەڕێتەوە بۆ ناڕازیبوونی پزیشکان لە دۆخی ئابووریی ئەو وڵاتە کە وایکردووە بچنە شارە گەورەکان، یان بیر لە کۆچ بۆ وڵاتانی بیانی بکەنەوە.  ئیحسان قازی زادە، پەرلەمانتاری ئێران دەڵێت، لە سێ ساڵی رابردوودا چوار هەزار پزیشک و ٣٠٠ هەزار خاوەن بڕوانامەی ماستەر و دکتۆرا لە ئێران کۆچیان کردووە. کۆچی دەستەبژێرانی ئێران ئاماژەیەکە بۆ نەبوونی ئومێد لەنێو کۆمەڵگەی ئێراندا.  بەپێی ئامارەکانی وەزارەتی تەندروستی، کێشەی نەبوونی پزیشکی پسپۆڕ لە پارێزگاکانی رۆژهەڵاتی کوردستان، زیاترە لە ناوچەکانی دیکەی ئێران. زانکۆی پزیشکیی ورمێ دەڵێت، زۆرترین کێشەی کەمیی پزیشکی پسپۆڕ لە پارێزگاکەی ئەوانە.  ئیبراهیم حەسەنی، جێگری سەرۆکی زانکۆ پزیشکیی ورمێ دەڵێتم خوێندکارانی پزیشکی پسپۆڕ، دوای وەرگرتنی بڕوانامە دەبێت دوو ساڵ بچنە شارە بچووکەکان کار بکەن، بەڵام ئێستا ئەو دوو ساڵە بۆ ٢٠ مانگ کەمکراوەتەوە، کەمکردنەوەی کاتی پزیشکانی خولاو، بووەتە هۆی کەمبوونی پزیشکی پسپۆڕ لە پارێزگای ورمێ.  لە لایەکی دیکەشەوە، پزیشکانی پسپۆڕ بەهۆی داهاتی کەمی ئەو بوارەی بڕوانامەیان تێدا بەدەستهێناوە، روو لە بوارەکانی دیکەی پزیشکی، وەکو جوانکاری، دەکەن کە داهاتی زیاترە.  ناوەندی لێکۆڵینەوەی زانکۆی پیشەسازیی شەریفی ئێران هۆشداری لەبارەی کەمبوونەوەی پزیشکی پسپۆڕ و بەرزبوونەوەی تەمەنی بەساڵاچوون لەو وڵاتە دەدات و دەڵێت، لە ٨ ساڵی داهاتوودا کێشەی نەبوونی پزیشکی پسپۆڕ دەبێتە قەیرانێکی کەرتی تەندروستی.