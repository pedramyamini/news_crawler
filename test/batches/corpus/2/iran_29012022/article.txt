ئەمڕۆ شەممە، ٢٩ی کانوونی دووەمی ٢٠٢٢، سەعید خەتیبزادە، گوتەبێژی وەزارەتی دەرەوەی ئێران رایگەیاند، ئێران بەردەوام پاڵپشتی لە ئاسایشی عێراق دەکات و پارێزگاریشی لێدەکات، هەروەها پاڵپشتی لە هەوڵەکانی حکومەتی وڵاتەکە بۆ پاراستنی ئاسایش، سەقامگیری و یەکپارچەیی دەکات.   خەتیبزادە ئاماژەی بەوەشکرد، ئەو جۆرە کارانە نائارامی لە عێراق بڵاودەکەنەوە و جێگەی دڵخۆشین بۆ ئەو کەسانەی دەیانەوێت خراپەکاری لە عێراق بڵاوبکەنەوە؛ ئاماژەی بەوەشکرد، ئەو جۆرە هێرشانە کاریگەرییان دەبێت لەسەر ئەو خزمەتگوزارییانەی حکومەتی عێراق پێشکێشی هاووڵاتییانی دەکات.   دوێنی هەینی، شەش مووشەک ئاڕاستەی بنکەی هێزەکانی ئەمریکا لە نزیک فڕۆکەخانەی نێودەوڵەتیی بەغدا کران و دواتر دەست بەسەر چەند مووشەکێک و ئەو سەکۆیەشدا گیرا کە مووشەکەکانی لێوە ئاڕاستە کرابوون.   هەروەها هێڵی ئاسمانیی عێراقیش رایگەیاند، ئەو هێرشە مووشەکییەی کراوەتە سەر فڕۆکەخانەی نێودەوڵەتیی بەغدا، یەکێک لە فڕۆکەکانی ئەوانی پێکاوە و زیانی پێگەیاندووە.  مستەفا کازمی، سەرۆکوەزیرانی عێراق، لە راگەیێنداوێکدا گوتی: "هێرشێکی تیرۆریستی ترسنۆکانە بووە و هێزە ئەمنییەکان وەڵامی تووندیان بۆی دەبێت"، هەروەها داوای لە هێز و لایەنە سیاسییەکانی عێراقی کرد راشکاوانە سەرکۆنەی ئەو هێرشە بکەن.