لە راپۆرتەکەی وەزارەتی دەرەوەی ئەمریکادا ئەوە خراوەتەڕوو، لە تورکیا لەدوای ساڵی ٢٠١٨ وە بەردەوام ئازادییە سەرەتاییەکان لەو وڵاتە سنووردار دەکرێن و دەسەڵاتی یاسا لاوازتر بووە، کە ئەمەش هەنگاو بە هەنگاو لەدوای هەوڵی کودەتای ساڵی ٢٠١٦ وە دەستیپێکردووە، هەر لە سەرەتاوە بووە هۆی لەسەرکارلادانی نزیکەی ٦٠٠ هەزار پۆلیس و سەرباز، لەنێویاندا ١٢٥ هەزار کارمەندی مەدەنیی وەزارەتی بەرگری و ناوخۆ.  هەروەها یەک لەسەر سێی پێکهاتەی دادوەری لە تورکیا گۆڕاوە و هەر لەو ماوەیەشدا ٩٠ هەزار کەسی مەدەنی لە تورکیا دەستگیرکراون و ١٥٠٠ رێکخراوی ناحکومی داخراون.  پێشێلکارییەکانی مافی مرۆڤیش کە لە تورکیا کراون، بەپێی راپۆرتەکە بریتین لە کوشتن، مردنی گوماناوی، هەڕەشە، شوێنبزرکردن، ئەشکەنجە و دەستگیرکردن بەبێ فەرمانی دادگە، بەتایبەت سیاسەتڤانە ئۆپۆزیسیۆنەکان، ئەندامانی پەرلەمان، پارێزەر، رۆژنامەڤان و چالاکڤانانی مافی مرۆڤ و مافە مەدەنییەکان.  لە راپۆرتەکەدا هاتووە، سەرباری هەموو ئەو پێشێلکارییانەی حکومەتی تورکیا، تەنیا چەند جوڵەیەکی زۆر سنوورداری بۆ لێکۆڵینەوە لە پێشێلکارییەکان کردووە و نەیویستووە لێپرسینەوە لەگەڵ هێزە ئەمنییەکان لە بەرامبەر پێشێلکاریی مافی مرۆڤدا بکات.  راپۆرتەکەی وەزارەتی دەرەوەی ئەمریکا ئاماژە بە شەڕی نێوان سوپای تورکیا و پەکەکە دەکات و دەشڵێت، پارتی کرێکارانی کوردستانیش بە هەمان شێوە، هێرشی بۆسەر سوپای تورکیا کردووە و بەو هۆیەوە ٣٥ کەسی مەدەنی کوژراون.  بەپێی راپۆرتەکەی وەزارەتی دەرەوەی ئەمریکا، بەهۆی هێرشە ئاسمانییەکانی تورکیاشەوە بۆسەر پەکەکە لە باشووری کوردستان سێ کەسی مەدەنی کوژراون و شەش کەسی دیکەش بریندار بوون، هەروەها ئۆپەراسیۆنەکانی تورکیا لە رۆژئاوای کوردستانیش بووەتە هۆی کوژران، برینداربوون و ئاوارەبوونی خەڵکی مەدەنی.  هەروەها ئاماژە بەوەش کراوە، گرووپە چەکدارییەکانی سووریا کە تورکیا پشتیوانییان دەکات لە رۆژئاوای کوردستان، مافی مرۆڤیان پێشێلکردووە و کورد و ئێزدییان کردووەتە ئامانج، ئەو تاوانانەش دژ بە کورد کردوویانە بریتین لە کوشتن، بێسەروشوێنکردن، دەستدرێژیی سێکسی، بەتاڵانبردنی ماڵ و سامان و ئەشکەنجەدان.  راپۆرتەکەی وەزارەتی دەرەوەی ئەمریکا ئاماژە بە هەوڵی تورکیا دەکات بۆ بێدەنگکردنی ئەندامانی هەدەپە بە دەستگیرکردن، دادگاییکردن و بێسەروشوێنکردنی ئەندامەکانیان. ئاماژە بە رووداوێکی ئامەدیش دەکات، کە تێیدا هاونیشتمانییەکی کورد لەلایەن پۆلیسی تورکیاوە لە ئامەد ئەشکەنجە دەدرێت کە لە مانگی حوزەیرانی رابردوودا ڤیدیۆی ئەو رووداوە لەلایەن ئەندام پەرلەمانێکی مەهەپەوە بڵاوکرایەوە.  هەروەها لە مانگی تەممووزیشدا رووداوێکی دیکە لە ئامەد روویداوە، تێیدا پۆلیسی تورکیا مامەڵەی تووندوتیژ لەگەڵ ١٤ بەندکراودا دەکات و حکومەتیش هیچ لێکۆڵینەوەیەکی لە رووداوەکە نەکرد. ئاماژەی بە رووداوی هەڵکوتانە سەر ماڵی سەڤیل چەتین، ئەندامی هەدەپە لە ئامەد کردووە کە بەبێ لێکۆڵینەوە، رووداوەکە تێپەڕبووە.  یەکێکی دیکە لە رووداوەکانی پێشێلکردنی مافی مرۆڤ لە راپۆرتەکەدا ئاماژەی پێ کراوە، دەستگیرکردن و ئەشکەنجەدانی دوو جووتیاری کوردی باکووری کوردستانە، کە لە وان دەستگیرکران و دواتر لە هەلیکۆپتەرەوە فڕێدراونەتە خوارەوە، کەچی جەندرمەی تورک ئەو رووداوەیان وەکو بەشێک لە ئۆپەراسیۆنی دژی پەکەکە ناساندووە.  جگە لەو نموونانەش ٥٣٧ سکاڵای جیاواز دژی پۆلیسی تورکیا تۆمارکراون، کە لە ئەشکەنجەدانی بەندکراوان و تەنانەت خەڵک لە دەرەوەی زیندانەکانیش تێوەگلاون.  راپۆرتەکە ئاماژە بە توێژینەوەیەکی رێکخراوی چاودێریی مافی مرۆڤیش دەکات، کە تورکیا لە چەند ساڵی رابردوودا بەردەوام بووە لە ئەشكەنجەدان و بەئامانجگرتنی کورد، چەپەکان و شوێنکەوتووانی فەتحوڵڵا گیولەن.  نموونەیەکی دیکەی تووندوتیژییەکان دژ بە کورد و هەدەپە لە تورکیا کە لەو راپۆرتەدا ئاماژەی پێ کراوە، بریتییە لە رفاندن و ئەشکەنجەدانی شەش ئەندامی گەنجی هەدەپە لە ئامەد، ئیستەنبووڵ و ئاگری کە هەرسێ رووداوەکە لە مانگی ئەیلوولی ٢٠٢٠ روویانداوە.  پرسی گیراوانی سیاسی بەپێی راپۆرتەکە، هێشتا پرسێکی هەستیاری تورکیایە و بەپێی راپۆرتێکی وەزارەتی ناوخۆی تورکیاش تاوەکو مانگی حوزەیرانی ٢٠٢٠، حکومەتی تورکیا ٢٨٢ هەزار و ٧٩٠ کەسی بە تۆمەتی بوونی پەیوەندی بە کودەتاکەی ٢٠١٦ وە دەستگیرکردووە، لەو ژمارەیەش ٢٥ هەزار و ٩١٢ کەسیان هێشتا لە زیندانن و چاوەڕێی دادگاییکردنن. هەروەها نزیکەی ٥٠ هەزار کەسی دیکەش بە تۆمەتی پەیوەندی بە گرووپە تیرۆریستییەکانەوە دەستگیرکراون و هێشتا دادگایی نەکراون.  وەزارەتی دەرەوەی ئەمریکا دەڵێت، تەنانەت لە هەندێک لە کەیسەکاندا دادوەرەکان ویستوویانە بۆردی تیرۆریزم و ئاسایشی نیشتمانی بەکاربهێنن بۆ دادگاییکردنی ئەندامانی لایەنە ئۆپۆزیسیۆنەکانی تورکیا و پارێزەرانی ئەو گیراوانەش ئاماژە بەوە دەکەن، دادگاکانی تورکیا ئەو جۆرە تۆمەتانە وەکو بەڵگە بۆ سزادانیان بەکاردەهێنن بەتایبەت بۆ ئەندامانی هەدەپە.  هەروەها باسی لەوەش کردووە لە ساڵی ٢٠١٥ وە تاوەکو کۆتایی ساڵی رابردوو، نزیکەی ٥٠٠٠ ئەندام، ئەندام پەرلەمان و کادیرانی هەدەپە لەلایەن حکومەتی تورکیاوە بە تۆمەتی جیاواز دەستگیرکراون و هەندێکیشیان تۆمەتی تیرۆر یان سیاسییان خراوەتەپاڵ.  لەو هەڵمەتانەی حکومەتی تورکیاشدا ٤٨ بەرپرسی هەڵبژێردراوی هەدەپە لەسەر کار لادراون، تەنانەت لە گوندەکانیشدا سەرۆکی ئەنجوومەنی ١٠ گوندیان لەسەر کار لاداوە، کە ئەندامی هەدەپە بوون. ئەمە جگە لە لەسەرکار لادانی سەرۆک شارەوانییەکانی ئامەد، ماردین و وان.  راپۆرتی وەزارەتی دەرەوەی ئەمریکا باس لە مانەوەی سەلاحەدین دەمیرتاش، هاوسەرۆکی پێشووی هەدەپە دەکات لە زینداندا و دەڵێت بەهۆی تۆمەتی تیرۆرەوە هێشتا لە زیندانە، سەرباری داواکارییە ناوخۆیی و دەرەکییەکان بۆ ئازادکردنی. هەرچەندە دادگەی دەستووریی تورکیا لە مانگی حوزەیران دەستگیرکردنی دەمیرتاشی بە نایاسایی زانیوە، بەڵام حکومەت ئامادە نەبوو ئازادی بکات و بە کەیسێكی دیکە دادگایی کرد، ئەویش کەیسی بەشداریکردنی لە خۆپێشاندانی پشتیوانی لە کۆبانێ لە ساڵی ٢٠١٤.  هەروەها ئەوەش خراوەتەڕوو، هەرچەندە دادگەی مافی مرۆڤی یەکێتیی ئەوروپا داوای ئازادکردنی دەمیرتاشی کرد و گوتی، زیندانیکردنی ئەو نایاساییە و پێشێلکردنی مافی مرۆڤە، کەچی رەجەب تەیب ئەردۆغان، سەرۆکی تورکیا دادگەی ئەوروپای بە پشتیوانیکردن لە تیرۆریست تۆمەتبار کرد.  راپۆرتەکە ئاماژە بەوەش دەکات، تورکیا یاسای دژە تیرۆری بەکارهێناوە بۆ دەستگیرکردنی ئەندامانی پارتەکانی ئۆپۆزیسیۆن، بەتایبەت هەدەپە، چالاکڤانانی مافی مرۆڤ، میدیا، هاوسۆزانی پەکەکە، کەسانی نزیک لە جوڵانەوەی گیولەن، تەنانەت کۆمپانیا، رێکخراو و بازرگانەکانیش. لەو نموونانەش، لێسەندنەوەی پارێزبەندی و دەستگیرکردنی لەیلا گیوڤەن و فاریس ئۆغلەری ئەندامانی هەدەپە و ئەنیس بێربەرئۆغڵو، ئەندامی پەرلەمانی جەهەپەیە، کە بە تۆمەتی تیرۆر دەستگیرکران.  ئازادیی رادەربڕین، بەپێی راپۆرتی وەزارەتی دەرەوەی ئەمریکا، یەکێکی دیکەیە لە کێشەکانی تورکیا لەڕووی مافی مرۆڤەوە، کە لە چوار ساڵی رابردوودا بووەتە بابەتێکی هەستیار و حکومەتی تورکیا هەوڵیداوە چاودێرییەکی تووندی میدیاکان، تۆڕە کۆمەڵایەتییەکان و دەزگا جیاوازەکانی تورکیا بکات، لەوکاتەشەوە دەستیکردووە بە دادگاییکردن و زیندانیکردنی رۆژنامەڤانان و کارمەندانی رۆژنامە و میدیا سەربەخۆکان.  بەپێی راپرسییەکیش، کە لەلایەن دەزگای میترۆپۆڵ بۆ توێژینەوە کراوە، ٦٢ % ی خەڵکی تورکیا پێیانوایە میدیا لەو وڵاتە ئازاد نییە و ٥٠ % ی خەڵکیش لە سۆشیاڵمیدیا هەست بە ئازادی ناکەن.  هەر لە راپۆرتەکەدا باس لەوە کراوە، تەنانەت وەزارەتی ناوخۆی تورکیا لە حەوت مانگی یەکەمی ساڵی ٢٠٢٠ دا ١٤ هەزار و ١٨٦ ئەکاونتی سۆشیاڵمیدیای خستووەتە ژێر چاودێرییەوە و رێکاری یاسایی بەرامبەر بە شەش هەزار و ٧٤٣ لەو ئەکاونتانەش گرتووەتەبەر. لەکاتی بڵاوبوونەوەی پەتای کۆرۆناش بەردەوام چاودێریی سۆشیاڵمیدیای کردووە و هەوڵیداوە رێگری لەوە بکات خەڵک بۆچوونی خۆیان سەبارەت بەو پەتایە دەرببڕن.  بەهۆی ئەردۆغانەوە لێکۆڵینەوە لەگەڵ ٣٦ هەزار کەس کراوە  بەپێی داتاکانی وەزارەتی دادی تورکیا، پۆلیسی ئەو وڵاتە لێکۆڵینەوەی لەگەڵ ٣٦ هەزار و ٦٦ کەس کردووە، ئەویش بەهۆی قسەکردنیان لەسەر سەرۆک و رەخنەگرتنەوە. لەو ژمارەیەش ١٢ هەزار و ٢٩٨ کەس چوونەتە دادگا و سێ هەزار و ٨٣١ کەسیشیان سزادراون.  لە مانگی حوزەیرانی رابردووشدا پۆلیس ١١ کەسی بەهۆی کۆمێنت و پۆستی فەیسبووکەوە دەستگیرکردووە، یەکێکیان بەهۆی پۆستێک بووە لەسەر کچەکەی ئەردۆغان.