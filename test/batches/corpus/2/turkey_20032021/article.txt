ئیسماعیل دێمیر، بەڕێوەبەری بەڕێوەبەرایەتیی پیشەسازیی بەرگریی تورکیا رایگەیاند "سەرەتا گۆڕەپانە ناوخۆییەکانی شەڕ و پاشان گۆڕەپانی سووریا باشترین بەڵگەن لەسەر سەرکەوتوویی فڕۆکە بێفڕۆکەوانەکانمان. دواتر قۆناخ بە قۆناخ لەڕووی تەکتیک و تەکنیکەوە پەرەمان بە فڕۆکە بێفڕۆکەوانەکان دا و لە شەڕی ئازەربایجان توانایان دەرکەوت و زۆریش سەرکەوتوو بوون".  فڕۆکە بێفڕۆکەوانەکانی تورکیا، جێپێی ئەنقەرە لە ئیدلبی سووریای هێشتەوە و بەهێزترکرد، هێزەکانی سەر بە خەلیفە حەفتەریشی لە ناوچەکانی دەوروبەری تەرابلووسی لیبیا لە رۆژئاوا بەرەو رۆژهەڵات دوورخستەوە و ئەرمەنییەکانی ناچارکرد رێککەوتنی ئاگربەست بە سوودی ئازەربایجان واژۆ بکەن.  بەڕێوەبەری بەڕێوەبەرایەتیی پیشەسازیی بەرگریی تورکیا دەڵێت "چەندین جۆر لە فڕۆکەی بێفڕۆکەوان لە جیهاندا هەن و ئەگەر تەماشای توانا و نرخیان بکەیت و بەراوردیان بکەیت لەگەڵ فڕۆکە بێفڕۆکەوانەکانی ئێمە، دەبینی جیاوازیی گەورە هەیە".  یەکەم بەکارهێنانی فڕۆکەی بێفڕۆکەوانی تورکیا لە ساڵی ٢٠١٦ دا بوو بۆسەر پێگەکانی پەکەکە، لە مانگی ١٢ی ٢٠٢٠. تورکیا یەکەمین گرێبەستی دەرەکیی فرۆشتنی فڕۆکەی بێفڕۆکەوانی لەگەڵ تونس بە نزیکەی ٨٠ ملیۆن دۆلار واژۆکرد کە دامەزراندنی سێ ناوەندی کۆنترۆڵکردن و راهێنانکردن بە ٥٢ فڕۆکەوانی تونسی لەخۆگرتبوو.  لەوێوە بازاڕی فڕۆکە بێفڕۆکەوانەکانی تورکیا، بەتایبەتی لە جۆری بەیرەقدار تی بی ٢، کەوتە سەر رێچکەی هەناردەکردن و قەتەر و ئۆکراینا چوونە لیستی کڕیاریانیەوە.  پێشبینی دەکرێت تاوەکو ساڵی ٢٠٢٥ تەکنەلۆژیای بازاڕی فڕۆکەی بێفڕۆکەوان لە جیهاندا بگاتە نزیکەی ٥٠ ملیار دۆلار و تورکیاش لە وڵاتانی پێشەوە بێت.