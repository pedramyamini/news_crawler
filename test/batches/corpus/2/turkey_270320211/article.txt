باخچەلی دوای کۆبوونەوەی لەگەڵ ئەندامەکانی ناوەندی ئەنجوومەنی بەڕێوەبردن و ناوەندی ئەنجوومەنی دیسپلین، کە لە ١٣ ـیەم کۆنگرەی ئاسایی پارتەکەی ھەڵبژێردراون، راگەیێندراوێکی بڵاوکردەوە، تێیدا ئاماژەی بەوە دا، "کشانەوەی تورکیا لە پەیماننامەی ئیستەنبووڵ لەگەڵ یاسای نێوخۆییمان و یاسای نێودەوڵەتیش گونجاوە".  لە بەشێکی دیکەی راگەیێندراوەکەدا باخچەلی باسی لەوە کرد، ئامارەکان دەریدەخەن پەیماننامەکە ئامانجی خۆی نەپێکاوە و ئەو جۆرە تووندوتیژییانە لە ماوەی چەند ساڵی رابردوودا بەشێوەیەکی مەترسیدار زیادیانکردووە.   رۆژی ٢٠ - ٠٣ - ٢٠٢١ رەجەب تەیب ئەردۆغان، سەرۆککۆماری تورکیا بەبێ گەڕانەوە بۆ پەرلەمان، واژۆی لەسەر کشانەوە لە پەیماننامەکە کرد، بڕیارەکەش لە رۆژنامەی فەرمیی ئەو وڵاتە بڵاوکرایەوە.  ئەم کشانەوەیەی تورکیا لەکاتێکدایە، ئەنجوومەنی یەکێتیی ئەوروپا لە ساڵی ٢٠١١ پەیماننامەی لە ئیستەنبووڵ بۆ رێگریکردن و بەرەنگاربوونەوەی تووندوتیژیی دژی ژنان واژۆکرد. تورکیا یەکەم وڵات بوو لە رێگەی ئەنجوومەنی وەزیرانییەوە واژۆی ئەندامبوونی لە پەیماننامەکە کرد.  پەیماننامەکە لە ساڵی ٢٠١٤ بە رەزامەندیی ١٠ وڵات کاراکرا، لە مانگی تەممووزی ٢٠١٩ شدا لەلایەن ٣٤ وڵات و یەکێتیی ئەوروپاوە پەسندکرا.    ئامانجی پەیماننامەی ئیستەنبووڵ:  پاراستنی ژنان لە هەموو شێوازەکانی تووندوتیژی و نەهێشتنی تووندوتیژیی دژی ژنان و تووندوتیژیی خێزانی. بەرزکردنەوەی ئاستی یەکسانی لە نێوان ژن و پیاو و کارکردن بۆ بەهێزبوونی رۆڵی ژن. کارکردن بۆ پاراستن و یارمەتیدانی قوربانیانی تووندوتیژیی دژی ژنان و تووندوتیژیی خێزانی و پەرەدان بە هاوکاریی نێودەوڵەتی بۆ نەهێشتنی تووندوتیژیی دژی ژنان و تووندوتیژیی خێزانی. دابینکردنی پشتیوانی و هاوکاری بۆ رێکخراوەکانی تایبەت بەو بوارە و دامەزراوە یاساییە نێودەوڵەتییەکان بۆ نەهێشتنی تووندوتیژیی دژی ژنان و تووندوتیژیی خێزانی.  بنەمای کارکردنی پەیماننامەی ئیستەنبووڵ:  ئەم پەیماننامەیە بۆ رووبەڕووبوونەوەی هەموو جۆرە تووندوتیژییەکی دژی ژنانە کە کاریگەریی نەرێنی لەسەر دۆخی ژنان هەبێت، لەوانەش تووندوتیژی خێزانی.  داوا دەکات لایەنەکان هانبدرێن بۆ جێبەجێکردنی ئەم پەیماننامەیە و دەڵێت کاتێک لایەنەکان ماددە و بڕگەکانی ئەم پەیماننامەیە جێبەجێ دەکەن، پێویستە گرنگی تایبەت بەو ژنانە بدرێت کە قوربانیی تووندوتیژین.   ئەو کردەوانەی پەیماننامەی ئیستەنبووڵ بە تاوان پەسندی کردوون:  وڵاتانی ئەندام لەم پەیماننامەیە رێکاری یاسایی تووند دژی ئەم مامەڵانە دەگرنەبەر کە پەیماننامەکە بە تاوان دەیانناسێنێت:   - تووندوتیژیی خێزانی (جەستەیی، سێکسی، دەروونی یان ئابووری)  - تووندوتیژیی سێکسی، لەوانە دەستدرێژی سێکسی  - لەباربردنی بەزۆر و نەزۆککردنی بەزۆر