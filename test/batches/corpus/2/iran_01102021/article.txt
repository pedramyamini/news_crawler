کیومەرس حەیدەری، فەرماندەی هێزی وشکانی ئەرتەشی ئێران دەڵێت، "کۆماری ئیسلامی هیچکات دەستپێشخەری نەکردووە بۆ هێرشکردن. ئەو کاتەی کە ئەرمینیا و ئازەربایجان لە شەڕدا بوون، ژمارەیەکی زۆر تیرۆریستی سەر بە داعش بانگ کرانە ئەو ناوچەیە، ئێمە دڵنیا نین کە ئەوان ئەو ناوچەیەیان جێهێشتبێت. دەبێ ئێرە جێبهێڵن، بۆیە پێویست بوو کە هێزی خۆمان پێشان بدەین. هەروەها رێز لە دراوسێیەتی هەموو وڵاتان دەگرین، بەڵام بوونی کەسانی سەر بە رژێمی زایۆنی و داعش لەو ناوچەیە قبووڵ ناکەین. "   ناکۆکیی ئێران و ئازەربایجان تازە نییە، بەڵام ئەم گەڕەی ناکۆکییەکانیان لە مانگی رابردووەوە دەستیپێکرد. ئەو کاتەی کە ئازەربایجان بە هاوبەشی لەگەڵ تورکیا و پاکستان مانۆڕێکی سەربازی لەسەر سنوورەکانی ئێران بەڕێوەبرد. دواتر بە دەستبەسەرکردنی چەند شۆفێری بارهەڵگری ئێرانی کە بە خاکی قەرەباخدا بەرەو ئەرمینیا دەچوون، ناکۆکیی دوو وڵات زیاتر بەدیار کەوت.   ئێران داوا دەکات ئازەربایجان پێش بە هاتووچۆی بارهەڵگرەکانی ئەو وڵاتە بۆ ئەرمینیا نەگرێت و گومرگی زۆریان لێوەرنەگرێت. ئێستاش مانۆڕی سەربازیی ئێران، نیگەرانیی باکۆی لێکەوتووەتەوە. ئیلهام عەلیێڤ، سەرۆککۆماری ئازەربایجان دەڵێت، مانۆڕە سەربازییەکەی ئێران لەم کاتەدا جێی سەرسوڕمانە.  عەباس مووسەوی، باڵیۆزی ئێران لە ئازەربایجان دەڵێت، "کۆماری ئیسلامیی ئێران و کۆماری ئازەربایجان وەکو دوو وڵاتی دراوسێ هەمیشە پەیوەندییەکی باش و نزیکیان پێکەوە هەبووە. ئێمە و بەرپرسانی کۆماری ئازەربایجانیش ئەوە دەزانین کە ئەو دۆستایەتییەی ئێمە نەیار و دژبەری هەیە. "   ئازەربایجان دەکەوێتە باکووری رۆژئاوای ئێران. دوو وڵات ٧٦٥ کیلۆمەتر سنووری هاوبەشیان هەیە. سنوورەکەیان دەکەوێتە ئەو ناوچانەی کە لە دیوی ئێرانیش ئازەری نشینن. جگە لە بوونی باڵیۆزخانە لە پایتەختەکان، ئێران لە نەخجەوان و ئازەربایجانیش لە تەورێز کۆنسولخانەیان هەیە.