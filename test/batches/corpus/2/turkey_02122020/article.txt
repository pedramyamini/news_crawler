لە شارۆچکەی تارسووسی مێرسین لە تورکیادا ڤایرۆسی کۆرۆنا لە ماوەی ١٥ رۆژدا کۆتایی بە ژیانی ٤ ئەندامی خێزانێک هێنا. سەرەتا کوڕ دواتر دایک و دوو خوشکی.    هەمزە چنار، سەرۆکی کۆمەڵەی سیڤاسڵی دەڵێت: " ١٤ی مانگی رابردوو، موراد کارابوڵومان بە خاکمان سپارد. دوای تێپەڕبوونی دوو رۆژ دایکی، فاتیمە کارابوڵوت هەر بە کۆرۆنا گیانی لەدەستدا، دوای تێپەڕبوونی هەفتەیەک خوشکە بچووکی موراد، سێلدا هەر بە کۆرۆنا مرد. هەر لە هەمان رۆژدا هاوژینی موراد تووشی کۆرۆنا بوو کە سکی ٧ مانگ بوو. بەهۆی خەم و سترێسەوە منداڵەکە لە سکیدا مرد. دوایین ئەندامی خێزانەکە شەهریبان کارابوڵوت، ئەویش بە کۆرۆنا مرد".  تورکیا بە دۆخێکی هەستیاردا تێپەڕدەبێت و بەپێی ئاماری حکومەت رۆژانە نزیکەی ٢٠٠ کەس بەهۆی کۆرۆنا گیانلەدەستدەدەن. ئەمە لەکاتێکدایە بەشێک لە ژوورەکانی پزیشکیی باکووری کوردستان و تورکیا ئەم ئامارانە رەتدەکەنەوە و دەڵێن زیاترە.  سەرۆکی کۆمەڵەی سیڤاسڵی دەڵێ؛ خەڵکی لە خۆپاراستن بەولاوە هیچ رێگەچارەیەکیان نییە. هاوکات پێشنیاز دەکات هەموو کەسێک لەم دۆخەدا ببێتە دەوڵەت و پزیشکی خۆی.   هەمزە چنار دەڵێت: "ئەگەر دەتانەوێ نزیکەکانتان هەمیشە لە نزیک بمێننەوە، ئەمڕۆ لێیان دوور بکەونەوە تکایە! گرنگی بە ماسک و مەودای کۆمەڵایەتی بدەن. ئەمڕۆ خێزانێک لەنێوچوو، دەرگا داخرا و ماڵەکە خامۆشبوو. مەڵێن تووشی من نابێت، دەکرێ تووشی هەر کەسێک بێت".  بەپێی ئاماری وەزارەتی تەندروستیی تورکیا، ژمارەی مردووان بەهۆی ڤایرۆسی کۆرۆنا ١٣ هەزار و ٧٠٠ی تێپەڕاندووە و ژمارەی تووشبووانیش زیاترە لە ٥٠٠ هەزار و ٨٠٠ کەس.  وەزارەتی تەندروستیی تورکیا رایگەیاندووە کە لە ١٠ رۆژی داهاتوودا دەست بە دابەشکردنی پێکوتەی دژە کۆرۆنا دەکەن.