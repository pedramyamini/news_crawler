سولەیمان سۆیڵو، وەزیری ناوخۆی تورکیا لە تویتێکدا بەتووندی هێرشی کردووەتە سەر رۆژنامەی جمهووریەت و بە تۆڵەسێنی هەدەپە و پەکەکە ناویبردووە. هەروەها گوتەکانی گەورە مافیای تورکیا سیداد پێکەری لەبارەی محەممەد ئاغار، وەزیری پێشووتری ناوخۆی تورکیا بە "هەڵیت و پەڵیتی مافیایەکی چەپەڵ" ناوبردووە و جمهووریەتی تۆمەتبارکردووە بە بوختانکردن لە دژی محەممەد ئاغار.   سولەیمان سۆیڵو لە تویتەکەدا هەروەها ئاماژەی بەوە کردووە، "تورکیا، تورکیای جاران نییە و رۆژنامەی جمهووریەت دەبێ باجی ئەم بابەتەی لە بەردەم یاسا بدات".  ئەوەی وەزیری ناوخۆی تووڕەکردووە بڵاوکردنەوەی بابەتێکە لە رۆژنامەی جمهووریەتی نزیک لە پارتی گەلی کۆماری (جەهەپە). باڕش پەهلیڤان کە رۆژنامەنووسێکی جمهووریەتە بابەتەکی نووسیوە و لە سەردێڕدا ئاماژەیکردووە: "کەوتووینەتە چ دۆخێکەوە! ملیۆنان کەس بۆ ئەوەی بزانێت چی لەژێر بەڕەکەدایە، سەیری گرتەی ڤیدیۆیی سیداد پێکەر سەردەستەی رێکخراوی تاوان دەکەن. لەولاشەوە بە نۆرە پەرلەمانتاری ئێلازیخ تۆڵگا ئاغار، جەندرمە و داواکاری گشتی بەشێک لە گوتەکانی پیکەر بە درۆدەخەنەوە. وەزارەتی ناوخۆش گوتەکان بە بوختان ناودەبات".  سیداد پێکەر، یەکێک لەو کەسایەتییانەی کە لە تورکیا بە مافیا و نزیکی ئاکپارتی دەناسرێت، ئێستا لە ئیماراتەوە بە باسکردنی چەند تاوانێکی گەورەی مافیایی وەکو بازرگانی بە کۆکاین و کوشتنی پۆلیس، هەرای ناوەتەوە.  سیداد پێکەر کە بە ئاشکرا بانگەشەی بۆ ئاکپارتی دەکرد و بەر لە هەڵبژاردنەکان میتینگیشی دەکرد، چەند گرتەیەکی ڤیدیۆیی بڵاوکردەوە کە تێیدا کەسێکی بەناوی محەممەد ئاغار تۆمەتبارکرد، کە پێشتر پەرلەمانتاری ئاکپارتی بووە و ماوەیەکیش وەزیری ناوخۆ بووە.  محەممەد ئاغار لەو بارەیەوە رایگەیاند، ئێستا هیچ پارێزبەندییەکی لەسەر نییە و دەتوانن لێپرسینەوەی لەگەڵدا بکەن. بەشێک لە پەرلەمانتارانی جەهەپە رەخنەیان لە وەزیری ناوخۆ گرت و جەختیانکردەوە کە تۆمەتبارکردنی رۆژنامەی جمهووریەت، تۆمەتبارکردن و پەلاماردانی دیموکراسییە لە تورکیا.