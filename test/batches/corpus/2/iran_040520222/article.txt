کازم سدیقی، پێشنوێژ لە مزگەوتێکی تاران گوتی، "ژمارەیەکی زۆری خەڵک، چینێکی بێدەرەتانی کۆمەڵگە لەم گرانییە هەوسارنەکراوە خەریکن رەنج دەکێشن. لە هەموو شوێنێک گلەییمان لێدەکەن و چاوەڕوانن رێگەیەک بکرێتەوە کە لەو دۆخە رزگاریان بێت. "  حکومەتی ئێران بەردەوام بەڵێنی چارەسەرکردنی کێشە ئابوورییەکانی ئەو وڵاتە لە کورتماوەدا دەدات و پێیوایە تاوەکو کۆتایی ئەمساڵ بە تەواوی هەژاری بنەبڕ دەکات. لە سەرۆککۆمارەوە کە بڕیاربوو تاوەکو یەکەم مانگی ئەمساڵ هەژاری نەهێڵێت، وەزیری پیشەسازی و بازرگانی و وەزیری کار، هەرکام بەڵێنێک بۆ بنەبڕکردنی کێشەکانی خەڵک دەدەن، بەڵام پسپۆڕانی ئابووری پێیان وایە ئەو کێشانە بە ساڵ و دوو ساڵ دروستنەبوون، تاوەکو بە ساڵێکیش چارەسەر ببن.  وەحید شەقاقی، پسپۆڕی ئابووری دەڵێت، "کێشە ئابوورییەکانی ئێران، کێشەیەک نین کە بە شەوێک چارەسەر بکرێن. رەنگە زۆربەی ئەوانەی کە نازانن و بەڵێن دەدەن لە کورتماوەدا کێشەکان چارەسەر بکەن، خەریکن خەڵک بەلاڕیدا دەبەن. کێشەکانی ئێمە کۆکراوەی زیاتر لە ٤٠ ساڵە و بەردەوامیش زیادیکردووە و لە هیچ شوێنێکدا تەنانەت بەشێوەی کاتیش یەک کێشە چارەسەرنەکراوە. "  بەپێی راپۆرتە فەرمییەکانی حکومەت، ئەمساڵ رێژەی هەڵئاوسانی خاڵ بە خاڵ لە کڕینی خۆراک و پێداویستییەکانی رۆژانەی خەڵکدا، نزیکەی ٤ % بەراورد بە پار زیادیکردووە و بۆ سەرووی ٣٥ % هەڵکشاوە. لەنێو بێدەرەتانترین پارێزگاکانی ئێرانیشدا، دیسان پارێزگاکانی رۆژهەڵاتی کوردستان لەوانە کرماشان، سنە و ئیلام لە ریزەکانی یەکەمی هەڵئاوساندان.   شەهریار حەیدەری، نوێنەری قەسری شیرین لە پەرلەمانی ئێران باسی لەوە کرد، "بەڕێز سەرۆککۆمار، فریای خەڵک بکەون. کڕینی گۆشت و میوە بووەتە مەراق لەسەر دڵی خەڵک، لانیکەم کۆنترۆڵی نرخی نانی وشکی و هێلکە بکەن. بەڕێز سەرۆککۆمار، تیمی رێکخستنی نرخەکانی بازاڕی ئێوە، توانای کۆنترۆڵکردنی نرخەکانیان نییە. بە تایبەت وەزارەتی پیشەسازی و بازرگانی. بەڕێز سەرۆککۆمار، وەزیری بازرگانی ئێوە دەزانێت کە دۆخی کرماشان چۆنە، بەڵام هیچ هەوڵێک نادات بۆ گۆڕانکاریی لەو دۆخەدا. ئێوە کارێک بکەن، دەنگی خەڵک دەرهاتووە. "  ئەمانە دیمەنی ژمارەیەک لە چینی هەژاری ئێرانن کە رۆژانە لەنێو زبڵەکاندا بۆ بژێوی ژیانیان دەگەڕێن. راپۆرتەکانی ناوەندی ئاماری ئێران باس لەوە دەکەن، لەماوەی یەکساڵدا لەو وڵاتە نرخی هەموو جۆرە خۆراکێک زیاتر لە ٢٠٠ %  گرانبووە و حەوت چینی کەمداهاتی کۆمەڵگە، توانای کڕینی تەنیا سێ کیلۆ گۆشتیان هەیە لە ساڵێکدا.