پێشنیوەڕۆی رۆژی یەکشەممە ٦ ـی کانوونی یەکەمی ٢٠٢٠، موقەدەم نادیدە شەبنەم ئاکتۆپ، گوتەبێژی راگەیاندنی وەزارەتی بەرگریی تورکیا لە کۆنگرەیەکی رۆژنامەڤانیدا کە یەکشەممەی هەموو هەفتەیەک دەیبەستێت، گوتی: "پشتیوانی لە رێککەوتننامەی واژۆکراوی رۆژی ٩ی تشرینی یەکەمی ٢٠٢٠ ـی نێوان حکومەتی ناوەندیی عێراق و دەسەڵاتی هەرێمی باکووری عێراق لەبارەی گەڕاندنەوەی ئارامی و سەقامگیری و ئاساییکردنەوەی دۆخی ناوچەی شنگالی عێراقی دەکەین. لە نزیکەوە بە وردی چاودێری دوایین پێشهاتەکان و لێکەوتەکانی دەکەین. "    لەبارەی ئۆپەراسیۆنەکانی سوپای تورکیا لە رۆژئاڤا و باکووری سووریا، گوتەبێژی وەزارەتی بەرگریی تورکیا رایگەیاند، مانگی رابردوو ٢٠٤ شەڕڤانی یەپەگە و گەریلاکانی پەکەکە لە ناوچەی ئۆپەراسیۆنەکانی "کانی ئاشتی" و "قەڵغانی فورات" و "چڵە زەیتوون" کرانە ئامانج.   موقەدەم نادیدە شەبنەم ئاکتۆپ جەختی لەوەش کردەوە، لە ئۆپەراسیۆنەکانی سەر سنووردا، دەست بەسەر هەزار و ٣٢٥ پارچە چەکی قورس، ٢٩١ چەکی سووک، ١٥ مین، ٤١ کیلۆگرام بۆمبی سی - ٤، هەزار و ٢٢٢ کیلۆگرام نیتراتی ئەمۆنیۆم و ٤٥٣ کیلۆگرام ماددەی هۆشبەردا گیرا.    لەبارەی رێگریکردن لە کۆچی نایاسایی و هەوڵەکانی قاچاخچێتی، موقەدەم نادیدە رایگەیاند، لە ماوەی مانگێکدا حەوت هەزار و ٣٦٧ کۆچبەر کە بەشێوەیەکی نایاسایی خۆیان گەیاندبووە نێو خاکی تورکیا دەستگیرکران و رێگری لە هاتنی ٤٠ هەزار و ١٦٠ کۆچبەری دیکەش کرا و بەر لەوەی سنوورەکان ببەزێنن، دوورخرانەوە. ٣٩ ئەندامی پەکەکە و ٢٥ ئەندامی گرووپی فەتحوڵڵا گولەنیش لە هەوڵی هەڵاتنیاندا بۆ دەرەوەی تورکیا، لەلایەن هێزەکانەوە دەستگیرکران.    لەبارەی دۆخی ئیدلبەوە گوتەبێژی وەزارەتی بەرگریی تورکیا ئاماژەی بەوە دا کە وڵاتەکەی پابەندی بە جێگەیاندنی ئەرک و بەرپرسیارێتییەکانیەتی لە پاراستنی گیانی هاووڵاتییانی سڤیل و بەرگرتن لە روودانی کارەساتی نوێی مرۆیی و دەستەبەرکردنی ئاشتی و سەقامگیریی ناوچەکە.  ئاکتۆپ پێداگریی لەوەش کرد، وڵاتەکەی بە توندی رووبەڕووی هەر دۆخێک دەبێتەوە کە ببێتە مایەی هەڕەشە بۆ سەر ئاسایشی نیشتمانیی تورکیا و ئاسایشی سنوورەکانی.