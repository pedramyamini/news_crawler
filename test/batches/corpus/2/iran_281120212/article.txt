ئیبراهیم رەئیسی، سەرۆککۆماری ئێران شەوی شەممە، لە عیشق ئاباد، پایتەختی تورکەمەنستان، لەگەڵ ئێرانییەکانی دانیشتووی ئەو وڵاتە کۆبووەوە و باڵیۆزخانەکانی ئێرانی لە هەموو وڵاتان راسپارد بوار بۆ هاتووچۆ، رەخساندنی هەلی کار و وەبەرهێنانی ئێرانییەکانی دەرەوە لە ناوخۆی ئەو وڵاتەدا بڕەخسێنن.  بەپێی راپۆرتی مانگی شوباتی ٢٠٢١ی ئەنجوومەنی باڵای کاروباری ئێرانییەکانی دەرەوە، نزیکەی چوار ملیۆن و ٣٧ هەزار هاووڵاتیی ئێران لە وڵاتانی دیکەدا دەژین. لەکاتێکدا هەندێ لە بەرپرسانی کۆماری ئیسلامیی ئێران باس لەوە دەکەن نزیکەی پێنج ملیۆن و ٤٠٠ هەزار هاووڵاتیی ئێرانی لە دەرەوە دەژین.  بەپێی راپۆرتی مانگی شووباتی ٢٠٢١ی رێکخراوی بودجە و پلاندانانی ئێران، سەرمایەی ئێرانییەکانی دەرەوە لەنێوان سێ بۆ چوار تریلیۆن دۆلارە. ئەمە ١٠ هێندەی کۆی بەرهەمهێنانی ناوخۆی ئێرانە، هەروەها چوار هێندە زیاترە لە کۆی داهاتی نەوتی ئێران لە ١٠٠ ساڵی رابردوودا.  بەڵام مەجید حەلاجزادە، سەرۆکی ناوەندی راوێژکاریی ئێرانییەکانی دەرەوە هاوینی ٢٠١٨ رایگەیاند، ئێرانییەکانی دەرەوە ٢٤ تریلیۆن دۆلار سەرمایەیان هەیە و گوتی، "ئەگەر ١ % یشی بگەڕێتەوە کاریگەریی بەرچاوی لەسەر ئابووریی ئێران دەبێت".  رەنگە هەر لەبەر ئەوەش بێت سەرۆککۆمارەکانی پێشوویش لە ئێران هەوڵیانداوە کەسایەتیی ئەکادیمی و وەبەرهێنەرانی ئێرانی بگەڕێننەوە و بۆ ئەم مەبەستەش بەڵێنیان پێیانداوە سەرمایە و ئاسایشیان دەپارێزن.  لە سەردەمی حەسەن رووحانی، سەرۆککۆماری پێشووی ئێران، ژمارەیەک کەسایەتیی ئەکادیمی گەڕانەوە ئێران هەندێک بەرپرسیارێتییان وەرگرت، بەڵام دواتر دامودەزگا ئەمنییە هاوتەریبەکان دۆسیەیان بۆ دروستکردن و هەندێکیش بەهۆی گوشاری جۆراوجۆرەوە دیسان ئێرانیان جێهێشتەوە.  لەلایەکی دیکەشەوە بارودۆخی ئابووریی ئێران بۆ وەبەرهێنان شوێنی سەرنج نییە، لەم ساڵانەدا گەمارۆکان و کێشە ئابوورییەکانی دیکە وایانکردووە بەردەوام سەرمایە لە ئێران بچێتە دەرەوە.  بەپێی راپۆرتی بانکی ناوەندیی ئێران لە نێوان ساڵەکانی ٢٠١١ بۆ ٢٠٢٠ نزیکەی ٩٩ ملیار دۆلار سەرمایە لە ئێران چووەتە دەرەوە، واتە ساڵانە نزیکەی ١١ ملیار دۆلار.