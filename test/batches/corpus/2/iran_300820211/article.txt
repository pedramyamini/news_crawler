سەعید خەتیبزادە، گوتەبێژی وەزارەتی دەرەوەی ئێران ئەمڕۆ دووشەممە لە کۆنفرانسی رۆژنامەڤانیدا گوتی: "ئەو لێدوانە نەشیاوانەی سەرۆککۆماری فەرەنسا کە "دراوسێکانی کێشەیان بۆ عێراق دروست کردووە" نیشانی دەدات، کە "فەرەنسا چەند مەودای لەگەڵ دۆخی راستەقینەی عێراقدا هەیە".  خەتیبزادە دەڵێت: "ئەوەی کە ئێستا سەرۆککۆماری فەرەنسا دەتوانێت لە شەقامەکانی موسڵدا پیاسە بکات بەهۆی گیانبازی و بەرەنگاریی لاوانی عێراق، گرووپەکانی دژی داعش، گرووپە شیعەکان و لایەنەکانی دیکە لە بەرامبەر تیرۆریستان و داعشە".  ئیمانوێل ماکرۆن، سەرۆککۆماری فەرەنسا لە سەردانێکی دوو رۆژەدا بۆ عێراق و هەرێمی کوردستان، رۆژی ٢٩ - ٨ - ٢٠٢١ سەردانی شاری موسڵی کرد. شاری موسڵ سەردەمانێک پایتەختی "خەلافەتی" داعش بوو.  بەپێی راپۆرتی راگەیاندنەکانی ئێران، ئیمانوێل ماکرۆن لە سەردانەکەیدا بۆ عێراق گوتوویەتی، هۆکاری کێشەکانی عێراق بۆ دراوسێیەکانی دەگەڕێتەوە و عێراق جگە لە داعش بەهۆی گرووپە چەکدارە شیعەکانەوە لاواز کراوە.  هەڵبەت سەعید خەتیبزادە ئەوەشی گوتووە کە داوای کردووە "دەقی قسەکانی ماکرۆن"ی پێبدەن و هیوای خواستووە "وەرگێڕاوی وردی قسەکانی ئەو شتە نەبێت" کە لە راگەیاندنەکانەوە بڵاو کراوەتەوە.  ئێران لە شەڕی دژی داعش، هاوکاری گرووپە چەکدارە شیعەکانی دەکرد و راوێژکارە سەربازییەکانی لە عێراق بوون، بەڵام ئەوان هاوکاری ئاسمانیی ئەمریکایان لە پشت بوو.