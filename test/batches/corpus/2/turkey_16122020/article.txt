بە گوێرەی داتاکانی دەستەی گشتیی ئامارەکانی تورکیا، فرۆشتنی خانووبەرە و زەویوزار لە تورکیا لە ماوەی مانگی تشرینی دووەمی ٢٠٢٠ دا بەراورد بە هەمان قۆناخی ساڵی رابردوو ٢٠١٩، بە رێژەی ١٨.٧ % زیادیکردووە.  تەنیا لە مانگی رابردوودا، ١١٢ هەزار و ٤٨٣ خانووبەرە و زەویوزار لە تورکیا بە خەڵکی بیانی فرۆشراون. لە ئیستەنبووڵ کە زۆرترین فرۆشی تێدا تۆمارکراوە، ٢١ هەزار و ١٥٨ خانووبەرە بە کەسانی بیانی فرۆشراون. ئەنقەرە لە ریزبەندی دووەمدا دێت، بە فرۆشتنی ١٠ هەزار و ٧١٠ خانووبەرە، هەروەها ئیزمیر بە فرۆشتنی شەش هەزار و ٥٧٤ خانووبەرە لە ریزبەندیی سێیەمدا خۆی گرتەوە.  زۆرترین فرۆشی خانووبەرە و زەویوزار لەمساڵەدا لە مانگی کانوونی دووەم فرۆشران، کە تەنیا لەو مانگەدا یەک ملیۆن و ٣٩٣ هەزار و ٣٣٥ خانووبەرە فرۆشرابوون و رێژەی فرۆشی خانووبەرە بەراورد بە هەمان قۆناخی ساڵی رابردوو بە رێژەی ٢١.٥ % زیادیکردبوو.  بەپێی دەستەی گشتیی ئامارەکانی تورکیا، عێراقییەکان زۆرترین خانووبەرەیان لە مانگی تشرینی دووەمی ٢٠٢٠ کڕیوە؛ بەشێوەیەک ٨٧٦ خانووبەرەیان کڕیوە و لە ریزبەندیی یەکەمدان.  دوای عێراقییەکان، ئێرانییەکان بە کڕینی ٨٦٠ خانووبەرە لە ریزبەندیی دووەمدا دێن، رووسەکان بە کڕینی ٤٣٤ خانووبەرە ریزبەندیی سێیەمیان گرتووە، هاووڵاتییانی ئەفغانیش بە کڕینی ٢٠٣ خانووبەرە لە ریزبەندیی چوارەم و کوێتییەکان بە کڕینی ٢٠٢ خانووبەرە لە ریزبەندیی پێنجەمدا دێن.