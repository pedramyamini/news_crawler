پرۆفیسۆر کایهان پاڵا، ئەندامی دەستەی بەڕێوەبردنی کۆمەڵەی پزیشکانی تورکیا و بەرپرسی بەدواداچوونی کۆڤید - ١٩ی کۆمەڵەکە، لە راگەیێندراوێکدا ئاشکرای دەکات، رێژەی تووشبوون بە کۆرۆنای گۆڕاو زۆر بە خێرایی لە هەڵکشاندایە و خەریکە لە کۆنترۆڵ دەربچێت، پێویستە حکومەت بەزووترین کات رێکاری تووند بگرێتەبەر و هەر سبەی بۆ ماوەی مانگێکی تەواو قەدەخەی هاتووچۆی گشتگیر و کەرەنتینەی سەرتاسەری رابگەیێنێت، "بە پێچەوانەوە کار لە کار دەترازێت".  ئەو ئەندامەی دەستەی بەڕێوەبردنی کۆمەڵەی پزیشکانی تورکیا روونیکردووەتەوە، کۆرۆنای گۆڕاوی ئینگلتەرا، ئەفریقیای باشوور و بەرازیل کاریگەریی راستەوخۆیان کردووەتە سەر دۆخی تەندروستیی تورکیا، بەمەش رێژەی مردن زیادیکردووە و لە رۆژانی داهاتووشدا بەرەو هەڵکشان دەچێت.  پرۆفیسۆر کایهان پاڵا ئاماژەی بەوە کردووە، ئەگەر بۆ ماوەی ٢٨ رۆژی تەواو، کەرەنتینەی سەرتاسەری و قەدەخەی گشتگیر رابگەیێندرێت، بەدڵنیاییەوە بەر دەگیرێت لە هەڵکشانی گیانلەدەستدان و رێژەی تووشبوونیش بەشێوەیەکی بەرچاو کەم دەبێتەوە؛ لەڕووی زانستییەوە لەنێو هەر ١٠٠ هەزار کەسدا رێژەی تووشبوون نزیکەی ١٠ % ـە و پێویستە لانیکەم بۆ ٧ % کەمبکرێتەوە، بە پێچەوانەوە هەڵکشان روودەدات و مەترسییەکان زیاتر دەبن.  لەبارەی مەترسییەکانی کۆرۆنای گۆڕاو، پرۆفیسۆر پاڵا روونیکردەوە، ئەم جۆرەیان خێراتر بڵاودەبێتەوە و مەترسیی گیانلەدەستدان لە تەمەنی ٥٠ ساڵ بەرەو سەرەوە زیاتر دەبێت، رێژەی گیانلەدەستدان لە گرووپی ئەم تەمەنانە ٨٠ % ـە.  ناوبراو جەختی لەوە کردەوە، کرانەوەی زۆر خێرا و فراوانی تورکیا و شلکردن لە رێکارە خۆپارێزییەکان هۆکارە سەرەکییەکانی سەرهەڵدانی ئەم مەترسییە بووە.  لە کۆتایی پەیامەکەیدا، داوای لە وەزارەتی تەندروستی کرد، هەموو هەوڵێک بدات بۆ خێراکردنی دابینکردنی ڤاکسین و پێدانی بە هاووڵاتییان تاوەکو بە خێرایی دۆخەکە کۆنترۆڵ بکرێت.