لە سێ ساڵی رابردوودا لەگەڵ بەرزبوونەوەی نرخی هەموو پێداویستییەکی خەڵک، نرخی کتێبیش لە ئێران بەردەوام بەرزبووەتەوە؛ ئەوەش راستەوخۆ کاریگەریی لەسەر خوێنەرانی کتێب هەبووە.  پێشتر کاخەزیش بە دۆلاری چوار هەزار و ٢٠٠ تمەنیی نرخی حکومی هاوردە دەکرا، بەڵام دوو ساڵە ئەو هاوکارییە لە هاوردەکارانی کاخەز سەندراوەتەوە، ئەوەش وایکردووە نرخی کتێب سێ بۆ چوار هێندە بەرز ببێتەوە.  گرانبوونی کاخەز و لەگەڵ ئەوەشدا کتێب، بەتایبەت لە رۆژهەڵاتی کوردستان کە زۆربەی بەرهەمەکان بە شێوەی خۆبەخشانەن، هێشتاش ئەو شێوازە درێژەی هەیە و بەرز و نزمیی نرخەکان هیچ کاریگەریی لەسەر دۆخی نووسەران نەبووە.  بەپێی لێکۆڵینەوەی فەرمیی زانکۆی تاران، ئاستی مامناوەندی خوێندنەوە بۆ هەر تاکێکی ئەو وڵاتە لە ساڵی ٢٠٢٠ لە هەر ٢٤ کاژێرێکدا ١٦ خولەک بووە. لە سەرەتای ئەمساڵیشدا بۆ حەوت خولەک لە شەو و رۆژێکدا دابەزیوە.