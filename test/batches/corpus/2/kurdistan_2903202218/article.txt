رووداوەکە بەیانی رۆژی ٢٩ - ٠٣ - ٢٠٢٢ روویدا و بەهۆی پێکدادانەکە هەردوو ئۆتۆمبێل ئاگریان گرت و بە سەرنشینەکانیانەوە سووتان. پۆلیسی هاتووچۆی لۆڕستان رایگەیاند، لادانی نایاسایی یەکێک لە ئۆتۆمبێلەکان هۆکاری رووداوەکە بووە.   لە پارێزگاکانی ورمێ و لوڕستان بەگوتەی بەرپرسان، هاتووچۆ لە رۆژانی نەورۆزدا زۆر زیادی کردووە، ئەوە لە هەموو ئێراندا هۆکارێکی سەرەکیی رووداوەکانی هاتووچۆ بووە کە لە ١٣ رۆژدا ٥٢٠ قوربانی لێکەوتووەتەوە، بەڵام لە ورمێ و لۆڕستان قوربانییانی رووداوەکانی هاتووچۆ تاوەکو ٤٠ % کەمبوونەتەوە.  دوای ئەو رووداوەی لۆڕستان، ئامارەکان و رەنگە روانگەی گەشبینانەی بەرپرسانیش بۆ رووداوەکانی هاتووچۆ بگۆڕێت، بەڵام لە پارێزگای ئیلام بارودۆخ جیاوازە لە پارێزگاکانی دیکەی رۆژهەڵاتی کوردستان.  لە ئیلام لە ٨ رۆژدا ١٦ کەس لە رووداوەکانی هاتووچۆدا گیانیان لەدەستداوە. بەرپرسان دەڵێن، ئەم رووداوانە بەشێوەیەکی جێی نیگەرانیی زیادیان کردووە. هۆکارەکانیش روونن.  حوسێن نەجەفی، جێگری فەرماندەی پۆلیسی ئیلام دەڵێت، "خێرایی نایاسایی لێخوڕین، پێشکەوتنی نایاسایی، لادان بۆ چەپ، ماندوو بوون و خەواڵوویی، بەداخەوە هۆکاری سەرجەم رووداوەکانی هاتووچۆ بوون لەم ماوەیەدا. "  رێگەی ناستاندارد هۆکارێکی دیکەی رووداوەکانی هاتووچۆن، ئەوە جگە لەوەی کە ئۆتۆمبیلەکانی ئێرانیش مەرجەکانی تووندوتۆڵیان وەکو پێویست نییە، عەلی ئەکبەر بەستامی، نوێنەری ئیلام دەڵێت: "ساڵانە ملیۆنان زیارەتکار لەم پارێزگایەوە هاتووچۆ دەکەن، بەڵام رێگەکان بوونەتە کوشتارگەی خەڵک. "  هاونیشتمانییەکی رۆژهەڵاتی کوردستانیش باس لەوە دەکات، "ئێمە کە دەهاتین پێمانوابوو چونکە جاددەکان جوتسایدن، دەبێت خێرایی ١٢٠ کیلۆمەتر بێت، بەڵام وادیارە ٩٥ کیلۆمەترە، ئەم رێگەیە بەڕاستی کێشەی هەیە".  ئەبولفەزل کەهزادی، سەرۆکی پۆلیسی رێگەی ئیلام گوتی، " ٩٧ % ـی رێگەکانمان بەشێوازی هات و چوونن و هێڵکارییان بۆ نەکراوە و جیا نەکراونەتەوە، بۆیە پێویستە شۆفێرەکان رەچاوی رێوشوێنەکان بکەن".  لە ٢٠ رۆژی نەورۆزی ساڵی رابردوودا ٩٩٩ کەس گیانیان لەدەستداوە، بەڵام ئەمسال تاوەکوو ٢ رۆژ لەمەوبەر ٥٢٠ کەس گیانیان لەدەستداوە.