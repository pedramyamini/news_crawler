لەو بڕیارەدا کە ئیبراهیم رەئیسی، سەرۆککۆماری ئێران دەریکردووە هاتووە: "وەزارەتی ناوخۆی ئێران بازاڕچە سنوورییەکان چالاک و رێکبخاتەوە بۆ ئەوەی بەشێوەیەکی یاسایی و رێکوپێک کاڵایان لێوە بگوازرێتەوە و وەزارەتی ناوخۆش چاودێرییان بکات".  لەو بڕیارنامەیەدا هەروەها دەستەی بەرەنگاربوونەوەی قاچاخی کەلوپەل و دراو ئەرکدار کراوە بە هاوکاری لەگەڵ وەزارەتی ناوخۆی ئێران: "ئەوپەڕی تاوەکوو مانگێک" رێوشوێنەکانی گواستنەوەی کاڵا لەلایەن کۆڵبەرەکانەوە دابڕێژێت و روون بکرێتەوە کە کێ دەتوانێت کاڵا و کەلوپەل بگوازێتەوە، چ جۆرە کەلوپەلێک و  چەندە بگوازێتەوە و چەند جار دەتوانێت هاتووچۆ بکات.  سەرۆککۆماری ئێران رۆژی ٠٣ - ٠٢ - ٢٠٢٢ داوای لە پارێزگارەکانی پارێزگاکانی ئیلام، کرماشان و سنە کرد بە هاوئاهەنگی لەگەڵ وەزارەتی دەرەوەی ئەو وڵاتە بازاڕچە سنوورییە بۆ چارەسەرکردنی پرسی کۆڵبەریی چالاک بکەنەوە.  داخرانی بازاڕچە و دەروازە نافەرمییە سنوورییەکان لە ساڵی ٢٠١٦ کێشەی ئابوورییەکانی بەشێکی زۆر لە دانیشتووانی ناوچە سنوورییەکانی پارێزگاکانی رۆژهەڵاتی کوردستانی قوڵتر کردووەتەوە.  ئەحمەد گودەرزی، فەرماندەی پاراستنی سنووری ئێران رۆژی ٠٢ - ٠٢ - ٢٠٢٢ هۆکاری داخرانی دەروازە سنوورییەکانی بۆ بێسەربەرەیی لەنێوان دامەزراوە حکومییە جیاوازەکاندا گەڕاندەوە و گوتی: "لە داهاتوویەکی نزیکدا دەروازەکان رێکدەخرێن و دانیشتووانی ناوچە سنوورییەکان دەتوانن لێیان سودمەند بن".  ئیبراهیم رەئیسی، سەرۆککۆماری ئێران کە رۆژی ٠٣ - ٠٢ - ٢٠٢٢ لەگەڵ کۆڕی نوێنەرانی پارێزگاکانی ئیلام، کرماشان و سنەدا کۆبووەوە گوتی: "چالاککردنەوەی بازاڕچە سنوورییەکان جگە لە رێکخستنی پرسی کۆڵبەری و قاچاخ، بۆ دابینکردنی پێداویستییەکانی وڵاتیش یارمەتیدەر دەبێت".  بەپێی ئامارە نافەرمییەکان نزیکەی ٧٠ هەزار کەس لە دانیشتووانی ناوچە سنوورییەکان ژیانیان گرێدراوی ئاڵوگۆڕی بازرگانیی ناوچەی سنوورییەکانە.   هەندێک لە پەرلەمانتارانی رۆژهەڵاتی کوردستان لە پەرلەمانی ئێرانیش لە هەوڵدان پەرلەمان پرۆژەیاسایەک پەسند بکات بۆ ئەوەی بژێوی ژیان خەڵکی ناوچە سنوورییەکان رێکبخرێتەوە.