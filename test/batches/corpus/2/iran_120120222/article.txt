پلەی پیسیی هەوای تاران گەیشتووەتە ١٧٢ پلە، بەگوێرەی ستانداردی نێودەوڵەتی، پلەیەکی ئێجگار مەترسیدارە.  لەم رۆژانەشدا دووکەڵێکی چڕ بەرچاوی خەڵکی تارانی گرتووە، بە دووکەڵی نزیکەی سێ ملیۆن ئۆتۆمبێل دۆخەکە خراپتر بووە.  مەهدی دەهنەڤی، دانیشتوویەکی تارانە و دەڵێت، "باشترین چارەسەر ئەوەیە، بەر لە هەموو شتێک، گواستنەوەی گشتی باش بکرێت تاوەکو خەڵکێکی زۆر بە یەک جار هاتووچۆ بکەن. بەیانیان پاسێکی زۆر کار ناکەن، رێگە ژێرزەمینییەکان زۆر قەرەباڵخن. ئەگەر ئەوە چارەسەر بکەن خەڵک کەمتر ئۆتۆمبێلەکانیان بەکاردەهێنن و کوالێتیی هەواش باشتر دەبێت. کارگەکانی دەوروبەری تارانیش ١٠٠ % کاریگەرییان هەیە".  پیسیی هەوا لە چەند شارێکی ئێرانیش بەرپرسانی ناچار بە داخستنی قوتابخانەکان کردووە. لە هەریەک لە شارەکانی تاران، ئەسفەهان، ئەلبۆرز، ئازەربایجانی رۆژهەڵات، خۆزستان و مەرکەزی، ئەم چەند رۆژانە هاوشێوەی سەردەمی کۆرۆنا قوتابیان بە ئۆنلاین دەخوێنن. پێشنیازیش کراوە ئەو ئۆتۆمبێلانەی بەهۆی کۆنییان دووکەڵی زۆر دەردەدەن، کاریان پێنەکرێت.  ئاریا، دانیشتوویەکی دیکەی تارانە و ئاماژە بەوە دەکات، "یەکێک لە هۆکارە بەرچاوەکانی پیسبوونی ژینگە رێگە گرتنە بە ئاراستەی با، بەهۆی ئەو هەموو باڵەخانە نایاساییەی لە بەشی رۆژئاوای تاران دروستکراون، با نایەتە نێو شار. هۆکاری دووەمیش خراپیی کوالێتیی سووتەمەنی ئۆتۆمبێلەکانە کە بە باشی ناسووتێن، زۆربەی دەبێت بە کاربۆن".  چەند ساڵێکە ئێران بەدەست کەشوهەوای پیسەوە گیریخواردووە، بارانی ناوبەناویش کاریگەریی کەمی بەسەر باشترکردنی کەشوهەواوە هەبووە.  ئێران دەیان کارگەی کارەبای هەن کە دووکەڵ بە چینێکی ئەستوور بە هەوا بڵاودەکەنەوە. بەگوێرەی ریزبەندیی ماڵپەڕی ئەیر کواڵیتی ئیندێکس، ئێران لە هەشتەم پیسترین وڵاتانی جیهانە لەڕووی هەواوە.