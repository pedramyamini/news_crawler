عەتا ناسر سەقزی، گوتەبێژی دەورەیی ناوەندی هاوکاریی حیزبەکانی کوردستان بە تۆڕی میدیایی رووداوی راگەیاند، ئەندامبوون و پێشمەرگایەتی لە حیزبەکانی ئەندام لە ناوەندی هاوکاری بە تەواوی دڵخوازانەیە و پێش لە هیچ ئەندام و پێشمەرگەیەک ناگرن واز لەو حیزبانە بهێنێت.   سەقزی دەشڵێت، کۆماری ئیسلامی ئێران هەوڵەکانی زیاتر کردووە بۆ ئەوەی پێش لە پەیوەستبوونی هاونیشتمانییان بەو حیزبانە بگرێت و هەروەها گوشارەکانی بۆ سەر عێراق و هەرێمی کوردستان زیاتر کردووە تاوەکو چالاکیی حیزبەکانی رۆژهەڵاتی کوردستان سنووردار بکەن.  سەعید خەتیبزادە، گوتەبێژی وەزارەتی دەرەوەی ئێران ئەمڕۆ سێشەممە لە کۆنفڕانسی رۆژنامەڤانیی هەفتانەیدا لە وەڵامی پرسیاری رۆژنامەڤانێک، تۆمەتی راگرتنی نادڵخوازانەی هاونیشتمانییانی رۆژهەڵاتی کوردستانی دایە پاڵ حیزبەکانی رۆژهەڵاتی کوردستان و گوتی بەدواداچوون بۆ چارەنووسی ئەو کەسانە دەکەن و داوا لە هەرێمی کوردستان دەکەن، چارەنووسیان روونبکاتەوە.  گوتەبێژی وەزارەتی دەرەوەی ئێران گوتی: "دوای ئەوەی وەزارەتی کاروباری دەرەوە لە بابەتی ئەو ئازیزانە ئاگادار کراوەتەوە، چ لە تاران و چ لە پەیوەندییەکانی لەگەڵ حکومەتی عێراق و هەروەها لە رێگەی کۆنسولخانەکانەوە، بەدواداچوونی بۆ چارەنووسی ئەو ئازیزانە کردووە لە رێگەی قسەکردن لەگەڵ بەرپرسانی سنوور یان بەرپرسانی خۆجێیی. هەروەها لەو بارەوە یاداشت دراوەتە حکومەتی عێراق و لیژنەی تایبەتی بۆ دیاریکردنی چارەنووسیان پێکهێناوە".  سەعید خەتیبزادە گوتیشی: "هەندێکجار هاوکاری دروست و تەواو لەلایەن حکومەتی عێراقەوە نەکراوە. بەرپرسیارێتیی تەواوی ئەوە دەکەوێتە سەر حکومەتی ناوەندیی عێراق. کۆماری ئیسلامیی ئێران تەواوی توانای خۆی بەکارهێناوە و لە داهاتووشدا ئەوە دەکات، بۆ روونکردنەوەی چارەنووسی ئەو کەسانە. هەرێمی کوردستانی عێراقیش بە تایبەتی بە بەردەنگ (موخاتەب) وەردەگرم و دەڵێم، دەبێ بە خێرایی چارەنووسی هاووڵاتییەکانمان روونبکرێتەوە. "