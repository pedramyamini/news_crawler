کەمال ئۆزکیراز، سەرۆکی ناوەندی راپرسیی ئاڤراسیا رایگەیاند، ٢٥.٥ % ی ئەو دەنگدەرانەی دەنگیان بە دەسەڵات داوە، پێیانوایە گوتەکانی سلێمان سۆیلو، وەزیری ناوخۆی تورکیا زیاتر جێگەی متمانەیە، بە پێچەوانەوە ٣٥.٢ % ی ئەو دەنگدەرانە پێیانوایە گوتەکانی سەدات پەکەر زیاتر جێگەی متمانەن کە سەرۆکی یەکێک لە گرووپە مافیاییەکانی تورکیا و ئێستا لە ئیمارات دەژی.    لەو راپرسییەدا کە ناوەندی ئاڤراسیا بۆ لێکۆڵینەوە لە رۆژانی ٢٣ - ٢٨ی ئایاری ٢٠٢١ لە ٢٧ پارێزگا و شارۆچکەی تورکیا لە رێگەی دیداری راستەوخۆ لەگەڵ ٢ هەزار ٤٨٠ کەس ئەنجامیداوە، بەشداربووانی راپرسییەکە بەسەر دوو بەرەدا دابەش کراون. "دەنگدەرانی هاوپەیمانیی جمهوور" کە لە ئاکپارتی و مەهەپە پێکهاتووە لەگەڵ "دەنگدەرانی ئۆپۆزسیۆن" و ئەنجامەکانیش بەگوێرەی ئەوە پۆلێن کراون.   ئەو دەنگدەرانەی هاوپەیمانیی جمهوور کە بەشداریی راپرسییەکەیان کردووە لە وەڵامی پرسیاری "تەماشای گرتە ڤیدیۆییەکانی سەدات پەکەرت کرد"؟ ٣٥.٢ % بە "بەڵێ، تەماشای سەرجەم ڤیدیۆکانم کردووە"، ٤٠.١ % "تەماشای بەشێکی ڤیدیۆکانم کردووە" وەڵامیان داوەتەوە.   دەنگدەرانی ئۆپۆزسیۆن ٣٨.٩ % بە بەڵێ "تەماشای سەرجەم ڤیدیۆکانم کردووە"، ٥٠.٩ % "تەماشای بەشێکی ڤیدیۆکانم کردووە" وەڵامیان داوەتەوە.   دەنگدەرانی هاوپەیمانیی جمهوور لە وەڵامی پرسیاری: "بڕوات بەوە هەیە ئەو شتانەی سەدات پەکەر باسیان دەکات راست بن؟ " ٢٢.٥ % بە "بەڵێ" وەڵامیان داوەتەوە و، دەنگدەرانی ئۆپۆزیسیۆن بە رێژەی ٧٨.٢ % دەڵێن بەڵێ "بڕوام بە هەموو گوتەکانی پەکەر هەیە".   لە کاتێکدا ٢٣.٧ % ـی دەنگدەرانی هاوپەیمانیی جمهوور دەڵێن، بڕوایان بە بەشێکی زۆری گوتەکانی پەکەر هەیە، ئەم رێژەیە بۆ دەنگدەرانی ئۆپۆزیسیۆن ٨.٦ % ـە.   کەمال ئۆزکیراز سەرۆکی ناوەندی راپرسیی ئاڤراسیا ئاماژەی بەوەدا، ئەو ئەنجامە دەریدەخات، ٧٥ % ی دەنگدەری تورکیا بڕوایان بە گوتەکانی سەدات پەکەر هەیە.   بەوگوێری ئەنجامی راپرسییەکە ٧٠.٩ % ی دەنگدەرانی ئۆپۆزسیۆن پێیان وایە ئەو سیاسەتڤان و بەرپرسانەی سەدات پەکەر لە تۆمارە ڤیدیۆییەکانیدا ناویان دەبات، پێویستە دەستلەکاربکێشنەوە، لە بەرامبەردا ٢٥.٦ % دەنگدەرانی هاوپەیمانیی جمهور پێیان وایە تا ئەو کاتەی ئەستۆپاکییان دەسەلمێنرێ دەبێت دەستلەکاربکێشنەوە.   بەگوێرەی راپرسییەکە ئەو تۆمارە ڤیدیۆییانەی سەدات پەکەر بڵاویاندەکاتەوە کاریگەریی کردووەتە سەر بژاردەی خەڵک لە تورکیا.   لە وەڵامی پرسیاری، "کەسی ناسیاوت هەیە بڵێت چی دیکە دەنگ بە هاوپەیمانیی جمهور / ئەردۆغان نادەم؟ "  ١٩.٦ % ی دەنگدەرانی هاوپەیمانیی جمهور و ٢٣.٩ % ی دەنگدەرانی ئۆپۆزسیۆن بە "بەڵێ" وەڵامی ئەو پرسیارەیان داوەتەوە.