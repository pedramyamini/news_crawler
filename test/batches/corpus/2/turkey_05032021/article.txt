بەگوێرەی دەستەی ئاماری تورکیا لە ساڵی ٢٠٢٠ دا ٤٨٧ هەزار و ٢٧٠ کەس لەو وڵاتە هاوسەرگیرییان کردووە، ئەو ژمارەیەش بەراورد بە ساڵی ٢٠١٩، بە رێژەی ١٠.١ % کەمیکردووە.  هەروەها لە ساڵی ٢٠٢٠ بەراورد بە ساڵی ٢٠١٩ ژمارەی ئەو هاوژینانەی جیابوونەتەوە ١٣.٨ % کەمیکردووە. لە ساڵی ٢٠١٩ دا ١٥٦ هەزار و ٥٨٧ کەس و ساڵی رابردووش ١٣٥ هەزار و ٢٢ کەس جیابوونەتەوە.  ٣٥.٣ % ی ئەوانەی لە ساڵی ٢٠٢٠ دا جیابوونەتەوە ماوەی پێنج ساڵە هاوسەرگیرییان کردووە، ٢٠.٧ % یشیان ماوەی ٦ - ١٠ ساڵە هاوسەرگیرییان کردووە.  لەو ١٣٥ هەزار و ٢٢ کەسەی لە ٢٠٢٠ دا جیابوونەتەوە مافی بەخێوکردنی ١٢٤ هەزار و ٧٤٢ منداڵ دراوە، زۆرترین مافی بەخێوکردنی منداڵ دراوەتە دایک.  لە ساڵی ٢٠٢٠ دا ٧٥.٨ % ی مافی بەخێوکردنی منداڵ دراوەتە دایک و ٢٤.٢ % ی دراوەتە باوک. بەراورد بە ساڵانی رابردووش، تێکڕای تەمەنی ئەو کچ و کوڕانەی بۆ یەکەمینجار هاوسەرگیرییان کردووە بەرزبووەتەوە.  لە ساڵی ٢٠٠١ بەرزترین تەمەنی هاوسەرگیری ئەو کوڕانەی بۆ یەکەمینجار هاوسەرگیرییان کردووە ٢٦ ساڵ بوو، بەڵام لە ساڵی ٢٠٢٠ دا بۆ ٢٧.٩ بەرزبووەتەوە. لە ساڵی ٢٠٠١ بەرزترین تەمەنی هاوسەرگیری ئەو کچانەی بۆ یەکەمینجار هاوسەرگیرییان کردووە ٢٢.٧ ساڵ بوو، بەڵام لە ساڵی ٢٠٢٠ دا بۆ ٢٥.١ بەرزبووەتەوە.  هەروەها جیاوازیی تەمەن لەنێوان ئەو کچ و کوڕانەی کە بۆ یەکەمینجار هاوسەرگیرییان کردووە بە ٢.٨ ساڵ تۆمارکراوە.  بەگوێرەی لێکۆڵەرە کۆمەڵایەتییەکان، دۆخی ئابووریی وڵات بەتایبەتی لە سێ ساڵی رابردوودا، هەروەها بڵاوبوونەوەی کۆرۆنا، هۆکاری سەرەکی کەمبوونەوەی رێژەی هاوسەرگیری بووە لە تورکیا. بەو پێیەی هاوسەرگیری لە تورکیا تێچووی زۆرە، بەو هۆیەوە گەنج درەنگتر ژیانی هاوژینی پێکدەهێنن.