ئێوارەی رۆژی دووشەممە ١٢ی نیسانی ٢٠٢١ دوای کۆتاییهاتنی کۆبوونەوەکە له كۆشكی سه‌رۆكایه‌تیی كۆمار لە ئەنقەرە، بە واژۆی ئەردۆغان و دوبەیبە راگه‌یێنراوێكی هاوبه‌ش بڵاوكرایه‌وه، کە ئاماژە بەوە کراوە، "ئه‌نجوومه‌نی سه‌رۆكایه‌تی و حكومه‌تی یه‌كێتیی نیشتمانیی لیبیا، كه به هه‌ڵبژاردن ده‌ستنیشانكراون، تاكه ده‌سه‌ڵاتی شه‌رعین". هه‌روه‌ها ئاماژە بە پێداگریکردن لەسەر بەڕێوەبردنی قۆناخی سیاسیی لە لیبیا و گرنگیی رۆڵی توركیا له ده‌سته‌به‌ركردن و درێژه‌دان به ئاگربه‌ستی هه‌میشه‌یی له‌و وڵاتە كراوه.  لە چوارچێوەی کۆبوونەوەکاندا ٥ رێککەوتن لە نێوان تورکیا و لیبیا واژۆ کرا. ره‌جه‌ب ته‌ییب ئه‌ردۆغان، سەرۆککۆماری تورکیا رایگەیاند، لە رۆژی سێشەممەوە ١٥٠ هەزار ڤاکسینی کۆڤید - ١٩ دەدەنە لیبیا.   سه‌رۆكی حكومه‌تی یه‌كێتیی نیشتمانیی لیبیا رۆژی دووشەممە لەگەڵ شاندی یاوەری کە پێکهاتوون لە ٥ یاریدەدەری سەرۆکوەزیران، ١٤ وەزیر، سەرۆک ئەرکانی سوپای لیبیا و چەند بەرپرسێکی دیکەی باڵای حکومەتەکەی گەیشتنە ئەنقەرەو بۆ ماوەی دوو رۆژ لە تورکیا دەمێننەوە.   عەبدولحەمید دوبەیبە هەفتەی رابردوو لە تەرابلوسی پایتەختی لیبیا پێشوازی لە کریاکۆس میتسۆتاکیس سەرۆکوەزیرانی یۆنان کرد و ئاماژەی بەوەدا، وڵاتەکەی درێژە دەدات بە رێککەوتنەکانی "هاریکاری سەربازی و ئاسایش" لەگەڵ تورکیا، کە لە ٢٧ی تشرینی دووەمی ٢٠١٩ لە سەردەمی حکومەتەکەی فاییز سەراج واژۆ کراوە، لەگەڵ درێژەدان بە رێککەوتنی "سنووردارکردنی دەسەڵاتی دەریایی" کە ناڕەزایی زۆری وڵاتانی یەکێتیی ئەوروپا و بەشێک لە وڵاتانی رۆژهەڵاتی ناوەڕاستی بەدوای خۆیدا هێنا، هاوکێشەی شەڕی لە لیبیا گۆڕی.   تورکیا لە چوارچێوەی رێککەوتنی "هاریکاری سەربازیی و ئاسایش"کە لە ٢٠١٩ واژۆ کرا، هێزی سەربازی ناردە لیبیا و لەپاڵ پێشکێشکردنی پشتیوانیی لۆجستی و تەکنیکی، راهێنانی سەربازی پێکردن. تورکیا هەروەها لە لیبیا بنکەی سەربازیی وەتییە بەکاردەهێنێت و فڕۆکەی ئێف - ١٦ و سیستەمی بەرگریی ئاسمانیی لە جۆری MIM - ٢٣ Hawk XXI PIP ٣ تێدا داناوە.