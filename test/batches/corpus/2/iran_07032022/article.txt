بەپێی ئەو پلانەی کە دانراوە، ئەگەر دەبەیەک ئاو بە دوو هەزار تمەن بەرهەم بهێندرێت، دەبێت تەنیا ٢٥ % قازانجی بخرێتە سەر و وردەفرۆش بە ٢ هەزار و ٥٠٠ تمەن بیفرۆشێتەوە، نەوەک چوار هەزار تمەن.   لە روانگەی بەرپرسانەوە، ئەگەر نرخی بەرهەمهێنان لەسەر بەرهەمەکە بنووسرێت، ئەو کاتە کڕیار ناچار نابێت هەزار و ٥٠٠ تمەن پارەی زیادە بۆ دەبەیەک ئاو بدات. ئەمە بۆ شتومەک و پێداویستیی دیکەش هەر وایە.  خاوەن کارگەیەک لە تاران دەڵێت، "لەم پرۆژەیەدا ئامانج ئەوەیە پشتگیری بکرێ لە یەکە بەرهەمهێنەرەکان و تۆڕی دابەشکردن؛ بەو مەبەستەی بتوانین کەلوپەل بە نرخی گونجاو و نەهێشتنی قازانجی زیاد لە رادە، بگاتە دەستی بەکارهێنەر".  بەڵام هەندێ لە بەرپرسانی لایەنی پەیوەندیدار و شارەزای بوارەکە دانانی نرخی بەرهەمێنان لەسەر کاڵا وەک دەستوەردانی حکومەت لە بازاڕدا دەبینن.  مەسعود خانساری، سەرۆکی ژووری بازرگانیی تاران لە چەند خاڵدا باسی لە کاریگەرییەکانی ئەو بڕیارە دەکات و دەڵێت، ئاستی بەرهەمهێنان کەم دەبێتەوە، گوشار لەسەر بەرهەمهێنەران دروستدەکات و خواست کەم دەکاتەوە، کەلوپەل و شتومەکی کوالێتی نزم دەخرێتە بازاڕەوە، سەرمایەگوزاری لە بەشی بەرهەمهێناندا کەمتر دەکاتەوە، لە پرۆژەکەدا گرنگی بە زنجیرەی دابەشکردن و گواستنەوە نەدراوە کە ئەمە دەتوانێت کێشە بخوڵقێنێت و لە کۆتاییدا دەبێتە هۆی داخرانی کارگەکان، بەرزبوونەوەی بێکاری و کەمبوونی کاڵا لە بازاڕدا.  پێشتریش رێکخستنەکانی بواری پیشەسازی هۆشداریان لەو پرۆژەیە دابوو و داوایان کردبوو جێبەجێ نەکرێت. بەڵام وەزارەتی پیشەسازی و بازرگانی ئێران پێیوایە نووسینی نرخی بەرهەمهێنان و نرخی بەکارهێنەر رێگە لە سەرپێچی دەگرێت.  عەباس تابش، سەرۆکی رێکخراوی پشتگیری لە بەکارهێنەران دەڵێت، "یەکەمین کاریگەریی نووسینی نرخی بەرهەمهێنان و گواستنەوە ئەوەیە شەفافییەت لەم پرۆسەیەدا دەبێت. وردەفرۆش ئەرکی ئەوەی لە ئەستۆدایە کڕیار لە نرخی بەرهەمهێنان ئاگادار بکاتەوە".  هەنگاوەکە لە کاتێکدایە، لە ماوەی چەند مانگی رابردوودا نرخی زۆری خواردەمەنییەکان لە رۆژهەڵاتی کوردستان و ئێران زۆر بەرزبووەتەوە؛ بەپێی راپۆرتی وەزارەتی پیشەسازی ئێران، لە سەرەتای بەهارەوە تاوەکو کۆتایی پاییز، شەکر ٧٦ لەسەد، گۆشتی سوور ٤١ %، مریشک ٢٥ % و برنجی ئێرانیش نزیکەی ٦٠ لەسەد گرانتر بووە.