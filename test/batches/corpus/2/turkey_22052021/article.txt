لە راپۆرتی مانگی نیسانی کۆمەڵەکەدا هاتووە، دامەزراندنی کۆمپانیا لە مانگی نیسان، بەراورد بە مانگی ئاداری ئەمساڵ بە رێژەی ٢١.٣ % کەمیکردووە، چونکە لە مانگی ئاداردا ١٠ هەزار و ٨٧٩ کۆمپانیا دامەزرابوون.   هەر بە گوێرەی راپۆرتەکە، رێژەی مایەپووچبوون و داخرانی کۆمپانیاکان لە مانگی نیسان بەراورد بە مانگی ئادار بە رێژەی ١.٦ % کەمیکردووە، چونکە لە مانگی ئاداردا ٩٧٣ کۆمپانیا مایەپووچ ببوون.   هەروەها لە مانگی نیساندا، ٩٧٧ کۆمپانیای بیانی و هاوبەش دامەزراون؛ ٧١ کۆمپانیایان لەلایەن بەڵێندەر و سەرمایەدارانی ئێرانی و ٤٦ کۆمپانیاش لەلایەن سەرمایەدارانی سووریەوە دامەزراون.  لە راپۆرتەکەدا جەخت لەوەشکراوەتەوە، کۆمپانیاکان لە سەرجەم پارێزگاکانی تورکیا و باکووری کوردستان لە ماوەی مانگی نیسانی ٢٠٢١ دا دامەزراون.   بڵاوبوونەوەی پەتای کۆرۆنا لە باکووری کوردستان و تورکیا کاریگەرییەکی گەورەی لەسەر قەیرانی دارایی هەبوو و رۆژانە زیاتر لە هەزار دۆسیەی مایەپووچبوون دەگاتە فەرمانگە جێبەجێکارییەکان.  بەگوێرەی داتاکانی یەکێتیی بۆرسەکان و ژوورەکانی تورکیا کە هەفتەی رابردوو بڵاویکردەوە لە ٣ مانگی یەکەمی ئەمساڵدا بەبەراورد بە هەمان وادە لە ساڵی ٢٠٢٠ ژمارەی ئەو دووکاندارانەی بەهۆی نەدانەوەی قەرزی کەڵەکەبوو دووکانەکانیان داخستووە بە رێژەی ١١ % زیادیکردووە و  ٢٩ هەزار و ٣٧ دوکان داخراون.   هەر لە وادەیەدا بەراورد بە ساڵی پار ژمارەی ئەو کۆمپانیایانەی تازە دامەزراون ١٨٦٩ کەمی کردووە و بۆ ٨٠ هەزار و ١٢١ کۆمپانیا دابەزیوە.   ساڵی رابردوو ٩٩ هەزار و ٥٨٨ دووکاندار دووکانەکانیان داخست، بەگوێرەی داتاکانی یەکێتیی بۆرسەکان و ژوورەکانی تورکیا لە ٣ مانگی یەکەمی ئەمساڵدا ٢٩ هەزار دووکان داخراون.  بەگوێرەی هەمان سەرچاوە ئەمساڵ ژمارەی ئەو کۆمپانیایانەی مایەپووچ بوونە بە رێژەی ٣.٢ % زیادی کردووە و گەیشتووەتە ٤ هەزار و ٦٢٠ کۆمپانیا، لە هەمانکاتدا ٢ هەزار و ٦٩٤ کۆمپانیا بەهۆی مایەپوچبوونەوە، لەلایەن خاوەنەکانیانەوە داخراون.