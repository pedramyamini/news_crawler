وەحید زاکری، بەڕێوبەری زانستی ناوەندی بەرەنگاربوونەوەی کۆرۆنای ئێران رایگەیاندووە، "لانیکەم چوار هەفتە قوتابخانە و زانکۆکان، شوێنە گشتییەکانی وەکو ریستۆرانت و هۆڵەکان، کۆنسێرتەکان، هۆتێلەکان، ئەو شوێنانەش کە ١٠ کەس زیاتری تێدا کۆببێتەوە، دادەخرێن و سنوورداریی تووندیان لەسەر دەبێت".  پێشتر وەزارەتی تەندروستی و ناوەندی بەرەنگاربوونەوەی کۆرۆنای ئێران، بڵاوبوونەوەی ئۆمیکرۆنیان لەو وڵاتە رەتکردووەتەوە. پسپۆڕانی تەندروستیی جیهانی پێیانوایە زووتر جۆری گۆڕاوی کۆرۆنا لە ئێران هەبووە، بەڵام بەهۆی نەبوونی تەکنەلۆژیا بۆ دیاریکردنی، ئێران نەیتوانیوە تووشبووانی ئۆمیکرۆن بدۆزێتەوە.  کامیران عەلایی، راوێژکاری تەندروستی نێودەوڵەتی دەڵێت، "پێموایە کۆرۆنای جۆری ئۆمیکرۆن لە ئێران هەیە، بەڵام ئێران خۆی باسی لەوە کردووە کە تەکنەلۆژیایەکی نییە بۆ دۆزینەوەی. ئێستا باسەکە لەسەر ئەوە نییە کە ئۆمیکرۆن لە ئێران هەیە یان نا، بەڵکو باسەکە لەسەر ئەوەیە کە چۆن تووشبووانی ئەو جۆرە گۆڕاوەی کۆرۆنا بدۆزنەوە و رووبەڕووی ببنەوە. پێشبینی دەکرێت لە دوو بۆ سێ هەفتەی داهاتوودا رێژەی تووشبوون بە کۆرۆنای جۆری ئۆمیکرۆن لە ئێران بە تەواوی بەرز ببێتەوە".  پسپۆڕانی تەندروستی لە یەکەم لێدوانیاندا هۆشدارییان بە خەڵک دا کە خێرایی پەرەسەندنی ئۆمیکرۆن زۆر زیاترە لە جۆرەکانی دیکەی کۆرۆنا و تەنیا رێگەی رووبەڕووبوونەوەش خۆپاراستنی خەڵک و وەرگرتنی قورچکی سێیەمی پێکوتەی کۆرۆنایە.  پەیام تەبەرسی، پسپۆڕی نەخۆشییە گوازراوەکانە لە ئێران و دەڵێت، "ئۆمیکرۆن ل ەماوەی ١٧ رۆژدا، دەبێتە شەپۆلێکی زاڵ و پەرەدەستێنێت. لە کاتێکدا دەلتا لە ١٠٠ رۆژدا زاڵ دەبوو. ئەمڕۆ یەکشەممە ١٩ - ١٢ - ٢٠٢١ یەکەمین حاڵەتی تووشبوون بە ئۆمیکرۆن لە ئێران دۆزراوەتەوە، ئەگەری ئەوە هەیە تاوەکو ١٧ رۆژی دیکە، هەموو وڵاتەکەمان بگرێتەوە. دەبێت خەڵک پابەندی رێنوێنییەکان بن و خێرا هەوڵبدەن قورچکی سێیەمی پێکوتەی کۆرۆناش وەربگرن".  بەپێی ئامارەکانی وەزارەتی تەندروستیی ئیران، رۆژی یەکشەممە هەزار و ٩٦٨ تووشبووی دیکەی کۆرۆنا لە ئێران و رۆژهەڵاتی کوردستان دەستنیشان کراون و ٥٠ کەسیش گیانیان لەدەستداوە. تاوەکو ئێستا شەش ملیۆن و ١٧٠ هەزار و ٩٧٩ کەس لەو وڵاتە تووشی کۆرۆنا بوون و ١٣١ هەزار و ٨٣ کەسیش گیانیان لەدەستداوە.