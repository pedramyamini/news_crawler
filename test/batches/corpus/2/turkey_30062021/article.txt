هەرچەندە پارێزگاکانی باکووری کوردستان و تورکیا خۆشحاڵن بەوەی قەدەخەی هاتووچۆ هەڵدەگیرێت، بەڵام لێدوانێکی رەجەب تەیب ئەردۆغان، سەرۆککۆماری تورکیا لەبارەی هونەرمەندان و ئاهەنگەکانی شەوان نیگەرانیی دروستکردووە.   رۆژی ٢٦ی حوزەیران ئەردۆغان رایگەیاند، کە رێگەنادات دوای ١٢ی شەو میوزیکژەنان و گۆرانیبێژان خەڵک بێزار بکەن. ئەمە وایکرد لە تۆڕی کۆمەڵایەتیی تویتەرەوە هەڵمەتێکی بەرفراوان دژی ئەردۆغان دەستپێبکات و بەشێکی زۆر لە هونەرمەندانی دیاری تورکیا وەڵامی ئەردۆغانیان دایەوە و ناڕەزاییان نیشاندا. ئەردۆغان جەختیکردەوە میوزیک و ئاهەنگیی شەوانە تا ١٢ی شەو رێپێدراوە.  فەخرەدین کۆجا، وەزیری تەندروستیی تورکیا بە رۆژنامەڤانانی گوت: "دەمانەوێ تەواوی قەدەخە و سنووردارییەکان هەڵبگرین".  ئێستا چاوەکان لەسەر سەرۆکایەتیی کۆماری تورکیان بۆ ئەوەی دوایین بڕیاری لەبارەی میوزیکژەنان و گۆرانیبێژان دەربکات. هاوکات بەشێک لە پارتەکانی ئۆپۆزسیۆن رەخنەی تووند لە حکومەت دەگرن بەوەی لێدوانی سەرۆککۆمار و لێدوانی وەزیری تەندروستیی تورکیا لەبارەی ئاهەنگەکانی شەوانە و میوزیکژەنان یەکناگرنەوە.  بەپێی راپۆرتی سێشەممە ٢٩ی حوزەیرانی ٢٠٢١ کە لەلایەن وەزارەتی تەندروستیی تورکیاوە بڵاودەکرێتەوە، تاوەکو ئێستا ٤٩ هەزار و ٦٨٧ تووشبووی کۆرۆنا لە باکووری کوردستان و تورکیا گیانیان لەدەستداوە، هەروەها ژمارەی تووشبووان ٥ ملیۆن و ٤٢٠ هەزار کەسی تێپەڕاندووە.