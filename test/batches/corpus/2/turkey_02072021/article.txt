لە راگەیێندراوی وەزارەتی دەرەوەی ئەمریکا باس لەو بنەمایە دەکات، کە ئەو وڵاتانەی پێ پۆڵێندەکرێن و دەڵێت، ئەو وڵاتانە ئەوانەن کە حکومەتەکانیان هێزی چەکداری و هێزی پۆلیسیان هەیە یان هەر هێزێکی چەکداری دیکەیان هەبێت یان گرووپی چەکداری هەبێت، کە لەلایەن حکومەتی ئەو وڵاتانەوە پشتگیرییان لێبکرێت و ئەو گرووپە چەکدارانە منداڵان چەکدار بکەن یان لە بواری سەربازیدا بەکاریانبهێنن.  وەزارەتی دەرەوەی ئەمریکا سەبارەت بە پێوەری پۆڵێنکردنی چەکدارکردنی منداڵان لە راپۆرتەکەیدا ئاماژە بە چەند خاڵێک دەدات و دەڵێت:  هەر کەسێك تەمەنی خوار ١٨ ساڵان بێت، راستەوخۆ بەشداری لە کردەی دوژمنکاری بکات، ئەو بەشداریکردنەشی وەک ئەندامێکی گرووپێكی چەکداری سەر بە حکومەت یان ئەندامی هێزێكی پۆلیس یان هەر هێزێکی ئاسایشی دیکە لێکدەدرێتەوە.  هەر کەسێكی خوار تەمەن ١٨ ساڵان، کە بە زۆر چەکدار کرابێت لەنێو هێزێکی چەکداری سەر بە حکومەت، پۆلیس یان هەر هێزێكی دیکەی ئاسایش.  هەر کەسێكی خوار تەمەن ١٥ ساڵان کە بە ویستی خۆی چووبێتە نێو هێزێکی چەکداری سەر بە حکومەت، پۆلیس یان هەر هێزێكی دیکەی ئاسایش.   هەر کەسێکی خوار تەمەن ١٨ ساڵان، کە لەلایەن هێزێكی چەکداری جودا لە حکومەت چەکدارکرابێت، یان بۆ کردەی دوژمنکاری بەکارهێنرابێت.  وەزارەتی دەرەوەی ئەمریکا ئاماژە بە زاراوەی چەکدارکردنی منداڵان دەکات و دەڵێت، هەموو کەسێك خوار تەمەن ١٨ ساڵ بە سەربازی منداڵ پۆڵێندەکرێت، کە جگە لەو خاڵانەی سەرەوە هەروەها رۆڵێکی لە نێو دامەزراوەیەکی سەربازی گێڕا بێت وەک چێشتلێنەر، پەیامبەر، کاری پزیشکی، پاسەوان یان وەک کۆیلەی سێکسی بەکارهێنرابێت.  راپۆرتی وەزارەتی دەرەوەی ئەمریکا ماوەی نێوان ١ی نیسانی ٢٠١٩ تاوەکو ٣١ی ئاداری ٢٠٢٠ دەگرێتەوە و تێیدا ئەم وڵاتانە ناویان لە لیستەکەدا هاتووە: ئەفغانستان، بۆرما، کامیرۆن، کۆماری کۆنگۆی دیموکرات، ئێران، عێراق، تورکیا، لیبیا، مالی، نایجیریا، سۆمال، باشووری سودان، سووریا و یەمەن.  لە راپۆرتی ساڵانەی وەزارەتی دەرەوەی ئەمریکا بۆ یەکەمجار تورکیا لە لیستی ئەو وڵاتانە دانراوە کە دەستیان هەبووە لە چەکدارکردنی منداڵان.  پۆڵێنکردنی تورکیا لەسەر بنەمای پاڵپشتی تورکیا بۆ گرووپی چەکداری سوڵتان موراد لە سووریایە. لە راپۆرتەکەدا هاتووە: "تورکیا پاڵپشتی روون پێشکەش بە گرووپی چەکداری سوڵتان موراد لە سووریا دەکات".  گرووپی چەکداری سوڵتان موراد لە سووریا، گرووپێکی چەکداری پاڵپشتیکراو لەلایەن ئەنقەرەیە و بە گوتەی وەزارەتی دەرەوەی ئەمریکا، گروپەکە منداڵانی وەک سەرباز بەکارهێناوە و چەکی پێهەڵگرتوون.  سەبارەت بە رۆڵی ئێران لە پاڵپشتیکردنی ئەو گرووپە چەکدارانەی کە منداڵان چەکدار دەکەن، راپۆرتی وەزارەتی دەرەوەی ئەمریکا ئاماژە بە رۆڵی ئێران لە پڕچەککردنی گرووپی چەکداری حوسییەکان کردووە.  راپۆرتەکە دەڵێت لەکاتێكدا ئەمریکا پشتگیری لە هەوڵەکانی نەتەوە یەکگرتووەکان دەکات بۆ چارەسەرکردنی قەیرانی یەمەن، ئێران چەک بە قاچاخ دەباتە نێو یەمەن و حوسییەکانی پێ پڕچەک دەکات کە منداڵان وەک سەباز و کاری سەربازی بەکاردەهێنن.  لە راپۆرتی وەزارەتی دەرەوەی ئەمریکا ئاماژە بە هەوڵەکانی حکومەتی عێراق دەکات بۆ کەمکردنەوەی دیاردەی چەکدارکردنی منداڵان و دەڵێت، حکومەتی عێراق هەنگاوی بەردەوام و کاریگەر لە ئاست چارەسەکردنی کێشەی چەکدارکردنی منداڵانی داوە.  دەشڵێت بەگوێرەی یاسای عێراقی دەبێت تەمەنی سەرجەم سەربازان لەنێوانیاندا خۆبەخشانی نێو میلیشیای حەشدی شەعبی لە سەرووی ١٨ ساڵان بێت. عێراق ئەندامی پرۆتۆکۆلی خۆبەخشانەی دژ بە چەکدارکردنی منداڵانە.  وەزارەتی دەرەوەی ئەمریکا ئاماژە بە داتاکانی رێکخراوێكی نێودەوڵەتی دەکات بەبێ ئەوەی ناوی رێکخراوەکە بهێنێت  و دەڵێت، داتاکانی ساڵی ٢٠١٩ی ئەو رێکخراوە دەریدەخەن ژمارەی ئەو منداڵانەی کە لە عێراق چەکیان هەڵگرتووە کەمیکردووە؛ راشیگەیاند عێراق دەستپێشخەرییەکی ئامادەکردووە کە تێیدا پلانی گشتگیر بۆ کەمکردنەوەی ژمارەی منداڵانی سەرباز پێشکەش بە وەزارەتی کار و کاروباری کۆمەڵایەتی کردووە.  بەگوێرەی ئەو زانیارییانەی کە ئەو رێکخراوە نێودەوڵەتییە پێشکەشی کردووە دەرکەوتووە حکومەتی عێراق ٤٠ منداڵی لە هێزەکانی حەشدی عەشائیری دەرهێناوەتەوە و تێکەڵی بەرنامەی چاکسازی مێرمنداڵانی کردوون.  سەربارەت بە لیبیا وەزارەتی دەرەوەی ئەمریکا دەڵێت قەیرانە ئابووری و کۆمەڵایەتیەکانی لیبیا زەمینەیەکیان بۆ چەکدارکردنی منداڵان رەخساندووە.  هەردوولا، هێزە چەکدارەکانی سەر بە حکومەتی لیبیا و هەروەها هێزەکانی خەلیفە حەفتەر کە بە سوپای نیشتمانی لیبیا ناسراون منداڵیان چەکدارکردوون و لە گۆڕەپانەکانی شەڕدا بەکاریانهێناون.  نەبووونی چارەسەری سیاسی و بەردەوامبوونی شەڕ لەو وڵاتە، زەمینە خۆشتر دەکات بۆ بەردەوامبوونی تووندوتیژی و چەکدارکردنی منداڵان.  حکومەتی ئەمریکا هاوکاری حکومەتی لیبیا دەکات لەبوارەکانی ئاسایش و هەروەها ئەنجامدانی چاکسازی لەنێو سوپا و یەکە سەربازییەکان بەمەبەستی کۆتاییهێنان بە چەکدارکردنی منداڵان و بەکارهێنانیان لە بواری سەربازیدا.