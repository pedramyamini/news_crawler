ئەحمەد داودئۆغڵو، سەرۆکی پارتی ئایندە رۆژی شەممە ٢٢ی تشرینی دووەمی ٢٠٢٠ سەردانی پارێزگاکانی سێرت، بەدلیس و موشی لە باکووری کوردستان کرد. لە میانی بەشداریکردنیدا لە یەکەمین کۆنگرەی رێکخستنەکانی پارتەکەی لە سێرت رایگەیاند، هاوشێوەی زمانی تورکی خۆیان بە خاوەنی زمانی کوردی دەزانن.   سەرۆکی پارتی ئایندە گوتی: "وەک رۆڵەیەکی تورکمان کە لە قەدپاڵی چیاکانی تۆرۆس و لە هۆزێکی تورکمان لە دایکبووم، زمانی تورکی ئازیز چەند بۆ ئێمە ئازیزە، زمانی منداڵانی کەنار رووباری دیجلەش کە زمانی ئازیزی کوردییە، ئەوەندە ئازیزە. تاوە کۆتایی خاوەنداریێتی دەکەین، بەرەنگاری هەر قەدەخەیەک دەبینەوە بخرێتەسەری".   داودئۆغڵو کە رەشنووسێکی بۆ گوڕینی سیستەمی بەڕێوەبردنی وڵات لە سەرۆکایەتییەوە بۆ سیستەمێکی پەرلەمانی بەهێز ئامادەکردووە و لەو چوارچێوەیەدا لەگەڵ پارتە سیاسییەکاندا دەستی بە کۆبوونەوە و گفتوگۆکردن کردووە.  هەفتەی رابردوو داودئۆغڵو داوای بینینی رەجەب تەیب ئەردۆغان سەرۆککۆماری تورکیا کردووە، بۆ گفتوگۆکردن لەسەر رەشنووسەکە. ئەحمەد داودئۆغڵو گوتی ئەگەر ئەردۆغان داواکارییەکەی رەتبکاتەوە، ئەوا پیشانی دەدات ئەو گوتانەی باسی ریفۆرم و قۆناخێکی نوێ دەکات، تەنیا قسەن.