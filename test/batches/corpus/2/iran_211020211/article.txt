گرانبوونی شیر و بەرهەمە شیرەمەنییەکان بووەتە هۆی ئەوەی بەشێکی زۆری خەڵک نەتوانن چیدیکە ئەو خۆراکییە پێویستە بەکاربێنن. ئەوەش زیانی لە فرۆشیاران و بەرهەمهێنەران داوە و رێژەی فرۆشی ئەو خۆراکییەی لە دووکانەکانیان تەواو کەم کردووەتەوە.  یەکەم چینێک کە پێش هەموو چینەکانی دیکە وازیان لەو خۆراکییە هێناوە، کرێکاران و ئەوانەن کە حەقدەستی رۆژانەیان بەشی ئەوە ناکات بیر لە بردنەوەی شیر و بەرهەمە شیرەمەنییەکان بۆسەر سفرەی خێزانەکانیان بکەنەوە.  بەرهەمهێنەرانی بەرهەمە شیرەمەنییەکان پێیانوایە بڕیارەکەی وەزیری کشتوکاڵ تەنیا وەکو قسە ماوەتەوە و بەهۆی کێشەی ئاژەڵداران بۆ دابینکردنی ئالیکی ئاژەڵەکانیان و کێشەی بوارەکانی دیکەی بەرهەمهێنانی بەرهەمە شیرەمەنییەکان، ئەو بڕیارە جێبەجێ ناکرێت و نرخەکان بەردەوام روو لە هەڵکشان دەبێت.  ناوەندی ئاماری ئێران لە دوایەمین راپۆرتیدا باس لەوە دەکات، بەرزبوونەوەی نرخی پێداویستییەکان بووەتە هۆی نەمانی چەندین خۆراکی سەرەتایی وەکو هێلکە و شیرەمەنی لەسەر سفرەی خەڵک و تەشەنەسەندنی زیاتری بەدخۆراکی لە ئێران و رۆژهەڵاتی کوردستان.