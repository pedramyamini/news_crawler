لەو راگەیێندراوە هاوبەشەی ئەو سێ وڵاتەدا ئاماژە بەوەش کراوە، "کات بەرەو تەواوبوون دەڕوات. بەبێ بەرەوپێشچوونی خێرا، لەژێر رۆشنایی گەشەپێدانی خێرای ئێران بە بەرنامە ئەتۆمییەکەی، رێککەوتنی ئەتۆمیی لە کاتێکی زۆر نزیکدا دەبێتە توێکڵێکی بەتاڵ".  وڵاتە ئەوروپییەکان ئاماژە بەوە دەکەن، ئێران لە گفتوگۆکاندا ئامادەی سازشکردن نییە و لە هەمان کاتیشدا بەرنامە ئەتۆمییەکەی بەرەوپێشەوە دەبات.  ئەنتۆنی بلینکن، وەزیری دەرەوەی ئەمریکاش ئاماژە بەوە دەکات، ئەوان پەنا بۆ جێگرەوەی دیکە دەبەن ئەگەر گفتوگۆکانی ڤیەننا ئەمجارە شکست بهێنن، دەشڵێت "ئەوەی تاوەکو ئێستا بینیومانە ئەوەیە کە ئێران کاتێکی بەنرخ لەدەستدەدات، ئەوەش بەهۆی نیشاندانی هەندێک هەڵوێست کە بە هیچ شێوەیەک لەگەڵ گەڕانەوە بۆ رێککەوتنی ئەتۆمی ناگونجێن. ئێمە تاوەکو ئەم کاتەش بەردەوامین لە بەکارهێنانی دیپلۆماسی، چونکە ئەوە تاوەکو ئێستاش باشترین بژاردەیە، بەڵام لەگەڵ ئەوەشدا، ئێمە بە شێوەیەکی کارا لەگەڵ هاوپەیمان و هاوبەشەکانمان لەبارەی جێگرەوەکان لە هاوئاهەنگیداین".  بەرپرسانی ئێران بەردەوام دەڵێن، ئەوان لە گفتوگۆکاندا رژدن و دەیانەوێت بگەنە رێککەوتن. سەرۆکی شاندی دانوستاندنکاری ئەو وڵاتە لە ڤییەنا، بەشێک لە وڵاتە ئەوروپییەکان تۆمەتبار دەکات بەوەی، بە ئاشکرا شتێک دەڵێن و لە گفتوگۆکانیشدا بۆ رازیکردنی ئیسرائیل، شتێکی دیکە دەکەن بۆئەوەی گفتوگۆکان سەرنەگرن.  عەلی باقری کەنی، جێگری وەزیری دەرەوە و سەرۆکی شاندی دانوستاندنکاری ئێران لە ڤییەنا رایگەیاندووە، "لە لایەکەوە، بانگەشەی ئەوە دەکەن کە دەیانەوێت رێککەوتنی ئەتۆمی زیندوو بکەنەوە و دەیانەوێت دڵنیابنەوە کە هەموو لایەنەکان دەگەڕێنەوە سەر پابەندبوونی تەواو پێی. لە لایەکی دیکەشەوە، بۆندی ستراتیژییان لەگەڵ لایەنێک دروستکردووە کە ناسنامەکەی بریتییە لە دروستکردنی گرژی و کاری تێکدەرانە، ئەو قەوارە نایاساییە لە رابردوو و ئێستاشدا هەموو هەوڵێکی داوە رێگە لە رێککەوتنەکە و گفتوگۆکان بگرێت".  وڵاتانی رۆژئاوا دەڵێن، کابینەی نوێی ئێران لە هەموو ئەو هەڵوێست و سازشانە پاشگەز بووەتەوە کە ئیدارەی رۆحانی لە ماوەی شەش گەڕی پێشووی دانوستاندنەکاندا پێشانی دابوون.  ئێرانیش داوادەکات سەرەتا هەموو سزا سەپێندراوەکان هەڵبوەشێندرێنەوە، بۆئەوەی بەرنامە ئەتۆمییەکەی سنووردار بکات.