ئۆزتورک تورکدۆغان، سەرۆکی کۆمەڵەی مافی مرۆڤی تورکیا، رایگەیاند: "لە رۆژی ٢٧ی تشرینی دووەمی ٢٠٢٠، بەندکراوانی گرتووخانەکانی پارێزگای وان دەستیان بە مانگرتن کردووە بۆ کۆتاییهێنان بە گۆشەگیری سەر عەبدوڵڵا ئۆجەلان رێبەری بەندکراوی پەکەکە لە گرتووخانەی دوورگەی ئیمراڵی. ئێستا مانگرتن لە خواردن فراوانتر بووە ژمارەیەکی زۆری بەندکراوان لە ١٢٧ گرتووخانە درێژە بەم چالاکییە دەدەن".    تورکدۆغان روونیکردەوە،  لە رۆژی ٧ی ئابی ٢٠١٩ گۆشەگیری لە دژی عەبدوڵڵا ئۆجەلان دەستیپێکردووە. ئەم دۆخە بە پێچەوانەی یاساکانی مافی مرۆڤە، دژی یاسای سزادانی ژمارە ٥٢٧٥ی تورکیایە. تورکدۆغان دەڵێت: "دەبێت وەزارەتی داد کۆتایی بەم کارە نایاساییە بهێنێت و رێگە بدات پارێزەر و کەسوکاری سەردانی ئیمڕالی بکەن".   سەرۆکی کۆمەڵەی مافی مرۆڤی تورکیا داوایکرد بەشێوازێکی رێکوپێک باری تەندروستیی مانگرتووان کۆنتڕۆڵ بکرێت، بەپێی پرۆتۆکۆلەکان وەڵامی پێویستییەکانیان بدرێتەوە.  عەبدوڵڵا ئۆجەلان، رێبەری پارتی کرێکارانی کوردستان، ساڵی ١٩٩٩ لە کینیا دەستگیرکرا و هێنرایەوە تورکیا، ئۆجەلان کە ئێستا لە گرتووخانەی ئیمراڵییە، سزای بەندکردنی هەتاهەتایی بەسەردا سەپێندراوە.