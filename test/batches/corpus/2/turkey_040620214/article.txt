تیمەکانی هۆبەی بەرەنگاربوونەوەی تیرۆر سەر بە بەڕێوەبەرایەتیی گشتیی پۆلیسی ئامەد بەرەبەیانی ئەمڕۆ هەینی ٤ی حوزەیرانی ٢٠٢١ بە بەشداریی تیمی تایبەت، لەسەر راسپاردەی داواکاری گشتیی ئامەد ئۆپەراسیۆنێکیان بۆ دەستبەسەرکردنی ٢٢ ئەندام و لایەنگری هەدەپە دەستپێکرد کە بڕیاری گرتنیان بۆ دەرکراوە.    تیمەکان بەرەبەیانی زوو هەڵیانکوتایە سەر ماڵی داواکراوەکان و ١٨ یان دەستبەسەرکردن. دواتر بەمەبەستی لێکۆڵینەوە سەرجەمیان گواستنەوە بۆ بەڕێوەبەرایەتیی گشتیی ئاسایشی ئامەد.   بەگوێرەی زانیارییەکان ئەو ئەندام و لایەنگرانەی هەدەپە لە چوارچێوەی لێکۆڵینەوەیەکدا دەستبەسەرکراون، کە لە ساڵی ٢٠٢٠ ـەوە دەستیپێکردووە. ئۆپەراسیۆنەکە بۆ دەستبەسەرکردنی ٤ داواکراو بەردەوامە.     لەلایەکی دیکەوە هێزە ئەمنییەکانی تورکیا لە پارێزگای ماڕاش لەسەر راسپاردەی داواکاری گشتیی پارێزگاکە لە چوارچێوەی لێکۆڵینەوەیەکدا بەهەمان تۆمەت هەڵیانکوتایە ماڵی چەند هاونیشتمانییەک و کەسێکیان بە ناوی محەممەد شەکەر دەستبەسەرکرد.