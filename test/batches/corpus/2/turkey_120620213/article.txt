لە کۆنفرانسیکی رۆژنامەڤانی لە ئامەدی باکووری کوردستان، وەلی ئاغبال، وەڵامی پرسیارێکی تۆڕی میدیایی رووداوی لەبارەی هەوڵەکانی داخستنی پارتی دیموکراتی گەلان - هەدەپە گوتی، "سەرۆکی گشتیشمان گوتی ' ئێمە دژی داخستنی پارتە سیاسییەکانین '، ئەمە روونە. دژی داخستنی هەدەپەین، دژی داخستنی پارتە سیاسییەکانی دیکەشین. "  ئەوە لەکاتێکدایە بۆ جاری سێیەم سکاڵانامە بۆ داخستنی هەدەپە لەلایەن داواکاری گشتیی دادگای باڵای تورکیاوە ئاراستەی دادگای دەستووری دەکرێت.  لەم ماوەیەدا ئەگەری داخرانی هەدەپە لە نێو سیاسەتی تورکیادا بووەتە یەکێک لە مژارە گرنگەکان و باس لە هاوکێشەی دوای هەدەپە دەکرێت. بەشێک لە بەرپرسانی ئۆپۆزیسیۆن بە روونی دان بەوەدا دەنێن کە ئەگەر هەدەپە پشتیوانیی ئۆپۆزیسیۆنی نەکردایە، ئۆپۆزیسیۆن نەیدەتوانی شارەوانییەکانی ئەنقەرە و ئیستەنبووڵ بباتەوە.   لەمبارەیەوە ئیحسان ئاکتاش، سەرۆکی ناوەندی توێژینەوەی گەنار رۆژی ١١ ـی حوزەیرانی ٢٠٢١ لە پرۆگرامێکی تەلەڤزیۆنیدا رایگەیاند، هاوپەیمانیی میللەت بە بێ پشتیوانیی هەدەپە لە رکابەریی پۆستی سەرۆککۆماردا سەرکەوتوو نابێت. ئاکتاش جەختی لەسەر ئەوە کردەوە کە هەدەپە رۆڵی یەکلاکەرەوە دەبینێت.   بەکر شاهین، داواکاری گشتیی دادگەی باڵای تورکیا رایگەیاند، "ئێمە ئەوەی لەدەستمان هات کردمان. تەواوی بەڵگە، بڕیار، دۆسیە، CD و گوتەی بەرپرسانی هەدەپەمان پێشکێشکرد. سکاڵانامەیەکی ٨٤٣ لاپەڕەییە، داوای قەدەخەی سیاسەتکردن بۆ ٤٥١ کەس کراوە. هەروەها ٦٩ کەس کە لە گوتارەکانیاندا پەسنی رێکخراوی تیرۆرستییان داوە ناویان لە دۆسیەکەدا هەیە".  بەکر شاهین ئاماژەی بەوەدا داوای دەستبەسەرداگرتنی هەژماری بانکیی ئەو بەرپرسانەی هەدەپەشیان کردووە.  تاوەکو ئێستا سێ جار داواکاریی داخستنی هەدەپە لەلایەن داواکاری گشتیی دادگەی باڵاوە ئاراستەی دادگەی دەستووریی تورکیا کراوە. دوو جار بەهۆی بوونی کەموکوڕیی دادگەی دەستووریی دۆسیەکەی گەڕاندەوە، ٧ ـی حوزەیرانی ٢٠٢١ بۆ جاری سێیەم ئەو دۆسیەیە رادەستی دادگەی دەستووری کراوە. دادگەی دەستووریش ١٥ رۆژی لەبەردەمە بۆ ئەوەی وەڵامبداتەوە.  هەدەپە کە سێیەمین گەورە فراکسیۆنە لە پەرلەمانی تورکیا لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوەو لە کۆی ٦٠٠ کورسیی پەرلەمان، ٦٧ کورسی بەدەستهێنا.   لەگەڵ بەردەوامیی هەوڵەکان بۆ داخستنی هەدەپە کاربەدەستانی ئەو پارتە پێداگرن لەسەر ئەوەی، ئەگەر هەوڵی داخستنی پارتەکەیان بدرێت، لە هەڵبژاردنە گشتییەکانی داهاتوودا قورسایی خۆیان دەنوێنن و بژاردەی دیکەیان دەبێت.  لەوەتەی دەستپێکی شەڕ لە سووریا لە ساڵی ٢٠١١ ـەوە، نزیکەی ٥٠٠ هەزار کەس بەهۆی شەڕ و گرژییەکان لەو وڵاتە کوژراون.