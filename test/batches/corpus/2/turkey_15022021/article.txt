هێزە ئەمنییەکانی تورکیا هەڵمەتێکیان بۆ دەستگیرکردنی ئەندام و لایەنگرانی هەدەپە دەستپێکردووە، هەر کەسێک لە تۆڕە کۆمەڵایەتییەکان بە دڵی دەوڵەت لە بارەی ئۆپەراسیۆنەکە نەنووسێت، لێکۆڵینەوەی لەگەڵ دەکرێت، یان دەستبەسەر دەکرێت.  سه‌رۆكایه‌تی داواکاری گشتیی ئەنقەرە، بەهۆی ئەو کۆمێنتانەی لە تۆڕە کۆمەڵایەتییەکاندا لە بارەی ئۆپەراسیۆنی سوپای تورکیا لە چیای گارە بڵاویانکردوونەتەوە، لێکۆڵینەوەی لە دوو پەرلەمانتاری هەدەپە دەستپێکرد.    بەگوێرەی ئەو راگەیێندراوەی کە لەلایه‌ن داواکاری گشتیی ئەنقەرە بڵاوکراوتەوە، لە چوارچێوەی ماددەی ٧/٢ی یاسای بەرەنگاربوونەوەی تیرۆر، بە تۆمەتی بانگەشەکردن بۆ ' رێکخراوی تیرۆریستی ' و لە چوارچێوەی ماددەی ٣٠١ی یاسای سزاکانی تورکیا، بە تۆمەتی سووکایەتیکردن بە گەلی تورک، دەوڵەتی کۆماری تورکیا، دامەزراوه و بەشەکانی دەوڵەت، لێکۆڵینەوە لە هودا کایا و عومەر فاروق گەرگەرلیئۆغڵو دەستیپێکردووە.     رۆژی یەکشەممە ١٤ی شوباتی ٢٠٢١ دوای راگەیاندنی کۆتاییهاتنی ئۆپەراسیۆنی سەربازی سوپای تورکیا لە چیای گارەی باشووری کوردستان و بڵاوبوونەوەی هەواڵی کوژرانی ١٣ سەربازی تورکیا لە ئەشکەوتێکی ئەو ناوچەیە، هودا کایا پەرلەمانتاری هەدەپە لە بازنەی ئیستەنبووڵ تویتێکی لەو بارەوە کردووە.  هودا کایا نووسیویەتی: "ئایا راستییەکان بەو جۆرە چەواشە دەکرێن؟ خێزانی ئەم سەربازە دیلانەمان چەندینجار سەردانیان کردین، ئەوەندەی گوتمان ئاشتی، زیاتر هێرشیان کرد. تورکیا کەمپی دیلەکانی بۆردوومانکرد و کاتێک زانرا کوژراون، وەستان. ئەوانەی دەنگیان دا بە پێدانی مۆڵەت بۆ ئەنجامدانی ئۆپەراسیۆن لەودیوی سنوور، ئێستا شیوەن دەگێڕن".  هەروەها عومەر فاروق گەرگەرلیئۆغڵو، پەرلەمانتاری هەدەپە لە هەژماری تایبەتی خۆی لە تویتەر ڤیدیۆی یەکێک لەو سەربازە دیلە کوژراوانەی ئەشکەوتەکەی گارەی بڵاوکردووەتەوە کە پێشتر لەلایەن میدیاکانی پەکەکە بڵاوکراوەتەوە و سەربازەکە لە گوتەکانیدا دەڵێ، دوای ئەوەی لە پارێزگای دێرسم لەلایەن گەریلاکانی پەکەکە بەدیلگیراوە ماوەی سێ ساڵە دەستبەسەرە. سەربازە دیلەکە داوا لە کاربەدەستانی تورکیا و کۆمەڵەی مافی مرۆڤ رێکخراوە مەدەنییەکان دەکات بۆ رزگارکردنیان چییان لەدەست دێت بیکەن.   گەرگەرلیئۆغڵو لە تویتەکەدا نووسیویەتی: "خودای لێی خۆشبێت. خەمبارم، خۆزگە ئەنجامی هەوڵەکانمان بۆ چارەسەری و ئاشتی لەسەر ئەم خاکە دەبینی. یەکێك لە سەربازە دیلەکان دوو ساڵ و نیو بەر لە ئێستا ئەمانەی دەگوت. کێ دەبێت با ببێت دەبوو لە ژیاندا بووایە، بە مردن چارەسەر ناکرێ، پێویستە مرۆڤەکانمان بژیێنین"  رۆژی یەکشەممە، وەزیری بەرگریی تورکیا کۆتایی بەو ئۆپەراسیۆنە هێنا کە ١٠ی شوبات سوپای وڵاتەکەی لە چیای گارە دەستیپێکردبوو و پەکەکەیشی بە کوشتنی ١٣ دیل تۆمەتبارکرد.  خولوسی ئاکار گوتی: "لە پاڵ بەردەوامیی پێکدادانی چڕ، لە پشکنینی ئەو ئەشکەوتەدا کە کۆنتڕۆڵکرا، تەرمی ١٣ هاووڵاتیمان دۆزرایەوە کە پێشتر دەستبەسەرکرابوون و براون بۆ ئەوێ".  خولوسی ئاکار هەروەها دەڵێت: "لە یەکەم لێکۆڵینەوەدا، کە لەلایەن هاوڕێکانمانەوە کرا، روونبووەوە کە ئەو هاووڵاتییانەمان بێ تاوان و بێ چەک ببوون؛ هاووڵاتییەکمان فیشەک نراوە بە شانییەوە و ١٢ هاووڵاتییەکەی دیکەش فیشەک نراوە بەسەریاندا و شەهیدکراون".  بەڵام هێزەکانی پاراستنی گەل - هەپەگە کە باڵی سەربازی پەکەکەیە، رۆژی یەکشەممە لە راگەیێندراوێکدا رایگەیاند "ئەو هێرشەی کراوەتە سەر کەمپی سەربازە دیلەکان بە هیچ شێوەیەک بۆ رزگارکردنی دیلەکان نەبووە، بە پێچەوانەوە بۆ لە ناوبردنی دیلەکان بووە".   هەرچەندە وەزیری بەرگریی تورکیا ئەو ١٣ کەسە بە سڤیل ناودەبات، بەڵام هەر دوێنێ یەکشەممە ئایدن باروش، پارێزگاری مەڵەتی ناسنامەی ١٠ لەو کوژراوانەی بڵاوکردەوە کە هەشتیان پۆلیس و سەرباز بوون و دووانیشیان هیچ زانیارییەکیان لەبارەوە نەدراوە.  پارێزگاری مەڵەتی زانیارییەکانی لەبارەی ئەو کەسانە بەم جۆرە روونکردەوە؛  - حوسێن ساڕی (ئەفسەر) ١٣ی ئابی ٢٠٢٠ لە رێگەی چەولیک - ئامەد رفێندرا  - سێدات یاباڵاک (پۆلیس) ٢٨ی تەمموزی ٢٠١٥ لە رووها گیرابوو  - سەمیح ئۆزبێی (ئەفسەر) ١٨ی ئەیلوولی ٢٠٢٠ لە رێگەی دێرسیم - ئەرزینجان رفێندرابوو  - عادل کاباکڵی (سەرباز) ٢ی تشرینی یەکەمی ٢٠١٥ لە دێرسیم رفێندرابوو  - ڤێدات کایا (پۆلیس) ٢٤ی تەمموزی ٢٠١٦ لە ئامەد رفێندرابوو  - سولەیمان سونگور (سەرباز) ١٥ی ئابی ٢٠١٥ لە ئامەد رفێندرابوو  - مەولوود قاوەچی (ئەفسەر) ٢١ی ئەیلوولی ٢٠١٦ لە جۆلەمێرگ رفێندرابوو  - موسلیم ئاڵتنتاش (سەرباز) ٢ی تشرینی یەکەمی ٢٠١٥ لە دێرسیم رفێندرابوو  - ئایدن کۆسە، خەڵکی سەمسوور  - محەممەد ساڵح کانجا، خەڵکی سامسون   کوشتنی ئەو دیلانە کاردانەوەی نێودەوڵەتی لێکەوتەوە. وەزارەتی دەرەوەی ئەمریکا رۆژی ١٤ - ٢ - ٢٠٢١ راگەیێندراوێکی بڵاوکردەوە و لەبارەی دیلە کوژراوەکان لە چیای گارە رایدەگەیێنێت: "ئەگەر ئەوە پشتڕاست بکرێتەوە کە ئەو هاووڵاتییە سڤیلانە بەدەست پەکەکە کوژرابن کە رێکخراوێکی تیرۆریستییە، ئەوا بە تووندترین شێوە سەرکۆنەی دەکەین".   هەروەها دوای کوژرانی ١٣ پۆلیس و سەربازی تورکیا لە نێو کامپەکانی پەکەکە لە چیای گارە، پارتی دیموکراتی گەلان (هەدەپە) لە راگەیێندراوێکدا بە پێویستی زانی حکومەت بەرپرسیارێتی بەرامبەر خێزانی کوژراوان لە ئەستۆبگرێت و پەکەکەش روونکردنەوە لەبارەی رووداوەکە بدات.  لە راگەیێندراوەکەی هەدەپەدا هاتووە: "وەکو پارتی دیموکراتی گەلان بۆ ئەو ١٣ کەسەی کە ماوەیەکی زۆرە لە ژێر دەستی پەکەکە دەستبەسەربوون، هەروەها بۆ تەواوی کوژراوانی دیکە نیگەرانیی خۆمان رادەگەیێنین و سەرەخۆشی لە خانەوادە و ئازیزانی گیانلەدەستدراوان دەکەین".  هەدەپە هەروەها رایگەیاند: "دەسەڵات لەو پێگەیەدا نییە لێپرسینەوە لەگەڵ پارتەکەی ئێمەدا بکات، بەڵکو دەبێ بەرپرسیارێتی بەرامبەر خێزانی گیانلەدەستدراوان جێبەجێبکات. بە هەمان شێوە، دەبێ پەکەکە زانیاری لەبارەی چۆنێتیی گیانلەدەستدانی ئەو دیلانە بە تورکیا و جیهان بدات، هەروەها دیلەکانی دیکەش ئازاد بکات".  ئۆپەراسیۆنەکەی تورکیا لە ژێر ناوی چڕنووکی هەڵۆ - ٢ رۆژی ١٠ - ١٤ی شوبات لە چیای گارەی هەرێمی کوردستان دەستیپێکرد.  بەگوێرەی وەزارەتی بەرگریی تورکیا، لە شەڕی گارەدا ٤٢ گەریلای پەکەکە گیانیان لەدەستداوە و دوو گەریلاش دەستگیرکراون.   هێزەکانی پاراستنی گەل - هەپەگەش دەڵێ، ئەو ئامارانەی تورکیا لە بارەی شەڕی گارە بڵاویانکردووەتەوە نادروستن و کوژرانی زیاتر لە ٣٠ سەربازی تورکیای لە گارە راگەیاندووە.   هەرچەندە پێشتر دەستگیرکردن و زیندانیکردنی ئەندامانی هەدەپە هەر هەبووە، بەڵام لەگەڵ دەستپێکردنی ئۆپەراسیۆنی سوپای تورکیا لە دژی پەکەکە لە چیای گارە، هەڵمەتی دەستگیرکردنی ئەندامانی هەدەپە چڕکراونەتەوە. لە ماوەی پێنج رۆژی رابردوودا ٢٢١ ئەندام و لایەنگری هەدەپە دەستبەسەرکراون  ئەمڕۆ دووشەممە ٢٤ ئەندام و لایەنگری هەدەپە لە شارەکانی شرنەخ و ئاگری دەستبەسەرکراون.  هێزە ئەمنییەکانی تورکیا رۆژی یەکشەممە ١٤ی شوبات لە پارێزگای وان هەڵیانکوتایە سەر چەندین ناونیشان و ٢٧ ئەندام و لایەنگری هەدەپەیان بە تۆمەتی ئەندامبوون و هاوکاریکردنی پەکەکە دەستبەر کرد. لە شاری ئامەدیش ٧ کەس بەهۆی ئەو کۆمێنتانەی لە تۆڕە کۆمەڵایەتییەکاندا بڵاویانکردوونەتەوە دەستبەسەرکران و شەشیان بە بڕیاری دادگا خرانە زیندانەوە.    هەر هەمان رۆژ  لە ئۆپەراسیۆنێکی هێزە ئەمنییەکاندا لە شاری ئایدنی تورکیا ١٣ ئەندام و بەرپرسی رێکخستنی ژنانی هەدەپە دەسبەسەرکران، هەروەها لە شاری مێرسین لە ماوەی ٢ رۆژدا ٦ ئەندام و بەرپرسی هەدەپە دەستبەسەرکران.   رۆژی یەکشەممە لە فڕۆکەخانەی ئیستەنبووڵیش ئافرەتێک دەستبەسەرکرا کە پێشتر لە چوارچێوەی لێکۆڵینەوەکانی پەکەکە بڕیاری قەدەخەی گەشتکردن بۆ دەرەوەی تورکیای بۆ دەرکرابوو و گوایە هەوڵیداوە بە پاسپۆرتی خوشکەکەی گەشت بکات.   پارتی دیموکراتی گەلان هەدەپە پێشتر رایگەیاندبوو کە لە رۆژانی ١١ و ١٢ی شوباتدا لە ئیستەنبووڵ، ئادانا، کۆجائەلی، دیلۆک و چەند شارێکی دیکە ١٤٣ ئەندام و لایەنگری پارتەکەیان دەستبەسەرکراون.    دوای ئۆپەراسیۆنەکەی چیای گارە، لەلایەن ئۆپۆزیسیۆن و دەسەڵاتەوە هێرشێکی چڕ بۆ سەر هەدەپە دەستیپێکردووە و بە پاڵپشتی تیرۆر تۆمەتباری دەکەن.  سولەیمان سۆیڵو، وەزیری ناوخۆی تورکیا تویتێکی بڵاوکردەوە، کە تێیدا نووسیویەتی: " ١٣ رۆڵەمان کە ٦ ساڵ بوو لە باکووری عێراق لەلایەن پەکەکە گیرابوون، ناپاکانە شەهیدکران. سەرەڕای ئەوەش هێشتا کەسانێک هەن پاکانە بۆ پەکەکە دەکەن".  رۆژی یەکشەممە دەولەت باخچەلی، سەرۆکی مەهەپە رایگەیاند: "لەمەودوا هیچ شتێک وەکو پێشوو نابێت، هیچ کەسێک ناتوانێ خۆی لە پەنای دروشمە دەقگرتوو و دووبارەکان حەشار بدات. هەرکەسێک پاکانە بۆ ئەو خائینانە بکات کە گوللە بەسەری بێتاوانانەوە دەنێن، با بزانرێت کە بە دەستی ئەنقەست بەشدارە لە تاوانەکان و تیرۆرستە".  مەهەپە، کە هاوپەیمانی ئاکپارتییە، تاوەکو ئێستا چەندین جار داواکاریی داخستنی هەدەپەی ئاراستەی ئاکپارتی و حکومەت کردووە.  هەرچەندە ئاکپارتی رەتینەکردووەتەوە، بەڵام تاوەکو ئێستا هەنگاوی کرداریی بۆ داخستنی هەدەپە نەناوە.  هەروەها دۆغو پەرینچەک، سەرۆکی پارتی وەتەن ئێوارەی یەکشەممە ١٤ی شوبات لە پرۆگرامێکی تەلەڤزیۆنیدا هەوڵی داخستنی هەدەپەی بە باڵی پەکەکە ناوبرد و گوتی: "ئێمە وەکو پارتی وەتەن کە پێشتر ٤ جار داواکاریمان بۆ داخستنی هەدەپە بەرزکردووەتەوە، ئێستاش هەڵوێستی خۆمان دەخەینەڕوو. ئیدی هیچ مانایەکی نییە ئەم کارە درێژبکرێتەوە، دەبێت دادگای دەستووریی تورکیا دەستبەکاربێت".  هەڵوێستی مەراڵ ئاکشەنەر، سەرۆکی ئی پارتی، لەبارەی هەدەپە کەمێک نەرمترە و دەڵێت: "هەدەپە و پەکەکە لەپاڵ یەکدان. بەڵام دەنگدەرە کورد و تورکەکانی هەدەپە هەرگیز لایەنگری پەکەکە نین و بەو چاوە سەیری دەنگدەرانیان ناکەین، چونکە دەنگدەر پاشماوەی هیچ لایەنێک نییە".     هەدەپە لە دوایین هەڵبژاردنی پەرلەمانیی تورکیادا کە ٢٤ی حوزەیرانی ٢٠١٨ بەڕێوەچوو، ١١.٧ % ی دەنگەکانی تورکیای بردەوە کە ٥ ملیۆن و ٨٦٦ هەزار و ٣٠٩ دەنگ بوو. هەدەپە وەکو سێیەم گەورەفراکسیۆنی تورکیا بە ٦٧ پەرلەمانتارەوە چووە پەرلەمان.  ئەو هەڵمەتەی لە دژی هەدەپە دەستیپێکردووە، زەمینەخۆشکردنە بۆ داخستنی هەدەپە؟ زریان رۆژهەڵاتی، لێکۆڵینڤان لە ناوەندی لێکۆڵینەوەی رووداو، بە دووری دەزانێت لە تورکیا هەنگاوی لەو شێوەیە بهاوێژرێت و دەڵێت: "تورکیا ئێستا پێویستیی بە کرانەوەیە بە رووی دەرەوەدا، ئێستا داوای ئازادکردنی سەلاحەددین دەمیرتاش دەکرێت، بۆیە زەحمەتە لەو کاتەدا تورکیا بڕیارێکی لەو شێوەیە بدات".  بەڵام زریان رۆژهەڵاتی باسی پلانێکی دیکەی دەسەڵات دەکات بۆ لەمپەر دروستکردن بۆ هەدەپە، ئەویش هەموارکردنەوەی یاسای هەڵبژاردنە، بە جۆرێک بەربەستی گەیشتن بە پەرلەمان کە ١٠ % یە، لەسەر ئاستی هەڵبژاردنی گشتی شۆڕبکرێتەوە بۆ ئاستی بازنەی بچووک بچووکی هەڵبژاردن.