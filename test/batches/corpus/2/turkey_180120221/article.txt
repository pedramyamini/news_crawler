دادگای نەمسا رۆژی دووشەممە ١٧ی کانوونی دووەمی ٢٠٢٢ بڕیاری دا بە پەسندکردنی ئەو داواکارییەی ئەمریکا بۆ رادەستکردنی سەزگین باران کۆرکماز، خاوەنی هۆڵدینگی SBK پێشکەشی کردبوو.   دادگای نەمسا پێشتر لە ٢٥ی ئابی ٢٠٢١ دا داواکاری تورکیای لەبارەی رادەستکردنەوەی سەزگین باران کۆرکماز پەسندکردبوو.    ئێستا چاوەکان لەسەر وەزارەتی دادی نەمسان، کە چاوەڕوان دەکرێ لە یەکەمین هەفتەی شوباتی ٢٠٢٢ بڕیار لەبارەی دۆسیەی سەزگین باران کۆرکماز بدات، کە ئایا رادەستی تورکیای دەکاتەوە یان ئەمریکا.   سەزگین باران کۆرکماز رۆژی شەممە ١٩ی حوزەیرانی ٢٠٢١ لەسەر داواکاری ئەمریکا لە شارۆچکەیەکی نەمسا بەدووریی ٢٥٠ - ٢٦٠ کیلۆمەتر لە ڤیەننای پایتەخت دەستبەسەرکرا و لەو کاتەوە وەزارەتی دەرەوەی تورکیا و ئەمریکا قۆناخی یاساییان بۆ رادەستکردنەوەی دەستپێکرد.  داواکاری گشتیی ئەمریکا داوای کرد دەست بەسەر ماڵ و موڵکەکانی کۆرکماز لە تورکیادا بگیرێت، کە لەلایەن دادگای ویلایەتی یوتا بڕیاری لەبارەوە دراوە.   لە تورکیاش لە ٢٠٢٠ دا بە بڕیاری دادگای ئیستەنبووڵ دەست بەسەر ماڵ و موڵکی کۆرکماز لە تورکیادا گیرا، بەڵام دواتر بڕیارەکە هەڵوەشێنرایەوە.   کەمال کڵچدارئۆغڵو، سەرۆکی جەهەپە بانگەشەی ئەوە دەکات، یاریدەدەری ئەوکاتەی داواکاری گشتیی کە بڕیارەکەی دەرکردووە، دواتر پلەی کارگێڕی بەرزکراوەتەوە بۆ یاریدەدەری وەزیری داد.   سەدات پەکەر، کە سەرۆکی یەکێک لە گرووپە مافیاکانی تورکیایە و لە شوباتی ٢٠٢٠ ـەوە تورکیای جێهێشتووە و  لە تۆمارە ڤیدیۆییەکانیدا بانگەشەی ئەوە دەکات سلێمان سۆیلو، وەزیری ناوخۆی تورکیا رۆژی ٥ی کانوونی یەکەمی ٢٠٢٠ داوای لە سەزگین باران کردووە تورکیا جێبهێڵێت.   لەو تۆمارانەی خراونەتە نێو دۆسیەکەی سەزگین باران، دۆسیەی "براکانی کینگ ستۆن و لەڤ ئاسڵان دەرمەن"ـن کە لە ماوەی رابردوودا لە ئەمریکا دادگایی کران.   ئەو دوو کۆمپانیایە لە ساڵانی ٢٠١٠ - ٢٠١٦ لە رێگەی بەڵگەی ساختەوە، ٥١١ ملیۆن دۆلار لە داشکاندنی باج سوودمەندبوونە، کە لەلایەن فەرمانگەی باجی داهاتە نیشتمانییەکانی ئەمریکا راگەیێندراوە، ١٣٤ ملیۆن دۆلار لەو قازانجە نایاساییە، لە رێگەی هۆڵدینگی SBK  کە سەزگین باران کۆرکماز خاوەنیەتی، گوازراوەتەوە بۆ کۆمپانیاکانی تورکیا.