تیمەكانی بەڕێوەبەرایەتیی گشتیی كەناردەریاكانی توركیا دەستبەجێ چوونە شوێنی ئەو كەشتییەی لە ناوەڕاستی گەرووەكەدا گیری خواردبوو و توانییان بەپاڵپشتیی چەندین كەشتیی دیكەی كرێن، كەشتییە نەوتهەڵگرەكە دووربخەنەوە و رێگە بكەنەوە بۆ هاتووچۆی كەشتییەكانی دیكە.   پارێزگای ئیستەنبووڵ راگەیێندراوێكی بڵاوكردەوە و تێیدا باس لەوە دەكات، كەشتییە پەككەوتووەكە بەناوی RAVA بووە، گوێزەرەوەی نەوت بووە و ٢٤٩ مەتر درێژبووە.   لە راگەیێندراوەکەدا هاتووە، دوای پەككەوتنی و روودانی كێشە لە بزوێنەرەكەیدا، تیمەكانی بەڕێوەبەرایەتیی كەناردەریاكانی توركیا توانییان كەشتییەكە تا ٣٠٠ مەتر نزیك لە كەناراوەكانی ناوچەی یەنی كۆی نزیک بخەنەوە بۆئەوەی رێگە بەرووی هاتووچۆی كەشتییەكانی دیكە كراوەبێت.   بەپێی راگەیێندراوەكە، كەشتییەكە دوای شەش كاژێر لەنگەرگرتنی، تیمێكی تایبەت هاوكاریی تەكنیكارەكانیان كرد و توانرا كێشەی بزوێنەرەكە چارەسەر بكرێت و پاشان دوای پێدانی مۆڵەت، بە رێكەوت و لە سنوورە ئاوییەكانی ئیستەنبووڵ بێ هیچ كێشەیەك دووركەوتەوە.