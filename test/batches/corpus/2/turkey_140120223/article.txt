سەردار کڵچ، باڵیۆزی پێشووی تورکیا لە واشنتن وەک نێردەی تایبەتی تورکیا و روبەن روبینیان جێگری سەرۆکی پەرلەمانی ئەرمینیا وەک نێردەی تایبەتی ئەرمینیا کۆبوونەوەکان بەڕێوەدەبەن و نەخشەڕێگا و میکانیزمی ئاساییکردنەوەی پەیوەندییەکان دادەنێن.   بەگوێرەی زانیارییەکانی ئاژانسی تاس TASSی رووسی، وەزارەتی دەرەوەی ئەرمینیا پێشبینی دەکەن لە ئەنجامی یەکەم کۆبوونەوەی ئاساییکردنەوەی پەیوەندییەکاندا، سنوورەکانی نێوان هەردوو وڵات بکرێنەوە، کە لە ساڵی ١٩٩٣ یەوە داخراون. هەروەها بڕیارە لە چەند رۆژی داهاتوودا گەشتی ئاسمانی تایبەتی کۆمپانیای پێگاسووس و فلای وەن لە نێوان ئیستەنبووڵ و یەریڤان بکرێت.   رۆژی ٢٦ی کانوونی یەکەمی ٢٠٢١، نیکۆل پاشینیان سەرۆکوەزیرانی ئەم وڵاتە ئامادەیی یەریڤانی رایگەیاندبوو، بۆ ئاساییکردنەوەی پەیوەندییەکانیان لەگەڵ ئەنقەرە بەبێ مەرجی پێشینە.   رۆژی ٢٨ی کانوونی یەکەمی ٢٠٢١، مەولود چاوشئۆغڵو وەزیری دەرەوەی تورکیا ئاشکرایکرد گەشتی ئاسمانیی تایبەت و راستەوخۆی نێوان یەریڤان و ئیستەنبووڵ بەمنزیکانە دەستپێدەکەن و لەگەڵ گەشەپێدانی زیاتری دیدار و گفتوگۆکان هەنگاوی دیکەش دەنرێن.   چاوشئۆغڵو رایگەیاندبوو، پلان وایە یەکەم کۆبوونەوەی نێرده تایبەتەکانی هه‌ردوو وڵات، لە مانگی کانوونی دووەمدا بکرێط. لەسەر خواستی ئەرمینیا کۆبوونەوەکە لە مۆسکۆ دەکرێت و داوای ئەوەشیان کردووە رووسیا وەک وڵاتی سێیەم ئامادەی کۆبوونەوەکە بێت.   چاوشئۆغڵو راشیگەیاندبوو، بۆ تورکیا جیاوازی نابێت ئەگەر مۆسکۆ بێت یان وڵاتێکی دیکە. بەڵام لەبەر ئەوەی رووسیا ھەوڵی زۆری بۆ ئەم پرسە داوە، ئێمەش بە گەرمی پێشوازیمان لە ئەنجامدانی کۆبوونەوەکە لە مۆسکۆ کرد.  رۆژی ٣٠ی کانوونی یەکەم، دەسەڵاتی فڕۆکەوانیی ئەرمینیا رەزامەندی دەربڕی بۆ دەستپێکردنی گەشتە ئاسمانییەکان بۆ تورکیا. ئارام ئانانیان بەڕێوەبەری گشتیی هێڵی ئاسمانیی فلای وەن Flyone بە ئاژانسی ئەرمەن پرێس Armenpress رایگەیاند: "سوپاسی دەسەڵاتی فڕۆکەوانیی ئەرمینیا دەکەین بەپێدانی رەزامەندی بۆ دەستپێکردنەوەی گەشتە ئاسمانییەکان. بەمنزیکانە گەشتی راستەوخۆی تایبەتمان لەگەڵ تورکیا دەبێت. چاوەڕێی رەزامەندی لایەنی تورکین".   رۆژی ٣١ی کانوونی یەکەمی ٢٠٢١، لە دەستپێشخەرییەکی نوێیدا بۆ ئاساییکردنەوەی پەیوەندییەکانی لەگەڵ تورکیا، وەزارەتی ئابووریی ئەرمینیا بڕیاری کۆتاییهاتن و هەڵگرتنی بایکۆت و قەدەخەی سەر کاڵای تورکیا دەرکرد.   دواجار وەزارەتی ئابووری ئەرمینیا لە سەرەتای ساڵی ٢٠٢١ بەهۆی هەڵوێستی پاڵپشتیکاری تورکیا لەبارەی جەنگی کۆنترۆڵکردنەوەی هەرێمی قەرەباخ لەلایەن ئازەربایجانەوە، راگەیێندراوێکی بڵاوکردەوە و تێیدا بەردەوامبوونی گەمارۆ و قەدەخەکانی هاوردەی کاڵای تورکی تاوەکو مانگی حوزەیران و دواتریش تاوەکو کۆتایی ساڵ درێژکردبووەوە.   سەرباری بایکۆتی ئەرمینیا بۆ کاڵای تورکی، کەچی لە بازاڕەکانی ئەم وڵاتەدا کاڵای تورکی بەدی دەکرێت و لە رێگەی وڵاتانی سێیەمەوە هاوردەی یەریڤان دەکرێت. بەگوێرەی ئاماری فەرمیی دەستەی گومرگەکانی ئەرمینیا، ساڵی ٢٠١٩ بەبڕی ٢٦٨ ملیۆن دۆلار کاڵای تورکی هاوردەی ئەرمینیا کراوە. بەڵام بەهۆی جەنگی کۆنترۆڵکردنەوەی هەرێمی قەرەباخ بەپاڵپشتیی تورکیا لەلایەن ئازەربایجانەوە، ساڵی ٢٠٢٠ بڕی هەناردەی کاڵای تورکیا لە رێگەی وڵاتانی سێیەمەوە بۆ ئەرمینیا تاوەکو ئاستی ٢٣٠ ملیۆن دۆلار دابەزی.  بەهۆی ئەوەی ئەرمینیا لە ساڵی ١٩٩٣ هەرێمی قەرەباخی کۆنتڕۆڵکرد، تورکیا تاوەکو ئەم ساتەش، سەرجەم پەیوەندییە دیپلۆماسییەکانی لەگەڵ ئەرمینیا کۆتایی پێهێنا. لەم ماوەیەدا بەردەوام لە پلاتفۆرمە نێودەوڵەتییەکاندا بە تووندی دژایەتیی یەکدیان دەکرد. سەرباری ئەوەی چەندین جار لەلایەن نەتەوە یەکگرتووەکان و چەند وڵاتێکی دیکەوە هەوڵی نێوەندگیری درا، بەڵام بەهۆی مەرجی ئەرمینیا بۆ دانپێنانی تورکیا بە کۆمەڵکوژی دژ بە ئەرمەنەکان، پەیوەندییەکان ئاسایی نەدەبوونەوە. ئەمجارەش رووسیا لە هەوڵدایە بۆ ئاشتکردنەوە و ئاساییکردنەوەی پەیوەندییەکانی نێوان هەردوو وڵات بەبێ بوونی هیچ مەرجێکی پێشوەختە.