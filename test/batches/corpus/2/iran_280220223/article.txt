سەعید خەتیبزادە، گوتەبێژی وەزارەتی دەرەوەی ئێران ئەمڕۆ دووشەممە رایگەیاند، بەرپرسی شاندی دانوستاندنکاری ئێران گەڕاوەتەوە ڤیەننا و رەشنووسێکی رێککەوتن ئامادەکراوە کە زیاتر لە ٩٨ % ی بە هاوبەشی نووسراوە.  خەتیبزادە دەڵێت: "سێ بابەتی سەرەکی ماون کە دەبێ بڕیاری سیاسییان لەبارەوە بدرێت و هێشتا ئەمریکا و ئەوروپا بڕیاریان لەبارەوە نەداون. یەک لەو بابەتانە ئەوەیە، ئێران دەبێ لەوە دڵنیا بێت، ئەمریکا گەمارۆکان هەڵدەگرێت و جارێکی دیکە لە رێککەوتنەکە ناکشێتەوە".   دانوستاندنەکانی چالاککردنەوەی گفتوگۆ ئەتۆمییەکان تشرینی دووەمی ساڵی رابردوو دەستیانپێکردەوە دوای ئەوەی کە لە مانگی حوزەیراندا لە کاتی هەڵبژاردنی ئیبراهیم رەئیسی بە سەرۆکی ئێران، وەستان.   رێککەوتنەکەی ساڵی ٢٠١٥، کە لە لایەن ئێران، ئەمریکا، رووسیا، چین، بەریتانیا، فەرەنسا و ئەڵمانیاوە واژۆی لەسەر کراوە، رێگە بە لابردنی سزاکان لەسەر تاران دەدات لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ناوەکی.  بەڵام لە ساڵی ٢٠١٨، ئەمریکا، لەسەر دەستی دۆناڵد ترەمپ، سەرۆکی ئەوکاتی، لە رێککەوتنەکە کشایەوە و دووبارە سزای ئابووریی بەسەر تاراندا سەپاندەوە، ئێرانیش لە کاردانەوەدا، پابەندبوونی خۆی بە نێوەڕۆکی رێککەوتننامەکەوە قۆناخ بە قۆناخ هەڵوەشاندەوە  گوتەبێژی وەزارەتی دەرەوەی ئێران دەشڵێت، رۆژئاواییەکانیان لە هێڵە سوورەکانی کۆماری ئیسلامی ئێران گەیاندووە و چاوەڕوانن چیدیکە دانوستاندنەکان درێژە نەکێشن.  میدیاکان لە زاری دیپلۆماتکارانی بەشدار لە دانوستاندنەکانی ڤیەننا بڵاویانکردووەتەوە، داواکاریی ئێران بۆ وەرگرتنی گەرەنتی پابەندیی ئەمریکا بە رێککەوتنی ئەتۆمی، هەڵگرتنی ئەو گەمارۆیانەی لە ئیدارەی دۆناڵد ترەمپ بەسەر ئێراندا سەپێنراون و دەرهێنانی سوپای پاسداران لە لیستی رێکخراوە تیرۆریستییەکانی ئەمریکا سێ هۆکاری سەرەکی دواکەوتنی رێککەوتن لەسەر کاراکردنەوەی رێککەوتنی ئەتۆمین.