دوای ئەوەی لە چەند دۆسیەیەکدا دەمیرتاش بێتاوان دەرچوو، سکاڵایەکی دیکەی لە بابەتی "رووداوەکانی کۆبانێ" لەسەر تۆمارکرا و جارێکی دیکە دادگایی کرایەوە.   لەو بارەیەوە دادگای مافی مرۆڤی ئەوروپا پرسیویەتی: "ئایا دادگای دەستووریی تورکیا بۆ کەیسی رووداوەکانی کۆبانێ لە بارەی سەڵاحەددین دەمیرتاشەوە رێگەیەکی یاساییە؟ "  پارێزەرانی دەمیرتاش دوای ئەو هەنگاوەی دادگای مافی مرۆڤی ئەوروپا رایانگەیاند، کەیسی رووداوەکانی کۆبانێ وەکو بیانوویەک بۆ هێشتنەوەی دەمیرتاش بەکارهێنراوە و لە رووی یاساییەوە هیچ بەڵگەیەکی تێدا نییە.   سەڵاحەددین دەمیرتاش، هاوسەرۆکی پێشووتری هەدەپە زیاتر لە چوار ساڵە لە زینداندایە و پرۆسەی دادگاییکردنەکەی بەردەوامە. تاوەکو ئێستا دوو جار دادگای مافی مرۆڤی ئەوروپا بڕیاری دەستبەجێ ئازادکردنی بۆ دەمیرتاش دەرکردووە، بەڵام رەجەب تەیب ئەردۆغان، سەرۆککۆماری تورکیا هەردوو جارەکە بڕیارەکەی رەتکردەوە.  بەپێی داوەریکردنی ئەو دادگایە و لێکۆڵینەوە لە هۆکاری دەستگیرکردنەکە، دەمیرتاش ئەو تۆمەتانەی لەسەر ناسەلمێنرێت کە بەهۆیەوە دەستگیر کراوە و "پێویستە دەستبەجێ ئازاد بکرێت. "  لە راگەیێندراوی دادگا ئەوروپییەکەدا هاتووە، ئەوان لێکۆڵینەوەیان لەو سکاڵایانە کردووە کە دژی دەمیرتاش تۆمارکراون و بوونەتە هۆی لێسەندنەوەی ئازادی و هەڵگرتنی پارێزبەندی لەسەری، بەڵام دەرکەوتووە بەپێی یاسا دەبێت دەمیرتاش ئازاد بێت و ناکرێت بەو سکاڵایانە پارێزبەندیی لەسەر هەڵبگیردرێت، بەم پێیەش تورکیا ئەو مافەی دەمیرتاشی پێشێل کردووە و دادوەریکردنەکەشی لە تورکیا لەسەر بنەمایەکی سیاسی بووە.  تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستوویەتیە بڕگەی ٩٠ی دەستووری وڵاتەکەیەوە.   بەپێی ئەو واژۆیە و دەستووری وڵاتەکەی، دەبێت تورکیا بڕیارەکانی دادگای مافی مرۆڤی ئەوروپا راستەوخۆ و وەکو خۆیان جێبەجێ بکات.   بەڵام تورکیا بڕیاری دادگا ئەوروپییەکەی لەبارەی دەمیرتاشەوە جێبەجێ نەکردووە. تاوەکو ئێستا بولەنت ئارنج و جەمیل چیچەک، دوو راوێژکاری سەرۆکایەتیی کۆماری تورکیا داوایان کردووە تورکیا بڕیاری دادگا ئەوروپییەکە جێبەجێ بکات و دەمیرتاش ئازاد بکات؛ ئەوە بوو بولەنت ئارنچ ناچار بە دەستلەکارکێشانەوە کرا.