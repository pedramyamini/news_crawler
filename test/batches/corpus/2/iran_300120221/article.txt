ئەمڕۆ یەکشەممە ٣٠ - ٠١ - ٢٠٢٢ عەلی خامنەیی لە کۆبوونەوەیەکدا گوتی: "ئامارە ئابوورییەکانی ١٠ ساڵی رابردووی ئێران، جێگەی رەزامەندی نین و ئەگەر لە ماوەی ئەم ١٠ ساڵەدا، بەرپرسانی حکومی، هاوکاری و هاوڕایی باشتریان دەکردین، ئێستا لە دۆخێکی باشتردا بووین. "   هەروەها رێبەری ئێران گلەیی لە گرێدانەوەی دۆخی ئابووری بە گەمارۆکانی سەر ئێران کرد و گوتی: "ئامانجی دووژمنان لەو گەمارۆیانە، رووخاندنی ئابووریی ئێران بووە و ئەوەش وەکو پێشەکییەک بووە بۆ رووخاندنی کۆماری ئیسلامی".   بەپێی ئامارە فەرمییەکانی ناوەندی ئاماری ئێران، رێژەی هەڵئاوسانی ئابووری لەو وڵاتە لە سەرووی ٤٢ % ـە و هێڵی هەژاریش بۆ هەر خێزانێکی ٣ بۆ ٤ کەسی، ١٠ ملیۆن تمەنە، ئەوەش لە کاتێکدایە زۆرترین بڕی مووچەی هەر کرێکارێک، نزیکەی ٤ ملیۆن تمەن و مووچەی فەرمانبەرانی حکومیش ٤ بۆ ٦ ملیۆن تمەنە.  رێبەری کۆماری ئیسلامی، لە بەشێکی دیکەی گوتارەکەیدا، ئاماژەی بە خراپیی کوالیتیی بەرهەمهێنانی ئۆتۆمبێل لە ئێران کرد و گوتی: "سەرەڕای پشتیوانییەکی زۆر کە لە کەرتی بەرهەمهێنانی ئۆتۆمبێل کراوە، بەڵام هێشتا هاووڵاتییان لە کوالیتیی ئۆتۆمبێلی بەرهەمی نێوخۆ رازی نین و ئەوەش کاریگەریی خراپی لەسەر ئەو پیشەسازییە هەیە".   بەپێی ئامارە فەرمییەکانی پۆلیسی هاتووچۆی ئێران، ساڵانە ١٤ بۆ ١٦ هەزار کەس لەو وڵاتە بە رووداوی هاتووچۆ گیانیانلەدەستدەدەن. پۆلیسی هاتووچۆی ئێران هۆکاری ٤٠ % رووداوەکانی هاتووچۆ، بۆ خراپیی کوالیتیی ئۆتۆمبێلە نێوخۆییەکان دەگەڕێنێتەوە.