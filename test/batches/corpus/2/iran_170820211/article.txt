مەهدی حاجیان، گوتەبێژی پۆلیس دەڵێت "خەڵک چووبوونە دەروازەکانی شارەکان، بەڵام پۆلیس لێبڕاوانە یاسای جێبەجێکرد و داوای لێیان کرد کە دەبێت بگەڕێنەوە شوێنەکانی خۆیان".  ئەمە یەکەم هەوڵی حکومەتی ئیبراهیم رەئیسییە بۆ کۆنترۆڵی شەپۆلی پێنجەمی کۆرۆنا کە وڵاتەکەی لەگەڵ قەیران بەرەوڕوو کردووەتەوە.  بەڵام سەرەڕای قەدەخەکان، ئەم ماوەیە رێوڕەسمەکانی مانگی موحەڕڕەم بەڕێوە دەچن، کە دەتوانێت لە کاریگەرییەکانی هەوڵەکان بۆ کۆنترۆڵی کۆرۆنا کەم بکاتەوە.  لەم شەپۆلە قورسەی کۆرۆنادا، خەڵک لەبەر نەبوونی ڤاکسین و بۆ رێگری لە تووشبوون بە کۆرۆنا، هەوڵدەدەن لەڕێی قاچاخەوە دابینی بکەن. پۆلیسی تاران باندێکی دەستبەسەر کردووە، کە دەرمانی ریلاکسین، بۆ شلکردنەوەی ماسولکە، بەناوی ڤاکسینی کۆرۆناوە بە یەک ملیۆن و ٣٠٠ هەزار تمەن بە خەڵکی فرۆشتووە. تەنانەت هەندێک کەس دەڵێن، ٢٠ ملیۆن تمەنیشیان بە ڤاکسینی ساختە داوە.  سەعید راستی، جێگیری پۆلیسی ئەمنیی تاران دەڵێت "لەنێوان دوو هەزار و ٥٠٠ تاوەکو سێ هەزار کەس لەو جۆرە ڤاکسینەیان وەرگرتووە".  پێشتریش بەرپرسانی تەندروستیی ئێران لە پەیوەندی لەگەڵ ڤاکسینی ساختە لە بازاڕ هۆشدارییان دابوو. هەندێک لە سەرچاوەکانی هەواڵیش لە ماوەی رابردوودا باسیان لەوە دەکرد، لە بازاڕ ڤاکسینی ئاسترازینیکا و فایزەر بە نرخی زۆر گران لە بازاڕدا دەفرۆشرێت.  دابینکردنی ڤاکسین چەندین رۆژە ناکۆکیی خستووەتە نێوان دامودەزگا جۆراوجۆرەکانی ئێرانیشەوە. محەممەد رەزا شانەساز، سەرۆکی رێکخراوی دەرمان و خۆراکی ئێران، کەرتی تایبەتی تۆمەتبار کرد لەوەی نەیانتوانیوە ڤاکسین هاوردە بکەن، کەچی سێ جاریش مۆڵەتیان بۆیان دەرکردووە.  پێشتر ژووری بازرگانیی تاران وەزارەتی تەندروستیی تۆمەتبار کردبوو بەوەی لە پێدانی مۆڵەتدا کەمتەرخەم بووە.  لە ئێران تاوەکو ئێستا ٢٠ ملیۆن کەس قورچکی یەکەم و نزیکەی پێنج ملیۆن کەسیش هەردوو قورچکی پێکوتەی کۆرۆنایان وەرگرتووە.  غوڵامحوسێن ئیسماعیلی، بەرپرسی نووسینگەی سەرۆککۆماری ئێران رایگەیاند "تاوەکو ٢٠ رۆژی دیکە ٣٠ ملیۆن قورچکی دیکەی ڤاکسین هاوردە دەکرێت".