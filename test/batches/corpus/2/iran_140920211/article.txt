قاسم عەلی رەزایی، بەرپرسی تۆمارکردنی ریکۆردەکانی ئێران دەڵێت، "تەمەنی بەڕێز قادرزادە ٢٠ ساڵە، باڵای ٦٤ سانتیمەترە و کێشی ٦ کیلۆگرامە کە ئەو سێ تایبەتمەندییە، ئەویان کردووەتە کەسێکی جیاواز. بەڕێز قادرزادە لە خێزانێکی هەژار و دەستکورتە و پێویستیان بە هاوکاری بەرپرسان و ئاوڕدانەوەی هەموو بەرپرسانی ناوچە و وڵات هەیە. "  بڕیاربوو لیژنەی تۆمارکردنی ریکۆردەکانی کتێبی گینس، ناوی محەممەد قادرزادە، وەکو کورتترین و کەمکێشترین گەنجی جیهان تۆمار بکات، بەڵام ئێران لە ساڵی ٢٠٠٩ ـەوە کارکردنی گینسی لە وڵاتەکە قەدەخە کردووە. لەو ساڵەوە ریکۆردەکانی ئێران ناراستەوخۆ تۆمار دەکرێن. لە جێگەی گینس، ناوەندی تۆمارکردنی ریکۆردە نیشتمانییەکانی ئێران، ناوی محەممەدی تۆمارکرد و بڕیارە دواتر ناوی بچێتە نێو کتێبەکە.  محەممەد لە ١٣ی تەممووزی ٢٠٠٢ لە خوڕخوڕەی بۆکان لەدایکبووە. لە تەمەنی ٧ ساڵی دایک و باوکی هەوڵیانداوە بینێرن بۆ قوتابخانە، بەڵام وەرنەگیراوە. باوکی دەڵێت، ئەو لە رووی دەروونی و مێشکەوە هیچ کێشەی نییە بۆ فێربوون، تەنیا دۆخی جەستەییەکەی رێگر بووە.  دایک و باوکی محەممەد لە خێزانە کەمداهاتەکانی گوندەکەیانن. ئەوان ساڵانە داهاتێکی کەمیان لە کشتوکاڵ دەستدەکەوێت. چەندین ساڵە ئەوەندەی دەستیان دەکەوێت لە پزیشک و نەخۆشخانەکانی خەرج دەکەن، بەهیوای ئەوەی کوڕەکەیان گەشە بکات.