بەرپرسانی فێرگەی هونەریی نگین، ژمارەیەک لە کچان و ژنانی چالاک و هۆگری هونەری شاری مهابادن کە لە فێرگەکەیان راهێنان بە هۆگرانی هونەری نیگارکێشی و بەرهەمە دەستییەکان دەکەن کە بتوانن دوای وەرگرتنی بڕوانامەی فێرگەکە، بە شێوەیەک دەست بە کاری بەرهەمهێنان بکەن و لەو رێگەیەوە، دەبنە خاوەنی پیشە و داهاتێکیش بۆ خۆیان دەستەبەر دەکەن.  پێشانگاکە لەلایەن ژمارەیەکی بەرچاوی خەڵکی مهابادەوە پێشوازیی لێکراوە و بەشێک لەوانەی سەردانیان کردووە، هونەرمەندان و شاعیرانی مهابادن و دەڵێن، کەیفخۆشن کە دەبینن کچانی گەنجی ئەو شارە، بەرەو هونەر و داهێنان هەنگاو دەنێن و بیر لە سەربەخۆیی فکری و ئابووری دەکەنەوە.  بەڕێوەچوونی ئەم پێشانگایانە لە رۆژهەڵاتی کوردستان، لە کاتێکدایە کە رێژەی بێکاریی گەنجان، رێژەیەکی لەبەرچاوە و ئەم جۆرە چالاکییانە دەکرێت هیوایەک بۆ داهاتوو بە گەنجان ببەخشێت.