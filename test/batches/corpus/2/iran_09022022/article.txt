بەڵام بەپێی راپۆرتی ئاژانسی مێهر، کیلۆیەک گۆشتی بێ ئێسکی گوێرەکە بە ٣٣٠ هەزار تمەنە و گۆشتی بێ ئێسکی مەڕیش بە ٢٨٠ هەزار تمەنە.   هەندێک کەس لە بازاڕ هۆکاری بەرزبوونەوەی نرخەکان بۆ رێگەدان بە هەناردەی مەڕوماڵات و ئەگەری نەهێشتنی دۆلار بە نرخی ٤ هەزار و ٢٠٠ تمەن لە قەڵەم دەدەن. حکومەت دۆلاری بەم نرخە بە هاوردەکاران دەدا بۆ ئەوەی نرخی شتومەکە سەرەکییەکانی ژیان گران نەبێت.  ئەفشین سەدر دادڕەس، بەڕێوەبەری یەکیێتیی مەڕوماڵات دەڵێت: "هۆکاری سەرەکی ئەم گرانییە دەڵاڵەکان و مافیاکانی گۆشتن، کە دەیانەوێ گۆشت گران بێت.  گرانبوونی گۆشت لە کاتێکدایە، کە نرخی مەڕوماڵات بەشێوەی بەرچاو گران نەبووە. سەرەتای پاییز کە مۆڵەت درا مەڕوماڵات هەناردە بکرێ، نرخی کیلۆیەک مەڕوماڵاتی زیندوو نزیکەی ٥٥ هەزار تمەن بوو، بەڵام ئێستا بووەتە ٦٠ هەزار تمەن.   لە ساڵانی رابردوو بۆ رێگری لە گرانبوونی گۆشت، حکومەت هەناردەی مەڕوماڵاتی راگرتبوو. سەرەتای پاییز مۆڵەتی هەناردەی دا، بەڵام چالاکانی ئەم بوارە دەڵێن، هەناردە وانەبووە، کە کاریگەرییەکی بەرچاو دابنێت.   رەحمەتوڵڵا نەورۆزی، پەرلەمانتار رایگەیاندووە: "زیاتر لە ٢٥ ملیۆن کەس ناتوانن گۆشت بکڕن، بەجۆرێک کە هەندێ لە کرێکار، فەرمانبەر و خانەنشینەکان گۆشت ناکڕن".  گرانییەکان تەنیا گۆشت نییە. بەپێی راپۆرتی وەزارەتی پیشەسازیی ئێران، لە سەرەتای بەهارەوە تاوەکو کۆتایی پاییز، نرخی شەکر بە رێژەی ٧٥.٩ %، گۆشتی گوێرەکە ٤١ % م مریشک ٢٤.٨ % و برنجی ئێرانیش ٦٠ % گران بووە.  محەممەد حەسەن ئاسفەری، پەرلەمانتار دەڵێت: "پەرلەمان بەشێوەی جدی داوا لە حکومەت دەکات بۆ دابینکردنی پێداویستییە سەرەکییەکان و پرسی گرانییەکان چارەسەرێک بدۆزێتەوە. نرخی برنج مایەی قبوڵکردن نییە، مریشک کە لەسەر سفرەی خەڵک فڕی، برنجی پلە دوو و سێش پەنجا شەست هەزار تمەن، ئەگەر ئەمە بەردەوام بێت، خەڵک چی بخۆن، جۆ دەم بکەن بخۆن؟ ".  بەپێی راپۆرتی ناوەندی ئاماری ئێران لە رێژەی هەڵاوسان بۆ یەکەم مانگی زستان زیاتر لە ٤٢ % بووە، واتە لە چاو یەکەم مانگی زستانی ساڵی رابردوو شتومەک ئەوەندە گرانتر بووە.   حکومەتی ئیبراهیم رەئیسی دەڵێت، هەڵاوسانی کۆنترۆڵ کردووە، بەڵام لە بازاڕدا بەپێچەوانەی ئەوە روودەدات و هەر رۆژ شتێک گرانتر دەبێت. لە برنجەوە تاوەکوو پەتاتە.  هۆکارە جیاوازە ئابووری و سیاسییەکان وایکردووە نرخی خواردەمەنی رۆژ بە رۆژ گرانتر بێت، بەمەش سفرەی خەڵک زیاتر بچووک دەبێتەوە.