سەعید خەتیبزادە، گوتەبێژی وەزارەتی دەرەوەی ئێران رایگەیاند: "تەندروستیی ئەمیر عەبدوڵڵاهیان جێگیرە، بەڵام بە بڕیاری پزیشک، بەرنامە و دیدار و چاوپێکەوتنەکانی گۆڕاون".  ئاژانسەکانی هەواڵی ئێران شەوی رابردوو ٠١.١١.٢٠٢١ بڵاویانکردەوە، ئەنجامی پشکنینی کۆرۆنای حوسین ئەمیرعەبدوڵڵاهیان پۆزەتیڤ بووە.  وەزیری دەرەوەی ئێران لە رۆژانی رابردوودا سەردانی رووسیای کرد، بەڵام روون نییە لەو سەردانەدا تووشی کۆرۆنا بووە یان نا.  پێشتریش ژمارەیەک لە بەرپرسە باڵاکانی کۆماری ئیسلامی ئێران تووشی کۆرۆنا بوون و چەندین کەسیشیان گیانیان لەدەستداوە، لەوانە چوار پەرلەمانتار و دوو لە ئەندامانی ئەنجوومەنی دەستنیشانکردنی بەرژەوەندییەکانی کۆماری ئیسلامیی ئێران.  بەپێی راپۆرتی وەزارەتی تەندروستیی ئێران، تاوەکو ئێستا زیاتر لە شەش ملیۆن کەس لەو وڵاتە تووشی کۆرۆنا بوون و زیاتر لە ١٢٥ هەزار کەسیش گیانیان لەدەستداوە.