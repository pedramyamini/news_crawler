شارەکانی قەسری شیرین و سەرپێڵی زەهاو لە شوێنەکانی دیکە خراپتر بوون. لە پارێزگای لۆرستانیش لەو ماوەیەدا ١٨ رۆژ هەوا پیس و ناستاندارد بووە، لە پارێزگاکانی دیکەش ژمارەی ئەو رۆژانەی هەوا پیس بووە، نزیکە لە پارێزگاکانی کرماشان و لۆڕستان. حکومەتی ئێران سەرچاوەی خۆڵبارینانەکە دەگەڕێننەوە بۆ بیابانەکانی عێراق، سووریا، سعودیە و ئوردن.  یاسر نووری، ژینگەپارێزێکی جوانڕۆیە و دەڵێت، هۆکاری تەپوتۆز و خۆڵبارین بیابانەکانی عێراقە کە وشکبوون یان خەریکە وشک دەبن. خۆڵبارینەکە لە رێگەی با و گەردەلوولەوە سنوورەکان تێدەپەڕێنن و دێنە خاکی ئێران.   لەلایەکی دیکەشەوە، یەکێک لە هۆکارەکانی خۆڵبارین بە لێدانی بەنداو لە تورکیا و گرتنەوەی ئاوی عێراق و بەشێک لە ئێران لەلایەن ئەو وڵاتەوە دەزاندرێت. ئەمڕۆ پەرلەمانی ئێران بانگهێشتی وەزیری دەرەوەی ئەو وڵاتەی کردبوو بۆ لێپرسینەوە لەسەر ئەو مژارە.   حوسێن ئەمیر عەبدوڵاهیان، وەزیری دەرەوەی ئێران گوتی، "دەمەوێ جەخت لەسەر ئەوە بکەمەوە کە سەبارەت بە لێدانی بەنداوەکان لە تورکیا و کاریگەرییەکانی لەسەر کەشوهەوای ناوچەکە بە تایبەت رێژەی خۆڵبارین لەم یەک، دوو ساڵەدا و ئەو کاریگەرییەی لەسەر رووباری دیجلە و فورات و رووباری ئەروەند هەیەتی، هەم لەگەڵ بەرپرسانی عێراقی و هەمیش لەگەڵ بەرپرسانی تورکیا گفتگۆی چڕوپڕمان هەبووە. ئەگەر لە رابردوودا کاری جیددی نەکراوە، ئێستا هەوڵەکانمان جیددین و دەبێ پەرلەمانتاران نیگەرانییەکانی بەڕێز سەرۆککۆمار ببینن کە نایەوێت کەمتەرخەم بێت لەو بابەتەدا. "   پسپۆڕانی کەشوهەوا تەنیا تورکیا بەهۆکاری گرتنەوەی ئاو نازانن و دەڵێن، ئێران خۆشی بە لێدانی بەنداو لە پارێزگاکانی رۆژهەڵاتی کوردستان، هۆکاری وشکبوونی بەشێک لە رووبارەکانی عێراق و هەرێمی کوردستانە و ئەوەش لە درێژماوەدا هەموو وڵاتانی ناوچەکە تووشی زیانێکی گەورە دەکات.  د. دارا قەسیمی، پسپۆڕی ئەندازیاری ژینگە و بەڕێوەبەری سەنتەری توێژینەوەی ژینگە لە زانکۆی کوردستان لە هەولێر دەڵێت، "ئەم کێشانە لە داهاتوودا تورکیاش دەگرێتەوە. کێشەکە نێودەوڵەتییە نەک ئەوەی تەنیا عێراق پەیوەست بێت بە کێشەکەوە. کێشەکە پەیوەستە بە عێراق، سووریا، ئێران، تورکیا. "   بەپێی راپۆرتی ناوەندی لێکۆڵینەوەکانی کوالێتیی کەشوهەوا لە ئێران، ساڵانە ٤١ هەزار کەس لەو وڵاتە بەهۆی کاریگەرییەکانی پیسبوونی هەوا و خۆڵبارین گیانلەدەستدەدەن.