ئەکاونتی تویتەری سوپای پاسداران بڵاویکردەوە: "کۆماری ئیسلامی لە چوارچێوەی بەرگری رەوادا، تواناکانی خۆی لە بواری بەرگریدا پەرەپێدەدات و هەر شوێنێک کە دژی بەرژەوەندییەکانی ئێران بجوڵێتەوە، دەیکاتە ئامانج".  تویتەکەی سوپای پاسداران، هەشتاگی بنکەی مێن وید هیلی ئەمریکای لە بەریتانیا داناوە و کەناڵی فەیلەقی قودسی سوپای پاسداران لە تەلەگرامیش ئەو تویتەی داناوە و نووسیویەتی: "سوپای پاسداران مەودای مووشەکەکانی تاوەکو بنکەکانی سوپای ئەمریکا لە ئەوروپا پەرەپێدەدات".  رۆژنامەی فەرهیختەگانیس لە ژمارەی رۆژی ١٥ - ٠١ - ٢٠٢٢ لە راپۆرتێکدا نووسیویەتی: "تاقیکردنەوەی مووشەکی هەڵگری مانگی دەستکرد، کە بە سووتەمەنیی رەق کار دەکات، مانای ئەوەیە کۆماری ئیسلامی دەیەوێ مەودای مووشەکەکانی تاوەکو پێنج هەزار کیلۆمەتر پەرەپێبدات".  رۆژنامەی فەرهیختەگان، کە سەر بە نەریتخوازنە، بڵاویکردووەتەوە، ئێران "نایەوێت موشەکێک دروست بکات کە زیاتر لە ٢ هەزار کیلۆمەتر ببڕێت، بەڵام ماتۆڕی ئەو مووشەکە نوێیە وادەکات ئێران بتوانێت مووشەک بە مەودای زیاتر لە ٢ هەزار کیلۆمەتریش دروست بکات".  ئەمیر عەلی حاجی زادە، فەرماندەی هێزی ئاسمانی سوپای پاسداران پێنجشەممەی رابردوو گوتی: "ئێران مووشەکێکی نوێی هەڵگری مانگی دەستکردی تاقیکردووەتەوە، کە بە سووتەمەنی رەق کار دەکات، بەڵام دوو ساڵ لەمەوبەر ئێران دەیتوانی مووشەک بە سووتەمەنی شل و رەق بەرهەم بێنێت".  رۆژنامەی فەرهیختەگانیش نووسیبووی، دەبێت قسەکانی ئەمیر عەلی حاجی زادە لە چوارچێوەی هەندێک "گۆڕانکاری" دیکەدا شرۆڤە بکرێن و "ئەمەش نیشانی دەدات کە ئێران دەیەوێ پەرە بە مەودای مووشەکە بالستیکییەکانی بدات".  عەلی خامنەیی، رێبەری ئێران ساڵی ٢٠١٨ گوتی: "گوتوومە جارێ مەدای مووشەکەکان نابێت زیاتر لە ٢ هەزار کیلۆمەتر بێت".  محەممەد عەلی جەعفەری، فەرماندەی پێشوی سوپای پاسداران پاییزی ساڵی ٢٠١٧ گوتی: بەپێی سیاسەتەکانی رێبەری کۆماری ئیسلامی مەودای مووشەکەکانی ئێران سنووردار کراوەتەوە و زیاتر لە ٢ هەزار کیلۆمەتر بەرهەم نایەت.  بەڵام ئەو کات حوسێن سەلامی، کە جێگری فەرماندەی سوپای پاسداران بوو باسی لەوە کرد، ئەگەر گوشارەکان لەسەر ئێران زیاتر بکرێت، "مەودای مووشەکەکان زیاتر دەکەن".  ئەمیر عەلی حاجی زادە، پاییزی ساڵی ٢٠٢٠ گوتبووی: هیچ کەس ناچاری نەکردووین موشەک تەنیا بە مەودای ٢ هەزار کیلۆمەتر دروست بکەین".  بەرنامە مووشەکییەکانی ئێران یەکێک لەو بابەتانەیە کە وڵاتانی ناوچە پێی هەستیارن و ئەمریکا دەیەوێ لە رێگەی رێککەوتنی ئەتۆمییەوە بەرنامەی مووشەکە دوورمەوداکانی ئێران سنووردار بکات، بەڵام ئێران دەڵێ بەهیچ شێوەیەک دانوستاندن لەسەر بەرنامە مووشەکییەکەی ناکات.