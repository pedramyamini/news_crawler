ئەو بەرپرسە ئەمریکییە، کە نەیویستووە ناوی ئاشکرابکرێت، پرسیاری لێکراوە ئەگەر ئێران هەوڵی بەدەستهێنانی چەکی ئەتۆمی بدات، رێوشوێنی سەربازی لە دژی دەگرنەبەر؟  ئەو بەرپرسە گوتی: "ئامادەدەبین رێوشوێنی پێویست بگرینەبەر. "  بڕیارە ئەمڕۆ سێشەممە جەیک سوڵیڤان، راوێژکاری ئاسایشی نیشتیمانی ئەمریکا لە واشنتن پێشوازی لە هاوتا ئیسرائیلییەکەی بکات، بەگوتەی ئەو بەرپرسە ئەمریکییە، راوێژکارانی جۆ بایدن لەو پێشوازییەدا بە میوانە ئیسرائیلییەکانیان دەڵێن کە واشنتن پابەندی پەیوەندیی دیپلۆماسییە لەگەڵ ئێران بۆ زیندووکردنەوەی رێککەوتنی ئەتۆمی.  هەر لەو کۆبوونەوەیەدا راوێژکارە ئەمریکییەکان ئەوەش بە ئەیال هولاتا دەڵێن کە ئەمریکا رێگەی دیکە دەگرێتەبەر، ئەگەر تاران هەوڵی بەدەستهێنانی چەکی ئەتۆمی بدات.  کۆبوونەوەی ئەو دوو بەرپرسە باڵا ئەمریکییە لە واشنتن تایبەتە بە گۆڕینەوەی زانیاری هەواڵگری بۆ ئامادەکردنی" هەڵسەنگاندنێکی بنچینەیی" بۆ ئەوەی بزانن بەرنامەی ئەتۆمی ئێران چۆن گەشەی کردووە.  ئەم کۆبوونەوەیەش لەکاتێکدایە، گفتوگۆ ناڕاستەوخۆکان لەنێوان ئێران و ئەمریکا لەسەر بەرنامە ئەتۆمییەکەی ئێران لە ڤیەننا لەدوای دەستبەکاربوونی حکومەتی نوێی ئێران وەستاون.  ئێران دەیەوێت ئەمریکا سەرجەم سزاکان هەڵگرێت بەرلەوەی بگەڕێتەوە نێو رێککەوتنی ئەتۆمی، واشنتنیش لەسەر چەند پرسێکی تەکنیکی کە پەیوەندی بە کارەکانی ئاژانسی نێودەوڵەتیی وزەی ئەتۆم لە ئێران هەیە، لەگەڵ دەستوەردانی ئێران لە کاروباری وڵاتانی ناوچەکە کێشەی لەگەڵ هەوڵی زیندووکردنەوەی رێککەوتنی ئەتۆمی هەیە.  شارەزایانی ئەمریکی پێیانوایە ئێران لەدوای کشانەوەی ترەمپ لە رێککەوتنی ئەتۆمی بڕی پێویستی یۆرانیۆمی پیتێندراوی بەدەستهێناوە بۆ ئەوەی چەکی ئەتۆمی پێ دروست بکات.  ئەو بەرپرسە ئەمریکییەی کە نەیویستووە ناوی ئاشکرابکرێت، دەڵێت: "ئەمە زۆر جێگەی نیگەرانییە. "  سەبارەت بەوەی ئەگەر ئێران چەکی ئەتۆمی بەدەستهێنا، ئەو بەرپرسە ئەمریکییە ناڵێت بژارەکان بۆ وەڵامدانەوە چی دەبن، بەڵام دەڵێت "ئامادەدەبین رێوشوێنی پێویست بگرینەبەر. "