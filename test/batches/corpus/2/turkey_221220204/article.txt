بەپێی داوەریکردنی ئەو دادگایە و لێکۆڵینەوە لە هۆکاری دەستگیرکردنی دەمیرتاش، ئەنجامی دادگاکە دەڵێت، دەمیرتاش ئەو تۆمەتانەی لەسەر ناسەلمێنرێت کە بەهۆیەوە دەستگیرکراوە و "پێویستە دەستبەجێ ئازاد بکرێت".  لە راگەیێندراوی دادگا ئەوروپییەکەدا هاتووە، ئەوان لێکۆڵینەوەیان لەو سکاڵایانە کردووە کە دژ بە دەمیرتاش تۆمارکراون و بوونەتە هۆی لێسەندنەوەی ئازادی و هەڵگرتنی پارێزبەندی لەسەری، بەڵام دەرکەوتووە بەپێی حوکمی یاسا، دەمیرتاش دەبێت ئازادبێت و ناکرێت بەو سکاڵایانە پارێزبەندیی لەسەر هەڵبگرێت، بەم پێیەش تورکیا ئەو مافەی دەمیرتاشی پێشێل کردووە و دادوەریکردنەکەشی لە تورکیا لەسەر بنەمایەکی سیاسی بووە.  حوکمی دادگای مافی مرۆڤی ئەوروپا ئازادکردنی دەمیرتاشە، بۆیە دەتوانێت داوای ئازادکردنی دەمیرتاش لە تورکیا بکات.  دادگاکە ئاماژە بەوەش دەکات، دەسەڵاتی دادوەریی تورکیا پێش دادگاییکردن دەمیرتاشیان راپێچی زیندان کردووە و بەپێی گوتارە سیاسییەکانی حوکمیان لەسەر داوە، بەبێ ئەوەی بسەلمێنرێت ئەو جۆرە لێدوانانە بەپێی یاسا دەبنە هۆکاری لێسەندنەوەی پارێزبەندی یاخود نا.  دادگای مافەکانی مۆرۆڤی یەکێتیی ئەوروپا ئاماژەی بەوە کردووە، دەستگیرکردن و درێژکردنەوەی ماوەی دەستبەسەرکردنی پێش دادگاییکردنی بڕیارێکی سیاسی بووە و لەسەر بنەمای بۆچوونە سیاسییەکانی دەمیرتاش مامەڵەی لەگەڵ کراوە.  دادگای مافی مرۆڤی ئەوروپا پێشتر لە ٢٠ی تشرینی دووەمی ٢٠١٨ بڕیاری ئازادکردنی دەمیرتاشی دا، بەڵام دادگای تورکیا لە ٤ی کانوونی یەکەمی هەمان ساڵدا لە دۆسیەیەکی دیکەدا بە تۆمەتی پڕوپاگەندە بۆ پەکەکە بڕیاری زیندانیکردنی دەمیرتاشی دا و بەمەش بڕیارەکەی دادگای مافی مرۆڤی ئەوروپا جێبەجێ نەکرا.   سەڵاحەدین دەمیرتاش لە چوارچێوەی لێکۆڵینەوەکانی تیرۆر لە ٤ی تشرینی دووەمی ٢٠١٦ ـەوە دەستگیرکراوە و زیاتر لە ٤ ساڵە لە گرتووخانەی ئەدیرنەیە.  دەمیرتاش لە سەرەتاکانی مانگی شوباتی ئەمساڵدا لە رۆژنامەی یەنی یاشام - ی تورکی گۆشەیەکی وەرگرت و هەفتانە وتارێک بڵاودەکاتەوە. لە کۆتاییەکانی ساڵی رابردووشدا دەستیکرد بە کێشانی کاریکاتێر بۆ گۆڤاری لەمان کە گۆڤارێكی هەفتانەی تەنزئامێری بەناوبانگی تورکیایە.   لە سەرەتاکانی ئەمساڵ خەڵاتی "دیموکراسیی مافی مرۆڤ، ئاشتی و هاوسۆزی" بە دەمیرتاش بەخشرا  کە لە ساڵی ٢٠٠١ ەوە لەلایەن وەقفی دیموکراسی کۆمەڵایەتی دەدرێتە ئەو کەسایەتییانەی لە بواری ئاشتی و مافی مرۆڤدا رۆڵیان گێڕاوە.  دەمیرتاش تاوەکو ئێستا لە زینداندا سێ کتێبی بە ناونیشانەکانی لەیلان، دەوران و سەهەر نووسیوە و چاپیکردوون، ئەو وێنانەش کە بە دەست کێشاویەتی لە رێگەی تۆڕە کۆمەڵایەتییەکانەوە بڵاویکردوونەتەوە.   تائێستا چەندینجار داوای ئازادکردنی سەڵاحەدین دەمیرتاش کراوە. بەگوێرەی بڕیارەکانی دادگای مافی مرۆڤی ئەوروپا و دادگای دەستووری تورکیابێت دەبووایە ئازاد بکرێت، بەڵام وێڕای ئەو بڕیارانە و کێشەی تەندروستی و بەردەوامی پەتای کۆرۆنا کە مەترسی لەسەر ژیانی لە زیندان زیاتر کردووە، دەمیرتاش هێشتا هەر لە زیندانە.