فەخرەدین کۆجا، وەزیری تەندروستیی تورکیا ئێوارەی رۆژی دووشەممە ١٢ی نیسانی ٢٠٢١ دوای کۆتاییهاتنی کۆبوونەوەی ئەنجوومەنی زانستی کۆرۆنا لە کۆنگرەیەکی رۆژنامەڤانیدا رایگەیاند، ئەگەر بڵاوبوونەوەی پەتای کۆرۆنا بەوشێوەیە بەردەوام بێت، ناچار دەبن رێوشوێنی تووندتر بگرنەبەر. دەشڵێت: " ٨٥ % ی تووشبووە نوێیەکان تووشی کۆرۆنای گۆڕاوی بەریتانی بوون".   لەبارەی پێدانی ڤاکسین، وەزیری تەندروستیی تورکیا رایگەیاند، تاوەکو ئێستا جاری یەکەمی زیاتر لە ١٨ ملیۆن ڤاکسین بەکارهێنراوە و ئەوانەی جاری دووەمی پێکوتەیان وەرگرتووە ژمارەیان گەیشتووەتە ٧ ملیۆن و ٥٠٠ هەزار کەس.   بەگوێرەی دوایین ئامارەکانی وەزارەتی تەندروستی تورکیا، لە ٢٤ كاژێرى رابردوودا له توركیا و باکووری کوردستان ٣٠١ هەزار و ٦٨ پشكنينى ڤایرۆسی کۆرۆنا (COVID - ١٩) ئەنجامدراوە، ئه‌نجامی پشكنینی ٥٤ هەزار و ٥٦٢ كەس پۆزەتيڤ بووه و ٢٤٣ تووشبووش بەهۆی ڤایرۆسەکەوە گيانیان لەدەست داوە.  لە سەرەتای بڵاوبوونەوەی ئەو پەتایە لە تورکیا لە ١١ی ئاداری ٢٠٢٠ تاوەکو ئێستا، ٣ ملیۆن و ٩٠٣ هەزار و ٥٧٣ کەس لە تورکیا و باکووری کوردستان تووشی کۆرۆنا بوون و لەو ژمارەیە ٣٤ هەزار و ١٨٢ کەس گیانیان لەدەست داوە، ژمارەى ئەو نەخۆشانەى كە دۆخى تەندروستييان ناجێگيرە ٢ هەزار و ٨٩١ نەخۆشن.