جەعفەر سالاری، بەڕێوەبەری دابەشکردنی سووتەمەنی ئێران دەڵێت، "لە هەموو وڵاتدا لە نزیکەی ٣ هەزار و ٨٠٠ بەنزینخانە، نزیکەی ٢ هەزار بەنزیخانە چالاک کراونەتەوە و خەڵک دەتوانن بە کارت بەنزین وەربگرن، واتە نزیکەی ٥٥ % ی بەنزینخانەکان ئامادەن لە رێگەی کارتی زیرەکەوە بەنزین دابەشبکەن و خەڵک دەتوانن بەنزین بەپێی پشک وەربگرن".  رۆژی سێشەممەی هەفتەی رابردوو، سیستەمی دابەشکردنی بەنزینی ئێران هاککرا و پێدانی بەنزین بە خەڵک لە رێگەی کارتی تایبەتی وەرگرتنی بەنزینەوە وەستا.   میدیای فەرمیی ئێران دەڵێت، لێکۆڵێنەوە دەکرێت بۆئەوەی بزانرێت سەرچاوەی هێرشەکە کوێ بووە.   لە ئێران و رۆژهەڵاتی کوردستان بەنزین بە دوو نرخ دەفرۆشرێت. بە نرخی ئازاد کە هەر لیترێک سێ هەزار تمەن و بە نرخی حکومی کە بەپێی پشکە و هەر لیترێک هەزار و ٥٠٠ تمەنە.   بەڕێوەبەری دابەشکردنی سووتەمەنی ئێران دەڵێت، "هەندێ لە ئامێرەکان کێشەیان هەبوو؛ هاوکارانی ئێمە خەریکن ئەو کێشانە چارەسەر دەکەن؛ ئەوان هەوڵدەدەن زانیاریی نوێ لەسەر ئامێری بەنزینخانەکە دابنرێت و لەو رێگەیەوە بتوانین دابەشکردنی سووتەمەنی لە رێگەی کارتی زیرەکەوە دەستپێبکەن".  لە رۆژهەڵاتی کوردستانیش بەرپرسانی پارێزگاکانی ئیلام و کرماشان دەڵێن، تەنیا چەند بەنزینخانەیەکی کەم ماون کێشەیان چارەسەر بێت. بەڵام بەرپرسانی سێ پارێزگاکەی دیکەی رۆژهەڵاتی کوردستان دەڵێن، لە رۆژانی داهاتوودا دەتوانن کێشەکە چارەسەر بکەن.  لە پارێزگای ورمێ، بەگوتەی بەرپرسان، لە نیوەی بەنزینخانەکانی ئەو پارێزگایەدا هێشتا ناتوانرێ بە کارت بەنزین بە خەڵک بدرێت.  لە پارێزگای کرماشان، لە کۆی ١٢٠ بەنزینخانە ٧١ بەنزینخانەیان کێشەیان چارەسەر بووە و تەنیا ئەوانە ماون کە هاتووچۆی زۆریان لەسەر نییە.  بەڕێوەبەری دابەشکردنی سوتەمەنی ئیلامیش دەڵێ: لە ٤٨ بەنزینخانە ٤٢ یان ئێستا چالاکن و ٦ شوێنەکەی دیکەش ئەمڕۆ چالاکدەکرێنەوە و لە ٢٤ کاژێری داهاتوودا بەنزین بە هەر دوو نرخەکە دابەش دەکرێت.  لە پارێزگای لوڕستانیش ئێوارەی رۆژی رابردوو بەڕێوەبەرایەتی دابەشکردنی سووتەمەنی پارێزگا رایگەیاند، ٥٣ بەنزینخانە چالاک کراونەتەوە و لە هەوڵدان ئەوانی دیکەش چالاک بکەنەوە