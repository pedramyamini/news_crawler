وەزیرانی دەرەوەی فەرەنسا و تورکیا رۆژی دووشەممە، ٧ی حوزەیران، لە پاریس کۆبوونەوە. کۆبوونەوەکە لە کاتێکدایە، لە ماوەی رابردوودا لەسەر هەندێک پرسی نێودەوڵەتی، پەیوەندییەکانی نێوانیان گرژی تێکەوتبوو.   ژان لۆدریان و مەولوود چاوشئۆغلۆ لەسەر ژمارەیەک پرس گفتوگۆیان کرد، ئەوەش لە کاتێکدایە بڕیارە لە چەند رۆژی داهاتوودا لووتکەکانی هاوپەیمانیی ناتۆ و یەکێتیی ئەوروپا بەڕێوەبچن.   هەروەها مەولوود چاوشئۆغلۆ لە تویتێکدا رایگەیاند، "ئامانجمان ئەوەیە پەیوەندییەکانمان لەگەڵ فەرەنسا لەسەر بنەمای رێزلەیەکگرتن بەهێز بکەین. "  گرژییەکانی نێوان ئەنقەرە و پاریس لە ماوەی رابردوودا زیادیان کرد و گوتاری رەجەب تەیب ئەردۆغان، سەرۆککۆماری تورکیا و ئیمانوێل ماکرۆن، سەرۆکی فەرەنسا دژی یەکدی تووند بوو.   ماکرۆن مانگی ئادار هۆشداریدا کە "تورکیا لە هەڵبژاردنەکانی ساڵی داهاتووی فەرەنسادا دەستوەردان دەکات". هەردوو سەرۆکەکە لەسەر ژمارەیەک پرس زمانی تووندیان بەرامبەر یەکدی بەکارهێناوە، لە نێویشیاندا ململانێکانی لیبیا، سووریا و ناگۆرنۆ قەرەباخ.    ماکرۆن پێیوایە کە هەنگاوە تاکلایەنەکانی ئەنقەرە لەسەر ئاستی نێودەوڵەتی بوونەتە هۆی "مردنی مێشک"ی ناتۆ کە تورکیا خۆی تێیدا ئەندامە.   هەروەها دەرکردنی یاسایەکی نوێ بۆ رێگەنەدان بە بەهێزبوونی پێگەی موسڵمانە پەڕگیرەکان لەلایەن حکومەتی فەرەنساوە کاردانەوەی تووندی ئەردۆغانی لێکەوتەوە کە فەرەنسای بە "ئیسلامۆفۆبیا" تۆمەتبارکرد.   پەیوەندیی نێوان ماکرۆن و ئەردۆغان لە ساڵی رابردوودا گەیشتە ئاستێکی دیکەی هەرە نزم، ئەوەش دوای ئەوەی کە ئەردۆغان گوتی، ماکرۆن پێویستی بە "پشکنینی دەروونی"یە.  کۆتا مانگی ساڵی رابردوو، ئەردۆغان رایگەیاند، هیواخوازە فەرەنسا بە زووترین کات "ماکرۆن لە کۆڵ بکاتەوە" و سەرۆکی فەرەنسای بە "کێشە" بۆ پاریس ناوبرد.    بەڵام لە ماوەی چەند مانگی رابردوودا، ئاماژەی ئارامبوونەوەی پەیوەندییەکانی نێوان دوو وڵاتەکە دەرکەوتوون و تورکیا جەختی لە پابەندبوونی خۆی بە پێکەوەگونجان لەگەڵ یەکێتیی ئەوروپادا کردووەتەوە.  هەروەها راگەیاندنی پرۆسەی ئاشتی لە لیبیا بە سەرکردایەتیی نەتەوە یەکگرتووەکان کە لە ئەنجامدا حکومەتێکی یەکگرتووی کاتی لەو وڵاتەدا پێکهات، بووەتە هۆی ئەوەی یەکێک لە خاڵە هەرە ناکۆکەکانی نێوان پاریس و ئەنقەرە نەمێنێت، ئەگەرچی ماکرۆن بەردەوام جەخت لەوە دەکاتەوە کە پێویستە هەموو هێزەکانی تورکیا ئەو وڵاتە بەجێبهێڵن.