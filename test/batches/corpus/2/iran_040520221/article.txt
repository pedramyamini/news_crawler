جەواد ساداتی نەژاد، وەزیری کشتوکاڵ گوتی، "ئێستا لە ئاستێکی زۆردا ئارد قاچاخ دەکرێ، ناتوانرێ رێگریشی لێبکرێ، بۆ نموونە کیسە ئاردێکی ٥٠ کیلۆگرامی بە ٣٨ هەزار تمەنی دەفرۆشین، هەر ئەوە لە وڵاتانی دیکە ٥٠٠ - ٦٠٠ هەزار تمەن دەکات، سروشتییە قاچاخی زۆر زۆر بێت و ئەمەش کێشەی قەیرانی خۆراک دروستدەکات. ئەم بڕیارە بۆ پاراستنی ئاسایشی خۆرکی وڵات دراوە، ئەویش لەم دۆخە قەیرانییەدا".   نانەواخانەکان پشکی ئارد لە حکومەت بە نرخی هەرزانتر لە بازاڕ وەردەگرن، بەڵام نانەکەش دەبێت بە نرخی حکومی بە خەڵک بدەن، لەمەدا نانەواخانەکان قازانجێکی ئەوتۆ ناکەن، بەڵام لە فرۆشی ئاردەکەدا قازانجی زیاتر دەکەن.   لە ئێران حکومەت سێ جۆر ئارد دەفرشێت. ئاردی ئاسایی کە بە هەموو نانەواخانەکان دەدرێت، جۆری دیکە بە نانەواخانە ئازادەکان دەدرێ و جۆری ئاردی دیکەش بە یەکە پیشەسازییەکان دەدرێت. نرخی ئەمجۆرەی سێیەمان زیاد کراوە و کیلۆیەکی بە ١٢ هەزار تمەن دەفرۆشرێت.  ئەمجۆرە ئاردە بۆ دروستکردنی ماکەڕۆنی و شیرینی و نانە پیشەسازییەکان بەکاردێت، بۆیە چاوەڕواندەکرێ نرخی ئەمانە بەرز بکاتەوە، ئەگەرچی نرخی ماکەڕۆنی لە رۆژانی رابردوودا بەشێوەی فەرمیی ١٧٠ % گران کرا، واتە ماکەڕۆنییەکی یەک کیلۆیی لە ١٢ هەزار و ٥٠٠ تمەنەوە بوو بە ٣٤ هەزار تمەن، بەڵام وەزیری کشتوکاڵ دەڵێت، "بۆ ئەوەی نان گران لەسەر خەڵک نەکەوێت، هاوکاریی نەخت بە خەڵک دەدەن. گەرچی خەڵک گلەییان هەر هەیە. "  هاونیشتمانییەک باسی لەوە کرد، "حکومەت بە شێوەی نەخت هاوکاریی دەکات، ئەگەرچی من نازانم چەند و چۆنە، بەڵام من وەکو هاونیشتمانییەک لە کڕینی ناندا هەست بەم یارمەتییە ناکەم، ئەو نانەی کە دەبێت بە نرخی حکومی، بە کوالێتی باش و بە باشترین شێوە بە خەڵک بدرێت، زۆر بە ئاسانی بە مەڕ و ماڵات و مریشک دەدرێت".  حکومەت دەیەوێ وردە وردە نرخەکان ئازاد بکات، بێ ئەوەی بازاڕ هەستی پێبکات، بەڵام گرانبوونی رۆژانەی پێداویستییەکان نیشانی دەدات ئازادبوونی نرخەکان و هەڵگرتنەوەی سوبسیدەکانیان، تەواو گران دەبێت.