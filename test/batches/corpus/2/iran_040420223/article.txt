سەعید خەتیبزادە، گوتەبێژی وەزارەتی دەرەوەی ئێران رۆژی دووشەممە ٠٤ - ٠٤ - ٢٠٢٢ لە کۆنفرانسێکی رۆژنامەڤانیدا لە تاران گوتی پێویستە ئەمریکا بڕوای هەبێت کە "ئێمە نە هێڵی سوور دەبەزێنین و نە دەستبەرداری داواکارییەکانیشمان دەبین. "  گفتوگۆکانی ڤییەننا بۆ نوێکردنەوەی رێککەوتنە ئەتۆمییەکەی ساڵی ٢٠١٥ دووبارە وەستاون.  رۆژی ١١ - ٠٣ - ٢٠٢٢ جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لە تویتێکدا رایگەیاند، دەقی کۆتایی رێککەوتن بۆ گەڕانەوەی ئەمریکا بۆ نێو رێککەوتنی ئەتۆمی ئامادەکراوە، بەڵام هۆکاری دەرەکی بوونە هۆی راگرتنی دانوستاندنەکان.  جۆزێپ بۆرێل، لەبارەی هۆکارە دەرەکییەکان هیچ روونکردنەوەیەکی نەداوە، بەڵام دەڵێت، لە پەیوەندییەکانی لەگەڵ هەموو لایەنەکان بەردەوام بێت بۆ تێپەڕاندنی ئەو دۆخە و گەیشتن بە رێککەوتن.  لە رۆژانی رابردوودا، داواکاریی رووسیا بۆ وەرگرتنی گەرەنتی نووسراو لە ئەمریکا لەبارەی پارێزراوبوونی بەرژەوەندییەکانی دوای کاراکردنەوەی رێککەوتنی ئەتۆمی، رەوتی دانوستاندنەکانی ئاڵۆز کردووە. هەروەها میدیاکانی ئێران لە زاری کەسانی ئاگادارەوە بڵاویانکردەوە، هۆکاری سەرەکی بەرەوپێشنەچوونی دانوستاندنەکانی ڤیەننا ئەوەیە، کە ئەمریکا ئامادەنییە بەشێک لە گەمارۆکان هەڵبگرێت.  پێش ئەوەی دۆناڵد ترەمپ لە ساڵی ٢٠١٨ ئەمریکای لێ بکشێنێتەوە، رێککەوتنەکە لە بەرامبەر لادانی سزا ئابوورییەکان، چالاکییە ئەتۆمییەکانی ئێرانی سنووردارکردبوو.  خەتیبزادە گوتی ئێران تاهەتایە چاوەڕێی گفتوگۆکان ناکات. گوتیشی "بێگومان، ئێرانییەکان ناتوانن ماف و بەرژوەندییەکانیان پشتگوێ بخەن. وڵاتەکەمان ئارامگرە، بەڵام تاهەتایە چاوەڕوان نابێت و چاوەڕێی هیچ کەس ناکەین. "  گفتوگۆکانی ڤیەننا لە تشرینی دووەمی ساڵی رابردوو دەستیانپێکردەوە، ئەوەش دوای ئەوەی بەشێوەیەکی کاتی پاش هەڵبژاردنی ئیبراهیم رەئیسی، وەکو سەرۆککۆماری ئێران، وەستان.   ئەمریکا ئامادەیی خۆی بۆ ئەنجامدانی گفتوگۆی راستەوخۆ لەگەڵ ئێران بۆ چارەسەرکردنی پرسە هەڵپەسێردراوەکان دەربڕیوە، بەڵام تاران پێداگرە لەسەر ئەوەی کە پێویستە مەرجە پێشوەختەکانی جێبەجێبکرێن پێش ئەوەی دوو نەیارەکە لەسەر یەک مێز، دابنیشن.