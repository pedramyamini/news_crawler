داواکارییەکە لە ٨٠٥ لاپەڕە پێکدێت و بە واژۆی بەکر شاهین، سەرۆکی داواکاری گشتیی کۆماریی تورکیا، لە رۆژی ٨ی حوزەیرانی ٢٠٢١ ئاراستەی دادگای دەستوور کراوە. دادگاکە پێشتر دووجار داواکاری سەرۆکی داواکاری گشتیی کۆماریی تورکیای بۆ داخستنی هەدەپە رەتکردووەتەوە.  ئەنجوومەنی گشتیی دادگای دەستووری تورکیا رۆژی ٣١ی ئاداری ٢٠٢١ و ١٦ی نیسانی ٢٠٢١ کۆبووەوە بۆ گفتوگۆکردن لەسەر سکاڵانامەی داخستنی هەدەپە. لە هەردوو خوێندنەوەدا کۆمەڵێک کەموکوڕی لە سکاڵانامەکەدا دیاریکران و بۆ چاککردنەوەی کەموکوڕییەکان، سکاڵانامەکەیان رەتکردەوە و گەڕاندیانەوە بۆ سەرۆکایەتی داواکاری گشتی.  ئەنجوومەنی گشتیی دادگای دەستووری تورکیا، لە دووەم کۆبوونەوەی گفتوگۆکردنی سکاڵانامەی داخستنی هەدەپە - دا، چەندین تێبینی دیکەی تۆمارکردبوو و ١٤ بڕگەش دیاریکران کە کەموکوڕین و پێویستیان بە بەڵگەی پێویست هەیە. داوای لە سەرۆکایەتیی داواکاری گشتیی کرد، کەموکوڕییەکان چاک بکرێتەوە و چاو بەتێبینییەکان بخشێننەوە و  بەڵگە پێویستەکانیش لەگەڵ سکاڵاکە هاوپێچ بکرێن.   کاتێک سەرۆکایەتی داواکاری گشتیی، ئەو کەموکوڕییانە چاک بکات، دووبارە سکاڵانامەکە دەنێرێتەوە بۆ دادگای دەستووری , دواتر جارێکی دیکە دەستەی گشتیی دادگای دەستووریی خوێندنەوەی بۆ دەکات و بڕیار لەسەر قبوڵکردن یان نەکردنی سکاڵانامەکە دەدات.   پارتی بزووتنەوەی نەتەوەیی (مەهەپە) گوشاری زۆر لەسەر ئاکپارتیی هاوپەیمانی دەکات بۆ ئەوەی هەدەپە دابخات.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە. لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا. بەڵام متمانە لە سێ پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەنی ٥٧ کورسییە.