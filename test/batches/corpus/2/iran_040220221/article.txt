ئاژانسی فەرمیی حکومەتی ئێران دەڵێت، لەوانەیە بە رێککەوتنی ئەمریکا و ئێران لەم خولەی دانیشتنەکانی ڤیەننا، بەهای تمەن زیاتریش بەرزبێتەوە و کاریگەری لەسەر دابەزاندنی نرخی شتوومەک هەبێت. ئەو پێشبینییەی حکومەتی ئێران بەلای شارەزایانی ئابوورییەوە هاتنەدی ئاسان نییە. ئەوان پێیانوایە نرخی تمەن هێندە بەرز نابێتەوە کە خەڵک هەست بە کاریگەرییەکانی بکات.  سەمەد رەحمانی، شارەزایەکی ئابوورییە و دەڵێت، "زۆربەی خەڵکی ناوچەکە چاوەڕێی ئەوە دەکەن کە دوای رێککەوتنەکان بەهای تمەن بەرزبێتەوە و نرخی کەلوپەل و خۆراک دابەزێت، ئەوە لە بواری ئابوورییەوە تۆزێک قوورسە، ئەوەی چاوەڕێدەکرێت ئەوەیە کە ئابووری ئێران لەو هەلومەرجەی کە تێیدایە بەرەو سەختتر نەڕوات. "  رۆژی پێنجشەممە، هەر دۆلارێکی ئەمریکی بە کەمتر لە ٢٧ هەزار و ٤٠٠ تمەن مامەڵەی پێوەکرا. لە کاتێکدا ٤٥ رۆژ لەمەوبەر، نرخی دۆلارێک سەرووی ٣٠ هەزار تمەن بوو. لەو ماوەیەدا، هەرچەندە بەهای تمەن بەرزبووەتەوە، بەڵام نرخی شتوومەک دانەبەزیوە. بەپێچەوانە نرخی پێداویستییە سەرەکییەکان لەو ماوەیەدا ٨ بۆ ٢٢ لەسەد بەراورد بە مانگەکانی سەرەتای پاییز بەرزبووەتەوە.   عەلی ئەسغەر سەمیعی زەفەرقەندی، یەکێک لە دامەزرێنەرانی سەندیکای نووسینگەکانی ئاڵوگۆڕی دراو دەڵێت: بابەتی بازاڕی دراو، زۆر پەیوەندی بە بابەتە دەرەکییەکان و رێککەوتنی ئەتۆمییەوە نییە، بەڵکو پەیوەندی بە رێژەی هەڵئاوسان، بڕی سوودی بانکی، پێگەی وەبەرهێنان، نەهێشتنی بێکاری و بە گشتی کۆنترۆڵی ئابووریی نێوخۆوە هەیە.   لە لایەکی دیکەشەوە، دۆلارێک کە ئێستا نرخەکەی لە بانکی ناوەندی بە ٢٥ هەزار تمەن جێگیرکراوە، بۆ ساڵی داهاتوو بە ٢٢ هەزار تمەن مەزندە کراوە و حکومەت خۆی بودجەی ساڵی داهاتووی لەسەر ئەو نرخە داڕشتووە. ئەوەش بە جۆرێک باس لە دابەزینی کەم و سنوورداری نرخی دۆلار و پێداویستییەکانی خەڵک دەکات.  سەمەد رەحمانی باسی لەوەش کرد، "نرخی دۆلار بە ٢٢ هەزار تمەنی ئێرانی دانراوە، بۆیە چاوەڕوان ناکرێت ئەگەر بڕیاریش وابێت یان هەلومەرجیش بچێتە پێش و نرخی دۆلاریش نزمبوونەوەی زۆر بەخۆیەوە ببینێت، لەو کاتەوە سیاسەتێک لە لایەن دەوڵەتەوە بەکار دەهێنرێت بۆ ئەوەی نرخەکەی لە بودجەدا زیاتر دانەبەزێت. "  بەپێی دوایین راپۆرتی ناوەندی ئاماری ئێران، رێژەی هەڵئاوسان لەو وڵاتە ٤٢.٤ لەسەدە. ئەندامێکی کۆمیسیۆنی پلاندانان و بودجەی پەرلەمانی دەڵێت، ٦٠ لەسەدی خەڵکی ئەو وڵاتە لەژێر هێڵی هەژاریدا دەژین.