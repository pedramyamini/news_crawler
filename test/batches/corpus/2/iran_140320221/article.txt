زۆربەی ئەو گەنجانەی لە چیاکانی سەر سنوورەکانی رۆژهەڵاتی کوردستانن، ساڵ دوانزەی مانگ تێیاندا بەشوێن بژێویی ژیانی خۆیان و خێزانەکانیانەوەن. نەبوونی هەلی کار یەکێک لەو هۆکارانەیە کە گەنجان دەکێشێتە ئەوێ. پسپۆڕانی کۆمەڵایەتی دەڵێن، رێژەی کۆچی گەنجان لە رۆژهەڵاتی کوردستان، بە تایبەت لە شارە سنوورییەکان، زیاترە لە شوێنەکانی دیکەی ئێران.  یەک لە لایەنەکانی کۆچی گەنجان کە بووەتە هۆی نیگەرانیی حکومەتی ئەو وڵاتە، کۆچی گەنجانی خوێندەوار و دەستەبژێرە کە لەلایەن ژمارەیەک لە بەرپرسانەوە بەردەوام هۆشداریی لەسەر دەدرێت.  بەپێی ئاماری ناوەندی چاودێریی کۆچبەریی ئێران، لە ساڵی ٢٠٠٠ ەوە تاوەکو ٢٠١٩، رێژەی کۆچی خوێندکاران لەو وڵاتە ٣.٤ هێندە زیادیکردووە. تاوەکو ٢٠١٩، ژمارەی کۆچبەرانی خوێندکار گەیشتووەتە ٥٩ هەزار و ٥٨٥ کەس و ٣٠ % یان خوێندکارانی نموونەیین. کۆمسیۆنی پەروەردەی پەرلەمانی ئێرانیش دەڵێت، لە دوو ساڵی رابردوودا ٥ % بۆ ٦ % ی مامۆستای زانکۆکان لە ئێران کۆچیان کردووە.  بەشێک لە کۆچبەرانی خوێندکار، ئەوانەن کە بۆ خوێندن دەچن. ئەو خوێندکارانەش کە خوێندنیان لە ئاستی جیاوازدا تەواوکردووە، سەرەڕای ئەوەی ئامادەن هەموو کارێک بکەن، بەڵام دیسان بەهۆی نەبوونی هەلی کار، چاوێکیان هەر لە کۆچکردنە.  ئێستا حکومەتی ئێران لە ماستەرپلانێکدا ٣٧ کێشەی گەورەی ئەو وڵاتەی دەستنیشان کردووە کە یەکێکیان کۆچکردن، بەتایبەت کۆچکردنی گەنجان و دەستەبژێرە زانستییەکانە، و بڕیارە پلان دابنرێت بۆ چارەسەرکردنی ئەو کێشەیە.