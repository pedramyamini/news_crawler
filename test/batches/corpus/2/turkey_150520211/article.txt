دەشتی جەمال، سکرتێری فیدراسیۆنی سەرتاسەری پەنابەرانی عێراق بە تۆڕی میدیایی رووداوی گوت، "لە چوار مانگ و نیوی یەکەمی ئەمساڵدا تورکیا لەسەر سنوورەکانی ٣٦ هەزار و ٨٩٨ کۆچبەری دەستگیرکردووە، لەو ژمارەیە هەزار و ٦٢٤ کەسیان خەڵکی هەرێمی کوردستان و عێراق بوون. لە ساڵی ٢٠٢٠ یشدا ١٢٢ هەزار و ٣٠٢ کۆچبەر لەو وڵاتە دەستگیرکرابوون و لەو ژمارەیە ٣ هەزار و ٨٣٦ کەسیان خەڵکی هەرێمی کوردستان و عێراق بوون".  دەشتی جەمال گوتیشی، ئەمساڵ دوو هەزار و ٤٧ قاچاخچی لە سنووری تورکیا دەستگیرکراون، لە ساڵی ٢٠٢٠ دا ئەو ژمارەیە ٤ هەزار و ٢٨٢ کەس بووە.  سەبارەت بە گیانلەدەستدانی کۆچبەران لە سنووری دەریایی و وشکانی تورکیا، سکرتێری فیدراسیۆنی سەرتاسەری پەنابەرانی عێراق گوتی، ئەمساڵ ١٤٦ کۆچبەر گیانیان لەدەستداوە، لە ساڵی ٢٠٢٠ لە سنووری دەریایی و وشکانی تورکیا ٢٨٢ کۆچبەر گیانیان لەدەستدابوو، ٤٧ کۆچبەریش لەنێو شارەکانی تورکیا گیانیان لەدەستدابوو.  گیانلەدەستدانی کۆچبەرانیش لەسەر ئاستی جیهان، بەپێی ئاماری فەرمی رێکخراوی کۆچی نێودەوڵەتی (IOM)بەم شێوەیە بووە: "ئەمساڵ هەزار و ٢٢١ کۆچبەر گیانیان لەدەستداوە؛ ئەو کۆچبەرانەی لە دەریای سپی نێوەڕاست گیانیان لەدەستداوە ٦٢١ کۆچبەر بوون و لەنێو وڵاتانی ئەوروپاش لەو ماوەیەدا ٢٣ کۆچبەر گیانیان لەدەستداوە".  سەربارەت بە ئاماری ساڵی رابردووش، دەشتی جەمال گوتی، " ٣ هەزار و ٨٩١ کۆچبەر لە سەرانسەری جیهان گیانیان لەدەستدابوو. لەو ژمارەیە بە تەنیا لە دەریایی سپی نێوەڕاست هەزار و ٤١٧ کۆچبەر گیانیان لەدەستدابوو".  ئەو کۆچبەر و پەنابەرانەش لە وڵاتانی ئەوروپا لە هەمان ساڵدا بە رووداوی جۆراوجۆر گیانیان لەدەستداوە ٨٤ کەس بوون، رووداوەکانی  کوشتن زۆرترین بوون.  سکرتێری فیدراسیۆنی سەرتاسەری پەنابەرانی عێراق ئەوەشی ئاشکراکرد کە داوای مافی پەنابەرێتی لە رێکخراوی نەتەوەیەکگرتووەکان بۆ کاروباری پەنابەران (UNHCR) لە تورکیا بۆ ساڵی ٢٠٢٠ بریتیبووە لە ٣١ هەزار و ٣٣٤ پەنابەر، ئەو کەسانەی لە هەرێمی کوردستان و عێراق داوای مافی پەنابەرێتییان کردبوو ٥ هەزار و ٨٧٥ کەس بوون، بەمەش عێراقییەکان لە پلەی دووەم دێن لە دوای مافی پەنابەرێتی لەپاش خەڵکی ئەفغانستان.  لەبارەی جۆرەکانی مانەوە کە لەلایەن هاونیشتمانیان و خەڵکی عێراقەوە لە تورکیا داواکراوە، گوتی، "ئەمساڵ ١٢٣ هەزار و ٧٨٤ داواکاری مانەوە هەبووە، مانەوەی گەشتیاریش لەپلەی یەکەمدا بووە کە ١٠٠ هەزار داواکاری تێپەڕاندووە".  دەشتی جەمال هەروەها ئاماژەی بۆ ئەوەکرد لەساڵی ٢٠٢٠ دا ١٦ هەزار و ٢٤٠ کۆچبەری خەڵکی هەرێمی کوردستان و عێراق لە وڵاتانی ئەوروپی داوای مافی پەنابەرێتییان کردووە.  لەبارەی ئەمساڵیش، دەشتی جەماڵ گوتی، ٢٥ هەزار و ٤٠٢ کۆچبەر گەیشتونەتە وڵاتانی ئەوروپا و لەو ژمارەیە ٢٠ هەزار و ٧٥٠ پەنابەریان لە رێگەی دەریاوە گەیشتوون و ٤ هەزار و ٦٥٢ پەنابەریشیان لە رێگەی وشکانییەوە گەیشتوون.