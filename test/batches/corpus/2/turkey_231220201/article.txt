دوای کۆبوونەوەی ناوەندی بڕیار و بەڕێوەبردنی ئاکپارتی، عومەر چەلیک، گوتەبێژی ئاکپارتی وەڵامی پرسیارێکی لەبارەی بوونی ناکۆکیی نێوان پارتەکەیان و پارتی بزووتنەوەی نەتەوەیی (مەهەپە) لە بابەتی داخستنی هەدەپە دایەوە.  دەولەت باخچەلی، سەرۆکی مەهەپە گوشاری زیاتر لەسەر حکومەت دروستدەکات بۆ ئەوەی پارتی دیموکراتی گەلان (هەدەپە) دابخرێت. کەچی هەمان گەرموگوڕی لەلایەن ئاکپارتییەوە نابینرێت. بەڵکو چەند بەرپرسێکی ئاکپارتی رەتیدەکەنەوە بەرژوەندی لە داخستنی هەدەپەدا بێت.  لە پرۆگرامێکی تایبەتدا نەمان کورتوڵموش، بریکاری سەرۆکی گشتیی ئاکپارتی لەبارەی داخستنی هەدەپە گوتی: "پێشتر ئەوە بینرا لە تورکیا کە داخستنی پارت ئەنجامێکی نەبوو. هەر بۆیە تورکیا ناچارە شێوازێک بۆ پارتە سیاسییەکان پەیڕەو بکات کە بەپێی بنەماکانی کۆماری تورکیا و بێ ئەەی خەڵک لەیەکدی بکاتە دوژمن، پەرە بە پرۆسەی سیاسی بدات".  کورتوڵموش داوای لە هەدەپە کرد هەڵوێستی خۆی بەرامبەر پارتی کرێکارانی کوردستان (پەکەکە) روون بکاتەوە، بە "تیرۆرست" ناویان ببات و دیوارێک لە نێوان خۆی و ئەو رێکخراوەدا دروستبکات.  ئەم گوتانەی کورتوڵموش ناڕەزایی دەولەت باخچەلیی بەدوای خۆیدا هێنا. باخچەلی رەخنەی لەو بەرپرسانەی ئاکپارتی گرت کە لەگەڵ داخستنی هەدەپە نین.  بەڵام عومەر چەلیک، گوتەبێژی ئاکپارتی سەبارەت بە قسەکانی کورتوڵموش، گوتی: "ئەوەی کاک نومان باسیکرد نەبوونی هیچ ئەنجامێک بوو لە داخستنی پارتی سیاسی کە پێشتر ئەمە کراوە. کاک نومان هەروەها مەبەستی لە خۆنوێکردنەوەی ئەوان و بەردەوامبوون بوو. جگە لەوەش ئەو بە پێویستی زانیوە رێگە لە بانگەشەکردن بۆ رێکخراوی تیرۆرستی بگیرێت و دوورکەوتنەی سیاسەتڤانان لە تیرۆر دەکات و دەشڵێت پێچەوانەی ئەمە ناڕەوا و پەسندنەکراوە. بەڕێز باخچەلیش بە هەمانشێوە باسی لەمە کردووە کە نابێت دەرفەتیان پێبدرێت".  پارتی دیموکراتی گەلان ١٥ی تشرینی یەکەمی ٢٠١٢ وەک پارتێکی فەرمیی تورکیا دامەزرا. بەپێی پەیڕەوی نێوخۆیی پارتەکە (هەدەپە) کورتکراوەکەیەتی و دروشمەکەشی دارێکی قەد دووانەییە. سیستمەکەی هاوسەرۆکایەتییە و ئێستا هەریەک لە پەروین بوڵدان و میتحەت سانجار هاوسەرۆکی ئەو پارتەن. بەپێی ئەنجامی دوایین هەڵبژاردن هەدەپە سێیەمین فراکسیۆنی تورکیایە.   هەدەپە لە هەڵبژاردنە پەرلەمانییەکەی ٧ی حوزەیرانی ٢٠١٥ ' دا ١٣.١ % ی دەنگەکانی بەدەستهێنا کە ٨٠ کورسیی پەرلەمانی بوو. لە هەڵبژاردنی پێشوەختە کە ١ی تشرینی دووەمی هەمان ساڵ بەڕێوەچوو، ١٠.٨ % ی دەنگەکانی بەدەستهێنا و بە ٥٩ کورسییەوە چووە پەرلەمانی تورکیا.   لە هەڵبژاردنی پەرلەماندا لە ٢٤ی حوزەیرانی ٢٠١٨ ' شدا هەدەپە بەبێ پێکهێنانی هیچ هاوپەیمانێتییەک بەشداریی لە هەڵبژاردندا کرد کە ١١.٧ % ی دەنگەکانی بەدەستهێنا و ٦٧ کورسیی پەرلەمانی بردەوە. ئەمە لەکاتێکدایە بەهۆی دەستگیرکردن، زیندانیکردن و لێسەندنەوەی مافی پەرلەمانتارێتی ئێستا هەدەپە ٥٨ پەرلەمانتاری هەن.