گوتەبێژی سەرۆکایەتیی کۆماری تورکیا رایگەیاند، رۆژی دووشەممە ١٢ی نیسانی ٢٠٢١ عەبدولحەمید دیبەیبە سەرۆکوەزیرانی لیبیا ده‌گاته ئەنقەرە. کاژێر ٤ی ئێوارە لە رێوڕەسمێکی فەرمیدا لە لایەن رەجەب تەیب ئەردۆغان، سەرۆککۆماری تورکیا پێشوازی لێدەکرێت.  دوای رێوڕەسمەکە سەرۆککۆماری تورکیا و سەرۆکوەزیرانی لیبیا دوو قۆڵی کۆدەبنەوە. دواتر کۆبوونەوەی ئەنجوومەنی هاریکاریی ستراتیژیی باڵای تورکیا - لیبیا  بە سەرۆکایەتی ئەردۆغان و دیبەیبە بەڕێوەدەچێت.   دوای واژۆکردنی چەند گرێبەستیک لە نێوان هەردوو وڵات، لە کاژێر ١٨: ١٥ دا کۆنگرەی رۆژنامەڤانی هاوبەشی ئەردۆغان و دیبەیبە دەستپێدەکات.   سەرۆکوەزیرانی لیبیا لەگەڵ شاندی یاوەری کە پێکهاتوون لە ٥ یاریدەدەری سەرۆکوەزیران، ١٤ وەزیر، سەرۆک ئەرکانی سوپای لیبیا و چەند بەرپرسێکی دیکەی باڵای حکومەتەکەی بۆ ماوەی  دوو رۆژ لە تورکیا دەمێننەوە.   عەبدولحەمید دیبەیبە هەفتەی رابردوو لە تەرابلوسی پایتەختی لیبیا پێشوازی لە کریاکۆس میتسۆتاکیس سەرۆکوەزیرانی یۆنان کرد و ئاماژەی بەوەدا، وڵاتەکەی درێژەدەدات بە رێککەوتنەکانی "هاریکاری سەربازی و ئاسایش" لەگەڵ تورکیا کە لە ٢٧ی تشرینی دووەمی ٢٠١٩ لە سەردەمی حکومەتەکەی فایز سەراج واژۆ کرا، لەگەڵ درێژەدان بە رێککەوتنی "سنووردارکردنی دەسەڵاتی دەریایی" کە ناڕەزایی زۆری وڵاتانی یەکێتیی ئەوروپا و بەشێک لە وڵاتانی رۆژهەڵاتی ناوەڕاستی بەدوای خۆیدا هێنا، هاوکێشەی شەڕی لە لیبیا گۆڕی.   تورکیا لە چوارچێوەی رێککەوتنی "هاریکاری سەربازیی و ئاسایش"کە لە ٢٠١٩ واژۆ کرا، هێزی سەربازی ناردە لیبیا و لە پاڵ پێشکەشکردنی پشتیوانی لۆجستی و تەکنیکی، راهێنانی سەربازی پێکردن. تورکیا هەروەها لە لیبیا بنکەی سەربازیی وەتییە بەکاردەهێنێت و فڕۆکەی ئێف - ١٦ و سیستەمی بەرگریی ئاسمانیی لە جۆری MIM - ٢٣ Hawk XXI PIP ٣ تێدا داناوە.  لیبیا، کە دەوڵەمەندترین وڵاتی نەوتییە لە باکووری ئەفریقا و ژمارەی دانیشتووانی ٧ ملیۆن کەسە، لە دوای رووخاندنی حکومەتەکەی موعەمەر قەزافی لە ٢٠١١ لە ئۆپەراسیۆنێکدا بە سەرکردایەتی هاوپەیمانی ناتۆ، دووچاری شەڕی ناوخۆیی بووەوە.   حکومەتی ویفاقی نیشتمانی، حوکمی ناوچەکانی رۆژئاوای لیبیا دەکات و لەلایەن تورکیا، قەتەر، ئیتاڵیا پشتیوانی لێدەکرێت، ئەم حکومەتە لەلایەن نەتەوەیەکگرتووەکانەوە دانیپێداندراوە. تەرابلوسی پایتەختی لیبیا ناوەندی سەرەکی ئەم حکومەتەیە.  لە رۆژهەڵاتی لیبیا، حکومەتێکی دیکە هەیە و بنکەی سەرەکی لە شاری بەنغازییە، ئەم حکومەتە لەلایەن سوپای نیشتمانی لیبیا بە سەرۆکایەتی ژەنەڕاڵ خەلیفە حەفتەر دروستکراوە. هەریەک لە میسر، رووسیا، فەرەنسا، ئوردن و ئیمارات پشتیوانی دەکەن.  لە ٥ی شوباتی ٢٠٢١ لە کۆبوونەوەیەکدا کە بە سەرپەرشتیی نەتەوەیەکگرتووەکان لە سویسرا بەڕێوەچوو، هەردوو حکومەتەکە رێکەوتن لەسەر پێکهێنانی حکومەتە کاتی، تاوەکو هەڵبژاردنی پەرلەمان دەکرێت. چاوەڕوان دەکرێ لە ٢٤ی کانوونی یەکەمی ئەمساڵ هەڵبژاردنی پەرلەمان بکرێت.