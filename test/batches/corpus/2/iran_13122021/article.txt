لەو بڕە پارەیە بڕیارە ٩٩٧ ملیار تمەن بۆ جێبەجێکردنی ٦٨ پرۆژە تەرخانکراوە کە هەموویان پرۆژەی بواری ئاو، ئاوەڕۆ و کشتوکاڵ و رێگەوبانی بچووکن. لەلایەکی دیکەوە، حکومەتی ئێران دایناوە کە ساڵی داهاتوو داهاتی باج ٦٢ % زیاد بکات. یەک لەو باجانەی زیاترین قسەی لەسەرە، رسوماتی گەشتکردن بۆ دەرەوەی وڵاتە. رێکخراوی پلاندانان و بودجەی ئێران رەتیدەکاتەوە ساڵی داهاتوو رسوماتی هەرجار گەشتکردن بکرێتە ٥ ملیۆن و ٢٠٠ هەزار تمەن.   وەرگرتنی باج وەک سەرچاوەیەکی گرنگی بودجەی ساڵی ٢٠٢٢ی ئێران لە بەرچاو گیراوە. بەراورد بە بودجەی ٢٠٢١ وەرگرتنی باج ٦٢ % زیاد کراوە. واتە باج بەشێکی زۆری بودجەی گشتیی پێکدەهێنێت.  ئەگەر داهاتی رسوماتی گەشتکردن بۆ وڵاتانی دیکە بە نموونە وەربگیرێت، ئەمساڵ ١١٠ ملیار تمەن لەبەر چاو گیرابوو، بەڵام بۆ ساڵی داهاتوو یەک تریلیۆن و ٥٠٠ ملیار تمەن دەبێت داهاتی هەبێت. ئەگەر ئەمساڵ هەر کەسێک بۆ یەکەمجار گەشتی کردبێت ٤٠٠ هەزار تمەنی لێوەردەگیرێ، بەڵام بۆ ساڵی داهاتوو ٥ ملیۆن و ٢٠٠ هەزار تمەنی لێوەردەگیرێت. گەرچی سەرۆکی رێکخراوی بودجە رەتیدەکاتەوە.  مەسعود میرکازمی، سەرۆکی رێکخراوی پلاندانان و بودجە دەڵێت، "ئەمە وانییە هەندێ پێشنیاز بە حکومەت دراوە، بەڵام هێشتا تاوتوێ نەکراوە، بەڵام ئەو بڕە پارەیە نییە. ئەمە پێشنیازی حکومەتی پێشووە و نۆرەی نەهاتووە تاوتوێ بکرێ. بڕیاری وا نەدراوە".   ئەمە لەسەر خەڵکی ناوچە سنوورییەکان کە هاتووچۆی زۆر لە دەروازە سنوورییەکانەوە دەکەن، زۆر گران دەکەوێ. بە تایبەت ئەو کەسانەی کە کرێکاری دەکەن، ئەگەر سەرجەم خەرجییەکانی هاتووچۆ و نشینگەش کۆبکرێتەوە، مانگانە قەرزداریش دەبن.  پەیوەست بە رۆژهەڵاتی کوردستان، لە پرۆژەیاسای بودجەدا بۆ هەر پێنج پارێزگاکە، ٦٨ پرۆژە لە بواری ئاوەدانکردنەوە گونجێنراوە، کە زیاتر بواری ئاو، ئاوەڕۆ، رێگەوبان و کشتوکاڵن. بۆ هەمووشیان ٩٩٧ ملیار و ١٢٧ ملیۆن تمەن بودجە تەرخان کراوە. واتە نزیکەی ٣٣ ملیۆن و ٢٣٨ هەزار دۆلار.  سەرجەم بودجەی هەر پێنج پارێزگاکەی رۆژهەڵاتی کوردستان بە خەرجیی گشتیی دەناسرێت، ٧٦ تریلیۆن و ١٠٠ ملیار  و ٣٨١ ملیۆن تمەنە کە بە دۆلار دەکاتە ٢ ملیار و ٥٣٧ ملیۆن دۆلار.  شارەزایانی ئابووری رەخنە لە پرۆژەیاسای بودجە دەگرن بەوەی کە هەڵاوسان زیاتر دەکات. لەو پرۆژە یاسایەدا فرۆشی دۆلار بە ٤ هەزار و ٢٠٠ تمەن لابراوە. بەڵام سەرۆکی رێکخراوی پلاندانان ئەم رەخنەیە رەتدەکاتەوە.  سەرۆکی رێکخراوی پلاندانان و بودجە دەڵێت، "لە راستیدا ئەو پارەیەمان لانەبردووە، بەڵکو شێوازی پشتیوانییەکەمان گۆڕیوە، ئەگەر بە دۆلاری ٤ هەزار و ٢٠٠ تمەن پشتیوانی لە کەلوپەل دەکرا ئێستا بە تمەن ئەم پشتیوانییە دەکرێ، بۆ نموونە ئەگەر جیاوازی نرخی تمەن و دۆلار ١٥ هەزار تمەن بیت، ئەم ١٥ هەزار تمەنە دەبێت بە تمەن بدرێت".  رۆژ بە رۆژ دۆخی ئابووری و دارایی ئێران و رۆژهەڵاتی کوردستان بەرەو خراپی دەچێت، ئێستا ترسی ئەوە هەیە کە پرۆژەیاسای بوجەی ٢٠٢٢ باری سەرشانی خەڵک قورستر بکات و ببێتە هۆی زیاتر بەرزبوونەوەی نرخی پێداویستییەکان.