وڵاتانی ئەوروپا داوایان لە شاندی ئێران کردبوو ئەمجارە بە داواکاریی لۆژیکیانەتر بەشداری لە کۆبوونەوەکان بکاتەوە.   رۆژی پێنجشەممە، کۆبوونەوەکەیان تەنیا یەک کاژێری خایاند. نوێنەری یەکێتیی ئەوروپا کە سەرپەرشتیی کۆبوونەوەکان دەکات، دەڵێت، هەموو لایەنێک دەیەوێت بگەنە رێککەوتن، بەڵام هەڵوێست و داوکارییەکانیان لە یەک دوورن.   ئێنریکی مۆرا، بەڕێوەبەری نووسینگەی بەرپرسی سیاسەتی دەرەوەی یەکێتیی ئەوروپا رایگەیاند: "زەحمەتە. ئەمە هەوڵێکی زۆر زەحمەتە. هێشتاش هەڵوێستی جیاواز هەن کە پێویستە لەیەکیان نزیک بکەینەوە. ئەوەش کرۆکی دانوستاندنەکانە و لە ئاییندەدا دەبینین چۆن هەنگاو دەنێین و چۆن دەتوانین بەرەو پێشەوە بچین. "  سەرۆکی شاندنی دانوستاندنکاری رووسیا لە تویتێکدا دانوستاندنەکانی پێنجشەممەی بە "بونیاتنەر" ناوبرد. میدیای فەرمی ئێرانیش بڵاویکردەوە، شاندەکان بڕیاریانداوە بەردەوامبن لە تاوتوێکردنی داواکارییەکانی ئێران..   عەلی باقری، جێگری وەزیری دەرەوەی ئێران لە تویتێکدا رایگەیاند: "ئێران بە رژدی بەردەوام دەبێت لەسەر بەشداربوون لە گفتوگۆکاندا و سوورە لەسەر گەیشتن بە رێککەوتنێکی باش کە ماف و بەرژوەندییەکانی وڵاتەکەمان مسۆگەر بکات. "  وەزارەتی دەرەوەی ئەمریکا دەڵێت، لە چەند رۆژی داهاتوودا شاندێکی وڵاتەکەی بۆ ئاگاداربوون لە دانوستاندنەکان دەچێتە ڤییەنا.   میدیای ئەمریکیش بڵاویکردەوە، شاندێکی دیکەی ئەمریکی بە بەشداری بەرپرسانی وەزارەتی گەنجینە سەردانی ئیمارات دەکات بۆ ئەوەی هەموو بانکەکان ئاگاداربکەنەوە کە مامەڵە لەگەڵ ئێران نەکەن، بە پێچەوانەوە سزا دەدرێن، ئەوەش وەکو گوشارێک بۆ سەر تاران بۆ ئەوەی لە گفتوگۆکانی ڤییەنادا نەرمی بنوێنێت.