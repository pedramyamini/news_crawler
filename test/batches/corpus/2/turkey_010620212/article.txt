ئەمڕۆ سێشەممە ١ی حوزەیرانی ٢٠٢١ لە یەکەمین دادگەی سزا قورسەکانی سێرتی باکووری کوردستان، سێیەمین دانیشتنی دادگە لە دۆسیەی ئیپەک ئەر بەڕێوەچوو.  خێزانی ئیپەک ئەر و پارێزەرەکانی لەگەڵ چەند پەرلەمانتارێکی هەدەپە و ژمارەیەک بەرپرس و ئەندامی رێکخراوەکانی کۆمەڵگەی مەدەنی ئامادەی دانیشتنی دادگە بوون.   موسا ئۆرهان، کە وەک تۆمەتبار لەو دۆسیەدا دادگایی دەکرێ لەگەڵ پارێزەرەکانی لە ئەنقەرەوە لە رێگەی سیستەمی دەنگ و رەنگ بەشداریی دانیشتنەکەی دادگەی کرد.  دادگەی سزا قورسەکانی سێرت داواکاری گرتنی موسا ئۆرهانی رەتکردەوە و دانیشتنی داهاتووی لەبارەی ئەو دۆسیەیە بۆ ١٦ی ئەیلوولی داهاتوو دواخست.    ئیپەک ئەری تەمەن ١٨ ساڵ کچە کوردێکی خەڵکی پارێزگای ئیلێهی باکووری کوردستان بوو. بەهۆی ئەوەی کەسێک دەستدرێژیی کردبووە سەری، رۆژی ١٦ی تەمموزی ٢٠٢٠ نامەیەکی لە دوای خۆی بەجێهێشت و هەوڵی خۆکوشتنی دا. دوای ئەوەی ٣٤ رۆژ لە نەخۆشخانە مایەوە رۆژی  ١٨ی ئابی ٢٠٢٠ لە بەشی چاودێریی چڕی نەخۆشخانەی ئێلیهـ گیانلەدەستدا.   ئیپەک ئەر لە نامەکەیدا کە لە میدیاکاندا بڵاوبووەوە ئاماژەی بەوەدابوو، "موسا ئۆرهان بە زۆر ماددەی هۆشبەر و کهولی پێداوە".  عایشە ئاجار باشاران، گوتەبێژی ئەنجوومەنی ژنانی هەدەپە دوای گیانلەدەستدانی ئیپەک ئەر لە کۆنگرەیەکی رۆژنامەڤانیدا لە ئەنقەر ئاماژەی بەوەدا، "موسا ئۆرهان دەستدرێژیی کردووەتە سەر کچێکی گەنجی تەمەن ١٨ ساڵ و بە درێژایی ٢٠ رۆژ دەستبەسەری کردووە. ئەو کچە گەنجە چەندینجار سەری لە دامەزراوە پەیوەندیدارەکان داوە و، هەوڵی دا دەنگی خۆی بگەیێنێت، بەڵام نەیتوانی دەنگی بە هیچ لایەک بگەیێنێت".  دوای ئاشکرابوونی رووداوەکە، لە ١٦ی تەمموزی ٢٠٢٠، موسا ئۆرهان دەستبەسەرکرا و لەلایەن وەزارەتی ناوخۆ دوورخرایەوە، بەڵام وێڕای راپۆرتی پزیشکی داد کە دەیسەلماند دەستدرێژی کراوەتە سەر ئیپەک ئەر، موسا ئۆرهان رۆژی دواتر لە ١٧ی تەمموزی ٢٠٢٠ بە مەرج ئازاد کرا.   بارۆی سێرت تانەی لە بڕیارەکە دا و داواکاری گشتیی سێرت جارێکی دیکە بڕیاری دەستگیرکردنی بۆ موسا ئۆرهان دەرکرد.   داواکاری گشتیی سێرت لە نووسراوێکدا کە رۆژی چوارشەممە ١٩ی ئابی ٢٠٢٠ دەریکردووە ئاماژەی بەوەدابوو، لە ٢٧ - ٧ - ٢٠٢٠ بڕیاری دەستگیرکردنیان بۆ موسا ئۆرهان دەرکردووە.  موسا ئۆرهان رۆژی چوارشەممە ١٩ی ئابی ٢٠٢٠ دوای وەرگرتنی گوتەکانی لەلایەن دادگەی ئێشکگرەوە خرایە زیندانەوە. یەکەمین دانیشتنی دادگە لەسەر ئەو کەیسە رۆژی ١٦ی تشرینی یەکەمی ٢٠٢٠ لە یەکەمین دادگەی سزا قورسەکانی سێرت بەڕێوەچوو.