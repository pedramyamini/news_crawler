پسپۆڕانی مافی مرۆڤ لە بەیاننامەیەکدا بە ئاماژەدان بە پەسەندکردنی یاسایەک بۆ پێشگرتن لە لەباربردنی منداڵ و بڕیاری حکومەت بۆ جێبەجێکردنی یاساکە دەڵێن، ئەو یاسایە دەرەنجامی وێرانکەری لەسەر تەندروستیی ژنان و کچان دەبێت و لە ماددەی ٦١ی ئەو یاسایەدا بەشێوەیەکی ناڕوون ئاماژە بەوەکراوە، لەباربردنی منداڵ لە ئاستێکی زۆردا تاوانی بڵاوکردنەوەی ناپاکییە لەسەر زەوی و دەتوانێت سزای لە سێدارەدانی لەسەر بێت.  ١٨ پسپۆڕی ئەندام لە لیژنەی مافی مرۆڤی نەتەوە یەکگرتووەکان دەڵێن، حکومەتی ئێران بۆ ئەوەی رێژەی لەدایکبوونی منداڵان بەرز بکاتەوە، مافەکانی ژنان زیاتر سنووردار دەکات بە جۆرێک کە زۆربەی ژنان و کچان ناچار دەکرێن بێ خواستی خۆیان دووگیان بن و منداڵیان ببێت.  حکومەت و پەرلەمانی ئێران دەڵێن، ئامانجی ئەو یاسایە پێشگرتن لە پیربوونی زیاتر و گەنجڕاگرتنی کۆمەڵگایە و هاوکاری دارایی ئەو خێزانانە دەکرێت، کە منداڵی زیاتریان ببێت. بەپێی یاساکە فرۆشتنی دەرمان و دابەشکردنی پێداویستییەکانی پێشگرتن لە منداڵبوون سنووردار دەکرێت و لەباربردنی کۆرپەلە قەدەخەکراوە، جگە لەو حاڵەتانەی کە دەستەی پزیشکان بڕیاری لەسەر دەدەن.