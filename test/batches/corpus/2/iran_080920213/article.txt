رۆژی سێشەممە، ئاژانسی نێودەوڵەتیی وزەی ئەتۆم راپۆرتێکی بڵاوکردەوە کە دەڵێت، ئەرکی چاودێریکردن لە ئێران "بەشێوەیێکی مەترسیدار پێشێلکراوە" دوای ئەوەی ئێران رێگری لە ئاژانسی وزەی ئەتۆمی سەر بە نەتەوە یەکگرتووەکان کرد لە پشکنینی چالاکییە ئەتۆمییەکانی.    دوای دەستبەکاربوونی ئیبراهیم رەئیسی، ئێران پێشنیاری کردووە، دەستپێکردنەوەی گفتوگۆکانی ڤیەننا لەبارەی رێککەوتنی ئەتۆمی بۆ سێ مانگی دیکە دوابخرێت.   رۆژی چوارشەممە ٩ - ٨ - ٢٠١٠، ئەنتۆنی بلینکن، وەزیری دەرەوەی ئەمریکا لە پرێسکۆنفرانسێکدا لەگەڵ هاوتا ئەڵمانییەکەی، وەڵامی رۆژنامەڤانانی لەبارەی کاتی دەستپێکردنەوەی گفتوگۆکانی رێککەوتنی ئەتۆمیی دایەوە و گوتی: "من هیچ رێکەوتێک بۆ ئەمە دانانێم، بەڵام ئێمە لەو خاڵە نزیک دەبینەوە کە پابەندبوون بە دانوستاندنەکانی بەرنامەی ئەتۆمی ئێران هیچ سوودێکی نابێت، کە ئەو رێککەوتنە بەدەستی هێنابوون".  هایکۆ ماس، وەزیری دەرەوەی ئەڵمانیاش دەڵێت، ئەو وادەیەی لەلایەن ئێرانەوە بۆ دەستپێکردنەوەی گفتوگۆکان دانراوە، ئەڵمانیا "زۆر بە درێژی دەزانێت" و گوتی بە تەلەفۆن قسەی لەگەڵ هاوتا ئێرانییەکەی کردووە بۆ ئەوەی "بەشێوەیکی خێراتر" بگەڕێنەوە سەر مێزی گفتوگۆ.   رێککەوتنی وڵاتانی (٥+١) لە بارەی بەرنامەی ئەتۆمیی ئێران لە ساڵی ٢٠١٥ واژۆکرا، لە بەرامبەر دەستبەرداربوون لە بەرنامە ئەتۆمییەکەی، کۆمەڵگەی نێودەوڵەتی گەماڕۆ ئابوورییەکانی لەسەر ئێران هەڵگرت، بەڵام دوای سێ ساڵ دۆناڵد ترەمپ، سەرۆکی پێشووی ئەمریکا بە پاساوی پابەندنەبوونی ئێران بە رێککەوتنەکە، تاکلایەنە لە رێککەوتنەکە کشایەوە و گەماڕۆ ئابوورییەکانیشی خستەوە سەر ئێران.  لە دوای دەستبەکاربوونی، جۆ بایدن، سەرۆکی ئەمریکا رازی بوو وڵاتەکەی بگەڕێتەوە نێو رێکەوتننامەی ئەتۆمی، بەو مەرجەی ئێران دەستبەرداری بەرنامە ئەتۆمییەکەی بێت، بەڵام ئێران دەڵێت بەبێ لادانی گەماڕۆکان پابەندی رێککەوتنەکە نابێت.