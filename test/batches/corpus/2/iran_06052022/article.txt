میدیای ئێران دەقی قسەکانی یوسف نووری، وەزیری پەروەردەی ئێرانی لە کۆبوونەوەی رۆژی پێنجشەممە ٥ - ٥ - ٢٠٢٢ لەگەڵ مامۆستایانی پارێزگای سنە بڵاوکردەوە.  یوسف نووری بە مامۆستایانی گوتووە، دەستەی بەدواداچوونی سەرپێچییەکان لە وەزارەتی پەروەردە دەتوانێت ئەو مامۆستایانە دەربکات کە لە گردبوونەوەی نایاساییدا بەشداری دەکەن. وەزیری پەروەردەی ئێران داواشیکردووە، مامۆستایان لە رێگەی یاساییەوە بەدواداچوون بۆ خواستەکانیان بکەن.  لە کاردانەوەی ئەو قسانەدا ئەمڕۆ هەینی ٦ - ٥ - ٢٠٢٢ ئەنجوومەنی هاوئاهەنگی رێکخراوە پیشەییەکانی مامۆستایانی ئێران رایگەیاند، مامۆستایان بە هەڕەشەی دەرکردن واز لە ناڕەزایەتی دەربڕین ناهێنن و بەردەوام دەبن تاوەکو ئەو کاتەی خواستەکانیان جێبەجێدەکرێت.  بەپێی راپۆرتی ئەو ئەنجوومەنە، ١٢ مامۆستای قوتابخانە بەهۆی داواکردنی مافی مامۆستایان ئێستا لە گرتووخانەدان. ئەسکەندەر لوتفی و مەسعود نیکخا، مامۆستایانی قوتابخانە لە مەریوان، دژی دەستبەسەرکردنیان شەش رۆژە مانیان لە خواردن گرتووە.