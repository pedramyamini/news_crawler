زەهرا حوسەینی شیعە مەزهەبی تەمەن ٣١ ساڵ یەکێکە لەوانە و لە هاوینی ساڵی رابردووەوە لەگەڵ دوو منداڵەکەی بەرەو ئێران هەڵاتوون، ئێستا لە تارانی پایتەختدا وەکو پەنابەر وەرگیراوە و تاڕادەیەک ژیانێكی سەقامگیری هەیە.  زەهرا حوسەینی، پەنابەری ئەفغانی لە ئێران گوتی، "تاڵیبان هات و هاوژینەکەمی شەهید کرد و گوتیان هاوسەرگیری لەگەڵ یەکێک لە چەکدارەکانمان بکە. من رەتمکردەوە و لەگەڵ منداڵەکانم بەرەو ئێران هەڵاتین، رێگەیەکی زۆر سەخت بوو، دوای چەندین رۆژ بەپێ رۆیشتن و مانەوە لە بیابان بەبێ ئاو، گەیشتینە ئێران".  لە ٣٠ ساڵی رابردوودا، ئێران گەورەترین پەناگەی ئەفغانییەکان بووە، سەرووی ٢.٥ ملیۆن ئەفغانی لە ئێران دەژین بەبێ ئەوەی مافی پەنابەرییان پێبدرێت، ئەوان کارە قورسەکان بە کەمترین نرخ دەکەن.  گول ئەحمەد، ئەفغانییەکی دیکەی دانیشتووی ئێرانە و باس لەوە دکات، "لەڕووی ئابوورییەوە بارودۆخی خەڵک لە ئەفغانستان زۆر خراپە. کار کەمە، بۆیە زۆربەمان بەرەو ئێرانی دراوسێ هەڵدێین".  نزیکەی ملیۆنێك ئەفغانی دیکە هەن، زۆربەیان شیعە مەزهەبن، بە پەنابەر پۆڵێنکراون، عەباس حوسەینی، رۆژنامەڤانی شیعە مەزهەبی ئەفغانی یەكێکە لەوانە.  عەباس حوسەینی، رۆژنامەڤانی ئەفغانی کە پەنابەرە لە ئێران، ئاماژە بەوە دەکات، "ئەو ئامارانەی کە هەمانن، رۆژانە لەنێوان پێنج هەزار تاوەکو شەش هەزار ئەفغانی بەشێوەیەکی نایاسایی دێنە نێو ئێرانەوە".  خودی ئێران رووبەڕووی بێکاری لە ٢٣ % ـی خەڵکەکەی بووەتەوە و دراوەکەشی سەرووی لە ٥٠ % ـی بەهاکەی لەدەستداوە، بۆیە هاوکات لەگەڵ رۆژانە چوونی هەزاران ئەفغانی بەشێوەیەکی نایاسایی بۆ ئێران، حکومەتی ئەو وڵاتە سەتان ئەفغانی بە زۆر دەگەڕێنێتەوە وڵاتەکەیان. لە سێ مانگی سەرەتای ئەمساڵدا، سەرووی ٢٥١ هەزار ئەفغانی بە زۆر گەڕێندراونەتەوە ئەفغانستان.