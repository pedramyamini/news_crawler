سێ رۆژە کەس بە زیندوویی لە ژێر داروپەردووی باڵەخانەکەدا نەهێنراوەتە دەرەوە. کەسوکاری قوربانییەکان دەڵێن، ئەوانەی گیریانخواردووە، ئەگەر لە کاتی رووداوەکەشدا گیانیان لەدەستنەدابێ، بەرگەی پێنج رۆژ مانەوە لەژێر باڵەخانەیەکی رووخاودا ناگرن.  کەسوکاری قوربانییەکی ئابادان دەڵێت، "هاتن وێنە و ڤیدیۆی خۆیان گرت و رۆیشتن. داوا دەکەین چوار تیمی فریاکەوتنمان بۆ بنێرن، هێزی پۆلیس و ئۆتۆمبێلی دژە شۆڕشیان بۆ ناردووین، مەگەر ئێمە شۆڕشمان کردووە؟ "   شەوی پێنجشەممە ژمارەیەک لە دانیشتووانی شارەکانی خوزستان، هورموزگان و ئەسفەهان رژانە سەرشەقام و لە شارەکانی ئابادان، خوڕەمشار، بەندەرعەباس، بێهبەهان و شاهین شار خۆپیشاندانیان کرد. دژی دەسەڵاتدارانی ئێران دروشمیان بەرزکردەوە و داوایانکرد سەرۆککۆماری ئەو وڵاتە دەستلەکار بکێشێتەوە. پڕ بە گەروویان هاواریان کرد، واز لە سووریا بێنن و کێشەکانی ئێران چارەسەر بکەن.   تاوەکو نیوەڕۆی هەینی، تەرمی ٢٤ کەس لەژێر داروپەردووی باڵەخانە رووخاوەکە هێنراوەتە دەرەوە. بەرپرسانی ئابادان رۆژی یەکەم رایانگەیاند، لەوانەیە ٨٠ کەس گیریانخواردبێ و لەو رۆژەوە ئامارێکیان نەداوە لەبارەی ئەو کەسانەی لە ژێر باڵەخانە رووخاوەکەدا ماون. یەک لەوانەی هێشتا چارەنووسی دیار نییە، ژنێکە بە ناوی مریەم قوربانی. دوو مانگ بوو لەگەڵ هاوژینەکەی کافێیەکیان لە نهۆمی خوارەوەی باڵەخانەکەدا دانابوو و کافێیەکەیان ناوبانگی دەرکردبوو.  قاسم مەنسوور، چالاکڤانێکە و دەڵێت، "شوێنی کافێیەکە زۆر بچووک بوو، حەوت مەترێک دەبوو. تاوەکو ئێستا دوو کەس لە کافێیەکە هێنراوەتە دەرەوە کە بەداخەوە گیانیان لەدەستدابوو. تەنیا خاتوو مریەم لەوێدا ماوە و ئەگەری زۆرە ئەویش گیانی لەدەستدابێت. "   لە دووشەممەوە ژمارەیەک کەسی خۆبەخشی شارەزا لەگەڵ تیمەکانی فریاکەوتن بەدوای قوربانییاندا دەگەڕان، هێزەکانی ئێران رۆژی پێنجشەممە خۆبەخشەکانیان دەرکرد.