رووداوەکە درەنگانی شەوی رابردوو لەسەر رێگای شرناخ - جزیرە روویداوە. بەهۆی نالەباری کەشوهەوا و بارینی بارانێكی بە لێزمە ئۆتۆمبێلێکی سەربازی وەرگەڕا کە ژمارەیەک سەربازی دەگواستەوە.  بەهۆی رووداوەکەوە ١١ سەربازی نێو ئۆتۆمبێلەکە برینداربوون و بە ئامبوڵانس گوازرانەوە بۆ نەخۆشخانەکانی شرناخ و جزیرە.   بەگوێرەی زانیارییەکان دۆخی تەندروستیی سەربازە بریندارەکان جێگیرە و بە سووکی برینداربوون. هەمان رۆژ لەسەر ئەو رێگەیە لە رووداوێکی دیکەی هاتووچۆدا، کە تێیدا شەش ئۆتۆمبێل بەریەککەوتن، حەوت کەس برینداربوون.   لە رووداوێکی هاوشێوەدا دوێنێ وەزارەتی بەرگریی تورکیا گیانلەدەستدانی نۆ سەرباز و برینداربوونی چوار سەربازی دیکەی لە رووداوی کەوتنەخوارەوەی هەلیکۆپتەرێکی سەربازی لە باکووری کوردستان بڵاوکردەوە. میدیای فەرمیی ئەو وڵاتە ئاشکرایکرد، فەریق عوسمان ئەرباش، فەرماندەی فەیلەقی هەشتی سوپای تورکیا لەنێو ئەو سەربازانەدا بووە کە گیانیان لەدەستداوە.  ئاژانسی فەرمیی تورکیا بڵاویکردەوە، دوای ئەوەی پەیوەندی بە ھەلیکۆپتەرەکەوە پچڕا، دەستبەجێ فڕۆکەیەکی سەربازی لە جۆری CN - ٢٣٥ و ھەلیکۆپتەرێکی شەڕکەر دەستیانکرد بە گەڕان بۆ دۆزینەوەی ھەلیکۆپتەرەکە و زانینی چارەنووسی سەرنشینەکانی، بەگوێرەی زانیارییەکانی فەرماندەیی ھێزەکانی جەندرمە، دەرکەوتووە ھەلیکۆپتەرەکە بەھۆی رووداوێکەوە لەنزیک چیای نەمروود کۆنترۆڵی لەدەستداوە و کەوتووەتە خوارەوە، بەھۆی تێکشکانیشیەوە نۆ سەرباز گیانیان لەدەستداوە و چوار سەربازیش برینداربوون.