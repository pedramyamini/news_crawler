بەگوێرەی میدیاکانی تورکیا، رۆژی یەکشەممە ١٦ی کانوونی دووەمی ٢٠٢٢ مایکڵ کریفتی تەمەن ٤٥ ساڵ کە هاووڵاتیی کەنەدا بووە و سەرۆکی گرووپی هاوئاهەنگی بووە لە نووسینگەی کاروباری مرۆیی نەتەوە یەکگرتووەکان لە دیلۆک و لەگەڵ دوو دیپلۆماتی دیکە لە دیلۆکەوە چووەتە ناوەندی خلیسکێنەی "ئەرجییەس" لە قەیسەری.  وەکو میدیاکانی تورکیا دەڵێن، ئەو سێ کەسە لە ناوەندی خلیسکێنەی "ئەرجییەس"دا بەهۆی هاتنی بەفرەوە لە دۆڵی "هیسارجیک کاپی" کەوتووەتە ژێر بەفر و دوای گەیشتنی تیمەکانی ئافاد و جەندرمە، دوو کەسیان رزگار کراون.  تیمەکانی رزگارکردن لە ٢٥ پلەی ژێر سفری سیلیزیدا بۆ چەند کاژێرێك بەردەوام بوون لە هەوڵەکانیان و دواجار گەشتیارەکەی دیکەیان بە مردوویی لەژێر بەفر هێنایە دەرەوە.  دوای ئەنجامدانی پشکنین دەرکەوت کە ئەو گەشتیارەی گیانی لەدەستداوە ناوی مایکڵ کریفتە.