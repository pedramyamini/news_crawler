ژووری ئۆپەراسیۆنی ناوەندیی سەر بە وەزارەتی ناوخۆی تورکیا رایگەیاند، ئۆپەراسیۆنەکە لە ته‌واوی ئیسته‌نبووڵ بوو و تێیدا پۆلیس و کارمەندی ئاسایش و ئەندامی تیمه‌كانی به‌ره‌نگاربوونه‌وه‌ی مادده هۆشبه‌ره‌كان و پۆلیسی هاتووچۆ بەشداربوون.  هێزە ئەمنییەکان بەسەر ١٤٥ تیمی گەڕۆک دابەشکران؛ پرسیاری ناسنامە لە ١١٠ هەزار و ٢١٢ کەس کرا؛ ١١٩ كه‌س بەتۆمەتی جیاجیا ده‌ستگیركران، له‌نێویاندا ٢٧ داواكراو هه‌بوون.   پشكنین بۆ ٨٥ شوێنکار و ٢٥ هه‌زار و ٤٠١ ئۆتۆمبێل و ٨٨١ ماتۆرسكیل كرا. سزای پێبژاردن به‌سه‌ر ١٩٩ ئۆتۆمبێل درا و ٦٦ ئۆتۆمبێلیش ده‌ستیان به‌سه‌رداگیرا. له‌میانی پشكنینەکاندا ده‌ستبه‌سه‌ر ٣٩ چەکی بێ مۆڵه‌ت و شەش كیلۆگرام و ٢٢٠ گرام مادده‌ی هۆشبه‌ر و ٣٥٠ دانه حه‌بی هۆشبه‌ر گیرا.   بەرەبەیانی دوێنێ هەینی ١٢ی ئاداری ٢٠٢١ تیمەکانی هۆبەی دژە تیرۆری سەر بە بەڕێوەبەرایەتیی پۆلیسی ئیستەنبووڵ ئۆپەراسیۆنێکیان دەستپێکرد بۆ دەستبەسەرکردنی ١٩ داواکراو بە گومانی ئەوەی پەیوەندییان بە رێکخراوی داعشەوە هەیە لە سووریا و عێراق.      لە لایەکی دیکەوە وەزیری ناوخۆی تورکیا رایگەیاند، لە جۆڵەمێرگی باکووری کوردستان دەست گیراوە بەسەر حەوت تۆن و ٤٢٠ کیلۆگرام ترشی ئەسیتیک کە بڕی پێویستە بۆ دروستکردنی چوار تۆن ماددەی ھێرۆین.     سلێمان سۆیڵو لە رێگەی ھەژماری خۆیەوە لە تویتەر زانیاری لەسەر ئۆپەراسیۆنی دژی ماددە ھۆشبەرەکان لە جۆلەمێرگ بڵاوکردووەتەوە، هەروەها وێنەی ئەو ماددە ھۆشبەرانەی کە دەستیان بەسەردا گیراوە بڵاوکردووەتەوە، ماددە هۆشبەرەکان لە بەردەم بەڕێوەبەرایەتیی پۆلیسی شارۆچکەی گەڤەر دانراون.