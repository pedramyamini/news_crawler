پەرلەمانی ئەوروپا رۆژی چوارشەممە ١٩ی ئایاری ٢٠٢١ ئەو راپۆرتە رەخنەئامێزەی خستە دەنگدانەوە کە لەلایەن ناچۆ سانجێز ئیمۆر پەرلەمانتاری ئیسپانی لەبارەی تورکیا ئامادەکرابوو و تێیدا داوای راگرتنی دانوستاندنەکانی ئەندامبوونی تورکیای لە یەکێتیی ئەوروپا دەکرد.   راپۆرتەکە بە ٤٨٠ دەنگی بەڵێ لە بەرامبەر ٦٤ دەنگی نەخێر پەسندکرا و ١٥٠ پەرلەمانتاریش لە دەنگدانەکە بێلایەن بوون و دەنگیان نەدا.  لەو راپۆرتەدا، کە پەرلەمانی ئەوروپا پەسندی کردووە، لە بوارەکانی مافە بنەڕەتییەکان، دیموکراسی، سەروەریی یاسا و مافی مرۆڤدا رەخنەی تووند لە تورکیا گیراوە و داواکراوە کۆمەڵکوژی ئەرمەنەکان لە ١٩١٥ وەک جینۆساید بناسێندرێت.   لە راپۆرتەکەدا ئاماژە بەوەدراوە: "لە ناخەوە دڵگرانین بەو شێوازە زۆردارییەی بەڕێوەبردنی وڵات، بابەتەکانی پەیوەست بە کورد و عەلەوییەکان، ئەنجامدانی چالاکی سیاسیی ئاشییانە و خۆپیشاندانە ئاشتیخوازانەکان، گردبوونەوەکانی ناڕەزایی، بەشێوەیەکی بێبەزەییانە و بەمەبەست وەک سیاسەتێکی نیشتمانی پیادە دەکرێت".    لە بارەی دۆسیەی کوژرانی تاهیر ئەلچی، سەرۆکی پێشووی بارۆی ئامەد کە ٣ پۆلس دادگایی دەکرێن، ئاماژە بەوە دراوە پێویستە پرۆسەی دادگاییکردنەکە بەشێوەیەکی بێلایەنانە بەڕێوەبچێت و تاوانباران سزا بدرێن.    وەزارەتی دەرەوەی تورکیا راگەیێندراوێکی لەبارەی بڕیارەکەی پەرلەمانی ئەوروپا بڵاوکردەوە و رایگەیاند، لە کاتێکدا تورکیا هەوڵی سەرلەنوێ زیندووکردنەوەی پەیوەندییەکانی تورکیا - یەکێتیی ئەوروپا دەدات، ئەو بڕیارەی پەرلەمانی ئەوروپا وەک پێشنیاز خستوویەتییە بەردەم یەکێتیی ئەوروپا بەهیچ شێوەیەک جێگەی قبوڵکردن نییە.   گورگە بۆرەکان بە تیرۆریست ناسێندران   لە راپۆرتەکەدا بۆ یەکەمینجار "گورگەبۆرەکان" کە رێکخراوی لاوانی سەر بە پارتی بزووتنەوەی نەتەوەیی - مەهەپەن وەک رێکخراوێک ناسێنراوە کە لێکەوتەی تیرۆری لێدەکەوێتەوە.  راپۆرتەکە رێکخراوی "گورگە بۆرەکان" وەک رێکخراوێکی "نەژادپەرست و راستڕەوی تووندئاژۆ" دەناسێنێت و ئاماژە بەوەدراوە، ئەو رێکخراوە نەک تەنیا لە تورکیا بەڵکو لەو وڵاتانەش کە ئەندامن لە یەکێتی ئەوروپا بەشێوەیەک پێشدەکەوێت، کە مایەی نیگەرانییە و پێشنیازکرابوو رێکخراوی "گورگە بۆرەکان" بخرێتە لیستی رێکخراوەکانی تیرۆری یەکێتیی ئەوروپا و قەدەخە بکرێت و دەست بە لێکۆڵینەوە لەبارەی رێکخراوەکە بکرێت.  هەروەها ئاماژە بەوەدرابوو، رێکخراوی گورگە بۆرەکان بوونەتە هەڕەشە بۆ سەر کورد و ئەرمەن و یۆنانییەکان و هەر کەسێک کە بە ئۆپۆزسیۆنی دەزانن و پێویستە بەر لە کاریگەرییان بگیرێ.   یەکەمین هەنگاو لەو بارەیەوە رۆژی ٤ی تشرینی دووەمی ٢٠٢٠ لەلایەن حکومەتی فەرەنسا نرا، کە بە بڕیارنامەیەک بە پاساوی ئەو هێرش و چالاکییانەی لە فەرەنسا ئەنجامیانداوە رێکخراوی گورگە بۆرەکانی قەدەخ کرد کە هیچ پێگەیەکی یاساییان لە فەرەنسادا نەبوو. لە دوای فەرەنسا هەوڵێکی هاوشێوە لەلایەن حکومەتی ئەڵمانیاش بووە رۆژەڤ.    هەرچەندە لیستی رێکخراوەکانی تیرۆری یەکێتی ئەوروپا لەلایەن سەرۆکی دەوڵەت و حکومەتەکانی یەکێتی ئەوروپاوە دەستنیشان دەکرێ، بەڵام بۆ یەکەمینجار بەکارهێنانی دەستەواژەی تیرۆر بۆ رێکخراوی گورگە بۆرەکان لەلایەن پەرلەمانی ئەوروپا پێشهاتێکی گرنکە و گفتوگۆیەکی نوێ لە پەیوەندییەکانی تورکیا و یەکێتی ئەوروپادا دەکاتەوە.