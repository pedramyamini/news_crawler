لە راگەیێندراوەکەدا کۆمەڵەی پزیشکانی تورکیا رەخنەی تووند لە حکومەت، وەزارەتی تەندروستی، ئەنجوومەنی زانستی و بەرپرسە پەیوەندیدارەکانی دیکە تورکیا دەگرن و دەڵێن، دەکرا ژمارەی تووشبوون و گیانلەدەستدان بەهۆی کۆرۆنا کەمتربووایە و رێکاری دیکە جێبەجێبکرانایە، "بەڵام ئەو کارە نەکرا و ئامارەکانیش دەریدەخەن، دۆخەکە خراپتر دەبێت. "   کۆمەڵەی پزیشکانی تورکیا هۆشداریی تسۆنامییەکی تووشبوون بە ڤایرۆسی کۆرۆنا لە سەرانسەری تورکیا دەدەن و جەخت دەکەنەوە، دۆخی تووشبوون و گیانلەدەستدان لە ٣٠ پارێزگای تورکیا و باکووری کوردستان هێڵی سووری بەزاندووە و دەکرێت بگاتە ئاستێک لە ئەوروپاش خراپتر بێت.   کۆمەڵەکە ئاماژەی بە لێدوانی وەزیری تەندروستی کردووە، کاتێک رایگەیاندووە ئێستا ١٤ ملیۆن ژەمە ڤاکسین بە هاووڵاتیان دراوە، جەخت دەکەنەوە، ئەو ژمارەیە دەکاتە ٧ % ی کۆی دانیشتووانی تورکیا و باکووری کوردستان، لەو بارەشەوە رایانگەیاندووە، کاتێک ٧٠ % ی هاووڵاتییان ڤاکسینیان پێبدرێت، ئەو کات دەتوانن بڵێن، بە سەرکەوتوویی ئەم قۆناخە هەستیارە تێدەپەڕێنن، "بەڵام گەیشتن بەو ئاستە نەک سەختە، بەڵکو ئەستەمە".  بەپێی راگەیێندراوەکە، توشبوون لەنێو مامۆستایان و خوێندکاران زۆر بەخێرایی رووی لە هەڵکشاندایە، هاوئاهەنگی لەنێوان وەزارەتی تەندروستی و پەروەردە نییە. ئەنجوومەنی زانستیش رێکاری نوێی لەو بارەیەوە لەبەردەست نییە.   کۆمەڵەی پزیشکانی تورکیا داوا لە وەزارەتی تەندروستی دەکەن شەفاف بێت و زانیاریی دروست لەبارەی ڤاکسینەکان ئاشکرابکات و پلانی خۆی رابگەیێنێت، چونکە ئێستا کەس نازانێت چەند ڤاکسین بەردەستە و کێن ئەوانەی ڤاکسینیان پێدەدرێت و پلانی داهاتوویان چی دەبێت.