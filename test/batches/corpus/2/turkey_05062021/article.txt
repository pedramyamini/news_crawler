ساڵی رابردوو، بەرپرسانی تورکیا رایانگەیاند، لە ئەنجامی پشکنین و بەدواداگەڕانی کەشتیی فاتیح لە دەریای رەش توانرا ٤٠٥ ملیار مەتر سێجا لە گازی سرووشتی لە کێڵگەی ساکاریا لە رۆژئاوای دەریای رەش بدۆزرێتەوە کە بەگوێرەی وەزارەتی وزە و سەرچاوەکانی ئاوی تورکیا ئەوە گەورەترین دۆزینەوەی گازی سرووشتی بوو لە مێژووی وڵاتەکە.   سەرۆککۆماری تورکیا لە میانی ئیڤێنتێکدا لە پارێزگای زۆنگولداک گوتی ئەو بڕە گازە نوێیەی دۆزیویانەتەوە دەکەوێتە کێڵگەی ئاماسرا - ١، ئەردۆغان ئاماژەی بەوە دا، "پێشبینیدەکرێت ناوچەکە گازی زیاتری لێبێت بۆیە گوتی دەکرێت هەواڵی خۆشی زیاترتان بێبڵێم".   تورکیا ماوەی چەند ساڵێکە لە دەریای رەش و باکووری رۆژهەڵاتی دەریای ناوەڕاست دەستی بەدواداگەڕانی سەرچاوە سرووشتییەکان کردووە. چالاکییەکانی تورکیا لە دەریای ناوەڕاست وڵاتانی ئەوروپای تووڕە و نیگەران کردووە و دەڵێن ئەنقەرە پێشێلی یاسا نێودەوڵەتییەکان دەکات کە لە سنوورە ئاوییەکانی یۆنان و قوبرس بەدوای سەرچاوەی سرووشتیدا دەگەڕێت.  چەند جارێک یەکێتیی ئەوروپا هۆشداری داوەتە تورکیا کە واز لە چالاکییەکانی بەدواداگەڕانی گازی سرووشتی بێنێت هاوکات لەسەر بەردەوامیی تورکیا بە چالاکییەکانی سزای بەسەر ئەنقەرە سەپاندووە، لە بەرامبەردا تورکیا بە مافی خۆی دەزانێت لە هەر یەک لە دەریای ناوەڕاست و دەریای رەش بەدوای سەرچاوەی سرووشتیدا بگەڕێت.  تورکیا ساڵانە بە بڕی زیاتر لە ٥٠ ملیار دۆلار گازی سرووشتی لە هەر یەک رووسیا، ئێران، ئازەربایجان، تورکمانستان و قەتەر قەتەر گازی شلکراوە هاوردەدەکات.