بەپێی ئاماری نووسینگەی لێکۆڵینەوە و پەروەردەی ناوەندی بەرەنگاربوونەوەی ماددەی هۆشبەری ئێران، کە ئەمڕۆ پێنجشەممە ٠٢ - ٠٦ - ٢٠٢٢ بڵاویکردووەتەوە، بەهۆی هەژاری، کێشەی خێزانی، سەختی کار و چەندین هۆکاری دیکە، ژمارەی گیرۆدەبووانی ماددەی هۆشبەر بەرزبووەتەوە و گەیشتووەتە سەرووی چوار ملیۆن کەس.  بەپێی ئەو راپۆرتە، گیرۆدەبوون بە ماددەی هۆشبەر لەنێو کرێکارانیشدا زیاتر بووە و هۆکاری جیاوازی هەیە وەکو کاری قورس، سەختی پیشەکانیان و کێشەی خێزانی.  نووسینگەی لێکۆڵینەوە و پەروەردەی ناوەندی بەرەنگاربوونەوەی ماددەی هۆشبەری ئێران دەڵێت، ماددەی هۆشبەر بەشێوەی راستەوخۆ و ناڕاستەوخۆ ساڵانە ١٦٧ تریلیۆن تمەن (نزیکەی ٥ ملیار و ٤٠٠ هەزار دۆلار) زیان بەو وڵاتە دەگەیێنێت و ٢٤ تریلیۆن تمەن (٧٧٥ ملیۆن دۆلار) بۆ کڕینی ماددەی هۆشبەر خەرجدەکرێت.