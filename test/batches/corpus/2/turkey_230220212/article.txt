قەرەیلان کە هەڤپەیڤینێکی لەگەڵ میدیاکانی پەکەکە کردووە، باسی ئۆپەراسیۆنی سوپای تورکیا بۆ سەر پەکەکە لە چیای گارە دەکات و دەڵێت، "لە بەرزترین ئاستدا پلانیان دانا، سەرباری ئەوەى دەیانزانی بەدەرە لە عەقڵ و مەترسیدارە، بەڵام کردیان. ئەردۆغان قوماری کرد، بەڵام دۆڕا. بۆ داگیرکەری هاتبوو، بەڵام نەیتوانی داگیر بکات، لە بری ئەوەى دیلەکان رزگار بکات، کوشتنی".  رۆژی ١٠ی شوباتی ٢٠٢١ سوپای تورکیا ئۆپەراسیۆنێکی لە دژی پارتی کرێکارانی کوردستان دەستپێکرد، بەرەبەیانی رۆژی ١٤ی شوبات وەزیری بەرگریی تورکیا کۆتاییهاتنی ئۆپەراسیۆنەکەی راگەیاند. بە گوتەی قەرەیلان لە ئۆپەراسیۆنەکە ١٥ گەریلا گیانیان لەدەستداوە.  لەو ئۆپەراسیۆنەدا جگە لە زیانی گیانی هەردوولا، ١٢ دیلی تورکیا و هاونیشتمانییەکی باشووری کوردستان کوژران،  تورکیا دەڵێت پەکەکە دیلەکانی کوشتوون، بەڵام پەکەکە ئەمە رەتدەکاتەوە و دەڵێت دیلەکان بەهۆی بۆردوومانی سوپای تورکیا کوژراون.  قەرەیلان سەبارەت بە دیلەکان دەڵێت: "لە گارە دیل هەبوون، ئێمەش دەمانزانی ئەوان لەوە ئاگادارن. دەیانخواست بچنە سەریان، یان بە کوژراوی یان بە ساخی بیانخەنە دەستی خۆیان و نمایش و شانۆییان پێوە بکەن. بۆ ئەوەى درێژە بە دەسەڵاتەکەیان بدەن... ئەوان بۆ داگیرکردن هاتبوون و نەیانتوانی، گوتیان دیلەکان رزگار دەکەین، بەڵام لەبەر یەک هەڵوەشان".  قەرەیلان گوتیشی: "هیچ کارێکیان ئەنجام نەدا بۆ ئەوەى ئەو کەسانە بە ساخی بمێننەوە، بە پێچەوانەوە هەموو جۆرە چەکێکیکان بەکارهێنا. بۆ ئەوە نەهاتبوون ئەوان بە ساخی لەگەڵ خۆیان ببەنەوە. ئەوانیان کردە قوربانی بۆ دەسەڵاتی خۆیان". بە گوتەی قەرەیلان، سوپای تورکیا لە ئۆپەراسیۆنی چیای گارەدا گازی کیمیایی بەکارهێناوە.  قەرەیلان ئاماژەی بەوەدا ئەوان پێشتریش سەربازی دەوڵەتی دیلکردووە، بەڵام لە هیچ کات و سەردەمێکدا دیلیان نەکوشتوە. هەموو جارێکیش دیلەکانیان بە شێوازێک لە شێوازەکان رادەستی بنەماڵەکانیان کردووەتەوە. لە کاتی خۆیدا ناوبژیوانان دەهاتن و دەڕۆیشتن، بەڵام بۆ ئەم دیلانە هیچ کەس نەهات ناوبژیوانی بکات، چونکە رژێمی ئاکەپە - مەهەپە رێگایان بە کەس نەدەدا ناوبژیوانی بکات. کۆمەڵەى مافی مرۆڤ (ئیهەدە) و رێکخراوەکانی کۆمەڵی مەدەنی داوایانکردبوو، کە ناوبژیوانی بکەن بۆ وەرگرتنەوەى دیلەکان، بەڵام دەوڵەتی تورک رێگای پێنەدان.  لەو ئۆپەراسیۆنییەدا هاونیشتمانییەکی هەرێمی کوردستان بەناوی جووتیار موحسین کە لەگەڵ ١٢ دیلەکەی سوپای تورکیا لە بەندیخانەیەکی پەکەکەدا بوون لە چیای گارە، گیانی لەدەستدا.  قەرەیلان لەبارەی جووتیارەوە گوتی: "مرۆڤێکی ئێمە بە ناوی جووتیار لەوێ بوو، هەڤاڵانمان ئامادەکاریان دەکرد بۆ ئەوەی ئازادی بکەن. راستییەکەی لەگەڵ هەڤاڵان بوو، میوانیش نەبوو، مرۆڤی ئێمە بوو".  جووتیار موحسین، لە ٢٩ی کانوونی دووەمی ٢٠٢٠ بە تۆمەتی سیخوڕیکردن بۆ تورکیا، لەلایەن هەپەگەوە دەستگیرکرابوو.  قەرەیلان باسی ئامانجی ئۆپەراسیۆنەکەی چیای گارە دەکات و دەڵێت: "ئەو رژێمە، کە لە دەسەڵاتی ئاکەپە - مەهەپە - ئەرگەنەکۆن پێکدێت، لە گێژاوێکی ئابووری، سیاسی، کۆمەڵایەتی و سەربازیدایە. دەیانویست سوود لەم هەلومەرجەی زستان وەربگرن و لە دژی ئێمە دەست بە هەڵمەتێک بکەن و درێژە بە رژێمەکەى خۆیان بدەن، ئەگەر سەربکەوتنایە هەڵبژاردنی پێشوەختیان دەکرد".  هەڵبژاردنی پێشوەختە، خواست و داواکاریی زۆربەی لایەنەکانی ئۆپۆزیسیۆنە لە تورکیا، بەڵام رەجەب تەیب ئەردۆغان، سەرۆککۆماری تورکیا تائێستا چەند جارێک رایگەیاندووە، تاوەکو کاتی یاسایی هەڵبژاردن کە حوزەیرانی ٢٠٢٣ یە، هیچ هەڵبژاردنێک لە تورکیا ناکرێت.  قەرەیلان دەڵێت بەپێی زانیارییەکانیان تورکیا لەو ئۆپەراسیۆنەدا ٢٠ درۆن، فڕۆکەى بێفڕۆکەوان و ٤١ فڕۆکەى جەنگی بەکارهێناوە. لەوانە کۆپتەرەکانی کۆبرا و ئاتاک و سکۆرسکیش هەبوون. بە گوتەی قەرەیلان فرۆکەکان ٥٠ شوێنیان بۆردوومان کردووە، بەڵام تەنیا یەک گەریلا بە بۆردوومان گیانی لەدەستداوە.  لە کاتی ئۆپەراسیۆنەکەی سەر چیای گارە، هەواڵی ئەوە بڵاوکرایەوە کە پێشمەرگە بە جلی سوپای تورکیا بەشداری لە ئۆپەراسیۆنەکەدا کردووە، قەرەیلان گوتی ئەو هەواڵانە راست نین: "شتی وا نەبووە، ئەوە پیلانی دوژمنە بۆ بەشەڕهێنانی کورد، ئێمە لەو بارەیەوە روونکردنەوەمان دا".  گوتیشی: "لەم کاتەدا هەوڵدان بۆ بەدیهێنانی هەڵوێستێکی نێونەتەوەیی زۆر گرنگە، بەرپرسیارییەتەکەش دەکەوێتە سەر شانی هەر کەسێک، بەرپرسیارییەتەکە دەکەوێتە سەر شانی یەکگرتوو، گۆڕان، کۆمەڵە، هەموو پارتەکانی رۆژئاوا، رۆژهەڵات و باکوور، بەڵام بەرپرسیارتییەکە لە ئەستۆی ئێمە و پارتییە، پەیوەندی نێوان ئێمە و پارتی گرنگە".