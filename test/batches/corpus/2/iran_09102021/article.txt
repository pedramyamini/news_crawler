سەجاد سوڵتانزادە، کۆنسوڵی ئێران لە شاری ئەرزڕۆم رایگەیاند: رۆژانە ٩٠٠ بارهەڵگر لە دەروازە سنوورییەکان ئێران و تورکیاوە هاتووچۆ دەکەن و ئەم هاتووچۆیە ئێستاش بەشێوەیەکی ئاسایی بەردەوامە.  پێشتر ئوزجان ئالاش، سەرۆکی ئەنجوومەنی پەیوەندییە بازرگانییەکانی تورکیا و ئێران گوتبووی، تورکیا لە دەروازە سنوورییەکان رێگە بە هاتووچۆی بارهەڵگرە ئێرانییەکان نادات، ئەوەش وەک وەڵامێک بۆ ئێران کە هاتووچۆی بارهەڵگرە تورکییەکانی قەدەخە کردووە.  ئەزجان ئالاش گوتبووی، بەهۆی ئاڵۆزییەکان لە سنوورەکانی ئێران و ئازەربایجان، ئاڵوگۆڕی بازرگانی نێوان ئێران و تورکیا بە تەواوەتی وەستاوە.  بەگوتەی سەجاد سوڵتان زادە، دەروازە سنوورییەکان نەک تەنیا دانەخراون، بەڵکو هەر سێ دەروازە سنوورییەکەی نێوان باکوور و رۆژهەڵاتی کوردستان بۆ هاتووچۆی گەشتیارانیش کراونەتەوە و گەشتیاران بە مەرجی هەبوونی کارتی کۆرۆنا و تێستی نێگەیڤی PCR دەتوانن هاتووچۆ بکەن.  هاوکات رەزا کامی، ئەندامی ژووری بازرگانیی تەورێز دەڵێ: ئاڵوگۆڕی بازرگانی نێوان ئێران و تورکیا لە شەش مانگی رابردوودا بە شێوەیەکی بەرچاو زیادیکردووە، بە جۆرێک کە لە بەهار و هاوینی ساڵی ٢٠٢٠ دا قەبارەی بارزگانی نێوان دوو وڵات کەمتر لە ٢ ملیار دۆلار بوو، بەڵام ئەمساڵ تاوەکو ئێستا  ٤ ملیار و ٧٠٠ ملیۆن دۆلار ئاڵوگۆڕی بازرگانی هەبووە.