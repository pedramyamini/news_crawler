شاهین ناسری شایەتحاڵی ئەشکەنجەدانی گیراوێکی سیاسی بووە کە ساڵی پار بە "تاوانی کوشتن" لە سێدارەدرا.  پەیوەندییەکانی رێکخراوی زیندانەکانی پارێزگای تاران لە راگەیێنراوێکدا رایگەیاند شاهین ناسری کە باری تەندروستی تێکچووبوو، سەردانی ناوەندی تەندروستی زیندانی کردووە، هەرچەندە  پزیشک بۆ ماوەی ٤٥ خولەک هەوڵی لەگەڵ داوە، بەڵام گیانی لەدەستداوە.  لەو راگەیێنراوەدا هاتووە، کە پزیشکی دادی لێکۆڵینەوە لە هۆکاری مردنی شاهین ناسری دەکات و دواتر هۆکاری مەرگی رادەگەیێنرێت.  چالاکڤانانی مافەکانی مرۆڤ لە رۆژانی رابردوودا هۆکاری مردنی شاهین ناسرییان لە زیندان بە "گوماناوی" لە قەڵەم دابوو. رێکخراوی مافی مرۆڤی ئێران کە دوو رۆژ لەمەوبەر هەواڵی مردنی شاهین ناسری بڵاوکردەوە، لە زاری سەرچاوەیەکی ئاگادارەوە گوتبووی: "شاهین ناسری بەبۆنەی ساڵڕۆژی لە سێدارەدانی نەوید ئەفکاری (لە سێدارەدراوی سیاسی) نامەیەکی نووسیوە و ویستوویەتی لەڕێی تەلەفۆنەوە بیخوێنێتەوە، بەڵام پاسەوانانی زیندان بەمەیان زانیوە و بەرلەوەی نامەکە بخوێنێتەوە ناردوویانە بۆ زیندانی تاکەکەسی".  بابەک پاک نیا، کە پارێزەرە لە توویتێکدا دەڵێ: "بەڕێز ناسری رۆژێک بەر لە مردنی پەیوەندیی پێوەکردم و داوای یارمەتی لێکردم".  نەوید ئەفکاری، زۆرانبازی خەڵکی شاری شیراز و تەمەن ٢٧ ساڵ، دوای ناڕەزایەتییەکانی ساڵی ٢٠١٨ دەستبەسەرکرا. تۆمەتی کوشتنی کەسێکی سەر بە هێزە ئەمنییەکانی ئێرانی درابووە پاڵ، هەرچەندە نەوید ئەفکاری ئەم تۆمەتەی بە تووندی رەتدەکردەوە. بەڵام ساڵێک لەمەوبەر بەو تۆمەتە مەحکوم کراو لەسێدارە درا.  دەزگای دادی ئێران دەڵێ: کاری شاهین ناسری دزی و ساختەکاری بووە و هەر بەهۆی ئەمجۆرە کارە تاوانکارییانەوە پێشتریش ٨ جاری دیکەش گیراوە.  شاهین ناسری، شارەزای بازرگانی، رۆژی ٣٠ - ١١ - ٢٠٢١ لە رێگەی نامەیەک شایەتی دا کە نەوید ئەفکاری ئەشکەنجە کراوە و ئەو بە چاوی خۆی دیتویەتی کە زۆر بە تووندی لێیان داوە، بەڵام لەگەڵ ئەوەشدا رەتیکردووەتەوە کەسێکی کوشتبێت.   رێکخراوی مافی مرۆڤی ئێران، مەرگی شاهین ناسری بە "جێی گومان" لە قەڵەمداوە.