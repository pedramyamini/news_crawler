ئۆنور گەنجەر , کە تەقەکەرەکەیە کاژێر ١١: ٠٥ خولەکی بەیانی رۆژی پێنجشەممە ١٧ی حوزەیرانی ٢٠٢١ لە شارۆچکەی کۆناک چووە نێو ئەو باڵەخانەیەی بارەگای هەدەپەی لێیە و تەقەی لە کارمەندێکی ئەو پارتە بە ناوی دەنیز پۆیراز کرد و کوشتی.   تەقەکەرەکە، لە دوای رووداوەکە لەلایەن تیمەکانی پۆلیسەوە دەستبەسەرکرا، لە لێکۆڵینەوەی پۆلیسدا گوتوویەتی، ئامانجی ئەوە بووە چەند کەسێک بکوژێت و ئەگەر کەسی دیکە لە ژوورەوە بووایە تەقەی لە ئەوانیش دەکرد.   گەنجەر لە سەرەتاکانی ٢٠٢٠ وەک کارمەندی تەندروستی چووەتە منبج لە سووریا، لە مانگی نیسانی ٢٠٢١ دەستی لەکارکێشاوەتەوە.   هێرشەکەی سەر بارەگای هەدەپەی ئیزمیر کاردانەوەی لێکەوتەوە. میتحات سانجار هاوسەرۆکی هەدەپە لە کۆنگرەیەکی رۆژنامەڤانیدا لە ئەنقەرەی پایتەختی تورکیا  حکومەت و سەرۆککۆماری تورکیای تۆمەتبارکرد.  هاوسەرۆکی هەدەپە گوتی: "بڕیاربوو بە بەشداری ٤٠ کەس کۆبوونەوەیەک لەو بارەگایەی پارتەکەمان بکرێت، بەڵام لە دوایین ساتەکاندا کۆبوونەوەکە دواخرا، ئامانجی بکوژەکە ئەنجامدانی کۆمەڵکوژی بووە".