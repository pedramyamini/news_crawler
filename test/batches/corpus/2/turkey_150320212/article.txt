بڕیارە لە رۆژانی ١٦ و ١٧ی ئادار دانیشتنی دادگایی دەمیرتاش لە ١٩ یەمین دادگای سزا قورسەکانی ئەنقەرە بەڕێوەبچێت. دەمیرتاش لە گرتووخانەی ئەدیرنەوە بەشێوەی دەنگ و رەنگ بەشدار دەبێت.  رۆژی ١٢ی ئاداری ٢٠٢١ دادگای مافی مرۆڤی ئەوروپا داوای دەستبەجێ ئازادکردنی دەمیرتاشی کرد. پێشتریش چەند جارێک ئەو دادگا ئەوروپییە هەمان داواکاریی ئاراستەی تورکیا کردووە، بەڵام تورکیا سەرەڕای واژۆکردنی بەڵێننامەی مافی مرۆڤی ئەوروپا، بریارەکە بە سیاسی دەزانێت و جێبەجێی نەکردووە.  ئەنجوومەنی یەکێتیی ئەوروپا لە رۆژانی نێوان ٩ - ١١ی ئاداری ٢٠٢١ کۆبوونەوەی تایبەتیان لەبارەی چەندین بابەتی پەیوەندیدار بە مافەکانی مرۆڤ کرد. بابەتی گوێنەدان و جێبەجێنەکردنی بڕیاری دادگای مافەکانی مرۆڤی ئەوروپا لەلایەن تورکیاوە بەشێکی کۆبوونەوەکە بوو. کۆمیتەی وەزیرانی ئەنجوومەنەکە بابەتی زیندانیکردنی سەڵاحەددین دەمیرتاش و عوسمان کاڤاڵای خستە بەرباس و لێکۆڵینەوە. کۆمیتەکە لە بەرنامەی کاری کۆبوونەوەکەیدا رایگەیاند، حوزەیرانی ٢٠٢١ بابەتی سزادان و ھێشتنەوەی سەڵاحەددین دەمیرتاش و عوسمان کاڤاڵا لە زیندان دووبارە دەخاتە رۆژەڤ. جەختیان لەوەکردووەتەوە چوار ساڵ زیندانیکردنی دەمیرتاش و سێ ساڵ ھێشتنەوەی کاڤاڵا لە زیندان بابەتی سیاسییە و پەیوەندیی بە رێکارە یاساییەکانەوە نییە. داوای دەسبەجێ ئازادکردنی سەڵاحەددین دەمیرتاش و عوسمان کاڤاڵا دەکەن.   عوسمان کاڤاڵای بزنسمان و چالاکڤانی تورک بەتۆمەتی '' ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '' دەستبەسەرکرا و زیاتر لە سێ ساڵە سەرباری چەندین جار دەرکردنی بڕیاری ئازادکردنی، کەچی ھێشتا لە زینداندایە.   دادگەی مافەکانی مرۆڤی ئەوروپا پێشتریش رۆژی ٢٢ ـی کانوونی یەکەمی ٢٠٢٠ رایگەیاند: "هیچ بەڵگەیەکی بەرجەستە نییە بۆ ئەوەی سەلاحەدین دەمیرتاش بە تۆمەتی تیرۆر سزا بدرێت" و رایگەیاند، بڕیاری هێشتنەوەی دەمیرتاش لە زیندان پاڵنەری سیاسی لەپشتە. دادگەی مافەکانی مرۆڤی ئەوروپا داوای لە حکومەتی تورکیا کردبوو بە ٣٥٠٠ یۆرۆ قەرەبووی ماددی و ٢٥ هەزار یۆرۆ قەرەبووی مەعنەوی دەمیرتاش بکاتەوە و خەرجییەکانی دادگەش بدات کە ٣١ هەزار و ٩٠٠ یۆرۆیە.    سەڵاحەدین دەمیرتاش، هاوسەرۆکی پێشووتری هەدەپە لە چوارچێوەی لێکۆڵینەوەکانی تیرۆر لە ٤ی تشرینی دووەمی ٢٠١٦ ـەوە دەستگیرکراوە و زیاتر لە ٤ ساڵە لە گرتووخانەی ئەدیرنەیە.  سەلاحەددین دەمیرتاش چەندین تۆمەتی دیکەی دراوەتە پاڵ، دوایینجار رۆژی  ٣ی شوباتی ٢٠٢١ بە تۆمەتی بیڕێزیکردن بە ئەحمەد دادودئۆغڵو سەرۆکوەزیرانی پێشووتری تورکیا لە دادگای چاغڵایانی ئیستەنبووڵ  دادگایی کرا، بەڵام دادگا هیچ بڕیارێکی نەدا و دانیشتنەکەی بۆ ٢٦ی مایسی ئەمساڵ دواخست.