عەدنان ئۆکتار کە بە هاروون یەحیاش دەناسرێت و خۆی بە بانگخوازی ئایینی نیشاندەدات، تەمموزی ٢٠١٨ بە تۆمەتەکانی  "دامەزراندنی رێکخراو و ئەنجامدانی تاوان، سیخوڕیکردنی سیاسی و سەربازی، بەکارهێنانی بیروباوەڕ بۆ بەرژەوەندیی خودی و بوونی بانگەشەی تاوانکاری دژ بە منداڵان" لەلایەن پۆلیسی تورکیاوە لە ماڵەکەی خۆیدا دەستگیرکرا.   ئۆکتار و ٧٧ کەس لە هاوڕێ و موریدانی بە دەستبەسەری و ٢٣٦ موریدی دیکە کە زۆربەیان ئافرەتن، بەبێ دەستبەسەربوون دادگەیی دەکرێن. داواکاری گشتیی ئیستەنبووڵ داوای ١٣٦٥ ساڵ سزای زیندانیی بۆ عەدنان ئۆکتار کردووە.  لە ئۆپەراسیۆنێکی پۆلیس و ئاسایشدا بە پشتیوانیی هەلیکۆپتەر، ئۆپەراسیۆنێک بۆ سەر ماڵەکەی ئۆکتار لە ئیستەنبووڵ ئەنجامدرا. ئۆکتار و پارێزگارانی سەرەتا خۆیان بەدەستەوە نەداوە و گرژی دروستبووە، بەڵام دواجار دەستگیرکراوە و راپێچی بارەگای ئاسایش کراوە.  لە ماڵەکەی و دەوروبەری عەدنان ئۆکتاردا هەمیشە ژمارەیەکی زۆر کچ هەن، کە لە تورکیا و تەنانەت وڵاتانی دیکەش بوونوتە رۆژەڤ. ئەم ئافرەتانە '' پشیلەکانی عەدنان ئۆکتار '' یان پێدەگوترێت. ئۆکتار ئەوان بە موریدی خۆی دەزانێت.  عەدنان ئۆکتار رۆژانە پرۆگرامی تەلەڤزیۆنیی لەگەڵ ئەو ئافرەت و کوڕانە دەکرد کە بە موریدی خۆی دەیناساندن. موریدە کچەکانی کە بە (پشیلەکانی عەدنان ئۆکتار) دەناسرێن، بە شێوازی سەرنجڕاکێش و جلی نیمچە رووت دەردەکەوتن. ئەوان عەدنان ئۆکتاریان بە '' مامۆستا ''، '' عەشقەکەم '' یان وشەی دیکەی رۆمانسی بانگدەکرد. ئۆکتاریش لەگەڵ ئەواندا سەمای دەکرد و گۆرانی دەگوت، هەندێک جار قورئانی دەخوێند. ئۆکتار رۆژانە پرسیاری لەبارەی سیاسەتی تورکیا ئاراستە دەکرا و وەڵامی دەدایەوە.