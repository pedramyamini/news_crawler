بەپێی راپۆرتی ئینتێڵ لاب، ئێران ٧ مانگ بوو چالاکییەکانی بۆ دروستکردنی ئەو دامەزراوە ژێرزەوییە راگرتبوو، بەڵام سەرەتای مانگی ٨ی ٢٠٢١ هاتووچۆکان بۆ ئەو ناوەندە زۆر زیاتر بوون و هەڵکەندنی تونێلەکان و دانانی بناخە کۆنکرێتییەکان دەستیانپێکردەوە.  ئینتێڵ لاب ئەو زانیارییانەی کە لە رێگەی مانگی دەستکردەوە بەدەستهێناون، تاوتوێکردووە و دەڵێت، دوو تونێل لە ناوچە شاخاوییەکەدا لێدراون، تونێلەکان ٢٥٠ مەتر لە ژێر شاخەکەدان و ٥٥٠ مەتریش چوونەتە نێو شاخەکەوە.  بەپێی راپۆرتی "سەنتەری جەیمس مارتین بۆ توێژینەوە لە پرۆگرامە ئەتۆمییەکان"، ئێران لە رۆژهەڵاتی کوردستان سێ بنکەی مووشەکی دروستکردووە.  بنکەی مووشەکیی باختەران لە کرماشان یەکێک لە هەستیارترین ئەو بنکانە و سوپای پاسداران بە دوو جۆر سیستەمی بەرگریی پێشکەوتوو دەیپارێزێت.  سوپای پاسداران ساڵی ٢٠١٧ لە پارێزگای کرماشانەوە هێرشیکردەسەر بنکەکانی داعش لە پارێزگای دێرەزووری سووریا.  دەستپێکردنەوەی چالاکییەکان لە بنکەی مووشەکیی باختەران لە کاتێکدایە کە ئێران چالاکییە ئەتۆمییەکانی زیادکردووە و هاوکات کۆمەڵێک تەقینەوە و کاری تێکدەرانەی جێگەی گومانیش لە بنکە ئەتۆمییەکانی ئەو وڵاتەدا روویانداوە.  ئێران هەوڵیداوە کارە تێکدەرانەکان بە شتی بچووک و لاوەکی لە قەڵەم بدات، بەڵام بەپێی راپۆرتە جیاوازەکان، هەندێ لە بنکە ئەتۆمییەکانی ئێران زیانی زۆریان بەرکەوتووە.  هەمیشە ئیسرائیل تۆمەتبار کراوە کە دەستی لەو رووداوانە هەبووە. ئیسرائیل خۆی نە رەتیکردووەتەوە و نە پشتڕاستی کردووەتەوە.