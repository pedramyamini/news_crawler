محەممەد حەبیبی، گوتەبێژی ناوەندی پیشەیی مامۆستایانی ئێران دەڵێت، دەیان هەزار مامۆستا لە زیاتر لە ٢٠٠ شار لە مانگرتنی گشتیی مامۆستایاندا بەشدارن. ئەنجوومەنی پیشەیی مامۆستایان رایگەیاند، لە رۆژی دووەمدا لە ٣٠٠ شار و گوند و ناوچەی پەروەردەیی مانگرتن بەڕێوەچووە.  حوسێن سەلامی، چالاکڤانی مافی مامۆستایان دەڵێت، "ئێمە مامۆستایان لە سەرتاسەری وڵات مانمان گرتووە. دەستمان لە کار هەڵگرتووە تاوەکو بە کردەوە هەوڵی هاوکاریکردنی ئێوە و باشترکردنی کوالێتیی پەروەردە و وەرگرتنی مافەکانمان بدەین و ماددەی ٢٧ی دەستوور جێبەجێ بکەین".  بۆ هێزە ئەمنییەکان و پۆلیسی ئێران، هەڵکوتانەسەر ناڕەزایەتیی مامۆستایان تێچووی زۆر دەبێت، بۆیە زیاتر لە رێگەی هۆشداری و هەڕەشەوە لە هەوڵدان ئەو دەنگە ناڕازییانە بێدەنگ بکەن. چالاکڤانێکی مافی مامۆستایان لە پارێزگای سنە بە تۆڕی میدیایی رووداوی راگەیاند، لەبارەی بەشداریکردن لە ناڕەزایەتییەکان هۆشدارییان پێدراوە و پێیان راگەیێندراوە، ئەگەر بەردەوام بن، تووشی کێشە دەبن. ئەمڕۆ لە مەریوان، شەعبان محەممەدی، ئەندامی دەستەی بەڕێوەبەریی ئەنجوومەنی پیشەیی مامۆستایانی ئەو شارە لەلایەن هێزەکانی ئیتڵاعاتەوە دەستبەسەر کرا.  مامۆستایان داوا دەکەن مامۆستایانی خانەنشین هاوشێوەی فەرمانبەرانی دیکە مووچە وەربگرن. پرۆژەیاسای پلەبەندیی مامۆستایان هەموار بکرێتەوە، پارە لە قوتابییان وەرنەگیرێت و پەروەردە بێ بەرامبەر بێت، کۆتایی بە گوشارخستنەسەر مامۆستایان بهێندرێت و مامۆستا بەندکراوەکان ئازاد بکرێن. ئەوان چەند مانگە ئەو داواکارییانەیان بە گوێی حکومەت هەڵدێنن، بەڵام هێشتا وەڵامیان نەدراوەتەوە.  دوای دوو رۆژ مانگرتن، بڕیارە رۆژی دووشەممە لەبەردەم فەرمانگەکانی پەروەردە کۆببنەوە. ئەنجوومەنی پیشەیی مامۆستایان رایگەیاندووە، ئەگەر وەڵامی داواکارییەکانیان نەدرێتەوە، هەفتەی داهاتوو بە تەواوی مان دەگرن.