نەبیلە ماسڕاڵی، گوتەبێژی سیاساتی ئاسایش و پەیوەندییەکانی دەرەوەی یەکێتیی ئەوروپا  لە راگەیێنراوێکی نووسراودا رایگەیاندووە: "سەرەڕای بڕیارەکانی دادگای مافی مرۆڤی ئەوروپا، هێشتا عوسمان کاڤاڵا لە گرتووخانەدایە کە ئەمە پێچەوانەیە لەگەڵ بەڵێننامەی تورکیا بۆ سەروەریی یاسا و رێزگرتن لە بێتاوان و ئەستۆپاکان".  نەبیلە ماسڕاڵی وەبیریهێنایەوە کە عوسمان کاڤاڵا سەرەڕای ئەوەی دوو جار بڕیاری ئازادبوون و جارێکیش بڕیاری بێتاوانیی بۆ دەرکراوە، بەڵام دووبارە دۆسیەیەکی تازەی لەبارەی رووداوەکانی ١٥ی تەممووز بۆ کراوەتەوە و لە گرتووخانە هێڵراوەتەوە.   هەفتەی رابردوو دادگای ٣٦ ەمینی سزا قورسەکانی ئیستەنبووڵ بڕیاری درێژکردنەوەی ماوەی مانەوەی عوسمان کاڤاڵای لە دۆسیەی رووداوەکانی گەزی دەرکرد.  عوسمان کاڤاڵا کە لەڕێی سیستمی دەنگ و رەنگ بەشداریی لە دانیشتنی دادگاییەکەیدا کرد و رێگەی بەرگری لەخۆکردنی پێدرا رایگەیاند کە ئەو تۆمەتانەی خراونەتە پاڵییەوە هیچ بەڵگەیەکی بەرجەستە و دروستیان لەگەڵدا هاوپێچ نییە و تەنیا تۆمەت بەخشینەوەیە.   لەبارەی چالاکییەکانی لە رووداوەکانی گەزی گوتی: "چیرۆکێکی داڕێژراوی سەیر هەیە کە هیچ پەیوەندییەکی بە راستییەکانەوە نییە".  لە دانیشتنەکەی دادگاییکردنی عوسمان کاڤاڵادا ئایشێ بوغرای هاوژینی، سەرکۆنسوڵەکانی پۆڵەندا و سویسرا لە ئیستەنبووڵ و نوێنەرانی کۆنسوڵخانەی هەریەک لە وڵاتانی ئەمریکا، ئەڵمانیا، دانیمارک، نەرویج و هۆڵەندا ئامادەبوون و چاودێریی پرۆسەکەیان کرد. هاوکات سەزگین تانریکوڵو، پەرلەمانتاری جەهەپە وەکو چاودێر لە هۆڵی دادگا ئامادە بوو.  کاڤاڵا کە بە ئەنجامدانی کودەتاش تۆمەتبار کراوە رایگەیاند بە درێژایی ژیانی بەرەنگاری کودەتای سەربازی بووە و هەرگیز لەگەڵیدا نەبووە و هیچ پەیوەندییەکیشی بە جەماعەتی گولەنییەکانەوە نەبووە.   لەبارەی ئەوەی کە پێشتر لەلایەن دادگای ٣٠ یەمینی سزا قورسەکانی ئیستەنبووڵەوە بێتاوانیی بۆ دەرچووە کاڤاڵا گوتی: "ئێمە وەکو دەزگا، چالاکییەکانمان بەشێوەیەکی گونجاو بە یاساکان ئەنجامدەدا. راستە من بەرپرسیارم لە چالاکییەکانی ئەو دەزگایە، بەڵام هەر خۆشم بە تەنیا بڕیارم نەداوە. مانەوەم لەم چەند ساڵە لە گرتووخانە و دژایەتیکردنی بڕیاری بێتاوانبوون و ئازادکردنم، ئیدی بووەتە ئەشکەنجە".  دواجار دادوەر بڕیاریدا کاڤاڵا لە گرتووخانەدا بمێنێتەوە و دانیشتنی دادگایی بۆ رۆژی ٥ی شوباتی ٢٠٢١ دواخست.   حکومەتی تورکیا بە بیانووی ئەوەی هاوکاریی دارایی خۆپێشاندەرانی پارکی گەزیی کردووە، عوسمان کاڤاڵای دایە دادگا. لەم دۆسیەیەدا دادوەر بڕیاری بێتاوانبوونی بۆ دەرکرد. بەڵام بەر لەوەی ئازاد بکرێت لێپرسینەوەیەکی دیکە لەسەر ١٥ی تەمموز (هەوڵی کودەتاکەی ٢٠١٦) لەگەڵ کاڤاڵا دەستیپێکرا و بە ئەنجامدانی کاری سیخوڕی تۆمەتبارکرا و کاڤاڵا ئازادنەکرا.   ئەمە ناڕەزایی وڵاتانی ئەوروپای لێکەوتووەتەوە. دادگای مافی مرۆڤی ئەوروپا سەرەتای کانوونی یەکەمی ئەمساڵی رایگەیاند کاڤاڵا بە هۆکارێکی سیاسی و نابەجێ لە گرتووخانەدایە و چی زووە دەبێت ئازاد بکرێت. بەڵام تورکیا ئەو بڕیارەی فەرامۆشکردووە. عوسمان کاڤاڵا ماوەی زیاتر لە ٣٧ مانگە لە ژوورەوەیە و پرۆسەی دادگایی بەردەوامە.