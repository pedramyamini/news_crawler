ئەمڕۆ شەممە فەلاح حەسەن، جێگری سەرۆکی لاوانی سیاسیی ئەوروپا بە نوێنەرایەتیی رێکخراوی لاوانی سیاسیی ئەوروپا سەردانی ئەکرەم ئیمامئۆغلو، سەرۆکی گەورە شارەوانیی ئیستەنبووڵی کرد. فەلاح حەسەن بە تۆڕی میدیایی رووداوی راگەیاند، لەلایەن سەرۆکی گەورە شارەوانیی ئیستەنبووڵەوە بانگهێشنامەیان بۆ نێردراوە، "چونکە تورکیا دەیەوێت لەو رێگەوە پەیوەندییەکانی لەگەڵ یەکێتیی ئەوروپا بەهێزبکات".  لاوانی سیاسیی ئەوروپا تاکە رێکخراوی سیاسی سەر بە یەکێتیی ئەوروپایە کە نزیکەی یەک ملیۆن شوێنکەوتەی هەیە و، تایبەتە بە حیزبە دیموکراتەکانی ئەوروپا.  لە بەشێکی دیکەی کۆبوونەوەکەدا وەکو فەلاح  حەسەن باسی دەکات، "سەرۆکی شارەوانیی ئیستەنبووڵ داوای دەکرد کە یارمەتیی گەنجانی تورکیا بدەین بۆ ئەوەی بتوانن ببنە ئەندام لە رێکخراوە ئەوروپییەکان".  فەلاح حەسەن ئاماژەی بەوە کرد کە ئەو وەکو کوردێک ویستوویەتی دیارییەکی کوردانە بۆ سەرۆکی شارەوانیی ئیستەنبووڵ ببات، بۆ ئەو مەبەستەش وێنەیەکی قەڵای هەولێری وەکو دیاری داوەتە ئەکرەم ئیمامئۆغلو، ئەویش بە فەلاح حەسەنی گوتووە، "حەز دەکەین پەیوەندیمان لەگەڵ پارێزگای هەولێر بەهێز بکەین و پێشوازی لە هەموو هەوڵێک بۆ پتەوکردنی پەیوەندییەکان دەکەین".  لەھەمان کاتدا سەرۆکی شاروانی ئیستەنبووڵ دیارییەکی پێشکەشی فەلاح حەسەن کردووە و پێی راگەیاندووە، "ئێمە براین و لەگەڵ شاندەکەت بەخێربێیت بۆ ئیستەنبووڵ".  ئەکرەم ئیمامئۆغڵو سەر بە پارتی جەھەپەیە و یەکەمین سەرۆک شارەوانییە لە مێژووی ئیستەنبووڵ کە زۆرترین دەنگی بەدەست ھێنا بێت.