چاوەکان لەسەر هاوپەیمانیی میللەتن بۆ ئەوەی لە ئێستاوە بەربژێر بۆ پۆستی سەرۆککۆماری تورکیا دەستنیشان بکات، ئەمە لە باکووری کوردستان و تورکیادا ناو بەناو دەبێتە رۆژەڤ. هاوپەیمانیی میللەت کە پارتی گەلی کۆماری (جەهەپە) و ئیی پارتی پێکیدەهێنن، تاوەکو ئێستا هیچ بڕیارێک یاخود ئاماژەیەکیان لەبارەی ئەو کەسایەتییە نەداوە کە دەیانەوێ لە هەڵبژاردنی ئەمجارەدا وەکو رکابەری رەجەب تەیب ئەردۆغان بیهێننە پێشەوە.  ئەمە لەکاتێکدایە کەمال کڵچدارئۆغڵو، سەرۆکی گشتیی جەهەپە و مێراڵ ئاکشەنەر، سەرۆکی گشتیی ئیی پارتی و هەریەک لە سەرۆکی گەورەشارەوانییەکانی ئیستەنبووڵ و ئەنقەرە، ئەکرەم ئیمامئۆغڵو و مەنسور یاڤاش لەم بابەتەدا جێی باسی سیاسەتڤانان و میدیاکانن.  لەمبارەیەوە بولەنت توران، بریکاری سەرۆکی فراکسیۆنی ئاکپارتی لەمیانی وەڵامدانەوەی پرسیاری رۆژنامەڤانان لەبارەی کۆتاییهاتنی پشوو و کارابوونەوەی پەرلەمانی تورکیا، باسی لەو بابەتەش کرد و گوتی، "وا بیرناکەمەوە دواخستنی دیاریکردنی بەربژێر پەیوەندیی بە ستراتیژییەتی هەڵبژاردنەوە هەبێت. بەڵکو پەیوەندیی بە ئامادەنەبوونیانەوە هەیە و چاوەڕێی هاوبەشەکەی دیکەی هاوپەیمانێتییەکەیان دەکەن. ئەوەی دەبینرێت ئەمەیە کە هەدەپە کێ دەستنیشان بکات، ئەو دەبێتە بەربژێری هاوپەیمانیی میللەت. جا بەربژێری هاوپەیمانیی میللەت لە هەمان کاتدا دەبێتە بەربژێری ئەو هاوپەیمانییەی ئازادی کە هەدەپە باسی لێوە دەکات".  بولەنت توران هەروەها باسی ئەوەشی کرد کە پێشتر جەهەپە گوتوویەتی، کاتێک دەسەڵات وەردەگرن ١ - ٢ وەزارەت بە هەدەپە دەدەن، توران رووی لە پارتەکانی ئۆپۆزسیۆن کرد و گوتی، "با رەشنووس بهێننە بەردەممان، ئێمە پشتگیری دەکەین؛ ئەگەر دەیانەوێ ساڵێک کڵچدارئۆغڵو، ساڵێک ئاکشەنەر، ساڵێک دەمیرتاش ببنە بەربژێری سەرۆککۆمار. ئەگەر ئەمەشیان دەوێ ٦ مانگ جارێک بە شێوەی خول با هەلی یاریدەدەری سەرۆککۆماریان پێبدرێت. ئێمە ئامادەی هەموو جۆرە شێوازێکین. متمانەمان بە جەماوەر هەیە".  ئەمە لەکاتێکدایە ئێستا هاوپەیمانیی میللەت بە فەرمی تەنیا جەهەپە و ئیی پارتی لەخۆدەگرێت. پارتی دیموکراتی گەلان (هەدەپە) لە هەڵبژاردنی شارەوانییەکانی ٢٠١٩ بە دروشمی (لە کوردستان دەیبەینەوە و لە شارەکانی تورکیاش ئاکەپە و مەهەپە دووچاری شکست دەکەین) بەشدارییکرد.   ئەم هەنگاوەی هەدەپە لە بەرژەوەندیی هاوپەیمانیی میللەت بوو، بەتایبەتی کە توانییان شارەوانییەکانی ئەنقەرە، ئیستەنبووڵ، ئەنتاڵیا و چەندین شارەوانیی دیکەی گرنگ لە ئاکپارتی وەربگرنەوە. بەڵام هەدەپە بۆ هەڵبژاردنی ئەمجارە لە رێگەی هاوسەرۆکانییەوە پەروین بوڵدان و میتحەت سانجار، پەیامێکی روونی بە ئۆپۆزسیۆن دا و رایگەیاند کە تەنیا بە شێوەی فەرمی و شەفاف بەشداری لە هاوپەیمانیدا دەکات و بە پێچەوانەوە هاوکاریی هیچ هێزێک ناکات.