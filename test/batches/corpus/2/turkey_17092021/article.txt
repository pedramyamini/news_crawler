بنکەی ئەتۆمیی ئاکویو بە هاوئاهەنگیی رووسیا کاری لەسەر دەکرێت و لە پارێزگای مێرسینە. رۆژی ١٠ ئاداری ٢٠٢١ رەجەب تەیب ئەردۆغان، سەرۆککۆماری تورکیا لەبارەی ئەو بابەتە قسەی کرد و گوتى: "لە ١٠٠ ەمین ساڵیادی دامەزراندنی کۆماری تورکیادا وڵاتەکەمان دەخەینە ریزی ئەو وڵاتانەی کە خاوەن وزەی ئەتۆمین. بنکەی ئەتۆمیی ئاکویومان بە پێشکەوتووترین سیستەمی ئەمنیی ئاستباڵا دەپارێزین و هەوڵدەدەین بەتەواوی بیگونجێنین لەگەڵ ستانداردەکانی ئاژانسی وزەی ئەتۆمیی نێودەوڵەتی".  بەردی بناغەی بنکەی ئەتۆمیی ئاکویو لە پارێزگای مێرسینی تورکیا لە کانوونی یەکەمی ٢٠١٧ دانرا کە ٢٠ ملیار دۆلاری ئەمریکی بۆ دابینکراوە. مەبەست لە دامەزراندنی ئەو بنکە ئەتۆمییە بەرهەمهێنانی وزەیە بۆ پڕکردنەوەی پێداویستییەکانی تورکیا.  سەرۆکكۆمارى توركيا دەڵێت، "بنکەیەکی وەها کە ١٣ هەزار ئەندازیار [١٠ هەزار تورک و ٣ هەزار رووس] کاری تێدا دەکەن، بەشی یەکەمی کارەکانی لە ئایاری ٢٠٢٣ تەواودەبن... ئەم پرۆژەیە وەک یەکێک لە سیمبولەکانی ئامانجەکانی ٢٠٢٣ دەبینین. لەکاتێکدا ئێستا لە ٣٢ وڵاتی جیهاندا ٤٤٣ بنکەی وزەی ئەتۆمی لە کارکردندان و لە ١٩ وڵاتیشدا ٥١ ناوەندی وزەی ئەتۆمی لە قۆناخی دروستکردندان. "