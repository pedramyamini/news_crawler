بەپێی ئاماری ئەو ئەنجوومەنە، لە ئێران هەشت ملیۆن کەس ناویان بۆ بەخشینی ئەندامانی جەستەیان تۆمار کردووە کە زۆر کەمترە لە ئاستی وڵاتانی پێشکەوتوو. هەروەها ساڵانە هەشت هەزار کەس بەهۆی وەستانی مێشک گیانلەدەستدەدەن، بەڵام ساڵی رابردوو جەستەی ٩٢٥ یان بەخشراوەتە خەڵکی دیکە. ئەوەش لەکاتێکدایە، ٢٥ هەزار کەس لە چاوەڕوانی وەرگرتنی ئەندامی جەستەدان.   ئومێد قوبادی، جێگری ئەنجوومەنی بەخشەرانی ئەندامانی جەستە لە ئێران دەڵێت، لەم وڵاتەدا ٨ ملیۆن کەس ناویان بۆ بەخشینی ئەندامانی جەستەیان تۆمار کردووە، واتە ١٠ % ی کۆی دانیشتووانی ئێران، بەڵام رێژەیە لە وڵاتانی پێشکەوتوودا زیاتر لە ٦٠ %.  ساڵی رابردوو لە ئێران ٩٢٥ کەس ئەندامانی جەستەیان بەخشیبوو. بەخشینی ئەندامانی جەستە بە دوو شێوە دەکرێت. یەکەم کەسێک بە رەزامەندیی خۆی پێشتر ناوی تۆمار کردبێت، دووەم کەسێک بەهەر هۆکارێکی لەناکاو مێشکی راوەستابێت، بۆ هەردووکیان رەزامەندیی خێزانەکەی پێویستە.  بەپێی ئامارە فەرمییەکان، ساڵانە لە ئێراندا نزیکەی ٨ هەزار کەس مێشکیان رادەوەستێت، بەڵام نزیکەی ٣ هەزار کەسیان ئەندامی لەشیان شیاوی بەخشینە، لەم ژمارەیەش هەزار کەسێکیان ئەندامی جەستەیان دەبەخشرێت، هۆکاری گرنگی ئەمەش رازینەبوونی خێزانەکەیانە.  ئومێد قوبادی، جێگری ئەنجوومەنی بەخشەرانی ئەندامانی جەستە لە ئێران دەڵێت، "کێشەکە ئەوەیەک خەڵک راوەستانی مێشک بە مردن نازانن. بەڵام ئەگەر بزانن راوەستانی مێشک، یەکسانە بە مردن، زۆر ئەستەمە بڵێن ئەم دڵە پێشکەش ناکەین و دەیخەینە ژێر خاک. رێکخراوە و دامەزراوەکان لە ئێران فەرهەنگسازییان نەکردووە. هۆکارێکی دیکەی دەرنەبڕینی رەزامەندیی ئەوەیە بنەماڵەکان دەڵێن ئێمە نازانین ئەگەر ئەو ئەزیزەمان مابایە بۆچوونی چۆن بوو".  بەپێی ئامارەکان لە ئێراندا ٢٥ هەزار نەخۆش لە چاوەڕوانی وەرگرتنی ئەندامی جەستەدان. تاوەکو پێش هاتنی کۆرۆنا رۆژانە نزیکەی ١٠ کەس لەوان گیانیان لەدەستدەدا.  لە سەردەمی کۆرۆنادا رێژەی پێشکێشکردنی ئەندامانی لەش ٥٠ % کەمیکرد. هۆکاریشی ئەوە بوو، راوەستانی مێشک کەمیکردبوو و هەروەها هەندێ لەوانەش مێکشیان رادەوەستا کۆرۆنایان هەبوو.  بەپێی راپۆرتێکی ئیکۆنۆمیست لە ساڵی ٢٠٠٧، ئێران بەرزترین ئاماری لە بەخشینی ئەندامانی لەشی خەڵکی زیندووی هەبوو، بەڵام نزمترین پلەی لە بەخشینی مردوواندا هەبوو. هۆکاری ئەمە فرۆشی ئەندامانی لەش بەتایبەت گورچیلە بەهۆی دۆخی ئابوورییەوەیە.  هەر بەخشەرێک دەتوانێت ژیانی ٨ کەس رزگار بکات. ئەگەر تەنیا ئەوانەی لە رووداوەکانی هاتووچۆدا مێشکیان رادەوەستێت، ئەندامیان ببەخشرێت، ژیانی زۆربەی ئەوانە رزگار دەکرێت کە ئێستا لە چاوەڕوانی ئەندامێکی جەستەدان.