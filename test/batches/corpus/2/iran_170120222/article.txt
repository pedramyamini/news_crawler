سەعید خەتیبزادە، گوتەبێژی وەزارەتی دەرەوەی ئێران رۆژی دووشەممە لە کۆنفرانسێکی رۆژنامەڤانیدا رایگەیاند "ئەوەی کە ماوەتەوە ژمارەیەک پرسی گرنگ و سەرەکین کە پێویستیان بە چەند بڕیارێکی سیاسیی دیاریکراوە. "  سەعید خەتیبزادە، گوتیشی: "واشنتن، بە دیاریکراوی، پێویستە بڕیارەکانی خۆی لەسەر لابردنی سزاکنا و پرسە بەجێماوەکان رابگەیێنێت. ئەگەر ئەوە بکرێت، ئێمە بە خێراییێکی باش دەگەین بە رێککەوتنێکی خۆڕاگر و متمانەپێکراو. "  گوتەکانی خەتیبزادە لە کاتێکدا هاتن کە بڕیاربوو رۆژی دووشەممە شاندە دانوستاندنکارەکان بگەڕێننەوە ڤیەننا پاش ئەوەی کە رۆژی شەممە بۆ راوێژکردن لەگەڵ پایتەختەکانیان گەڕابوونەوە وڵاتەکانیان.  رۆژی یەکشەممە گفتوگۆکان لە نێوان پسپۆڕە تەکنیکیەکان بەردەوام بوون.   دانوستاندنەکانی چالاککردنەوەی گفتوگۆ ئەتۆمییەکان تشرینی دووەمی ساڵی رابردوو دەستیانپێکردەوە دوای ئەوەی کە لە مانگی حوزەیراندا لە کاتی هەڵبژاردنی ئیبراهیم رەئیسی بە سەرۆکی ئێران، وەستان.   رێککەوتنەکەی ساڵی ٢٠١٥، کە لە لایەن ئێران، ئەمریکا، رووسیا، چین، بەریتانیا، فەرەنسا و ئەڵمانیاوە واژۆی لەسەر کراوە، رێگە بە لابردنی سزاکان لەسەر تاران دەدات لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ناوەکی.  بەڵام لە ساڵی ٢٠١٨، ئەمریکا، لەسەر دەستی دۆناڵد ترەمپ، سەرۆکی ئەوکاتی، لە رێککەوتنەکە کشایەوە و دووبارە سزای ئابووریی بەسەر تاراندا سەپاندەوە، ئێرانیش لە کاردانەوەدا، پابەندبوونی خۆی بە نێوەڕۆکی رێککەوتننامەکەوە قۆناخ بە قۆناخ هەڵوەشاندەوە.  خەتیبزادە گوتی: "گفتوگۆکان بە ئاراستە دروستەکەدا دەڕۆن، ئێمە هیچ کێشەیەکی وامان نییە چارەسەرنەکرێت". ئاماژەشی بەوە کرد کە شاندەکان لەسەر بەشی هەرە زۆری دەقی رێککەوتنە نوێیەکە کۆکن.  لایەنە جیاوازەکانی گفتوگۆکانی ڤییەننا ئاماژەیان بەوە کردووە کە بەرەوپێشچوون لە دانوستاندنەکانیاندا هەیە، تاران دەڵێت ئەوە بەرهەمی "هەوڵەکانی هەموو لایەنەکانە. "  بەڵام سەعید خەتیبزادە رەخنەی لە دواخستن و پاشخستنی بڕیارەکان گرت "بە تایبەتیش لە لایەن ئەمریکاوە" بۆ لابردنی سزاکان.  ئەمریکا ناڕاستەوخۆ لە گفتوگۆکاندا بەشدارە کە ئامانجیان گەڕاندنەوەی واشنتنە بۆ نێو رێککەوتنی ئەتۆمی بۆ ئەوەی ئێرانیش پێیەوە پابەندبێتەوە.   لایەنە رۆژئاواییەکان جەختیان لە "پێویستیی" گەییشتن بە رێککەوتن کردووەتەوە؛ ئەنتۆنی بلینکن، وەزیری دەرەوەی ئەمریکا رۆژی پێنجشەممەی رابردوو رایگەیاند تەنیا چەند هەفتەیەکی کەم ماون پێش ئەوەی رێککەوتنەکە بفەوتێت. گوتیشی واشنتن ئامادەیە سەیری "بژاردەکانی دیکە" بکات ئەگەر گفتوگۆکان شکستبێنن.   لە وەڵامی ئەوەدا، رۆژی دووشەممە، گوتەبێژی وەزارەتی دەرەوەی ئێران رایگەیاند: "بەڕێز بلینکن لە هەموو کەسێک باشتر دەزانێت کە هەموو وڵاتێک پلان Bی خۆی هەیە و رەنگە پلان Bی ئێرانیش لە بەرژەوەندیی ئەمریکادا نەبێت. "