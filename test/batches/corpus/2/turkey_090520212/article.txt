جیهانگیر ئیسلام كە پێشتر پەرلەمانتاری سەربەخۆ بوو لەسەر لیستی پارتی سەعادەت، لە سەرەتای ئەمساڵدا چووە نێو فراكسیۆنی جەهەپە و ئێستاش ئەندامی جەهەپەیە، لە هەڤپەیڤینێكدا سووربوونی خۆی راگەیاند لە بەشداریپێكردنی هەدەپە لە هاوپەیمانی میللەت و رایگەیاند "لە سەرەتاوە دید و بۆچوونم لەگەڵ ئەوە بووە، هەدەپە وەك لایەنێكی كاریگەری ئۆپۆزیسیۆنی توركیا بەشداربێت لە هاوپەیمانیی میللەت. راستە هەندێك كێشە هەیە، بەڵام سەرباری هەموو جیاوازییەكان پێویستە هەدەپە بەشدار بێت لە هاوپەیمانیی میللەت".   لە بەشێکی دیکەی قسەکانیدا جیهانگیر ئیسلام رایگەیاند، هاوپەیمانیی میللەت پێچەوانەی دەسەڵاتە، باوەڕی بەفرەرەنگی هەیە. ئەگەر كێشە و بیروڕای جیاوازیش هەبێت، بەڵام دەكرێ لەنێو بەرەیەكدا كۆببینەوە بۆ ئامانجێكی دیاریكراو. تاوەکو پشتیوانیی یەكدی بین و داهاتوویەكی گەش بۆ نیشتمان فەراهەم بكەین.   ئەو پەرلەمانتارەی جەهەپە پێداگری لەوەش دەكات، نەك تەنیا هەدەپە، بەڵكو پێویستە دەرگەی گفتوگۆ واڵا بكرێت بۆ ئەوەی پارتی سەعادەت، پارتی دیموكرات، پارتی ئایندە و پارتی دێڤا و رێكخراوەكانی كۆمەڵگەی مەدەنیش لەژێر سێبەری ئەم هاوپەیمانێتییە كۆببنەوە.   جەختی لەوەشكردووەتەوە، زۆربەی راپرسییەكان دەیسەلمێنن، بەرەی ئۆپۆزسیۆن فراوان دەبێت و رێژەی دەنگەكانیان رۆژ دوای رۆژ زیاد دەكات. بۆیە پێویستە ئەم دۆخە بقۆزرێتەوە و بەرەیەكی بەهێزی ئۆپۆزسیۆن پێكبهێنرێت لە بەرامبەر هاوپەیمانیی جمهوور كە ئاكپارتی و مەهەپە پێكهێنەری سەرەكی هاوپەیمانێتییەكەن.   رۆژی ٧ی مانگ مەراڵ ئاكشەنەر، سەرۆكی ئیی پارتی لەبارەی بەشداریپێكردنی هەدەپە لە هاوپەیمانی میللەت رایگەیاندبوو، ناكرێ هەدەپە ببێتە بەشێك لە هاوپەیمانییەكە. هیچ خاڵێك نییە كۆمان بكاتەوە، دەبێ ئەوان بەتەنیا بەشداری هەڵبژاردنەكان بكەن. گوتبووشی گفتوگۆ لەگەڵ پارتی ئایندە و پارتی دێڤا و پارتی سەعادەت دەكرێت بۆ ئەوەی بەشداربن لە هاوپەیمانیی میللەت.