بەپێی ئاژانسی فەرمی ئێران ئیرنا، رەی شەهری لە نەخۆشخانەی خاتەمولئەنبیای تاران خەوێندرابوو و شەوی دووشەممە کۆچی دواییکردووە. بەڵام هۆکاری مردنەکەی رانەگەیێندراوە.  محەممەد محەممەدی رەی شەهری، کە لە سەرەتای سەرکەوتنی شۆڕشی گەلانی ئێران حاکمی شەرعی دادگای شۆڕش بوو، دواتر لە سەردەمی سەرۆککۆماریی عەلی خامنەیی، رێبەری ئێستای ئێران بووە یەکەمین وەزیری ئیتلاعات.  رەی شەهری یەکێکە لەو ناوانەی کە ئۆپۆزیسیۆنی ئێران بە بکوژی دژبەران و رەخنەگرانی ئێران ناوی دەبەن و پێیانوایە لە لەسێدارەدانی دژبەرانی ئێران لە شەستەکانی کۆچیی هەتاوی، کە تێیدا بە هەزاران کەس لە لایەنگرانی رێکخراوی موجاهیدنی خەلق و چەپەکان لەسێدارەدران و زۆربەیان خرانە گۆڕی بەکۆمەڵەوە، رۆڵێکی دیاری هەبووە.  رەی شەهری دواتر بووە سەرۆکی داواکاریی گشتیی ئێران و دووساڵ لەو پۆستەدا بوو و هەروەها لەلایەن رێبەری ئێرانەوە کرایە سەرۆکی دادگەی تایبەت بە مامۆستایانی ئایینی. هەروەها بۆ ماوەی ١٨ ساڵ سەرپەرشتیاری رێکخراوی حاجیانی ئێران بوو و بۆ ماوەی دوو خولیش ئەندامی ئەنجوومەنی شارەزایانی رێبەریی ئێران بوو.