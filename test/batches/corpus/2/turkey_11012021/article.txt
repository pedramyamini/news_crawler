عەدنان ئۆکتار، کەسایەتیی ناسراوی تورکیا کە خۆی بە بانگخوازێکی ئایینی دەناسێنێت، ١١ی تەمموزی ٢٠١٨ لەلایەن پۆلیسەوە لە ماڵەکەی خۆیدا دەستگیرکرا.   چەندین دۆسیەی وەکو "دامەزراندنی رێکخراو و تاوانکردن، سیخوڕیکردنی سیاسی و سەربازی، بەکارهێنانی بیروباوەڕ بۆ بەرژەوەندیی خودی و بوونی بانگەشەی تاوانکاری دژ بە منداڵان"ـی لەسەر کرایەوە.   پرۆسەی دادگاییکردنەکەی ١٦ مانگ بەردەوام بوو. هەتاوەکو رۆژی دووشەممە ١١ی کانوونی دووەمی ٢٠٢١ دادوەر لە دادگای ٣٠ ـی سزا قورسەکانی ئیستەنبووڵدا سزای زیندانیی بەسەردا خوێندەوە. ئۆکتار و ١٣ لە بەرپرسانی رێکخراوەکەی سزای زۆریان بەسەردا سەپێنرا.  پێشتر داواکاری گشتیی ئیستەنبووڵ داوای سزای زیندانیی ١٥٠ بۆ ١٣٦٥ ساڵی بۆ عەدنان ئۆکتار کردبوو.  ئۆکتار کە بە "هاروون یەحیا|ش دەناسرێت، لەگەڵ ٧٧ کەس لە هاوڕێ و موریدانی بە دەستبەسەری و ٢٣٦ موریدی دیکە کە زۆربەیان ئافرەتن، بەبێ دەستبەسەربوون دادگایی کران.  بەر لەوەی دەستگیربکرێت، لە ماڵەکەی عەدنان ئۆکتاردا هەمیشە ژمارەیەکی زۆر کچ هەبوون کە لە تورکیا و تەنانەت وڵاتانی دیکەش بووبوونە رۆژەڤ.   ئەو ئافرەتانە '' پشیلەکانی عەدنان ئۆکتار '' یان پێدەگوترا. ئۆکتار ئەوان بە موریدی خۆی دەزانێت و رۆژانە پرۆگرامی تەلەڤزیۆنیی لەگەڵدا دەکردن.  موریدە کچەکانی بە شێوازی سەرنجڕاکێش و جلی نیمچە رووت دەردەکەوتن. ئەوان عەدنان ئۆکتاریان بە '' مامۆستا ''، '' عەشقەکەم '' یان وشەی دیکەی رۆمانسی بانگ دەکرد.   ئۆکتاریش لەگەڵ ئەواندا سەمای دەکرد و گۆرانیی دەگوت و، هەندێک جاریش قورئانی دەخوێند.   ئەو بەرنامانەی ئۆکتار لە کەناڵێکی تەلەڤزیۆنیی تایبەت بە خۆیدا پەخش دەکران و هاوکات لە تۆڕە کۆمەڵایەتییەکانیشدا دەبوونە رۆژەڤ.   زۆر جار گەنجان دەیاننووسی: "مامۆستا ئۆکتار دەستێکی لە هەنگویندایە و دەستەکەی دیکەشی لە قەیماخدا! "