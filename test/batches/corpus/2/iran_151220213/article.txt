بەپێی ئەو پرۆژە یاسایە، مووچەکان لە پێنج ئاستدا و لە ٥ % تاوەکو ١٥ % زیاد دەکرێن، واتە لانیکەمی مووچە دەکرێتە هەشت ملیۆن و ٨٠٠ هەزار تمەن و لانی زۆری مووچەش ١٥ ملیۆن و ٣٠٠ هەزار تمەن دەبێت.  عەلیڕەزا مەنادی، سەرۆکی کۆمیسیۆنی پەروەردە لە پەرلەمانی ئێران رایگەیاند، "هیچ مامۆستایەک بەو مەرجەی پلەی بەدەستهێنابێت، کەمتر لە ٨ ملیۆن و ٨٠٠ هەزار تمەن وەرناگرێت، پلەکانی دیکەش بەپێی ئەو مەرجانەی کە هەیانە، کۆدەکرێتەوە و مووچەیان زیاد دەکرێت".  ئەم پرۆژەیاسایە نزیکەی ٧٥٠ هەزار مامۆستا دەگرێتەوە. محەممەد باقر قاڵیباف، سەرۆکی پەرلەمانی ئێران دەڵێت، "پیشەی مامۆستایی مانای ئەوەیە کە دەبێت بچێتە پۆل و وانە بڵێتەوە. ئەگەر بەڕێوەبەری جێگەیەکیش بوو و لە هەفتەیەکدا ٢٤ کاژێر وانەشی گوتەوە، ئەمە مامۆستای پێ دەڵێین. ئەم پلەبەندییە تەنیا بۆ مامۆستاکانە، واتە بەشە ئیداری و خزمەتگوزارییەکان ناگرێتەوە".  بەڵام مامۆستاکان دەڵێن، پەرلەمان فێڵی لێکردوون و ئەمە ئەو شتە نییە کە ئەوان مەبەستیانە، چونکە گۆڕانکارییەکی ئەوتۆ لە مووچەی بەشێک لە مامۆستاکان دروست ناکات. هەروەها کێشەی پلەبەندیی مامۆستاکانیش چارەسەر ناکات، بابەتێک کە مامۆستاکان لەسەری ناڕازی بوون.  لەگەڵ ئەوەشدا جێبەجێکردنی یاساکە هەر بەو جۆرەی کە هەیە، کێشەی خۆی هەیە. حکومەت ٢٥ تریلیۆن تمەنی بۆ جێبەجێکردنی یاساکە لە شەش مانگی دووەمی ئەمساڵدا تەرخان کردووە، بەڵام دەگوترێت پێویستی بە ٣٥ تریلیۆن تمەنە، واتە ١٠ تریلیۆن تمەن کورتهێنانی دەبێت.  سەرۆکی پەرلەمانی ئێران دەڵێت، "خولی ١١ی پەرلەمان و حکومەتی ١٣یەم بابەتی دارایی یاساکەیان دابینکردووە. ئەگەر هەندێک کاتیشی گرت، پێویستی بە لێکۆڵینەوەی وردتر هەبوو".  چەندین ساڵە مامۆستاکان بە کەمی مووچەکانیان و پلەبەندیی نەکردنی کارەکەیان ناڕازین. لە رۆژانی رابردوودا ناڕەزایەتییەکانیان بەربڵاوتریش بوو، مامۆستاکان هۆشدارییان دا کە ئەگەر داواکارییەکانیان جێبەجێ نەکرێن، خوێندن بەگشتی بایکۆت دەکەن.  ئەو پرۆژەیاسایە دەبێت ئەنجوومەنی پاراستنی دەستووری ئێران پەسندی بکات. بەپێی پرۆژەیاساکە، دوای ئەوەش وەزارەتی پەروەردە لەگەڵ پەرلەمان، رێکخراوی پلاندانان و رێکخراوی دامەزراندن، دەبێت رێوشوێنەکانی جێبەجێکردنی پرۆژەیاسای پلەبەندیی مامۆستاکان جێبەجێ بکەن.