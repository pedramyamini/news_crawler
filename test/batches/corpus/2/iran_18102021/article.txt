ئیبراهیم رەئیسی، سەرۆککۆماری ئێران عەبدولسەلام کەریمی وەک راوێژکاری خۆی دیاریکرد؛ عەبدولسەلام کەریمی خەڵکی سەقزە و سەر بە لایەنی نەریتخوازە.   ئیبراهیم رەئیسی داوای لە عەبدولسەلام کەریمی کردووە کە بەدواداچوون بۆ "کاروباری گەلان و کەمینەکان" بکات و بۆ"یەکیەتی" و "یەکگرتوویی نێوان گەل و ئایینە جیاوازەکان" تێبکۆشێت.  عەبدولسەلام کەریمی بە ئاژانسی تەسنیم نزیک لە سوپای پاسدارانی گوتووە، سەرۆککۆماری ئێران پێی گوتووە کە جیاوازی لە نێوان ناوچە، پەیڕەوانی ئایین و بەکارهێنەرانی زمانەکاندا نەکات و جیاکاریش لە دابەشکردنی توانا و دەرفەتەکان قبووڵ ناکات.  کەریمی دەڵێ، سەرۆککۆمار بوونی گەلان وەک هۆکاری بەهێزبوونی وڵات دەزانێت و پێیوایە جیاوازی لەنێوان شیعە و سوننە و کورد و تورک و فارسدا نییە.  عەبدولسەلام کەریمی ساڵی ١٩٦٧ لە دایکبووە و دکتۆرای لە زمان و ئەدەبی عەرەبییدا هەیە. ئەو پێشتر ٥ ساڵ قایمقامی شاری دیواندەرە، ٥ ساڵ بەرپرسی زانکۆکانی پەیام نوور لە مەریوان و سنە، ٥ ساڵ جێگری سەرۆکی پلاندانانی رێکخراوی پەروەردەی پارێزگای سنە و بەڕێوەبەری  ناوەندی زانستی ئیسلامی ئیمام شافعی سنە بووە.  پێشتر ئیبراهیم رەئیسی گوتبووی، بێ جیاوازی سوود لە توانایی و بژاردەکان وەردەگرێت. کەسایەتییە ناودارە ئایینییە سوننەکانی وەک مەولەوی عەبدولحەمید، بە پێچەوانەی هەڵبژاردنەکانی رابردوو، ئەمجارە پشتیوانیان لە ئیبراهیم رەئیسی کرد کە کەسایەتییەکی نەریتخوازە.