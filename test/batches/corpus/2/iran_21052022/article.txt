ئەحمەد عەلی گودەرزی، فەرماندەی هێزی پاسەوانی سنووری ئێران دەڵێت، "لەو پەیوەندییەدا پرۆژەکانمان بە چەندین وەزیر داوە، بەتایبەت بە وەزارەتی ناوخۆ و فەرماندەیی هاوبەشی هێزە چەکدارەکان. لەم دواییانەشدا وەزیری ناوخۆ بڕیارێکی تایبەتی بۆ قەپاتکردنی سنوورەکان دەرکردووە و لەبواری ئەلترۆنیک و کامێرای تایبەتی و چاودێریدا خەریکی چالاکیین".   تاوەکوو ئێستاش ئێران بنکە و بارەگا و کەلوپەلی چاودێری و سەربازیی زۆری لە سنوورەکان جێگیر کردووە. بەگوتەی فەرماندەی پاسەوانی سنووری ئێران، بنکە و بارەگای سەربازی و رێگەی زیاتریش دروستدەکرێت و ئامرازی ئەلترۆنیکی و ئۆپتیکی جێگیر دەکرێت.  مەبەست کامێراکانی چاودێریی و هەستیاری لەیزەرییە کە دەتوانێت بە شەو و بەرۆژ بچووکترین جموجووڵەکان لە سنوورەکان لە مەودایەکی زۆر دوورەوە کۆنترۆڵ بکات. بۆ ئەو مەبەستە پاسەوانی سنوور، پێشنیازی کردووە ساڵانە یەک تریلیون یورۆ تەرخان بکرێت.   ئێران بۆ قەپاتکردنی سنوورەکان پابەندی سنوورە نێودەوڵەتییەکانیش نەبووە، لە عێراق و باشووری کوردستان هەر شاخ و ناوچەیەکی ستراتژی بووبێت، بنکەی لێداناوە. لە هەندێ شوێن چەندەها کیلۆمەتر هێڵی سنوور هێناوەتە پێشەوە.  بەگوتەی بەرپرسانی ئێران هۆکارێکی قەپاتکردنی سنوور، قاچاخی کاڵا و کەلوپەلە، بەڵام نایشارنەوە ئامانجێکی سەرەکی دیکەشیان بەرەنگاربوونەوەی هاتووچۆی هێزەکانی رۆژهەڵاتی کوردستانە، کە لە روانگەی ئەوانەوە ئاسایشی سنوورەکان تێکدەدەن.  ئەحمەد عەلی گودەرزی، فەرماندەی هێزی پاسەوانی سنووری ئێران باس لەوەش دەکات، "کاری لەپێشینەی ئەمساڵمان بەرزکردنەوەی ئاستی لێهاتوویی هێزەکانمان لە بنکە و یەکە سنوورییەکان. لە پلانمان دایە ئۆتۆمبێلی تایبەتی تاکتیکی، فڕۆکەی بێفڕۆکەوان و فلایکام بۆ چاودێریی ورد بەسەر سنوورەکان بە یەکە سنوورییەکان بدەین. ئەم بەرنامانە لە ساڵانی رابردووەوە دەستیپێکرد و ئەمساڵ بەرنامەی جیاوازترمان هەیە"  ئێران لە ساڵی ٢٠٠١ هەوڵەکانی بۆ قەپاتکردنی سنوورەکان دەستپێکرد. ئەو کات بە دروستکردنی دیوار و خەندەق لە سنوورەکانی رۆژهەڵاتی ئێرانەوە. لەمساڵانەدا بودجەی پێویستیی بۆ تەواوکردنی پرۆژەکە نەبووە.  لە رۆژهەڵاتی کوردستانەوە داخستنی سنوورەکان بەو ئاسانییە نییە. دۆخی جوگرافی ناوچە، شاخاویبوونی و لە زۆر شوێن دارستان وایانکردووە دانیشتووانی دوو دیوی سنوور بە ئاسانی هاتووچۆ بکەن، ئەمە سەرەڕای ئەوەی کە ئێران تاوەکوو ئێستا هەموو هەوڵێکی داوە هاتوچۆ لە سنوورەکاندا نەکرێت.