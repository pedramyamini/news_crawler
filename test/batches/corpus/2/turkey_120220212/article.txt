بەگوێرەی میدیای تورکیا، ئێلڤان پێش رووداوەکە سەردانی ماڵی خوشکەکەی کردووە و پێیگوتووە ئەنوەری هاوژینی نەخۆشە و پێکەوە دەچنە نەخۆشخانە. ئیلڤان منداڵە تەمەن ساڵ و نیوەکەی لەلای خوشکەکەی دادەنێت، بەڵام ناگەڕێتەوە.  درەنگانی شەوی رابردوو خوشکەکەی ئێلڤان چەند جارێک پەیوەندی بە ئێلڤان دەکات، بەڵام وەڵامی ناداتەوە، بۆیە لەگەڵ هاوژینەکەی دەچنە ماڵی ئێلڤان و ئەنوەر کە لەناوچەی زەیتوون بوڕنوە لە ئیستەنبووڵ، چەندجارێک لە دەرگا دەدەن، بەڵام کەس دەرگا ناکاتەوە، پاشان بە یارمەتی دراوسێکانی ئەنوەر دەرگاکە دەکەنەوە، دەبینن ئێلڤان و ئەنوەر پێکەوە لە ژووری نووستن کۆتاییان بەژیانی خۆیان هێناوە.  جانان کافتانجیئۆغڵو، کە بەرپرسی لقی پارتی گەلی کۆماری (جەهەپە)یە لە ئیستەنبووڵ، لە بارەی خۆخنکاندنی ئەو دوو هاوژینە کوردە تویتێکی کردووە و نووسیویەتی: "ئەو دوو هاوژینە بەهۆی خراپی دۆخی ئابوورییان، خۆیان کوشتووە". رەخنەشی لەو لایەنانە گرت کە دەڵێن لە تورکیا هەژاری نەماوە.  تەرمی ئەو دوو هاوژینە کوردە بۆ بەخاکسپاردنیان دەنێردرێنەوە زێدی خۆیان لە گوندی خرباقی شارۆچکەی خێزەی سەر بە پارێزگای ئێلیهی باکووری کوردستان.