دوای ماوەیەکی کەم لە رووداوەکە، هێرشبەرەکە دەستبەسەرکرا، هۆکار و پاڵنەری ئەم هێرشە جارێ روون نییە، بەڵام بەرپرسانی ئێران هەر لە یەکەم ساتەوە گوتیان هێرشبەر تەکفیری و سەر بە بێگانەکان بووە.  یەعقوب عەلی نەزەری، پارێزگاری خوراسان رەزەوی گوتی، "ئەم کەسە بیروباوەڕی تەکفیری هەبووە و هەندێ ئامانجی تایبەتیشی هەبووە، بەپێی ئەم بیروباوەڕەی بێگومان پلانی بۆ ئەم کارە هەبووە، بەڵام ئەوەی کە بە تەنیا کارەکەی کردبێت کەسانی دیکەش کە لە شوێنی رووداوەکە و لە پشتەوە هاوکارییان کردبێت، لیکۆڵینەوەی لێدەکرێت".  جگە لە هێرشبەرە سەرەکییەکە، چەند کەسێکی دیکەش لە نێو و دەرەوەی مەزارگەکە گیراون. ئیبراهیم رەئیسی، سەرۆککۆماری ئێران کە خۆیشی سەردەمانێک بەرپرسی مەزارگەی ئیمام رەزا بوو، وەزارەتی ئیتڵاعاتی ئەرکدار کردووە لێکۆڵینەوە لە رووداوەکە بکەن.   محەممەد باقر قاڵیباف، سەرۆکی پەرلەمانی ئێرانیش دەڵێت، "پێداگری دەکەمەوە بەرپرسانی پەیوەندیدار لە ناوخۆ و لە دەرەوە لێکۆڵینەوە لەم رووداوە بکەن و بنج و بناوانی بە خێرایی دەرخەن"   ئەو مامۆستا ئایینییە شیعانە لە پرۆژە کولتووری و کۆمەڵایەتییەکانی حکومەتی ئێران لە گەڕەکە هەژارەکانی مەشهەددا چالاک بوون. ساڵی ٢٠١٤ عەلی خامنەیی، رێبەری ئێران، بڕیاریدا پرۆژەکە جێبەجێ بکرێت. بڕیارەکە وادیارە وەڵامێک بوو بە نیگەرانی لایەنە تووندڕەوەکانی نێو دەسەڵات لە ئێران.   پاییزی ساڵی ٢٠١٣ ناسر مەکارم شیرازی، مەرجەعی شیعە هۆشداری دابوو سوننەکان هەوڵی گۆڕینی دیمۆگرافیای مەشهەد دەدەن و خەریکن خانوو و زەوی دەکڕن.  ساڵی ٢٠١٧ مەکارم شیرازی گوتی، "لە گەڕەکە هەژارەکاندا ئامادەبوونمان بەرچاو بوو، بۆ ئەوەی وەهابییەت بزانێت کە دەرفەتی دەستێوەردانی نابێت. "  یەک ملیۆن و ٣٠٠ هەزار کەس لە گەڕەکە هەژارەکانی مەشهەددا دەژین و بەپێی هەندێ ئامار ٤٠٠ هەزار کەسیان بیانین. ئەو کەسەی ئەو هێرشەی ئەنجامدا دەگوترێ ئێرانی نییە.  هەندێ کەس پێیانوایە ئەو هێرشە پەیوەندیی بە سەرکوتی سوننەکان لە مەشهەددا هەیە، بەڵام سێ رۆژ لەمەوبەریش دوو مامۆستای ئایینی تورکمەنی سوننە لە پارێزگای گوڵستان لە باکووری ئێران کوژران، هێشتا هۆکاری کوژرانیان نازانرێت، بەڵام بەرپرسان و راگەیاندنەکانی ئێران هەوڵیاندا نیشانی بدەن ئەو دوو رووداوە پەیوەندییان بە یەکەوە نییە.