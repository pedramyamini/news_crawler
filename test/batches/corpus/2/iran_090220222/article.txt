تەلەڤزیۆنی فەرمیی ئێران رایگەیاند مووشەکەکە بە سووتەمەنیی وشک کاردەکات و دەتوانێت هەزار و ٤٥٠ کیلۆمەتر ببڕێت.   مووشەکەکە ناونراوە خەیبەرشكێن، ئەوەش وەکو ئاماژەیەک بۆ قەڵایێکی جووەکان کە موسڵمانان لە سەرەتای بڵاوبوونەوەی ئایینی ئیسلامدا لەدەستی جووەکانیان دەرهێنا.   دەگوترێت مووشەکەکە لە پێکانی ئامانجەکانی زۆر وردە، هەروەها بە تەواوەتی لە نێوخۆی ئێراندا دروستکراوە و دەتوانێت خۆی لە مووشەک و سیستەمە بەرگرییەکان بدزێتەوە.   ئەم زانیارییانەی ئێران باسی کردوون، لە لایەن هیچ دەزگایێکی سەربەخۆوە پشتڕاست نەکراونەتەوە. نزیکترین شوێنی ئیسرائیل لە ئێران نزیکەی هەزار کیلۆمەتر لە ئێران دوورە.   ئەم نمایشە لە کاتێکدایە کە گفتوگۆکانی زیندووکردنەوەی رێککەوتنی ئەتۆمی لە ڤییەننا بەردەوامن.   ئێران کە پێشتر بەردەوام جەختی لەوە کردووەتەوە کە ئەوان نایانەوێت چەکی ئەتۆمی بەرهەمبێنن، دەڵێت مووشەکەکانی تەنیا بۆ بەرگریکردنن.   ئێران چەند جۆرە مووشەکێکی هەیە کە دەتوانن تاوەکو دوو هەزار کیلۆمەتر بڕۆن. مانگی رابردوو، ئێران بزووێنەرێکی تاقیکردەوە کە بە سووتەمەنی وشک کاری دەکرد؛ بڕیاربوو بۆ ناردنی مانگی دەستکرد بۆ بۆشایی ئاسمان بەکاریبێنێت.