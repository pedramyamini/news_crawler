گفتوگۆکان لەسەر ئەو رەشنووسەیە کە هەفتەی رابردوو لە پەرلەمان بە دەنگی پارتەکانی ئۆپۆزیسیۆن رەتکرایەوە، رۆژی سێشەممە ٦ی نیسانی ٢٠٢١ جارێکی دیکە دەستیپێکردەوە و لە دانیشتنی پەرلەماندا بەشی یەکەمی رەشنووسەکە پەسند کرا، کە لە ٧ ماددە پێکهاتووە.  لە دانیشتنەکەی پەرلەماندا بە دەنگی پەرلەمانتارانی ئاکپارتی و مەهەپە چەند گۆڕانکارییەک لە برگەکانی رەشنووسەکەدا کرا.    بەگوێرەی ئەو بڕگەیەی بۆ رەشنووسەکە زیاد کراوە، لە تورکیا لە پاڵ فەرمانبەرەکانی دیکەی دەوڵەت مامۆستاش کاتێک تاوەکو دادەمەزرێ یان پلەی کارگێڕی بەرزدەکرێتەوە "لێکۆڵینەوەی ئاسایش" و "توێژینەوەی ئەرشیف" یان لەبارەوە دەکرێ. هەروەها ئەو بڕگەیە لە رەشنووسەکە دەرکرا کە داوای ئەنجامدانی لێکۆڵینەوە لە خزمی پلە یەکی فەرمانبەرەکە و دایک و باوکی هاوژینەکەی دەکات.   لێکۆڵینەوەکانی ئاسایش و ئەرشیف لەلایەن سەرۆکایەتی دەزگای هەواڵگریی میت، بەڕێوەبەرایەتیی گشتیی ئاسایش و ئیدارە خۆجێییەکانەوە دەکرێن.   ئێوارەی ٣١ی ئادار لە دانیشتنی پەرلەماندا رەشنووسەکە خرابووە دەنگدانەوە. بەهۆی ئامادەبوونی ژمارەیەکی کەم لە پەرلەمانتارانی ئاکپارتی و مەهەپە لە دانیشتنەکەدا، بە دەنگی پەرلەمانتارانی هەدەپە، جەهەپە و ئیی پارتی رەتکرایەوە، بەڵام هەمان رۆژ سەرۆکایەتیی پەرلەمان کۆبووەوە و رۆژی دواتر بە زۆرینەی دەنگ بڕیاردرا رەشنووسەکە جارێکی دیکە بخرێتە دەنگدانەوە.   پارتەکانی ئۆپۆزیسیۆنی تورکیا چوارشەممەی رابردوو بۆ یەکەمجار لە پەرلەمانی وڵاتەکەیاندا لە بەرامبەر زۆرینەی دەنگەکانی ئاکپارتی و مەهەپەدا سەرکەوتن و رەشنووسی پڕۆژەیاسایەکەیان رەتکردەوە.   بەگوێرەی پەیڕەوەی ناوخۆی پەرلەمانی تورکیا، هەر پڕۆژەیاسا و بڕیارێک لە دانیشتنی پەرلەماندا رەتبکرێتەوە تاوەکو یەک ساڵی دیکە ناخرێتە رۆژەڤی پەرلەمان و دەنگی لەسەر نادرێ، بەڵام سەرۆکایەتیی پەرلەمان بە پاساوی ناڕازیبوون لەسەر شێوازی دەنگدانەکە، جارێکی دیکە رەشنووسەکەی خستەوە کارنامەی پەرلەمان.