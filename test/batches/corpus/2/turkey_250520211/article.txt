تاریق بەیهان، رێکخەری هۆبەی پەیوەندییەکان و کامپیەینەکانی رێکخراوی لێبووردنی نێودەوڵەتی لە تورکیا، لە هەژماری تایبەتی خۆی لە تۆڕی کۆمەڵایەتیی تویتەر تویتێکی بڵاوکردەوە و نووسی "بە پێچەوانەی بانگەشەکانی سلێمان سۆیلو، ئێمە بە بەڵگەوە بانگەشەی ئەوە دەکەین کە لە تورکیا ئەشکەنجەدان، مامەڵەی خراپ و بێسەروشوێنکردن هەیە. "   سلێمان سۆیلو، وەزیری ناوخۆی تورکیا شەوی دووشەممە ٢٤ ـی ئایاری ٢٠٢١ لە میانی بەشداریکردنی لە بەرنامەیەکی تەلەڤیزیۆنیدا وەڵامی گوتەکانی سیداد پەکەری دایەوە کە سەرۆکی یەکێک لە گرووپە مافیاکانە لە تورکیا و گوتی، "هیچ بەڵگەیەک نییە لەبارەی بوونی ئەشکەنجە لە تورکیا. "  وەزیری ناوخۆی تورکیا ئاماژەی بەوەدا، "کۆمەڵەکانی مافی مرۆڤ لە تورکیا بە چاویلکەی سیاسییەوە دەڕواننە رووداوەکان. هەروەها رێکخراوی لێبووردنی نێودەوڵەتی سەردانی هەموو شوێنێک دەکەن و لە ماوەی چوار ساڵ و نیوی رابردوودا هیچ بەڵگە و راپۆرتێکیان لەوبارەوە نەخستووەتە بەردەستمان. هیچ بەڵگەیەک لەبارەی هەبوونی ئەشکەنجە لە تورکیا بەردەست نییە. لەبارەی مامەڵەی خراپ بەڵگە هەیە، ئەویش دەزانن لە کوێ؟ لە بازرگانانی ماددەی هۆشبەر، پێم دەگوترێ مامەڵەی خراپ لەگەڵ فرۆشیارانی ماددە هۆشبەرەکان دەکرێ. "  تاریق بەیهان، رێکخەری هۆبەی پەیوەندییەکان و کامپەینەکانی رێکخراوی لێبووردنی نێودەوڵەتی لە تورکیا لە توویتەکەیدا ئەم گوتانەی وەزیری ناوخۆی تورکیای رەتکردەوە و ئاماژەی بەوەدا، "ساڵانێکە رێکخراوی لێبووردنی نێودەوڵەتی لە تورکیا نەک نەیتوانیوە سەردانی شوێنەکان بکات، تەنانەت ناتوانین بڵێین لە کاتی خۆیدا وەڵامی پرسیارەکانیشمان درابێتەوە. "     بەپێی ئەمنستی، لە تورکیا زۆرترین پێشێلکارییەکان لە زیندانەکاندا کراون، زەوتکردنی مافی گیراوەکان و مامەڵەکردن بە خراپی لەگەڵیاندا لە تۆمارەکانی وەزارەتی دادی تورکیاش رەنگدانەوەی هەبووە.  بەگوێرەی داتاکانی وەزارەتی دادی تورکیا، لە ماوەی نێوان ١ ـی تشرینی یەکەمی ٢٠١٩ تاوەکو ١٩ ـی حوزەیرانی ٢٠٢٠ دا ٣٩٦ زیندانی بە هۆکاری ئەوەی لە زینداندا ئەشکەنجەدراون و بە خراپی مامەڵەیان لەگەڵدا کراوە، سکاڵایان تۆمار کردووە.