لە داواكاریینامه‌كه‌دا هاتووە، جێگیرکردنی ھێزی دەریایی سوپای تورکیا لە ناوچەکە، کاریگەریی ھەبووە لە پاراستنی ئاسایشی ئەو کەشتییە بازرگانییانەی کە ئاڵای تورکیایان لەسەرە، هەروەها ئەو کەشتییانەی پەیوەندییان بە تورکیاوە ھەیە. بەگوێرەی داواکارینامەکە هێزەکانی تورکیا بەشداریی چالاکیان هەیە لەو ئۆپەراسیۆنە ھاوبەشانەی لەلایەن کۆمەڵگەی نێودەوڵەتییەوە بۆ بەرەنگاربوونەوەی تیرۆر و چەتەگه‌ریی دەریایی بەڕێوەدەچن.  سەرۆکایەتیی کۆماری تورکیا لە داواکەرینامەکەدا ئاماژه‌ی بەوەشداوە، پشتیوانیكردن له سیاسه‌تی نیشتمانیی له‌پێناو درێژه‌دان به هاریكاریی له‌گه‌ڵ وڵاتانی په‌یوه‌ندیدار و له چوارچێوه‌ی سیستمی نه‌ته‌وه یه‌كگرتووه‌كاندا، ده‌سته‌به‌ری رۆڵ و كاریگه‌ریی له‌سه‌ر ئاستی ناوچه‌یی و جیهانیی دەبێت.   په‌رله‌مانی توركیا له ٥ی شوباتی ٢٠٢٠ دا بڕیاریدا ماوه‌ی بڕیاره‌كانی ئه‌نجوومه‌نی ئاسایشی نه‌ته‌وه‌یه‌كگرتووه‌كان درێژبكاته‌وه، كه رێگه ده‌دات به به‌ره‌نگاربوونه‌وه‌ی چەتەگه‌ریی دەریایی و دزیی چەکداری. داواكاریینامه‌كه درێژکردنەوەی ماوەی مانەوەی ھێزی دەریایی سەر بە سوپای تورکیا،  لە کەنداوی عەدەن، کەناراوەکانی سۆماڵ، دەریای عەرەب و ناوچەکانی دەوروبەری، لە ١٠ی شوباتی ٢٠٢١ وە بۆ ماوەی ساڵێکی دیکە له‌خۆده‌گرێت.  دوای ئەوەی رەشنووسی درێژکردنەوەی ماوەی مانەوەی سەربازانی تورکیا لە کەنداوی عەدەن، لەلایەن لیژنەی پەیوەندیداری پەرلەمانی تورکیا پەسندکرا، ئاراستەی سەرۆکایەتیی پەرلەمان کرا و دوای ئەوەی خرایە دەنگدان، بە زۆرینەی دەنگی پەرلەمانتاران پەسندکرا.  هاوپەیمانیی جمهوور کە ئاکپارتی و مەهەپەن بە بەڵێ دەنگیان دا، بەڵام هاوپەیمانیی میللەت کە جەهەپە و ئیی پارتین بە نەخێر دەنگیان دا. هاوکات هەدەپەش بە نەخێر دەنگی دا و داواکارییەکەی رەتکردەوە.