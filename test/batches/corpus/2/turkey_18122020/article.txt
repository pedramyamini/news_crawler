بەگوێرەی ئاژانسەکە، رۆژی پێنجشەممە هەریەک لە زەینەب دورگوت و ئازاد کایا، پەیامنێرانی ئاژانسی میزۆپۆتامیا و هەروەها رۆژدا ئایدن و دەریا رەن پەیامنێرانی گۆڤاری ژن نیوز بەمەبەستی رووماڵێکی تایبەت سەردانی شارۆچکەی جزیرێیان کردبوو لە شرنەخ، بەڵام لەلایەن هێزە ئەمنییەکانی تورکیا بە پاساوی هەوڵی چەواشەکاری لە هەواڵ و گواستنەوەی هەواڵی ناڕاست دەستگیرکران و رەوانەی بەڕێوەبەرایەتیی ئاسایشی شارەکە کران.   لە هەواڵەکەی ئاژانسەکەدا هاتووە، بەهۆی بڵاوکردنەوەی هەواڵی فڕێدانە خوارەوەی دوو هاونیشتمانیی کورد بەناوەکانی عوسمان شیبان و سەروەت تورگوت لە هەلیکۆپتەری سوپای تورکیا لە شارۆچکەی شاخ لە پارێزگای وان، پێشتر چوار رۆژنامەڤانی دیکەی ئاژانسی میزۆپۆتامیا و گۆڤاری ژن نیوز لە ١١ی ئەیلوولی ئەمساڵ دەستگیرکران و رۆژی ٩ی تشرینی یەکەمیش بە بەندکردن سزادران.