ئەردۆغان لە کۆبوونەوەی رێکخستنەکانی پارتی دادوگەشەپێدان لە ئیستەنبووڵ، گوتی تیمەکانی گەڕان و پشکنین بەدوای سامانی سروشتی لە قەرەدەنیز، ٣ بیری نەوتیان دۆزیوەتەوە. ئەمە لەکاتێکدایە پێشتر گازی سروشتی لە چەند ناوچەیەکی قەرەدەنیز (دەکەوێتە باکووری رۆژهەڵاتی تورکیا) دۆزرابووەوە.  ئەردۆغان گوتی: "لە ماوەی مانگێکدا ٣ بیری نەوتمان دۆزییەوە. چاوەڕێی بووژانەوەیەکی باش لە کەرتی ئابووری دەکەین. دوای ئەوەی ٤٠٥ ملیار مەترسێجا گازی سروشتیمان دۆزییەوە، گەڕان و پشکنینەکانمان لە وشکانی ئەنجامیان هەبوو".  هەر بەپێی گوتەکانی ئەردۆغان لە ئامەدی باکووری کوردستاندا کار لە چەند بیرێک کراوە کە پێشتر داخراونەتەوە بە هۆکاری ئەوەی گوایە هیچیان تێدا نەدۆزراونەتەوە.  ئەردۆغان گوتی: "لەگەڵ بیری ئاکۆبا - ١ و یەنیشەهیر - ١ لە دیاربەکر، هەروەها بیری میسیللی - ٢ی کڕکڵارەلی ٦ هەزار و ٨٠٠ بەرمیل هاتووەتە سەر بڕی بەرهەمی رۆژانەمان".  ئەردۆغان ئاماژەی بەوەدا لە ساڵی ٢٠٠٢ تەنیا ٥ گەورەشار و ٥٧ شارۆچکەی تورکیا سوودیان لە گازی سروشتی دەبینی، بەڵام ئەمڕۆ گازی سروشتی گەیشتووەتە سەرجەم پارێزگاکانی تورکیا.  سەرۆککۆماری تورکیا گوتی ئێستا ٥٥ ملیۆن کەس لە تورکیا بەشێوەیەکی کارا گازی سروشتی بەکاردەهێنن. ئەردۆغان باسی لەوەشکرد لە داهاتوویێکی نزیکدا مژدە و هەواڵی دڵخۆشکەری دیکە لەبارەی سووتەمەنی بە گەلی تورکیا دەدەن.  تورکیا هەرچەندە بڕێکی دیاریکراو گازی سروشتیی هەیە، بەڵام ئەو بڕە زۆر کەمترە لە ئاست پێویستیی وڵاتەکەی. تورکیا ساڵی ٢٠١٩ لە نێوخۆی وڵاتدا ٤٧٤ ملیۆن مەتر سێجا گازی سروشتیی بەرهەمهێناوە، کەچی پێویستیی وڵاتەکە بۆ گازی سروشتی بریتییە لە ٤٥.٣ ملیار مەتر سێجا. هەریەک لە رووسیا، ئازەربایجان و ئێران ئەو وڵاتانەن کە تورکیا بەشێوەیەکی سەرەکی گازی سروشتییان لێوە هاوردە دەکات.