حوسێن قاسمی، به ئاژانسی هه‌واڵیی میزانی سه‌ر به ده‌سه‌ڵاتی دادوه‌ریی ئێرانی راگه‌یاندووه، به ره‌چاوكردنی كۆنترۆڵكردنی ئیداره‌ی ئه‌فغانستان له‌لایه‌ن تاڵیبان و رێگه‌گرتن له بڵاوبوونه‌وه‌ی زیاتری ڤایرۆسی كۆرۆنا، رێوشوێنی تووندیان گرتووه‌ته‌به‌ر له‌سه‌ر سنوور لەگەڵ ئه‌فغانستان.  حوسێن قاسمی گوتی: "رێنمایی به‌و هێزه ئه‌منییانه دراوه كه له پارێزگاكانی خۆراسانی باشوور، سێستان و به‌لۆچستان و ره‌زه‌وی خۆراسان جێگیركراون، رێگه بگرن له‌و ئه‌فغانییانه‌ی هه‌وڵده‌ده‌ن بێنه ناو خاكی ئێران".  له‌گه‌ڵ كۆنترۆڵكردنی ئیداره‌ی وڵات له‌لایه‌ن تاڵیبانه‌وه، ژماره‌یه‌كی زۆر هاووڵاتیی ئه‌فغانی هەوڵی جهێشتنی وڵات دەدەن.  له کاتی رێككه‌وتننامه‌ی ئاشتی له شوباتی ٢٠٢٠ له‌نێوان ئه‌مریكا و تاڵیبان، ئه‌مساڵ پرۆسه‌ی كشانه‌وه‌ی هێزه بیانییەکان له ئه‌فغانستان ده‌ستی پێكرد.  به‌پێی رێككه‌وتننامه‌كه، باس له‌وه كراوه كه نابێت هێرش بكرێته سه‌ر هێزه بیانییه‌كان، به‌ڵام هیچ مادده‌یه‌كی تێدا نییه بۆ ئه‌وه‌ی تاڵیبان هێرش نه‌كاته سه‌ر هێزه ئه‌منییه‌كانی ئه‌فغانستان.  ژمارەیەکی زۆر لەو ئەفغانیانەی کە لەگەڵ هێزە بیانییەکان یان هێزە ئەمنییەکانی ئەفغانستان کاریان کردووە، لە ئایندەی خۆیان دڵنیانین، دەترسن تاڵیبان تۆڵەیان لێ بکاتەوە، لە کاتێکدا پێشتر بڕیاری لێبووردنی گشتی دەرکردووە.