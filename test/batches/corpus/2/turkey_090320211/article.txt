رووداوەکە کاژێر ١٩: ٣٠ خولەکی شەوی رابردوو ٨ی ئاداری ٢٠٢١ لە ناوچەی باکرکۆی ئیستەنبووڵ لەبەردەم باڵەخانەی تەلەڤیزیۆنی هاڵک تیڤی "Halk TV" روویدا، کاتێک ئەو رۆژنامەڤانە دەیویست بچێتە کەناڵەکە بۆ بەشداریکردن لە بەرنامەیەکی ئەو کەناڵە.   لەڤەنت گولتەکین چەند رۆژێک لەمەوبەر بە تووندی رەخنەی لە دەوڵەت باخچەلی، سەرۆکی پارتی بزووتنەوەی نەتەوەیی (مەهەپە) گرتبوو، کە پارتێکی نەتەوەپەرستە و هاوپەیمانی ئاکپارتییە.   گولتەکین کاتێک دەگاتە بەردەم باڵەخانەی تەلەڤیزیۆنەکە لەلایەن ٢٥ کەسەوە کە لە کۆڵانێک دێنە دەرەوە پەلامار دەدرێت.  پەلاماردانەکە نەبووە هۆی راگرتنی پرۆگرامەکە، لەڤەنت گولتەکین  بەشداریکردنی لە بەرنامە تەلەڤیزیۆنییەکەدا گوتی: "ئەوەی زۆرتر ئازاربەخش و کارەساتبارە ئەوەیە ئەو کەسانە هاوار دەکەن و دەڵێن ٤٠ ساڵە لە ئێوە زیاتر ئەم وڵاتەمان خۆشدەوێت. بەڵام یاساکان بن پێدەکەن و یاسای چەتەکان پیادە دەکەن و لە شەقامەکاندا وەک چەقاوەسوو رەفتار دەکەن، ئەمەش لە ژێر ناوی ئەوە دەکەن لە هەموومان زیاتر ئەم وڵاتەیان خۆشدەوێت".   گولتەکین دیمەنی هێرشەکەی لە بەرنامەکەدا بڵاوکردەوە، کە لەلایەن کامێراکانی چاودێرییەوە تۆمارکرابوون و گوتی، هەفتەی رابردوو لە ساڵڕۆژی کۆچی دوایی نەجمەدین ئەربەکان رەخنەی لە سەرکردە سیاسییەکان گرتووە و بەو هۆیەوە لە رێگەی تۆڕە کۆمەڵایەتییەکانەوە هەڕەشەی لێکراوە.