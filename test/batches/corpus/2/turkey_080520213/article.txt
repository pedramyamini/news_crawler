لەمیانی کۆبوونەوەی لەگەڵ "دایکانی دیاربەکر" لە خوانێکی بەربانگ، رەجەب تەیب ئەردۆغان، سەرۆککۆماری تورکیا گوتارێکی پێشکەش کرد. دایکانی دیاربەکر بەوانە دەگوترێت کە لە ئامەدی باکووری کوردستاندا لە گردبوونەوەی بەردەوامدان و داوا دەکەن رۆڵەکانیان ریزەکانی پارتی کرێکارانی کوردستان - پەکەکە جێبهێڵن و خۆیان رادەستی حکومەت بکەنەوە.  ئەردۆغان رووی دەمی لە گەریلاکان کرد و گوتی: "ئەو گەنجانەمان كە لە ناو رێكخراوى تيرۆريستيدان، ئێستا گوێمان لێدەگرن، لە شەوێكى ئاوهادا بانگيان دەكەم: گەنجەكان، رۆڵەكانمان. سبەى رۆژى دايكانە. دايكانتان دڵتەنگ مەكەن، دڵى دايكانتان مەڕەنجێنن. ئەو دايكانەى كە ئێوەى گەياندووەتە ئێرە. دڵتەنگيان مەكەن. "  ئەردۆغان هەروەها گوتی: "دەوڵەتى كۆمارى توركيا، هەر گەنجێكمان كە دەيەوێت خۆى لەم زەلگاوە رزگاربكات، لەگەڵ ئەوەى لە رووي ياساييەوە پارێزراوە، پاڵپشتى دەكات لە دروستكردنى ژيانێكى نوێ. "  ئەردۆغان لەبارەی ئۆپەراسیۆنەکانیان دژی پەکەکە باسی لەوە کرد، ئەوان ئێستا کێشە و سەخڵەتييەكانيان گەورەيە و چاویان لە هەڵاتنە. گوتیشی: "تاوەكو دوايين تيرۆريست لە چالاكى دەخەين و تاوەكو دوايين رۆڵەمان لە دەستى رێكخراوى تيرۆريستى دەردەكەين و بە خانەوادەکەی شاددەكەينەوە، بە بەردەوامى ئەم بەرەنگاربوونەوەيە بەرەوپێشدەبەین و درێژەی پێدەدەين. قەنديل دەڕووخێنين و قەنديل لە قەنديل بوون دەردەكەين و دەبێتە تاريكى بۆ ئەوان. "  سەرۆکكۆمارى توركيا ئاماژە بەوەش دەکات، "ئەوانەى كە دەيانەوێت ناوچەكەمان بە زنجيرى داگيركاریى ببەستنەوە و ئەوانەى كە دەيانەوێت سوود لە سيناريۆ قێزەونەكانيان وەربگرن، ئەوەيان نيشان دەدەين كە يەك دڵ و يەك دەستين. "