پارتەکەی ئینجە بەناوی "پارتی مەملەکەت" تۆمارکرا. لۆگۆکەی لە شێوەی چاوەزارە و حەوت کەوانە و حەوت بازنەی بچووک لە دەوری چاوەزارەکەدا بە پێوانەیەکی یەکسان هەن، لە خوارەوەی لۆگۆکەش نووسراوە "پارتی مەملەکەت".  گایە ئوسڵوئەر، گوتەبێژی پارتەکەیە کە ئەویش یەکێکە لەو کەسانەی وازی لە جەهەپە هێناوە. موحەڕەم ئینجە پێشتر ئاماژەی بەوە دابوو کە سەرەتا بە بزووتنەوەیەک و دواتر بە ئاراستەی دامەزراندنی پارتێکی سیاسی هەنگاو دەنێت.  ئینجە لە ماوەی رابردوودا بە چەندین شار و شارۆچکەی باکووری کوردستان و تورکیادا گەڕا و چەند پەیامێکی بە خەڵک گەیاند. ئینجە کە چەندجارێک لە کۆنگرەدا خۆی بۆ پۆستی سەرۆکی گستیی جەهەپە بەربژێرکرد، بەڵام سەرکەوتوو نەبوو، رەخنەی تووندی لە کەمال کڵچدارئۆغڵو دەگرت بەوەی کورسیی سەرۆکی گشتیی جەهەپە جێناهێڵێت.  چەند زانیارییەک لەبارەی موحەڕەم ئینجە:  خوێندنی بنەڕەتی و دواناوەندیی لە یاڵۆڤا تەواوکردووە  بەشی فیزیای لە زانکۆی باڵیکەسیر تەواوکردووە  ساڵی ٢٠٠٢ بە پەرلەمانتاری جەهەپە هەڵبژێردرا  ساڵی ٢٠٠٧ جارێکی دیکە هەڵبژێردرا  ساڵی ٢٠١٥ وەکو پەرلەمانتاری جەهەپە بۆ سێیەم جار هەڵبژێردرایەوە  ساڵی ٢٠١٨ بەربژێری جەهەپە بوو بۆ سەرۆکایەتیی کۆماری تورکیا  ٨ی شوباتی ٢٠٢١ بە فەرمی دەستلەکارکێشانەوەی خۆی لە جەهەپە راگەیاند  ١٧ی ئایاری ٢٠٢١ پارتێکی نوێی بەناوی "پارتی مەملەکەت" تۆمارکرد