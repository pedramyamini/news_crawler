رووداوەکە لە نهۆمی خوارەوەی باڵەخانەیەک لە شەقامی موراد لە گەڕەکی ئیستیقلال روویدا. لەو شوقەیەدا کە ئاگرەکە کەوتووەتەوە خێزانێکی پەنابەری سووری نیشتەجێ بوون.  سارا عەلوی، تەمەن ٢٠ ساڵ کە دایکی دوو منداڵەکەیە، بەهۆی سەرماوە سۆپای خەڵووزی داگیرساندووە و دواتر منداڵەکانی بە تەنیا جێهێشتووە و چووەتە ماڵی دراوسێکەی لە سەرەوە.  دراوسێکان تیمەکانی بەرگریی شارستانی ئاگادار دەکەنەوە و لە ماوەیەکی کورتدا دەگەنە شوێنی رووداوەکە.   بەهۆی ئاگرەکەوە دوو برا بە ناوەکانی ئەحمەد کە تەمەنی ساڵ و نیوێکە لەگەڵ عەبدولڕەحمان کە تەمەنی ٤ ساڵانە، سووتان.  تیمەکانی بەرگری شارستانی دوای شکاندنی چوارچێوە ئاسنەکانی ماڵەکە تەرمی هەر دوو منداڵەکەیان بە سووتاوی هێنایە دەرەوە.    وەحید عەلوی، تەمەن ٢٣ ساڵ کە باوکی منداڵەکانە لە کاتی ئاگرکەوتنەوەکەدا بۆ کارکردن لە دەرەوە بووە.   دوای رووداوەکە کەمال شاهین، قایمقامی شارۆچکەی بەلکیس و محەممەد ساری، سەرۆکی شارەوانی شوێنی رووداوەکەیان بەسەر کردەوە و هاوخەمیی خۆیان بۆ دایک و باوکی منداڵەکە دەربڕی.