ئەو پرۆژەیەی حکومەتی ئێران پەیوەندیی بەوەوە هەیە کە ساڵی داهاتوو دەیەوێت دۆلاری چوار هەزار و ٢٠٠ تمەنی بۆ کڕینی ئارد و گەنم لابدات، بەڵام بۆئەوەی نرخەکان زۆر گران نەبن، خودی حکومەت بەشێک لە پارەی کڕینی نان لە رێگەی ئەو کارتە زیرەکەوە بۆ خەڵک دابین دەکات.  لە ئیلام لەمێژە خەڵک گلەییان لە کوالێتیی نان هەیە؛ نانەواخانەکان تۆمەتبار دەکرێن کە نانەکانیان بچووکتر لە قەبارەی راستەقینەیە، کوالێتیشیان باش نییە. هاونیشتمانییەکی دانیشتووی شاری ئیلام دەڵێت، "زۆربەی نانەواخانەکان، گونکی نانەکانیان بچووک کردووەتەوە".  حەسەن بەهرام نیا، پارێزگاری ئیلام دەڵێت، "بەداخەوە زۆربەی نانەواخانەکان پاکوخاوێنییان نەپاراستووە، رەچاوی کوالێتیی، کێش و یاسای داخستنی نانەواخانەکانیشیان نەکردبوو".  نزمبوونی نرخی نان، کەمیی پشکی ئاردی حکومی بۆ نانەواخانەکان، گرانیی ئارد لە بازاڕی ئازاد، هەروەها خەرجیی زۆری بەرهەمهێنان، وایانکردووە نانەواخانەکان نەک تەنیا قازانجێکی ئەوتۆ نەکەن، بەگوتەی خۆیان تەنانەت زەرەریش بکەن.  چەند مانگ لەمەوبەر لە ئیلام نرخی نان زیادکرا بۆئەوەی نانەواخانەکان کوالێتیی نان باشتر بکەن، بەڵام نانەواخانەکان پابەند نەبوون. پارێزگاری ئیلامیش هۆشداریی بە نانەواخانەکان داوە، ئەگەر تاوەکو یەک مانگی دیکە ئەو دۆخە باشتر نەکەن، رێکاری یاسایی بەرامبەریان دەگیرێتەبەر.  حکومەت لەو بابەتەدا خۆی بە خاوەن ماف دەزانێت. نرخی نان لە نانەواخانەکان نرخی راستەقینەی نان نییە، بەڵکو تێچووی راستەقینەی نان زۆر زیاتر لە نرخی ئێستای نانە؛ بەڵام بۆئەوەی بەو نرخەی ئێستا، نان بە دەستی خەڵک بگات، حکومەت بەشێکی پارەکە دەدات بۆئەوەی بارگرانی بەسەر خەڵکەوە نەبێت.  یەکێک لەو پێداویستییە سەرەکییانەی کە حکومەتی ئێران بە دۆلار بە نرخی چوار هەزار و ٢٠٠ تمەن دابینی دەکرد، گەنم بووە، بەڵام حکومەت دەیەوێت بۆ ساڵی داهاتوو دۆلار بە چوار هەزار و ٢٠٠ تمەن بۆ پێداویستییە سەرەکییەکان نەهێڵێت، زۆر کەسیش نیگەرانن کە ئەوە نرخی پێداویستییەکان زۆر بەرز بکاتەوە. بۆ نان، حکومەت دەیەوێت رێکاری تایبەت بگرێتەبەر، واتە کارتێکی تایبەت بە نان بە خەڵک بدات و خەڵکیش بەو کارتە نان بکڕن.  مەسعود میرکازمی، سەرۆکی رێکخراوی پلاندانان و بودجەی ئێران باس لەوە دەکات، "ئەگەر کەسێک بیەوێت لە نانەواخانە نان بکڕێت، لەڕێی کارتەکەوە نرخی نوێی نان بە نانەواخانە دەدرێت، بەڵام کڕیار نان هەر بە نرخی کۆن دەکڕێت، ئەو پرۆژەیە کاری لەسەر دەکرێت".  هێشتا وردەکاریی زۆر لەسەر ئەو پرۆژەیە باس نەکراوە، بەڵام شارەزایانی ئابووری هۆشداری دەدەن کە ئەگەر بێتو هاوکاریی نەختینەیی حکومەت بە شێوەی راستەوخۆ بە خەڵک بدرێت، بارگرانییەکان لەسەر خەڵک زیاتر دەکات، بەتایبەت لە پەیوەندی لەگەڵ نان کە خواردنێکی سەرەکیی سەر سفرەی بنەماڵە کەمداهاتەکانە و سێ ژەمە دەخورێت.