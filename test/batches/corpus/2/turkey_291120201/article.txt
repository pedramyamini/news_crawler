بەگوێرەی راگەیێندراوەکە، دوای دەست لەکارکێشانەوەی بەرات ئاڵبایراک لە پۆستی وەزیری گەنجینە و دارایی تورکیا و دامەزراندنی سەرۆکێکی نوێ بۆ بانکی ناوەندیی تورکیا، ئەردۆغان کەمپەینی ریفۆرمی ئابووری و یاسایی و سیاسیی راگەیاند. ١٨ رۆژ بەسەر ریفۆرمی یاسایی تێپەڕی و لە ئەنجامدا ٤١٥ کەس دەستگیرکران کە زۆرینەی ئەندامانی هەدەپە بوون.   هەدەپە دەڵێت: "تەنیا رۆژی ١١ی تشرینی دووەم ١٥٥ کەس لە ئامەد، ئێلیە، چەولیگ، دێرسم و سێرت بەتۆمەتی بانگەشەکردن بۆ پەکەکە دەستگیرکران. لەم ژمارەیە ٧ کەسیان سزای بەندکردنیان بۆ دەرکرا".     رۆژی ١٦ی مانگ ١١ ئەندامی هەدەپە لە کە هاوسەرۆک و ئەندامانی ئەنجوومەنی شارەوانیی شارۆچکەی سور - ی ئامەد بوون، بەهەمان تۆمەت دەستگیرکران.   رۆژی ٢٠ی مانگ، لەسەر راسپاردەی داواکاری گشتیی کۆماریی لە ئامەد، بڕیاری دەستگیرکردنی ١٠١ ئەندامی هەدەپە، دەتەکە، چالاکڤانی سەربەخۆ، پارێزەر و ئەکادیمیست دەرکرا. ئەو رۆژە ٨٠ کەس دەستگیرکران. رۆژی ٢٣ی مانگ ٧٥ کەسی دیکە دەستگیرکران، ٥ کەسیان سزای بەندکردنیان بۆ دەرکرا. رۆژی ٢٤ی مانگ ئەندامێکی هەدەپە لەنێو بارەگای رێکخستنەکانی ئامەد - ی هەدەپە دەستگیرکرا.   رۆژی ٢٧ی مانگ ١٥ ئەندامی ژووری ئەندازیارانی بیناسازیی ئامەد و سێرت دەستگیرکران. هەمان رۆژ ٢٦ چالاکڤانی مەدەنی لە وان، ئەرزەڕۆم و بەدلیس دەستگیرکران.   هەر لەو ماوەیەدا، ١٠٦ رۆژنامەڤان، پارێزەر، کرێکار کە یەکێکیان تەمەنی ٧٣ ساڵە لە ئیزمیر، ئیستەنبووڵ، مێرسین، ئەنقەرە، بورسا، ئادانا، مێردین و شرناخ دەستگیرکران.