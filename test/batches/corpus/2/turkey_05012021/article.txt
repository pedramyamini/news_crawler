هەشتەمین دانیشتنی دادگا لەسەر ئەو کەیسە رۆژی دووشەممە ٤ی کانوونی دووەمی ٢٠٢١ لە حەوتەمین دادگای سزای باکرکۆی لە شاری ئیستەنبووڵ بەڕێوەچوو. پارێزەرەکانی ئەردۆغان و دەمیرتاش ئامادەی دانیشتنەکەی دادگا بوون.  پارێزەرەکەی ئەردۆغان ئاماژەی بەوەدا یەکخستنی ئەو دۆسیەیە لەگەڵ دۆسیەکانی دیکەی تاواندا کە لەبارەی دەمیرتاش ئامادەکراون گونجاو نییە و داوایکرد ئەو داواکارییە لەلایەن دادگاوە رەتبکرێتەوە.   پارێزەرەکانی دەمیرتاش جەختیانکردەوە لەسەر یەکخستنی ئەو دۆسیەیە لەگەڵ دۆسیەکانی دیکەدا و داوایانکرد بەگوێرەی مادەی ٤٣ و ٤٤ی یاسای سزای تورکیا سەر لە نوێ دۆسیەکە رێکبخرێتەوە.   دوای راوێژ، دەستەی دادوەری داواکاری پارێزەرەکانی دەمیرتاشی رەتکردەوە لەبارەی یەکخستنی دۆسیەکان، هەروەها بڕیاریدا دانیشتنی داهاتووی دادگا بە بەشداریی سەڵاحەدین دەمیرتاش لە رێگەی سیستەمی دەنگ و رەنگ و بۆ ٢ی ئاداری ٢٠٢١ دوابخرێت.   سەڵاحەددین دەمیرتاش لە چوارچێوەی لێکۆڵینەوەکانی تیرۆر لە ٤ی تشرینی دووەمی ٢٠١٦ ـەوە دەستگیرکراوە و زیاتر لە ٤ ساڵە لە گرتووخانەی ئەدیرنەیە.  رۆژی ٢٢ - ١٢ - ٢٠٢٠ دادگای مافەکانی مرۆڤی یەکێتیی ئەوروپا داوای لە تورکیا کرد "دەستبەجێ" سەلاحەددین  دەمیرتاش، هاوسەرۆکی پێشووی هەدەپە ئازاد بکات.  بەپێی داوەریکردنی ئەو دادگایە و لێکۆڵینەوە لە هۆکاری دەستگیرکردنی دەمیرتاش، ئەنجامی دادگاکە دەڵێت، دەمیرتاش ئەو تۆمەتانەی لەسەر ناسەلمێنرێت کە بەهۆیەوە دەستگیرکراوە و "پێویستە دەستبەجێ ئازاد بکرێت".  بەڵام رەجەب تەیب ئەردۆغان، لە دوایین کۆبوونەوەی کابینەکەیدا لە کۆتایی مانگی رابردوودا رەخنەی لە بڕیارەکە گرت و رایگەیاند: "دادگای مافی مرۆڤی ئەوروپا بڕیاری لەبارەی کەیسێک دا کە بڕیارەکە پێشێلکاری بوو و لەگەڵ کەیسەکانی پێشووتر نەدەگونجا کە هەمان دادگا بڕیاری لەسەر دابوو".