جەعفەر قادری ئەندامی کۆمیسیۆنی رێکخستنی بودجەی پەرلەمانی ئێران دەڵێت؛ بڕیارە پڕۆژەیاسایەک ئامادە بکرێت کە حکومەت هاوکاریی مانگانەی حکومی بۆ ٧ چینی کۆمەڵگە زیاد بکات. بەگوتەی قادری، هەڵگرتنی دراو بە نرخی حکومی لەسەر کاڵای هاوردە، دەبێتە هۆی گرانبوونی چەند هێندەیی گۆشت، نان و دەرمان و حکومەت دەبێ قەرەبووی چینی کەمداهات بکاتەوە.  دوای لێدوانەکەی ئەندامی کۆمیسیۆنی رێکخستنی بودجەی پەرلەمان، گوتەبێژی حکومەتیش هاتە دەنگ و بڕیاری چاکسازیی لە شێوازی پێدانی هاوکارییەکانی حکومەت کرد. سەرۆککۆماری ئێران چەند رۆژێک پێش ئێستا گوتی ئەو هاوکارییە ٤٥ هەزار تمەنییەی کە چەند ساڵە دەدرێتە خەڵک، ئێستا تەنیا بەهاکەی ٧ تمەنە و ئێستاش گوتەبێژەکەی بڕیار دەدات بەجۆرێک چاکسازیی لە پێدانی هاوکارییەکەدا بکەن کە خەڵک توانای کڕینی پێداویستییەکانی بچێتەسەر.   عەلی بەهادوری جەهرومی، گوتەبێژی حکومەتی ئێران دەڵێت، "لە بەڵگەنامەی گۆڕانکاریی حکومەتدا، بە مەبەستی ئامانجدارکردنی هاوکاریی حکومی و چاکسازی لە شێوازی پێدانی ئەو هاوکارییەدا، رەوتێکی جیاوازمان داڕشتووە. دەمانەوێ بەهای ئەو هاوکارییە جێگەیەکی زۆرتر لە ژیانی خەڵکدا بگرێتەوە و خەڵکی زیاتر بتوانن بەو هاوکارییە، پێداویستییەکانیانی پێبکڕن. هیوادارین ئەمساڵ بتوانین بە هاوکاریی هەموو لایەنەکان، ئەو چاکسازییە لە شێوازی پێدانی هاوکاریی حکومیدا بکەین".   بەپێی ئەو بڕیارەی کە کۆمیسیۆنی رێکخستنی پەرلەمان باسی دەکات، لە ١٠ چینی کۆمەڵگەی ئێران کە ٧ چینی کەمداهات هەژمار دەکرێن و لەدوای گرانبوونی بەنزینەوە، هاوکاریی بژێوییان وەرگرتووە، لەمەبەدوا هاوکاری گۆشتیش وەردەگرن کە بڕەکەی بە ٣٠٠ هەزار تمەن دەخەمڵێندرێت و سەتاسەتی کۆمەڵگەش، هاوکاری نان و دەرمانییان پێدەدرێت.  عەلی کیانی راد، سەرۆکی ناوەندی لێکۆڵینەوەی ئابووریی وەزارەتی کشتوکاڵی ئێران باسی لەوە کرد، "پێشتر ئامانجی ئێمە ئەوە بوو کە چینە کەمداهاتەکان بتوانن بە ئاسانی گۆشت بکڕن، بەڵام بە لێکۆڵینەوەکانماندا وا دەرکەوت کە دراوی حکومی، هیچ جیاوازییەکی لە ئامارەکاندا نەبووە و چینی کەمداهات هەر وەکو هەمیشە نەیتوانیوە گۆشت بکڕێت و کەمتر بووە لەو ئاستەی بۆ بەکارهێنانی گۆشت لەبەرچاومان گرتووە. بۆیە دەبێ ئاسانکارییان بۆ بکرێت".  ساڵی رابردوو رێژەی هەڵئاوسانی خۆراک لە ئێران و رۆژهەڵاتی کوردستان بە ٥١.٩ % تۆمارکرا و پسپۆڕانی ئابووریی پێیانوایە ئەمساڵ سەرەڕای هەوڵی حکومەت بۆ رێکخستنی بڕی هاوکارییەکان دوای هەڵگرتنی دراو بە نرخی حکومی، ئەو رێژەیە زیاتریش بەرز دەبێتەوە.