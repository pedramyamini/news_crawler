ئیمام تاشچیئەر، پەرلەمانتاری هەدەپەی ئامەد بە تۆڕی میدیایی رووداوی راگەیاند، هەوڵەکانیان بەردەوامن بۆئەوەی زمانی کوردی ببێتە زمانی پەروەردە و  دووەمین زمانی فەرمی لە تورکیا.  تاشچیئەر کە لە ئەیلوولی ٢٠٢٠ پرۆژەیاسایەکی بۆ ئەو مەبەستە پێشکێشی سەرۆکایەتیی پەرلەمان کردووە و داوای کردووە شێوەزارەکانی "کرمانجی - زازاکی" زمانی کوردی بە فەرمی بکرێنە زمانی خوێندن، دەڵێت، تاوەکو ئێستا پەرلەمانی تورکیا وەڵامی پرۆژەیاساکەی نەداوەتەوە.  لەو پرۆژەیاسایەدا ئاماژە بەوە دراوە، تورکیا لە گرووپی ئیتنیکی جیاواز پێکهاتووە و خاوەن پێکهاتەیەکی فرە زمانە، بەڵام لەگەڵ دامەزراندنی کۆماردا بێجگە لە زمانی تورکی، زمانەکانی دیکە قەدەخەکراون و بە فەرمی نەناسێنراون.  ئەو پەرلەمانتارەی هەدەپە لە پرۆژەیاساکەدا داوای کردووە، لە چواچێوەی دەستووری تورکیادا ئەم کێشەیە چارەسەر بکرێت و قەدەخەکانی سەر زمانی کوردی لابردرێت و خوێندن بە زمانی دایک دەستەبەر بکرێت.  بەگوێرەی ماددەی ٤٢ی دەستووری تورکیا، زمانی "تورکی" زمانی دایکی سەرجەم هاووڵاتییانی تورکیایە و بە پشتبەستن بەو ماددەیە بێجگە لە تورکی، خوێندن بە هەموو زمانێکی دیکە لەو وڵاتەدا قەدەخەیە، بەڵام پارتە کوردستانییەکان و دامەزراوەکانی زمانی کوردی لە باکووری کوردستان ساڵی ٢٠٢١ یان وەکو ساڵی زمانی کوردی بەناو کردووە و هەوڵەکانیان بۆ بەفەرمیکردنی زمانی کوردی چڕکردوونەتەوە.