ئەردۆغان هاوکات باسی لە بوونی بەربەست و ئاستەنگی زۆر لە بەردەم پرۆژەکانیان کرد، گوتی وەڵامی حکومەت بۆ ئەوانە پێشکێشکردنی پرۆژەی خزمەتگوزاریی زیاترە، هەروەها ئاماژەی بەوەدا '' لە ماوەی ١٩ ساڵی رابردوودا، هەر هەنگاوێکمان ناوە بۆ نەهێشتنی جیاوازیی پێشکەوتن لەنێوان شارەکانماندا، هەمیشە رێکخراوی جوداخواز و درێژکراوە سیاسییەکانی رووبەڕوومان بوونەتەوە.''  ئەردۆغان جەختی لەسەر ئەو پرۆژانە کردەوە کە لە باکووری کوردستان پێشکێش دەکرێن، ئاماژەی بەوە کرد "هەوڵدەدەین تەواوی ئەو خزمەتگوزارییانەی لە رۆژئاوای تورکیا هەن بگوازینەوە بۆ رۆژهەڵاتی وڵاتەکەمان. وێڕای ئەو ئاستەنگانەی رێکخراوی تیرۆریستی و پشتیوانەکانی لەبەردەممان دروستی دەکەن، سەرکەوتوو بووین لەوەی ئەم خزمەتگوزارییان بخەینە بواری جێبەجێ کردنەوە. "  سەرۆککۆماری تورکیا ئاماژەی بەوە کرد، لە ماوەی ١٩ ساڵی رابردوودا بە ئەندازەی مێژووی کۆماری تورکیا، کاری وەبەرهێنانیان کردووە و لە خزمەتگوزارییەکانی کەرتی هاتووچۆ و گەیاندندا ژمارەی پێوانەییان تۆمارکردووە.  ئەردۆغان بەراوردی نێوان تورکیا و وڵاتانی جیهانی لە پرۆژەکاندا کرد و رایگەیاند، کاتێک بیانییەکان دەڕۆنە تورکیا بە چاوی ئیرەییەوە لە رێگە، پرد و فڕۆکەخانە دروستکراوەکان دەڕوانن.  پردی حەسکێف - ٢ لەسەر رووباری دیجلە دروستکراوە، راستەوخۆ رێگەی سەرەکیی دەکاتەوە بۆ حەسکێفی نوێ، کە بەهۆی دروستکردنی بەنداوی ئیلیسوو حەسکێفی کۆن دەکەوێتە ژێرئاو. هاوکات کێشەی هاتووچۆی سەر رووبار لەنێوانی ئێلیە - میدیات چارەسەر دەکات.   درێژی پردەکە ١٠٠١ مەترە، بەرزییەکەی ٩٠ مەترە، ١٦٨ مەتر پانە، ٦٨١ مەتری پردەکە سیستەمی پاراستنی هاوسەنگی جووڵەی هەیە و ٣٢٠ مەترکەی دیکە بەکۆنکرێتی جێگیر دروستکراوە.