لە کاژێر ١٢: ٠٠ی نیوەڕۆی دووشەممەوە هیچ هەواڵێک لەبارەیانەوە نەدەزانرا. حەنیفە بویور و ئیلکەر بویور دایک و باوکی منداڵەکان پۆلیسیان ئاگادارکردەوە و تیمەکان دەستیان بە گەڕان کرد، بەڵام هیچ سەرەداوێکیان دەستنەکەوت.  دانیشتوویەکی گەڕەکەکە لەبارەی منداڵەکانەوە دەڵێت "ئەو منداڵانە، منداڵی گەڕەکەکەمانن، بەردەوام دەمانبینین. کاژێر ١٢: ٠٠ بۆ ٠١: ٠٠ی نیوەڕۆ لە بڵندگۆی مزگەوتەوە بانگەواز کرا کە دوو منداڵ ونبوون".  دوای چەندین کاژێر لە گەڕان و پشکنین کاژێر ٠١: ٠٠ی بەرەبەیانی ئەمڕۆ تەرمی ئەو دوو منداڵە لە چاڵێکدا کە بۆ مەسعەد دروستکرابوو و ئاوی باران پڕی کردبووەوە، لە پشت ماڵەکەی خۆیان دۆزرانەوە.  دانیشتوویەکی دیکەی گەڕەکەکە دەڵێت "دوای ئەوەی منداڵەکان ونبوون، دەمەو ئێوارە تیمەکان هاتن و دەست بە گەڕان کرا، چاڵەکە دوو مەتر و نیو دەبوو. بە ئاوی باران پڕبووەتەوە. منداڵەکان کاتێک کەوتوونەتە خوارەوە یەکێکیان خنکاوە، وادیارە منداڵەکەی دیکە کە تەمەنی هەشت ساڵە چووەتە خوارەوە بۆئەوەی رزگاری بکات. لەوکاتەدا ئەویش خنکاوە".  تەرمی دوو منداڵەکە لەلایەن تیمەکانی پۆلیس دەرهێندرانەوە و دوای ئەنجامدانی پشکنین تەرمەکانیان بۆ بەشی هەڵگرتنی مردوو گوازرانەوە و لێکۆڵینەوە لە رووداوەکە دەستیپێکردووە.