ئومور چاغداش ئەرسۆی ١٨ی کانوونی یەکەمی ٢٠١٢ کە ئەوکاتە خوێندکاری زانکۆ بووە، لەسەر دەربڕینی ناڕەزایی بەرامبەر رەجەب تەیب ئەردۆغان، سەرۆکوەزیرانی ئەوکاتی تورکیا لە کامپەسی زانکۆکەیدا دەستگیرکرا.  ئۆمور دادگاییکرا و سزای بەسەردا سەپێنرا. ئۆمور ٢٨ی ئاداری ٢٠١٩ ناڕەزایی خۆی گەیاندە دادگای مافی مرۆڤی ئەوروپا، دواجار دادگا ئەوروپییەکە وەڵامیدایەوە و تورکیای بە "پێشێلکار" ناوبرد و بڕیاری قەرەبووکردنەوەی سزادراوی بە ٢ هەزار یۆرۆ دەرکردووە.  هەروەها سەلما مەلیکە، کە لایکی لەسەر پۆستێکی سیاسیی لە فەیسبووک کردبوو، دادگای تورکیا ئەو لایکەی بە '' تاوانی دیسیپلینی فەرمانبەران '' هەژمارکرد و مافی فەرمانبەرێتیی لە سەلما سەندەوە. سەلما مەلیکە رۆژی ٢٠ی حوزەیرانی ٢٠١٩ سەردانی دادگای مافی مرۆڤی ئەوروپای کرد. دادگای مافی مرۆڤی ئەوروپا ئەم بڕیارەی دادگا تورکییەکەی بە "نابەجێ و نادادپەروەرانە" ناوبردووە و بڕیاری گەڕاندنەوەی مەلیکەی بۆ سەر ئەرکی خۆی و پێدانی ٢ هەزار یۆرۆ وەک قەرەبوو دەرکردووە.  تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستوویەتییە بڕگەی ٩٠ی دەستووری وڵاتەکەیەوە. بەپێی ئەو واژۆیە و دەستووری وڵاتەکەی، تورکیا دەبێت بڕیارەکانی دادگەی مافی مرۆڤی ئەوروپا وەکو خۆیان جێبەجێ بکات و مافی هیچ تانەیەکیشی نییە.   تورکیا لە ماوەی چەند ساڵی رابردوودا چەندینجار بڕیارەکانی دادگا ئەوروپییەکەی رەتکردووەتەوە، بەتایبەتی لە دۆسیەی سەلاحەدین دەمیرتاش، هاوسەرۆکی پێشووتری پارتی دیموکراتی گەلان (هەدەپە) کە بەپێی بڕیاری دادگای مافی مرۆڤی ئەوروپا، دەبێت ئازاد بکرێت.