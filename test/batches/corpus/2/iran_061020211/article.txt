جەواد ساداتی نژاد، وەزیری کشتوکاڵی ئێران دەڵێت، "دەزانین لە ماوەی ٥٢ ساڵی رابردوودا، وشکەساڵی لەو شێوەمان نەبووە کە زیانێکی زۆری بە زۆربەی کەرتەکان گەیاندووە. لە هەمووی گرنگتر کەرتی کشتوکاڵە، لە بەشی دێمەکاریدا، زیاتر لە ٦.٥ ملیۆن تۆن زیانمان پێگەیشتووە کە کاریگەری لەسەر کەرتی ئاژەڵداریشمان داناوە. ئێمە ناچارین بۆ دابینکردنی ئالیکی ئاژەڵ، نزیکەی چوار ملیۆن تۆن جۆ هاوردە بکەین. چونکە بەهۆی وشکەساڵی بە رێژەیەکی لەبەرچاو، ئالیکی ئاژەڵیش کەمیکردووە.  بەپێی ئاماری وەزارەتی کشتوکاڵی ئێران، بڕی ساڵانەی بەرهەمە کشتوکاڵییەکانی ئەو وڵاتە ١٢٠ ملیۆن تۆنە کە ٢١ ملیۆن و ٩٦٠ هەزار تۆنی لە رۆژهەڵاتی کوردستان بەرهەمدێت. ئەمساڵ ٥ ملیۆن و ٥٦٦ هەزار تۆن لە بەرهەمە کشتوکاڵییەکانی رۆژهەڵاتی کوردستان کەمیکردووە و ١٧ تریلیۆن تمەن واتە ٦٠٠ ملیۆن دۆلار، زیانی هەبووە. لە کرماشان ٥ تریلیۆن و ٦٠٠ ملیار تمەن، لە لۆڕستان ٥ تریلیۆن و ٥٠٠ ملیار تمەن، لە سنە ٣ تریلیۆن و ٦٠٠ ملیار تمەن، لە ورمێ ٢ تریلیۆن و ٢٠٠ ملیار تمەن، و لە پارێزگای ئیلامیش ١٠٠ ملیار تمەن زیانی بە جووتیاران گەیاندووە.  حکومەتی ئێران ساڵی رابردوو بڕیاری دا، لە رێگەی وەزارەتی کشتوکاڵ و بانکەکانی سەر بەو وەزارەتە، بە پێدانی قەرزی بانکی، قەرەبووی جووتیاران بکاتەوە، تاوەکو بتوانن بۆ ساڵی رابردوو وەبەرهێنان لەو کەرتەدا بکەن. بەڵام تا ئێستا کەمتر لە ٢٠ لەسەدی جووتیاران ناویان بۆ وەرگرتنی ئەو قەرزە تۆمارکراوە. کابینەی نوێی حکومەتی ئێران، هۆکاری پێنەدانی قەرزە بانکییەکەی گەڕاندەوە بۆ رێکارەکانی بانکەکان.  مورتەزا حەنیفەزادە، راوێژکاری وەزیری کشتوکاڵی ئێران دەڵێت، "زۆربەی زەوییە کشتوکاڵییەکان، ئەو بەڵگەی گەرەنتییەی کە بانکەکان داوای دەکەن، نییانە. بۆیە لە وەرگرتنی قەرزی بانکیدا تووشی کێشە بوون. لە لایەکی دیکەشەوە ئەو سوودەی کە بانکەکان داوای دەکەن، زۆر نەگونجاوە و ئێمە پێمان وایە یەک لەو هۆکارانەی پشتی کشتوکاڵ و گەشەپێدان بە کەرتی بەرهەمهێنانی ئێمەی شکاندووە، ئەو رێکارە تووندانەی بانکەکانە".  بەپێی ئامارەکانی بەڕێوەبەرایەتیی بەرنامە و بودجەی پارێزگاکانی رۆژهەڵاتی کوردستان، ٤٠ % بۆ ٥٥ % ـی دانیشتووانی رۆژهەڵاتی کوردستان، بەشێوەی راستەوخۆ و ناڕاستەوخۆ، داهاتیان لەسەر کشتوکاڵە و کەمبوونەوەی بەرهەمە کشتوکاڵییەکان زیانی ئابووریی بەو رێژەیەی خەڵک گەیاندووە.