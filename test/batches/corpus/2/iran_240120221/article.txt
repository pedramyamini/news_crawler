لە کۆنفڕانسی رۆژنامەڤانی لە تارانی پایتەختی ئێران، سەعید خەتیبزادە گوتی: "ئەوەی کە لە ڤیەننا ئەمڕۆ ئێمە دەیبینین ئەوەیە، کە گفتوگۆکان بە ئاڕاستەیەکی دروستدا دەڕۆن".  گەڕی هەشتەمی گفتوگۆ ئەتۆمییەکانی ڤیەننای نەمسا لەنێوان وڵاتانی ٤ کۆ ١ تاوەکو ئێستا بەردەوامن؛ سەرباری ئەو هەواڵانەی کە باسیان لە سستی و لاوازی گفتوگۆکان دەکرد، بەڵام ئێران باس لە بەرەوپێشچوونیان دەکات.  لە سەردەمی ئیبراهیم رەئیسیدا کە لە حوزەیرانی ٢٠٢١ وە بە سەرۆکی ئێران هەڵبژێردرا، هەردوو گەڕی حەوتەم و هەشتەمی گفتوگۆ ئەتۆمییەکان کراون.  لە سەردەمی حکومەتی حەسەن رووحانیدا لەنێوان مانگەکانی نیسان تاوەکو حوزەیرانی ساڵی ٢٠٢١ دا، شەش خولی گفتوگۆ بەڕێوەچوون.  ئەمریکا و ئەوروپییەکان هۆشداری دەدەن کاتی زۆر کەمیان لە بەردەستدا ماوە، بۆ ئەوەی بتوانن بگەنە رێککەوتن. ئێنریک مۆرا، نوێنەری یەکێتیی ئەوروپا لە گفتوگۆکان، لە دوای دانشتنێکی گەڕی هەشتەم لە سەرەتای ئەم مانگە گوتی: "چەند مانگێکمان لە بەردەستدا نەماوە، تەنیا چەند هەفتەیەک ماوە بۆ ئەوەی بگەینە رێککەوتن".  تائێستاش، ئەمریکا و ئێران راستەوخۆ گفتوگۆ ناکەن. هەر کاتێک پێشنیازێک یان ناکۆکییەک لە نێوانیاندا هەبێت، ئینریک مۆرا، نوێنەری یەکێتیی ئەوروپا و رێکخەری گفتوگۆکان دەبێت ئەو پێشنیازە بگەیێنێتە رۆبەرت ماڵی، نوێنەری ئەمریکا یان عەلی باقری کانی، نوێنەری ئێران. ئەمەش ئەوەندەی دیکە گفتوگۆکانی خاوکردووەتەوە.  چەند کێشەیەکی سەرەکی لە نێوان هەردوولادا ماوە، کە تائێستا هەردوولا بۆچوونی جیاوازیان لەسەر چۆنێتی چارەسەرکردنی هەیە. لە بنەمادا، رێککەوتن لەسەر ئەوەیە کە ئێران چالاکی ئەتۆمی راگرێت و دڵنیایی بداتە وڵاتانی رۆژئاوا، کە نیازی دروستکردنی چەکی ئەتۆم و پیتاندنی یۆرانیۆمی بۆ ئاستی چەک دروستکردن نییە و لە داهاتووشدا هەوڵی ئەو کارە نادات. لە بەرامبەریشدا ئەمریکا گەمارۆکانی سەر ئێران هەڵدەگرێت و لە داهاتووشدا، سەرۆکێکی دیکەی ئەمریکا نایەت و بەشێوەی دۆناڵد ترەمپ، بە واژۆیەک رێککەوتنەکە هەڵوەشێنێتەوە.   بەڵام رێککەوتنەکە لەسەر ئاستی تەکنیکی تەگەرەی گەورەی لە پێشە. لە دوا گەڕی گفتوگۆکاندا، جەیک سولیڤان، راوێژکاری ئاسایشی نیشتمانی ئەمریکا رایگەیاند کە "گفتوگۆکان باش نین" ئەمریکا هێشتا رێگایەکی بۆ گەڕانەوە بۆ رێککەوتن لەگەڵ ئێران نەدۆزیوەتەوە.   دانوستاندنەکانی چالاککردنەوەی گفتوگۆ ئەتۆمییەکان تشرینی دووەمی ساڵی رابردوو دەستیانپێکردەوە دوای ئەوەی کە لە مانگی حوزەیراندا لە کاتی هەڵبژاردنی ئیبراهیم رەئیسی بە سەرۆکی ئێران، وەستان.   رێککەوتنەکەی ساڵی ٢٠١٥، کە لە لایەن ئێران، ئەمریکا، رووسیا، چین، بەریتانیا، فەرەنسا و ئەڵمانیاوە واژۆی لەسەر کراوە، رێگە بە لابردنی سزاکان لەسەر تاران دەدات لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ناوەکی.  بەڵام لە ساڵی ٢٠١٨، ئەمریکا، لەسەر دەستی دۆناڵد ترەمپ، سەرۆکی ئەوکاتی، لە رێککەوتنەکە کشایەوە و دووبارە سزای ئابووریی بەسەر تاراندا سەپاندەوە، ئێرانیش لە کاردانەوەدا، پابەندبوونی خۆی بە نێوەڕۆکی رێککەوتننامەکەوە قۆناخ بە قۆناخ هەڵوەشاندەوە.