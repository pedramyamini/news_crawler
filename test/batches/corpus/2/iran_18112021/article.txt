ئیبراهیم رەئیسی، سەرۆککۆماری ئێران رۆژی ١٧ - ١١ - ٢٠٢١ لە نامەیەکدا بەشێوەی فەرمی یوسف نووری، وەک وەزیری پەروەردەی ئێران بە پەرلەمان ناساند.  ئیبراهیم رەئیسی پێشتر دوو ناوی دیکەی بۆ وەزیری پەروەردە داوەتە پەرلەمان، بەڵام هیچ کامیان متمانەی پەرلەمانتارانیان بەدەستنەهێنا.  دوو کەس لە وەزیرەکانی کابینەی ئیبراهیم رەئیسی کوردن. عیسا زارع پوور، وەزیری تەکنۆلۆژیا و پەیوەندییەکان، کە خەڵکی شابادی کرماشانە، لەگەڵ حوجەتوڵڵا عەبدولمالکی، وەزیری کار و خۆشبژێوی کۆمەڵایەتی، کە خەڵکی شاری قورەیە لە پارێزگای سنە.  نوێنەرانی پارێزگای ئیلام لە پەرلەمانی ئێران لە پەیامی جیاوازدا پشتگیری خۆیان بۆ یوسف نووری دەربڕی، کە بۆ یەکەمجارە کەسێکی خەڵکی ئیلام بۆ ئەو پۆستە بەربژێر دەکرێ.  یوسف نووری لە کارنامەکەیدا بۆ وەزارەتی پەروەردە هیچ ئاماژەیەکی بە خوێندن بە زمانی دایک نەکردووە. خوێندنی زمانی دایک لە ماددەی ١٥ یاسای بنەڕەتی ئێراندا بە فەرمی ناسراوە، بەڵام دوای زیاتر لە چوار دەیە هێشتا جێبەجێ نەکراوە. جێبەجێکردنی ئەم ماددەیەی دەستوور لانیکەمی داواکارییەکانی چالاکڤانانی کولتووری کورد بووە.  یوسف نووری، لە دایکبووی ساڵی ١٩٦١، دکتۆرای لە بواری بەڕێوەبردنی گەشتیاریدا هەیە، مامۆستای زانکۆیە، ٥ کتێب و ١٠ توێژینەوەی نووسیووە و بەرپرسایێتی جۆراوجۆری هەبووە.  یوسف نووری لە سەرەتای دەیەی ٨٠ی سەدەی رابردوودا لە شاری ئیلام مامۆستای قۆناخەکانی سەرەتایی، ناوەندی و دواناوەندی بووە. لە سەرەتای دەیەی ٩٠ دا وەک جێگری بەڕێوەبەری پارێزگای ئیلام دەستنیشانکراوە و سەرەتای ٢٠٠٠ بووەتە شارەزای پەروەردەی قوتابخانەکانی کۆماری ئیسلامیی ئێران لە وڵاتانی قەتەر و بەحرەین.  دواتر دیسان لە قوتابخانەکانی شاری ئیلام بەرپرسایێتی وەرگرتووە و کۆتایی دەیەی یەکەمی ٢٠٠٠ بووەتە بەڕێوەبەری پلان و بودجەی وەزارەتی پەروەردەی ئێران.  لە دەیەی دووەمی ٢٠٠٠ دا هەندێ بەرپرسایەتی لە دامودەزگا ئابوورییەکانی کۆماری ئیسلامی ئێراندا وەرگرتووە. لەوانە ساڵانی ٢٠٠٩ - ٢٠١٠ نوێنەری قەرارگای خاتەم ئەنبیا لە حکومەت و پەرلەماندا بووە. ئەم قەرارگایە باڵی ئابووریی سوپای پاسدارانە و لە بەشێکی زۆری پرۆژە ئابوورییەکانی ئێراندا وەبەرهێنانی کردووە.  ئەو لە شەڕی ئێران و عێراقدا بەشداریی کردووە، برینداربووە و فەرماندەی بنکەکەکانی بەرگریی بەسیج بووە. بەسیج لقێکی سوپای پاسدارانە.