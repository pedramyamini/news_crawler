رۆژی پێنجشەممە ٢٣ - ١٢ - ٢٠٢١ فواد حوسێن، وەزیری دەرەوەی عێراق سەردانی ئێرانی کرد و لەگەڵ بەرپرسە باڵاکانی ئەو وڵاتە کۆبووەوە. دوای کۆبوونەوەکانی، لەگەڵ هاوتا ئێرانییەکەی کۆنفرانسێکی رۆژنامەڤانیان سازکرد.   ئەمیر عەبدوڵلاهیان، وەزیری دەرەوەی ئێران رایگەیاند، "دەبێت هاوەڵانی دانوستاندنکارمان هیچ گومانیان لەوە نەبێت، ئەگەر بیانەوێت سازشێک بکەن و لە بەرامبەردا ١٠ سازش وەربگرن، ئێران هەرگیز شتێکی وا قبووڵ ناکات".  عەبدوڵلاهیان باسی فەرەنسای کرد و گوتی کە رۆڵێکی بونیاتنەری لە پرسی ئەتۆمیەکەیدا نەبینیوە. ئەوەش لەکاتێکدایە کە بڕیارە رۆژی دووشەممە ٢٧ - ١٢ - ٢٠٢١ دانوستاندنەکانی پڕۆگرامی ئەتۆمیی ئێران لە ڤییەنا دەستپێبکەنەوە.   هاوکات، هەردوو وەزیر باسیان لە هەوڵەکانیان کرد بۆ ئەوەی پەیوەندییەکانی نێوان ئێران و سعودیە چاکبکەنەوە.   عەبدوڵلاهیان گوتی کە ریاز ڤیزای بە سێ دیپلۆماتی ئێرانی داوە بۆ ئەوەی بەشداری لە کۆنفرانسی رێکخراوی  ئیسلامی لە شاری جەدەدا بکەن.   هەروەها فوئاد حوسێن باسی لە پەیوەندییەکانی نێوان تاران و واشنتن کرد و گوتی گرژییەکانی نێوان ئێران و ئەمریکا بەشێوەیەکی راستەوخۆ کاریگەری دەخاتە سەر سیاسەت، ئابووری و ئاسایشی عێراق. گوتیشی ئاساییکردنەوەی پەیوەندییەکانیان کاریگەریی ئەرێنی لەسەر عێراق دەبێت.