سالم کاپڵان، جێگری هاوسەرۆکانی هەدەپە بۆ کاروباری بەڕێوەبەریی خۆجێیی راپۆرتی پێشێلکارییەکانی مافی مرۆڤی لە ساڵی ٢٠٢٠ ـدا بڵاوکردەوە و تێیدا باسی هەڵمەتی دەسەڵاتی دژی هەدەپە کرد.   بە گوێرەی راپۆرتەکەى هەدەپە، لە ساڵی ٢٠١٥ دا سێ هەزار ئەندام و بەرپرس و پەرلەمانتار زیندانی کراون و لە ساڵی ٢٠٢٠ ـیشدا هەزار و ٧٥٠ ئەندام و بەرپرسی هەدەپە دەستگیرکراون و سزای زیندانیکردنیش بەسەر ١٧٢ کەسیاندا سەپێنراوە.  لە راپۆرتەکەدا ئاماژە بە سزا سەپێنراوەکانی سەر پەرلەمانتارەکانی هەدەپە کراوە و تێیدا هاتووە، سەڵاحەدین دەمیرتاش چوار ساڵ و هەشت مانگ، فیگەن یوکسەکداغ ساڵێک و مانگێک، ئیدریس بالوکەن ١٦ ساڵ و هەشت مانگ، چاغڵار دەمیرەڵ حەوت ساڵ و شەش مانگ، عەبدوڵڵا زەیدان هەشت ساڵ و مانگێک و ١٥ رۆژ، گولسەر یڵدرم حەوت ساڵ و شەش مانگ، مووسا فارسئۆغوڵڵاری نۆ ساڵ سزایان بەسەردا سەپێنراوە.   لە چوارچێوەى لێکۆڵینەوەی رووداوەکانی کۆبانێدا بڕیاری دەستگیرکردن بۆ ئەندامانی پێشووی دەستەى بەڕێوەبەریی ناوەندیی هەدەپە دەرکرا. لەو چوارچێوەیەدا لە ٢٥ی ئەیلولی ٢٠٢٠ ـدا ٢٠ کەس دەستگیرکران و سزای زیندانیکردن بەسەر ١٧ کەسیاندا سەپێنرا.  سزای ٢٢ ساڵ و سێ مانگ زیندانیکردنیش بەسەر لەیلا گیوڤەن، هاوسەرۆکی کۆنگرەى کۆمەڵگەى دیموکراتیک (کەجەدە)دا سەپێنرا.  هاوکات بە گوێرەی راپۆرتەکە ٤٨ شارەوانی لەلایەن قەیومەکانەوە دەستیان بەسەردا گیراوە. دەستبەسەرداگرتنی شارەوانییەکان لە رێگەى سەپاندنی قەیومەوە لە ١٩ی ئابی ٢٠١٩ وە دەستیپێکرد و لە ساڵی ٢٠٢٠ ـیشدا درێژەى هەبووە.  لە ئەنجامدا ٣٧ هاوسەرۆکی شارەوانیی سەر بە هەدەپە سزای زیندانیکردنیان بەسەردا سەپێنراوە. ٤٨ شارەوانیی هەدەپە قەیومیان بەسەردا سەپێنراوە. تاوەکو ئێستا ١٧ هاوسەرۆک شارەوانیی هەدەپە لە زینداندان.