لەمیانی پێشکێشکردنی گوتارێک لە رێکخستنەکانی ئاکپارتی لە پارێزگای ئەنتاڵیا، رەجەب تەیب ئەردۆغان لەبارەی هێرشەکەی پێنجشەممەی رابردوو بۆ سەر بارەگای ئیزمیری پارتی دیموکراتی گەلان (هەدەپە) و کوشتنی ئەندامێکی پارتەکە بەناوی دەنیز پۆیراز قسەیکرد و گوتی: "ئەو هێرشە تێکدەرییە بە تووندترین شێوە سەرکۆنە دەکەین. ئەنجامدەری ئەم کارە لێپرسینەوەی لەگەڵدا دەکرێت و بە تووندترین شێوە سزا دەدرێت".  ئۆنور گەنجەر رۆژی پێنجشەممە ١٧ی حوزەیرانی ٢٠٢١ کاژێر ١١: ٠٥ خولەک لە شارۆچکەی کۆناک چووە نێو ئەو باڵەخانەیەی  بارەگای هەدەپەی لێیە و تەقەی لە کارمەندێکی ئەو پارتە بە ناوی دەنیز پۆیراز کرد و کوشتی.   ئۆنور گەنجەر لە دوای رووداوەکە لەلایەن تیمەکانی پۆلیسەوە دەستبەسەرکرا، لە لێکۆڵیەوەی پۆلیسدا گوتوویەتی، ئامانجی ئەوە بووە چەند کەسێک بکوژێت و ئەگەر کەسی دیکە لە ژوورەوە بووایە تەقەی لە ئەوانیش دەکرد.   گەنجەر لە سەرەتاکانی ٢٠٢٠ وەک کارمەندی تەندروستی چووەتە منبج لە سووریا و لە مانگی نیسانی ٢٠٢١ دەستی لەکارکێشاوەتەوە.   هێرشەکەی سەر بارەگای هەدەپەی ئیزمیر کاردانەوەی لێکەوتەوە. میتحات سانجار، هاوسەرۆکی هەدەپە لە کۆنگرەیەکی رۆژنامەڤانیدا کە لە ئەنقەرەی پایتەختی تورکیا ئەنجامیدا حکومەت و سەرۆککۆماری تورکیای تۆمەتبارکرد.  هاوسەرۆکی هەدەپە گوتی: "بڕیاربوو بەبەشداریی ٤٠ کەس کۆبوونەوەیەک لەو بارەگایەی پارتەکەمان بکرێت، بەڵام لە دوایین ساتەکاندا کۆبوونەوەکە دواخرا، ئامانجی بکوژەکە ئەنجامدانی کۆمەڵکوژی بووە".