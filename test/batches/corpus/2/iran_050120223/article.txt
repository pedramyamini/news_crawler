بەپێی زانیارییەکانی تۆڕی میدیایی رووداو، فەرمانگەی کولتووری سەردەشت بەڕێوەبەری ماڵپەڕ و تۆڕە کۆمەڵایەتییەکانی ئەو شارەی بانگکردووە و پێیڕاگەیاندوون نابێ باسی بەرزبوونەوەی نرخی شتوومەک بکەن.   دوو بەشداربووی ئەو کۆبوونەوەیە، کە بە هۆکاری ئەمنی نایانەوێت ناویان بڵاوبکرێتەوە بە رووداویان راگەیاند، لە کۆبوونەوەکەدا باس لەوە کراوە، ئەگەری هەیە بەهۆی هەڵگرتنی دابینکردنی دۆلاری حکومی بۆ هاوردەکردنی شتوومەک، نرخی هەندێک پێداویستیی خەڵک بەرزببێتەوە، بەڵام میدیاکان و تۆڕە کۆمەڵایەتییەکان نابێت گرنگی بە بەرزبوونەوەی نرخەکان بدەن و هەواڵەکەی بڵاوبکەنەوە.  ئەو سەرچاوانە دەڵێن، لە چەند شاری دیکەی رۆژهەڵاتی کوردستانیش رۆژنامەڤان و بەڕێوەبەرانی تۆڕە کۆمەڵایەتییەکان بانگکراونەتە فەرمانگەی کولتوور یان دەزگا ئەمنییەکان و لەبارەی بڵاوکردنەوەی هەواڵی گرانبوونی نرخی شتوومەک هۆشدارییان پێدراوە و پێیانگوتراوە ئەگەر سەرپێچی بکەن، مۆڵەتەکانیان لێوەردەگیرێتەوە.