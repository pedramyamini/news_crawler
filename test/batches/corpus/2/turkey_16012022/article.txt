بەپێی راگه‌یێندراوێك، كه له لایه‌ن فه‌رمانده‌یی ئاسایشی كه‌ناراوه‌كانی توركیاوه بڵاوكراوه‌ته‌وه، دوای ئه‌وه‌ی زانیارییان پێگه‌یشتووه كه لە بەشی رۆژئاوای كه‌ناراوه‌كانی شارۆچكه‌ی چه‌شمه ژماره‌یه‌ك كۆچبه‌ری نایاسایی له‌سه‌ر دوو به‌له‌می لاستیكین و بەڕێکەوتوون بۆ ئەوەی بە رێگای دەریای ئیجەوە خۆیان بگەیێننە یۆنان، تیمه‌كانی فه‌رمانده‌ییه‌كه ره‌وانه‌ی ناوچه‌كه كراون.   وەک لە راگەیێندراوەکەدا هاتووە، تەواوی ئەو کۆچبەرانەی لەسەر هەردوو بەلەمەکەدا بوون، بەبێ ئاماژەدان بە ناسنامەکانیان، دەستگیرکران و گەڕێندرانەوە کەناراوەکانی شارۆچکەی چەشمە.   هەروەها چوار قاچاخچی بەتۆمەتی رێکخستنی ئەو کارە دەستگیرکراون. لێکۆڵینەوەکانیش لەگەڵ ئەو چوار کەسە بەتۆمەتی بازرگانیکردن بە مرۆڤەوە، بەردەوامە.  فه‌رمانده‌یی ئاسایشی كه‌ناراوه‌كانی توركیا راشیگەیاند، دوای ته‌واوبوونی رێكاره‌كان و ئەنجامدانی پشکنینی تەندروستیی و دابینکردنی پێداویستییە سەرەکییەکانیان، كۆچبه‌ره نایاساییه‌كان بە مەبەستی دیپۆرتکردنەوەیان راده‌ستی فه‌رمانگه‌ی كۆچ و کۆچبەران له پارێزگای ئیزمیر كران.