بەپێی ئاماری فەرمیی رێکخراوی خۆراک و دەرمانی ئێران، ئەمساڵ نرخی شیری وشک بەراورد بە مانگی هاوشێوەی ساڵی رابردوو ٣٢ % زیادیکردووە کە ٢.٥ % تەنیا لەماوەی دوو مانگی رابردوودا بووە. ئەگەریشی هەیە ئەو نرخە لە چەند مانگی داهاتوودا زیاتریش بەرزبێتەوە.  هانی تەحویلزادە، سەرۆکی ئەنجوومەنی بەرهەمهێنەرانی شیری وشکی ئێران دەڵێت، "لە چەند مانگی رابردوودا، نرخی مادەی خاوی بەرهەمهێنانی شیری وشک، لە رادەبەدەر زیادیکردووە و بووەتە گوشار لەسەر بەرهەمهێنەران. بەو هۆیەش داوامان لە رێکخراوی خۆراک و دەرمان کردووە، نرخی شیری وشک ٥٠ % بەرزبێتەوە.   حکومەتی ئێران چەند ساڵێکە بۆ دابینکردنی دەرمانی بیانی و مادەی خاوی بەرهەمهێنانی دەرمانی نێوخۆ، دۆلار بە نرخی حکومی واتە بە ٤ هەزار و ٢٠٠ تمەن دەداتە رێکخراوی خۆراک و دەرمان، بەڵام بەگوتەی ئەنجوومەنی بەرهەمهێنەرانی شیری وشکی ئێران، ئەو دراوە تەنیا بۆ ٤٠ % ـی مادەی خاوی شیری وشک، دەدرێتە بەرهەمهێنەران و ٦٠ % ـی دیکە، بەشێوەی ئازاد دابیندەکرێت.   بەهرام دارایی، سەرۆکی رێکخراوی خۆراک و دەرمانی ئێران گوتی، "هەردوو کێشەی نرخ و کەمبوونی دەرمان، دوو خاڵی لاوازن کە بەهۆی سیستەمی دراوی حکومییەوە کاریگەری لەسەر دابینکردنی لەسەر دەرمان و کەلوپەلی پزیشکی وڵاتەکەمان هەبووە، چونکە وەکو هەموومان ئاگادارین، لە چەند ساڵی رابردوودا بینیومانە ئەو دراوە، نە لەکاتی خۆیدا، نە بەئەندازەی خۆی و نە بەپێی پێویستیش نەخراوەتە دەست رێکخراوی خۆراک و دەرمان، ئەوەش بووەتە هۆی کێشە لە کۆمەڵگەدا. "  ئێستا وێڕای کەمبوونی شیری وشک، دابینکردنی چەندین جۆری دیکەی دەرمان و کەلوپەلی پزیشکی پێویستیش، کێشەیەکی جیددی و گرنگی رێکخراوی خۆراک و دەرمانی ئێرانە. بەگوتەی سەرۆکی ئەو رێکخراوە، ئەمساڵ بە وەرگرتنی بڕە پارەیەک لە سەرۆککۆمار، توانیویانە کێشەی مانگێکی دەرمان چارەسەر بکەن، بەڵام ئەو کێشەیە لە دوو مانگی داهاتوودا، ئەگەری هەیە بەرەو قەیران بچێت.  بەهرام دارایی، ئاماژەی بەوەش کرد، "لە قۆناخی یەکەمدا ٧٠٠ ملیۆن دۆلارمان بە نرخی حکومی وەرگرتووە بۆ دابینکردنی دەرمان، بەڵام ئەو بڕە پارەیە کێشەی کەمبوونی دەرمان تاوەکو کۆتایی ساڵ، چارەسەر ناکات و تەنیا کێشەی مانگی رابردوومان پێ چارەسەر کردووە. پێویستیمان بە پارەی زیاترە بۆ ئەم دوو مانگەش، چونکە ئێستا بۆ یەک مانگ ٥٠ جۆری دەرمانمان کەمە و بۆ سێ مانگەکەش ١٩٠ جۆری دەرمانمان کەم دەبێت. "  سەرۆکی ئەنجوومەنی هاوردەکارانی دەرمانی ئێران، رەخنە لە دەستێوەردانی وەزارەتی تەندروستیی ئەو وڵاتە لە بازاڕی دەرمان دەگرێت و دەڵێت؛ ئامارەکانی وەزارەتی تەندروستیی لەبارەی کەمبوونی دەرمان، روون نییە و بەهۆی ئەوەی ئەو وەزارەتە، دەرمانی هاوردە و مادەی خاو دەداتە هەندێک ناوەندی دیاریکراو، هاوسەنگی بازاڕی دەرمان تێکچووە.