بەگوتەی موجتەبا خالدی، گوتەبێژی رێکخراوی فریاکەوتنی ئێران، ٣٤ کەس لە بریندارەکان بەهۆی سەختی برینەکانیانەوە لە بەشی چاودێری چڕی نەخۆشخانەکاندان، ١٧١ کەس ئەندامی لەشیان لەدەستداوە و ٨٥٠ کەسیش بە تووندی یان بەشێوەی مامناوەند سووتاون.  لە رۆژهەڵاتی کوردستانیش بەپێی ئامارە فەرمییەکان لە پارێزگای ورمێ ٢٢٦ کەس بریندار بوون، لە سنە ٨١ کەس، کرماشان ٨٨ کەس و لە لوڕستانیش ٢٨ بریندار سەردانی ناوەندە تەندروستییەکانیان کردووە.  فەرهاد فەرهوودی، بەڕێوەبەری ئاگرکوژێنەوەی کرماشان دەڵێت، "ئێوارەی سێشەممە بەهۆی رووداوەکانی چوارشەممە سوورییەوە ٣ خانوو سوتاون و بەم هۆیەوە ٧ کەس بریندار بوون. "  لە ئێران و رۆژهەڵاتی کوردستان ئێوارەی دوایین سێشەممەی ساڵی هەتاوی و کوردی کە بەیانییەکەی دەبێتە چوارشەممە رێوڕەسمی چوارشەممەسووری بەڕێوە دەچێت.  چوارشەممەسووری وەک رێوڕەسمێکی کۆن لە قەڵەم دەدرێت کە لە سەردەمە کۆنەکاندا بە کردنەوەی ئاگر لە بەرزاییەکان لەو رۆژەدا مزگێنی نزیکبوونەوەی نەورۆز بە خەڵک دراوە. بەڵام لەم ساڵانە دیاردەی یارییە ئاگرینەکان کە هەندێجار زۆریش مەترسیدارن، شێوازی نەریتی رێوڕەسمەکانی گۆڕیوە.  پۆلیسی پارێزگای کرماشانیش رایگەیاند، لە ئێوارەی چوارشەممەسووریدا ٢٦ کەسیان دەستبەسەرکردووە کە بە بیانووی دەربڕینی خۆشی و شادی، کێشەیان بۆ خەڵک دروستکردووە. پێشتر پۆلیس هۆشداری دابوو هەر کەس لەم رۆژانەدا بەهۆی سەرپێچییەوە بگرن، تاوەکو دوو هەفتە دوای نەورۆز لە زینداندا رایدەگرن.