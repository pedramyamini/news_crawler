کەمال کڵچدارئۆغڵو، سەرۆکی گەورەترین پارتی ئۆپۆزسیۆنی تورکیا لەبارەی هەدەپەوە دەڵێت، هەدەپە پارتێکی سیاسیی گەورەیە و خاوەن پێگە و کورسییە و فراکسیۆنێکی بەهێزی لە پەرلەمان هەیە و پارتێکی یاساییە، بەڵام دەسەڵات و هاوپەیمانەکەی دژایەتییان دەکات و دەیانەوێت هەدەپە وەک دووژمن بناسێنن.  کڵچدارئۆغڵو راشیگەیاند، "تاوەکو ئێستا لەگەڵ هەدەپە هاوپەیمانیمان نەکردووە. ئەگەر رێککەوتنێکی وەهامان هەبووایە، ئاشکرامان دەکرد، بەڵام وەک دوو پارتی سیاسی و خاوەن فراکسیۆن لە پەرلەمان، هەڵبەتە پەیوەندیمان هەیە و لە چەندین پرسی جیاوازدا کۆکین و دید و بۆچوونی هاوبەشمان هەیە. "   بەشێک لە ئەندامانی پارتی هەدەپە تاوەکو ئێستاش لە دۆسیەی رووداوەکانی کۆبانێ رزگاری نەبووە، سێیەم رۆژی دانیشتنی دووەمی دادگە لە دۆسیەی رووداوەکانی کۆبانێ رۆژی هەینی ٢١ی ئایاری ٢٠٢١ لە ٢٢ ـەمین دادگەی سزا قورسەکانی سینجان لە ئەنقەرە بە ئامادەبوونی پارێزەرانی دۆسیەکە و ژمارەیەک پەرلەمانتار و بەرپرسی هەدەپە بەڕێوەچوو.   لەم دۆسیەیەدا داواکاری گشتیی داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات کە لەو دۆسیەیەدا دادگایی دەکرێن.  پارێزەرانی بەرگریکار تانەیان لە مامەڵەی دادوەران دا و دوو داواکارییان بەرزکردەوە بۆ گۆڕینی دادوەری سەرەکی و ئازادکردنی بریکارەکانیان، بەڵام دەستەی دادوەران داواکاری گۆڕینی دادوەری سەرەکی و ئازادکردنی بریکارەکانیان رەتکردەوە و بڕیاری دواخستنی دادگاییکردنەکەیان بۆ رۆژی ١٤ی حوزەیرانی ٢٠٢١ دا.