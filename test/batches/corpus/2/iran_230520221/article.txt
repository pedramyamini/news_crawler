شایەتحاڵێک دەڵێت، " [ماتۆڕسوارەکان] بە خێرایی رۆیشتن. لەو کاتەدا کە چاوم لێکرد بینیم جامی ئۆتۆمبێلەکە شکاوە، هاوارم کرد، وەی دز. بە راکردن هاتینە خوارەوە، یەکەم کەس ئێمە گەیشتین و بینیمان، بەڵێ، رووداوێکی ئاوا روویداوە. "  راگەیاندنەکانی ئێران وەکو پارێزەری ناوەندە ئایینییەکانی سووریا باسی حەسەن خوداییان کردووە، هێزێک سەر بە سوپای پاسداران. سەرۆککۆماری ئێران ئەمڕۆ لەکاتی گەشتێک بۆ عومان هەڕەشەی تۆڵەسەندنەوەی کرد.  ئیبراهیم رەئیسی، سەرۆککۆماری ئێران رایگەیاند، "بێگومان دیارە هەواڵگریی جیهانی لەمەدا دەستی بووە. ئەو کەسانەی لە گۆڕەپاندا شکستیان خوارد لە هێزەکانی پارێزەری شوێنە پیرۆزەکان. پێداگری دەکەمەوە بەرپرسانی ئەمنی بەدواداچوونی جیددیی بۆ بکەن. بێگومان تۆڵەی خوێنی ئەم شەهیدە مەزنە لە تاوانباران دەکرێتەوە. "  مەجید میرئەحمەدی، بەڕێوەبەری ئەنجوومەنی ئاسایشی ئێران دەڵێت، "بە دڵنیاییەوە بەدەستی ئیسرائیل کوژراوە" و هەڕەشەی تۆڵەسەندنەوەیشی کردووە.  حەسەن خودایی زانیاری زۆری لەسەر حەسەن خودایی لەبەردەست نییە، بەڵام فەرماندەیەکی لقی قودسی سوپای پاسداران بووە. بێنی گانتز، وەزیری بەرگریی ئیسرائیل ئامادە نەبووە لەسەر ئەو بابەتە بۆ راگەیاندنەکان قسە بکات.  بەپێی راپۆرتی، راگەیاندنی ئیسرائیل لە یەکەی ٨٤٠ی لقی قودسی سوپای پاسداراندا چالاک بووە، هەندێک سەرچاوە وەکو جێگری ئەو هێزە باسیان کردووە.  بەپێی راپۆرتێکی پاییزی ساڵی ٢٠٢٠ی سوپای ئیسرائیل، یەکەی ٨٤٠ یەکەی نهێنی و بەرپرسی پلاندانان و ئامادەکاریی تیرۆر لە دەرەوەی ئێران بووە و چالاکییەکانیشی لە سووریاوە بەڕێوەدەبرێن.  کەناڵی ١٣ی ئیسرائیل بڵاویکردووەتەوە، حەسەن خودایی بڕیاری تیرۆری کۆنسوڵی ئیسرائیل لە تورکیا و دوو کەسی دیکەی لە فەرەنسا و ئەمریکا داوە و مەنسوور رەسووڵی بۆ جێبەجێکردنی راسپاردووە. دەزگای هەواڵگریی ئیسرائیل - مۆساد بانگەشەی ئەوە دەکات، پێش ئەوەی مەنسوور رەسووڵی چالاکییەکانی بکات، لە نێوخۆی ئێران لێکۆڵینەوەی لێکردووە و رێگریی لە پلانەکەی کردووە.  دەگوترێت ئەو لە قاچاخ و گواستنەوەی چەک و تەقەمەنی بۆ سووریا، پلاندانان بۆ رفاندن و هێرش دژی ئیسرائیلی و جووەکان لە جیهاندا رۆڵی هەبووە. سابرین نیوز، نزیک لە سوپای پاسداران، ئاماژەی بەوە کردووە، "حەسەن سەیاد رۆڵی دیاری هەبووە لە پیشەسازیی سەربازیی ئێران، بەتایبەت فڕۆکە بێفڕۆکەوانەکان. "  تەلەڤزیۆنی ئێرانیش لە راپۆرتێکدا، کە باسی تۆڵەسەندنەوە دەکات، باس لە هێرشە مووشەکییەکانی هێزەکانی نزیک لە ئێران بۆسەر ئیسرائیل دەکات.  ئیسرائیل تۆمەتبارە بەوەی چەندین کەسی لە زانایانی ئەتۆمیی ئێرانی لە نێوخۆی ئەو وڵاتەدا کوشتووە، بەڵام یەکەمجارە بە کوشتنی فەرماندەیەکی سوپای پاسداران لە ئێران تۆمەتبار دەکرێت، ئەمە دەکرێت گۆڕانێکی نوێ بێت.  ئەنجوومەنی باڵای ئاسایشی نیشتمانیی ئێران گوتوویەتی، کوشتنی حەسەن خودایی بەزاندنی هێڵی سوورە و ئەمەش زۆر هاوکێشە دەگۆڕێت.