دووەمین دانیشتنی دۆسیەی رووداوەکانی کۆبانێ لە دادگای ٢٢ی سزا قورسەکانی ئەنقەرە بەڕێوەچوو. سکاڵانامە دژی ١٠٨ کەسی دەستبەسەرکراو کە فیگەن یوکسەکداغ و سەڵاحەدین دەمیرتاشیشی تێدایە، بەرزکراوەتەوە.   سەلاحەدین دەمیرتاش، هاوسەرۆکی پێشووتری پارتی دیموکراتی گەلان (هەدەپە) کە لە گرتووخانەی ئەدیرنەوە لەڕێی سیستمی دەنگ و رەنگ بەشداریکرد و گوتی: "نیگەرانم لەوەی ئەو سیاسەتڤانانەی قوربانییان لەپێناوی ئاشتی، دیموکراسی و ئازادیی تورکیا داوە، ئێستا لەسەر کورسیی گومانلێکراو دایاندەنیشێنن. ئەم کەیسە کەیسی کۆبانێ نییە، ئەمە کەیسی بۆسەدانانەوە و تۆڵەسەندنەوەی سیاسییە لە هەدەپە. رۆژێک دادێ دادگەییکردن لەسەر دۆسیەی کۆبانێ دەکرێت، ئەوکات بەرپرسیارە راستەقینەکان، کۆمەڵکوژان و بڕیاردەری ئەنجامدانی کۆمەڵکوژی دەردەکەون. با هەمووان دڵنیا بن لەوەی ئەو رۆژە ئێمە لەسەر کورسیی گومانلێکراو دانانیشین. تەواوی ئەو بۆسە و تەڵانەی بۆ ئێمە دانراونەتەوە، ئاشکرا دەکەین".  دەمیرتاش رایگەیاند کە دادگاییەکە سیاسییە و سکاڵانامەکەش هیچ بەهایەکی نییە و لە مێژوودا یەکەمجارە پارتی سیاسی پارتێکی دیکەی سیاسی دادگەیی بکات. هەروەها گوتی لە هۆڵێکدا بەبێ پارێزەر بەرگری لەخۆی دەکات و بەهۆی نەخۆشییەوە تووشی زەحمەتی دەبێت. دەمیرتاش هەروەها بە دادوەرانی گوت، ئێوە تەنانەت سەیری بڕیاری دادگای مافی مرۆڤی ئەوروپاتان نەکردووە و نەشتانخوێندووەتەوە، ئەگەرنا لەوێدا بڕیاری دەستبەجێ ئازادکردن دراوە و باس لە پێشێلکردن کراوە.   لەبارەی پشێوییەکانی باکووری کوردستان کە ساڵی ٢٠١٥ بەهۆی دۆخی کۆبانێ دروستبوو، دەمیرتاش رەتیکردەوە دادگا هیچ بەڵگەیەکی هەبێت و گوتی: "داواکاری گشتی لەسەر بنەمای تویتێکی ساختە کاریکردووە و پۆستی هەژمارێکی کردووەتە دۆسیەکە کە هی من نییە، داواکاری گشتی تەنانەت سەیری ئەوەی نەکردووە کە ئایا تویتەکە هی منە یان نا. جگە لەو تویتە ساختەیە هیچ بەڵگەیەکی دیکەیان نییە. بەوهۆیەوە بانگەشەی ئەوە دەکرێ کە من بووبێتمە هۆکاری مردنی ٣٧ کەس. ئایا داواکاری گشتی لەسەری نییە لێکۆڵینەوە بکات؟ بەڵام نەکردووە. تازە چوون بە مەبەستی ئەوەی بزانن هەژمارەکە هی کێیە نووسراوتان ئاراستەی بەڕێوەبەرایەتیی ئاسایش کردووە. باشە بۆچی زووتر سەرنجی رانەکێشان؟ ".  دەمیرتاش هەروەها رایگەیاند کە لە نێوان وەزیری ناوخۆ و بەرپرسانی دیکەی حکومەت ئاماری جیاواز لەبارەی کوژراوانی رووداوەکە دەگوترێن کە هەندێکیان دەڵێن ٣٧ و هەندێکیشیان دەڵێن ٥٣، خۆشیان نازانن چەند کەس کوژراون.  دەمیرتاش رووی کردە دەستەی دادوەران و گوتی: "دەرکەوت کە ئەو تویتە نابێتە تاوان لەسەر من. دادگای مافی مرۆڤی ئەوروپا بڕیاری دا. ئایهان بیلگەن و ئاڵتان تان پێشتر زیندانیکران و دادگایی کران. دادگای دەستووریی تورکیا بڕیاری دەرکرد و پرۆسەکەی بە پێشێلکاری ناوبرد. بەهۆی ئەوەی لێپرسینەوەکان تەواوببوون بۆیە ئێوە دەبوو دۆسیەیەکی دیکە بکەنەوە، بۆیە دەڵێم ئەم دۆسیەیە تەڵەیە. بەهۆی ئەو گەندەڵییەی لە سکاڵانامەلەدا کردتان دۆسیەکە گەیشتە ئەم دۆخەی ئێستا. ئێستا داواکاریی من لە دادگا ئەوەیە؛ داواتان لێناکەم دادپەروەرانە دادگاییەکە بکەن، بەڵکو داواتان لێدەکەم بکشێنەوە. شەرەفی خۆتان بپارێزن. چیتر لەو تەڵەیە هاوبەش مەبن".  دەمیرتاش داوایکرد دانیشتنی دادگایی بۆ تەمموزی ٢٠٢٣ دوابخرێت و دوای هەڵبژاردنەکان و لەو کەشوهەوا نوێیەی لە تورکیا دروستدەبێت درێژە بە پرۆسەی دادگاییەکە بدرێت. بەڵام بە بریاری دادوەر دانیشتنی دادگاییەکە بۆ کاژێر ٩: ٣٠ی رۆژی پێنجشەممە ٢٠ی ئایاری ٢٠٢١ دواخرا.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپیشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئاکامدا ٤٦ سڤیل و پۆلیس کوژران، ٦٨٢ کەس لە خۆپیشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی کردە سەر هەدەپە و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگا خرانە زیندانەوە.