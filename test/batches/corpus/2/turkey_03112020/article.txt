بەگوێرەی راگەيێندراوێك کە لەلایەن سەرۆکایەتیی بەڕێوەبردنی کارەسات و باری لەناکاوی تورکیا (ئافاد) بڵاوکراوەتەوە، ژمارەی ئەو کەسانەی لە بوومەلەرزەكەی ئیزمیردا گیانیان لەدەستداوە بۆ ١٠٠ كەس بەرزبووەوە و گەڕان لە ژێر دار و پەردووی ٥ باڵەخانەدا بەردەوامە.   بەگوێرەی راگەیێندراوەکە، لە کۆی ٩٩٤ کەس کە برینداربوون، ٨٤٧ كەسيان دواى وەرگرتنى چارەسەر رەوانەى ماڵەوە كراونەتەوە،  ١٤٧ کەسەکەی ديكەش هێشتا لە نەخۆشخانەن.  ئافاد راشیگەیاندووە كارەكانى گەڕان و رزگاركردن لەو ١٧ باڵەخانەیەی لە ئیزمیر بەڕێوەدەچوو لە ١٢ باڵەخانە کۆتاییهاتووە و  لە ٥ باڵەخانەش بەردەوامە.   لەلایەکی دیکەوە كاژێر ٢٢: ١٦ خولەکی شەوی رابردوو بوومەلەرزەيەكی دیکە بە گوڕى ٤.٢ پلەی رێختەر لە دەرياى ئيجە تۆماركرا.  بوومەلەرزەكە، بە دوورى ٢٢ کيلۆمەتر لە شارۆچكەى ئورلاى ئيزمير و لە قوڵايى ٦.٨٥ كيلۆمەتر روويدا.   لە پاش بوومەلەرزە گەورەکەی رۆژی هەینییەوە تاوەکو ئێستا ١٤٦٤ پاشلەرزە روويانداوە كە هێزى ٤٤ يان لە سەرووى ٤ پلەی ریختەرەوە بووە.  رۆژی ٣٠ی تشرینی یەکەمی ٢٠٢٠ بومەلەرزەیەک بە گوڕی ٦.٦ پلەی رێختەر ئیزمیر و چەند ناوچەیەکی دەوروبەری هەژاند. بەهۆیەوە تاوەکو ئێستا ١٠٠ کەس گیانیانلەدەستداوە و نزیکەی هەزار کەسیش برینداربوون.   بوومەلەرزەکە زيانى بە ١٠ هەزار و ٢٨٧ باڵەخانە گەیاندووە، لەوانە ١٢٤ باڵەخانە زیانی قورس، ١١٩ مامناوەند و ٧٣٠ باڵەخانە زيانى كەمیان بەركەوتووە. تاوەکو ئێستا ٩ بەڵێندەر و بەرپرسی تەکنیکیی باڵەخانە رووخاوەکان بەمەبەستی لێکۆڵینەوە، دەستبەسەرکراون.