دوای نیوەڕۆی رۆژی دووشەممە ٣٠ی تشرینی دووەمی ٢٠٢٠، سەربازانی سوپای تورکیا لە سنووری شارۆچکەی رووبارۆک تەقەیان لە سێ گەنجی کورد کرد کە لە گوندی ئیسیان بەرەو گوندە کۆنەکەی خۆیان "گوندی بێرۆخ" چوون بۆ کۆکردنەوەی بەڕوو.  لە ئەنجامی تەقەکردنەکەدا گوللەیەک بەر پشتی یەکێك لە گەنجەکان دەکەوێت بە ناوی ئۆزجان ئۆنای کە تەمەنی ١٨ ساڵانە و بریندار دەبێت، بەهۆی سەختی برینەکەیەوە لە نەخۆشخانە گیانی لەدەستداوە.   سەبری ئۆنای مامی ئۆزجان ئۆنای بە میدیاکانی راگەیاند، ئەو گەنجانە چوون بۆ گوندی بێرۆخ بۆ کۆکردنەوەی بەڕوو و سەیران. کاتێک دەچنە ئەوێ لەلایەن سەربازانی هەردوو سەربازگەی "مامڕەشان" و "گەردین" دەستڕێژی گوللەیان لێدەکرێ.   مامی ئەو گەنجە دەڵێ، دوای ئەوەی هەواڵیان پێگەیشت، چوون بۆ هێنانەوەی برازا بریندارەکەی. لەوێ لەگەڵ سەربازەکاندا بووەتە دەمەقاڵێیان. نەیاندەهێشت دەست بۆ بریندارەکە ببەن و هاوکاریشیان نەدەکردن. ئەو گوتی: "برازاکەم گوللە بەر پشتی کەوتبوو، بۆ پشکنین گەیاندمانە پزیشکی داد لە نەخۆشخانەی جۆلەمێرگ".  سەعید دەدە پەرلەمانتاری هەدەپە لە بازنەی جۆلەمێرگ رۆژی دووشەممە هەواڵەکەی پشتڕاستکردەوە و لە هەژماری تایبەتی خۆی لە توویتەر نووسی: "دووبارە گەنجێکی کورد بێبەزەییانە کوژرا. ئۆزجان ئۆنای تەمەن ١٨ ساڵ ئەمڕۆ نزیکەی کاژێر ١٥: ٠٠ لە گوندی بێرۆخ سەر بە شارۆچکەی رووبارۆکی جۆلەمێرگ بە فیشەکی سەربازانی سوپای تورکیا کوژرا. دەزانین جارێکی دیکەش بە قەڵخانی بێ سزایی خۆیان دەپارێزن، بەڵام ئێمە سەد ساڵێشی بەسەردا تیپەڕبێت، تۆڵەی دەسێنینەوە"    بەگوێرەی راگەیێنراوی پارێزگای جۆلەمێرگ، کاژێر ١٤: ٣٠ خولەکی رۆژی ٣٠ تشرینی دووەمی ٢٠٢٠ لە نزیک گوندی ئیسیان "یەشیل ئۆڤا" سەر بە شارۆچکەی رووبارۆک لە ناوچەیەکی نزیک سنوور کە ناوچەیەکی قەدەخەکراوی سەربازییە، داوا لە کەسێک کراوە بوەستێ، بەڵام گوێی بە هۆشداری سەربازەکان نەداوە و بەو هۆیەوە تەقەی لێکراوە و بریندار بووە، دوای گواستنەوەی بۆ نەخۆشخانەی سەحرا لە رووبارۆک گیانی لەدەستداوە. لەبارەی رووداوەکەوە لێکۆڵینەوەی کارگێڕی و دادوەری بەردەوامە".