بۆ رێگریکردن لە بڵاوبوونەوەی پەتای کۆرۆنا، حکومەتی عێراق دەروازە سنوورییەکانی بە رووی هاتووچۆی زیارەتکاران داخستبوو، بەڵام سەرەڕای ئەوەش هەزاران کەس لە رۆژانی رابردوودا روویان لە دەروازەی سنووریی مێهران لە پارێزگای ئیلام و دەروازە سنوورییەکانی پارێزگای خوزستان کرد.  عێراق سەرەتا رایگەیاند، مۆڵەت بە ٣٠ هەزار زیارەتکاری ئێرانی دەدات کە بۆ رێوڕەسمەکانی چلەی ماتەمینی ئیمام حوسێن، سێیەمین ئیمامی شیعە مەزهەبەکان، سەردانی عێراق بکەن، بەڵام دواتر لەسەر داوای بەرپرسانی ئێرانی ئەم ژمارەیە بۆ ٦٠ هەزار کەس بەرزکرایەوە، ئەویش دەبوو لە رێگەی گەشتە ئاسمانییەکانەوە سەردانی عێراق بکەن.  عەلیڕەزا رەشیدیان، سەرۆکی رێکخراوی حەج و زیارەتی ئێران دەڵێت، نزیکەی ٨٢ هەزار کەس بە ڤیزای زیارەتی و ئاساییەوە چوونەتە شاری کەربەلا و پێشبینی کرد لە رۆژانی سێ شەممە و چوارشەممەدا ژمارەی زیارەتکاران زیاتریش بێت.  رۆژی یەکشەممە هەزاران کەس لە سنووری شەلەمچە لە پارێزگای خوزستان کۆبوونەوە و هەوڵیاندا بە زۆر سنوور ببەزێنن، کە ئەمەش پشێویی لەو دەروازە سنوورییەدا دروست کرد.  مەجید کاکی، قایمقامی بەوەکالەتی شاری مێهرانیش رۆژی یەکشەممە گوتی، ٨ هەزار کەس هاتوونەتە نێو شاری مێهران و چاوەڕێی کرانەوەی دەرگەی دەروازەی سنوورییەکانن و ٤ هەزار کەسیش گەڕێنراونەتەوە.  ئەو کەسانەی کە چوون بۆ زیارەت دەتوانن لە رێگەی وشکانی و دەروازە سنوورییەکانی مێهران و شەلەمچەوە بۆ ئێران بگەڕێنەوە، بەڵام بەگوتەی ئەحمەد وەحیدی، وەزیری ناوخۆی ئێران، دەبێت هەموو زیارەتکارەکان لە گەڕانەوەدا پشکنینی PCR بکەن.  رۆژانی چلەی ماتەمینی حوسێنی ئەمساڵ لە رۆژانی ٢٧ و ٢٨ی ئەم مانگە واتە ئەمڕۆ و رۆژی سێ شەممەیە. پێش بڵابوونەوەی کۆرۆنا، ساڵانە لەم کاتەدا نزیکەی ٢ ملیۆن کەس لە ئێرانەوە سەردانی شوێنە پیرۆزەکانی عێراقیان دەکرد.