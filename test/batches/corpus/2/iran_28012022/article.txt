بۆ چەند چرکەیەک، وێنەی سەرکردەی گرووپی موجاهیدینی خەڵق و هاوژینەکەی لەسەر شاشەی تەلەڤزیۆنی فەرمیی ئێران پێشاندران و ناونیشانی گرووپێکی لەسەر نووسرابوو کە دەڵێت خۆیان هاککردنەکەیان ئەنجامداوە.   تەلەڤزیۆنەکە پشتڕاستیکردەوە کە هاککراون و گوتیشی رووداوەکە لە ژێر لێکۆڵینەوەدایە.  هاککردنەکە کەلێنێکی گەورەی تەلەڤزیۆنە فەرمییەکەی ئێرانی دەرخست، لە کاتێکدا کە وا بڕوا دەکرێت میدیاکە لە لایەن ئەندامانی ئیتیلاعاتی ئێرانەوە بەڕێوەببردرێت و کۆنترڵبکرێت.   لە بوڵتەنی کاژێر ٣: ٠٠ی دوانیوەڕۆی کەناڵەکە، لە ناکاو دیمەنەکان گۆڕان و وێنەیەکی مەسعود رەجەوی، سەرکردەی گرووپی موجاهیدینی خەڵق و مەریەم رەجەویی هاوژینی دەرکەوتن کە لە ژێریانەوە نووسرابوو "دروود بۆ رەجەوی، " هاوکات لەگەڵ وێنەکان، دەنگی کەسێک بیسترا کە دەڵێت "سڵاو بۆ رەجەوی، مەرگ بۆ خامنەیی. "  دوای ئەوەش پەیامێکی دەنگیی مەسعود رەجەوی هات کە دەڵێت "ئەمڕۆ، هێشتاش ئێمە رێز لەو کاتە دەگرین کە مەرگی دواکەوتووییمان راگەیاند. "  ماوەی نزیکەی ٢٠ ساڵە مەسعود رەجەوی بەدیارنەکەوتووە و گوماندەکرێت مردبێت. ئێستا مەریەم رەجەوی گرووپی موجاهیدینی خەڵق بەڕێوەدەبات.  گرووپەکە وەکو رێکخراوێکی سۆشیالیست دژی دەسەڵاتی شا محەممەد رەزا پەهلەوی دەستی بە کار کرد.   تۆمەتباربوو بە ئەنجامدانی ژمارەیەک هێرش دژی بەرپرسانی ئەمریکی لە ئێران لە ساڵانی ١٩٧٠، گرووپەکە ئێستا تۆمەتەکان رەتدەکاتەوە.  هەروەها پاڵپشتیی لە شۆڕشی ئیسلامیی ساڵی ١٩٧٩ دژی شا کرد، بەڵام هەر زوو ناکۆکی کەوتە نێوان گرووپەکە و ئایەتوڵڵا رۆحوڵڵا خومەینی. موجاهیدنی خەڵق لەو کاتەوە بە تووندی دژی حکومەت وەستایەوە و چەندین تەقینەوەی ئەنجامدا و ژمارەیەک کەسایەتیی کوشت.   دوای ئەوە، سەرکردەکانی موجاهیدینی خەڵق رایانکرد بۆ عێراق و لە جەنگە هەشت ساڵییە خوێناوییەکەی ساڵانی ١٩٨٠ی عێراق و ئێران، پاڵپشتیی سەدام حوسێن، سەرۆکی رژێمی پێشووی عێراقیان کرد.  ئەوەش وایکرد نەیارانی گرووپەکە لە نێو ئێراندا زیاتر بن. بەڵام تاوەکو ئەمڕۆش، گرووپەکە بانگەشەی ئەوە دەکات، لە نێوخۆی ئێران رێکخستن و تۆڕی تایبەت بەخۆی هەیە.