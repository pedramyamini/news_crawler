میدیای فەرمیی تورکیا بڵاویکردەوە، سکاڵانامەکە ئاراستەی دادگەی دەستووری کراوە کە لە ٨٥٠ لاپەڕە پێکهاتووە و تێیدا داواکراوە رێوشوێن دژی هەژماری بانکیی هەدەپەش بگیرێتەبەر.  لە تورکیا هەوڵی رژدی هەیە بۆ داخستنی پارتی دیموکراتی گەلان - هەدەپە، کە سێیەمین گەورە فراکسیۆنە لە پەرلەمانی تورکیا.   لە ساڵانی نەوەدەکانی سەدەی رابردوو تاوەکو ٢٠٠٩، دەوڵەت ٥ پارتی سیاسیی کوردی داخستووە، هەدەپە ساڵی ٢٠١٢ دامەزرا. هەدەپە تۆمەتی "پشتیوانیکردنی تیرۆر"ی دەدرێتەپاڵ و بەردەوام ئەندام و لایەنگرانی دەستگیر و دەستبەسەردەکرێن.  لە ٢٤ی تەممووزی ٢٠١٥ ـە تاوەکو سەرەتاکانی ٢٠٢٠ لە باکووری کوردستان و تورکیادا ١٦ هەزار ٤٩٠ ئەندام و پەرلەمانتار و هاوسەرۆکی هەدەپە دەستبەسەرکران، لەو ژمارەیە سێ هەزار و ٦٩٥ کەسیان بەندکران. هەروەها قەییوم لەسەر نزیکەی ٩٠ % ی شارەوانییەکانی هەدەپە دانراون، واتە کەسێکی دیکە لە جێگەی سەرۆک شارەوانییە هەڵبژێردراوەکەی هەدەپە دانراوە.