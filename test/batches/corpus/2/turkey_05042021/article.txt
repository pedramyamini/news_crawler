ئۆپەراسیۆنەکە بەرەبەیانی ئەمڕۆ دووشەممە ٥ی نیسانی ٢٠٢١ لەسەر راسپاردەی داواکاری گشتی کۆماریی ئەنقەرە دەستیپێکرد کە بڕیاری دەستبەسەرکردنی بۆ ١٠ لەو فەرماندە خانەنشینانە دەرکرد.   لە چوارچێوەی بڕیارەکەدا تیمەکانی پۆلیس هەڵیانکوتایە سەرماڵی ئەو فەرماندە خانەنشینانە و دوای پشکنینی ماڵەکانیان هەریەک لە ئەرگون مەنگی، ئاتیللا کەزەک، عەلائەدین سەڤیم، رەمەزان جەم گوردەنیز، نادر هاکان ئەرئایدنم بولەنت ئۆلجای، قادر ساغدچ، تورک ئەرتورک، تورگای ئەرداغ و عەلی سەعید ئونساڵ دەستبەسەرکران.   بێجگە لە جێبەجێکردنی بڕیاری دەستبەسەکردنی ئەو ١٠ داواکراوە، ٤ فەرماندەی دیکەی خانەنشین بە ناوەکانی ئەتیللا کیات، ئەنگین بایکاڵ، جەمیل شوکرو بۆزئۆغڵو و مستەفا ئۆزبەی ئاگادار کراونەتەوە بۆ ئەوەی لە ماوەی ٣ رۆژدا سەردانی ئاسایشی ئەنقەرە بکەن.   شەوی شەممە ٣ی نیسانی ٢٠٢١ کاژێر ٢٢: ٥٤ خولەک لە تورکیا ١٠٤ فەرماندەی خانەنشینی هێزی دەریایی لە بارەی "پەیماننامەی گەرووەکانی مۆنترۆ" و بڵاوبوونەوەی وێنەی فەرماندەیەکی هێزی دەریایی سوپای تورکیا کە لە تەکیەیەکدا بە عەمامە و جوببەوە نوێژدەکات، راگەیێنراوێکیان بڵاوکردەوە.   لە بەرامبەردا سەرۆکی پەرلەمانی تورکیا و بەرپرسە باڵاکانی حکوومەتی ئاکپارتی بە تووندی وەڵامی راگەیێنراوەکەیان دایەوە و بە فەرماندە خانەنشینەکانیان گوت: "حەدی خۆتان بزانن". داواکاری گشتیی کۆماریی ئەنقەرەش دەستی بە لێکۆڵینەوە کرد.  رۆژی یەکشەممە ٤ی نیسانی ٢٠٢١ داواکاری گشتیی کۆماریی ئەنقەرە رایگەیاند: "لە ٤/٤/٢٠٢١ دا دەستی بە لێکۆڵینەوە کردووە لەبارەی ئەو کەسانەی کە راگەیێنراوێکیان لە ژمارەیەک ماڵپەڕ و تۆڕە کۆمەڵایەتییەکاندا لە ژێر ناونیشانی "راگەیێنراوی مۆنترۆی ١٠٤ فەرماندەی دەریایی" بڵاوکردووەتەوە.   هەروەها وەزارەتی بەرگریی تورکیا راگەیێنراوێکی بڵاوکردەوە و رایگەیاند: "لە کاتێکدا هێزە چەکدارەکانی تورکیا بە سەرۆکایەتی بەڕێز سەرۆککۆمار لە ناوخۆی تورکیا و لە دەرەوەی سنوورەکانی خۆی لە سووریا، عێراق، قوبرس، ئازەربایجان، لیبیا، رۆژهەڵاتی دەریای ناوەڕاست و چەندین ناوچەی جوگرافی دیکە بۆ پاراستنی ماف و بەرژەوەندییەکانمان و رۆڵگێڕان لە بەرقەرارکردنی ئاشتی و سەقامگیری ناوچەیی و جیهان بەشێوەیەکی کاریگەر تێدەکۆشێت، بڵاوکردنەوەی ئەو راگەیێنراوە زیان لە دیموکراسییەتمان دەدات و بەشێوەیەکی نەرێنی کار دەکاتە سەر ئاستی ورە و تواناکاریی هێزەکانمان و تەنیا سوود بە دوژمنەکانمان دەگەیێنێت".   ئەو ١٠٤ فەرماندەی سەربازییە خانەنشینە لە راگەیێنراوەکەیاندا کە کاژێر ٢٢: ٥٤ خولەکی رۆژی شەممە ٣ی نیسانی ٢٠٢١ کە لە ماڵپەڕی VeryansinTV. com بڵاوکراوەتەوە ئاماژەیان بەوەدابوو، "مۆنترۆ تەنیا پەیماننامەیەک نییە بۆ رێکخستنی هاتوچۆ لە گەرووەکانی تورک، بەڵکو سەرکەوتنێکی دیبلۆماسیی گەورە و تەواوکەری رێککەوتنی لۆزانە کە مافی سەروەری تەواوەتی گەڕاندووەتەوە بۆ تورکیا لە ئیستەنبووڵ، چاناککالە و دەریای مەڕمەڕە و گەرووەکانی".   لە راگەیێنراوەکەدا هاتووە: "پێمانوایە پێویستە خۆ بەدووربگرن لە خستنەبەر باس و گفتوگۆکردنی پەیماننامەی مۆنترۆ، هەروەها رێگری بکرێ لە هەر گوتە و کردەوەیەک کە ببنە هۆکار بۆ ئەوەی "مۆنترۆ" بخرێتەسەر مێزی گفتوگۆ".   لە راگەیێنراوەکەدا لەبارەی بڵاوبوونەوەی وێنەی محەممەد ساری فەرماندەی دابینکردنی پێداویستی دەریایی لە هێزی دەریایی تورکیا کە لە تەکیەیەکدا بە عەمامە و جوببەوە نوێژدەکات ئاماژە بەوەدراوە، هەندێک وێنە کە لە رووی ناوەڕۆکەوە جێگەی قبوڵ نین و لە چەند رۆژی رابردوودا لە میدیا و تۆڕەکۆمەڵایەتییەکاندا بڵاوکراونەتەوە، کراونەتە هەواڵ و گفتوگۆیان لەسەر دەکرێ، بۆ کەسانێکی وەک ئێمە کە هەموو تەمەنمان بەخشیوەتە ئەم پیشەیە، بووەتە مایەی خەمبارییەکی یەکجار قوڵ.   لە درێژەی راگەیێنراوەکەدا هاتووە: "لەم ساڵانەی دواییدا سوپای تورکیا و بەتایبەتیش هێزە دەریاییەکانمان، بەهۆی هێرشی سەر جەماعەتی گولەنییەکان، کادیری زۆر بەهاداری کراون بە قوربانی ئەو پلانە خائینەی هەوڵی کودەتا. گرنگترین وانە کە لەو هەوڵی کودەتایە وەربگیرێ، "بە هەستیارییەوە درێژەدانە بە بەها بنەڕەتییەکانی هێزە چەکدارەکانی تورکیا کە خاڵێکی نەگۆڕی دەستوورە و پێشنیاز بۆ گۆڕینی ناکرێت".    بڵاوکردنەوە ئەو راگەیێنراوە لەلایەن ١٠٤ فەرماندەی دەریایی خانەنشینی تورکیا دوای ئەوە هات، مستەفا شەنتۆپ، سەرۆکی پەرلەمانی تورکیا لەبارەی "پەیماننامەی گەرووەکانی مۆنترۆ" کە ماوەی چەند رۆژێکە بووەتە مژاری گفتوگۆ، لە وەڵامی پرسیاری "سەرۆککۆمارێک دەتوانێ مۆنترۆ هەڵوەشێنێتەوە؟ "، گوتی، "لە رووی تەکنیکییەوە بەڵێ".   دوای بڵاوکردنەوەی ئەو راگەیێندراوە سەرۆکی پەرلەمانی تورکیا، فه‌خره‌دین ئاڵتون، سه‌رۆكی فه‌رمانگه‌ی په‌یوه‌ندییه‌كان لە سه‌رۆكایه‌تیی كۆماری توركیا، فوئاد ئۆکتای یاریدەدەری سەرۆککۆمار، ئیبراهیم کاڵن، گوتەبێژی سەرۆکایەتی کۆمار، سلێمان سۆیلو وەزیری ناوخۆ، مەولوود چاوشئۆغڵو وەزیری دەرەوە، نوعمان کورتوڵموش بریکاری سەرۆکی گشتیی ئاکپارتی و ژمارەیەک بەرپرسی حکومی و حیزبی ئاکپارتی لە هەژماری تایبەتی خۆیان لە تۆڕی کۆمەڵایەتی تویتەر بە تاگکردن هاشتاگی # hodrimeydan "ئەمە عەرز و ئەمە گەز" ئاماژەیان بەوەدا راگەیێنراوەکە هەوڵی کودەتا وەبیر دێنێتەوە و بە زمانێکی تووند سەرکۆنەی راگەیێنراوەکەیان کرد.   دەوڵەت باخچەلی سەرۆکی گشیی پارتی بزووتنەوی نەتەوەی - مەهەپە کە هاوپەیمانی ئاکپارتییە ئەمڕۆ یەکشەممە ٤ی نیسانی ٢٠٢١ لەبارەی ئەو ١٠٤ فەرماندەی دەریایی خانەنشینەی واژۆیان لەسەر راگەیێنراوەکە کردووە  رایگەیاند، پێویستە ئەو فەرماندانە مافەکانی خانەنشینی، موچەی خانەنشینی و پۆستە سەربازییەکانی پێشوویان لێ وەربگیرێتەوە و لێکۆڵینەوەیان لەگەڵدا بکرێت.  لە تورکیا گفتوگۆکان لەبارەی پەیماننامەی مۆنترۆ دوای ئەوە دەستیپێکرد کە سەرۆککۆماری تورکیا بەبێ گەڕانەوە بۆ پەرلەمان لە پەیماننامەی ئیستەنبووڵ کشایەوە. کشانەوەی تورکیا لەو رێککەوتنە لە رووی یاسایی و دەسەڵاتەوە گفتوگۆی زۆر لەسەر کرا و کاردانەوەکانیشی هێشتا بەردەوامن.   مستەفا شەنتۆپ سەرۆکی پەرلەمانی تورکیا رۆژی ٢٤ی ئاداری ٢٠٢١ لە کاتی بەشداریکردنی لە بەرنامەیەکی تەلەڤیزیۆنیدا لەبارەی ئایا لە رووی یاساییەوە دەکرێ بە بریاری سەرۆککۆمار تورکیا لە پەیماننامەی ئیستەنبووڵ بکشێتەوە یان نا، ئاماژەی بەوەدا:  "لە رووی تەکنیکی پەرلەمان مۆڵەتی پەسندکردنی دەدات، بەڵام سەرۆکۆمار دەتوانێ پەسندی نەکات، یان پەسندی بکات و دواتر بڕیاری کشانەوە بدات. قۆناخی پەرلەمان تەنیا قۆناخی وەرگرتنی مۆڵەتە. ئەمە شتیکی تازە نییە لە ساڵی ١٩٦٣ ـوە بەو شێوەیەیە و نموونەی هەیە".   شەنتۆپ لە بەردەوامی قسەکانیدا ئاماژەی بەوەدا، تورکیا بە بڕیاری سەرۆککۆمار لە هەندێک رێککەوتنی نێودەوڵەتی کشاوەتەوە و نموونەی ئەمە هەیە. لە بەرامبەردا پرسیاری ئەوەی لێ کرا، "ئەی ئەگەر رۆژێک لە رۆژان سەرۆککۆمار بێت و بڵێت لە رێککەوتنی مافی مرۆڤی ئەوروپا کشاومەتەوە، یان پەیماننامەی مۆنترۆم هەڵوەشاندووەتەوە... " شەنتۆپ گوتی، "لە رووی تەکنیکییەوە دەتوانێت ئەمە بکات، نەک تەنیا لە سیستەمی ئێمە، ئەڵمانیا، ئەمریکا و فەرەنساش دەتوانن ئەمە بکەن".   ئەم گوتانەی سەرۆکی پەرلەمان کاردانەوەی پارتی گەلی کۆماری - جەهەپە و ئیی پارتی بەدواداهات.   ئەنگین ئاڵتای، بریکاری سەرۆکی فراکسیۆنی جەهەپە لە پەرلەمان رایگەیاند، ئەو رێککەوتنانەی سەرۆککۆمار هەڵیاندەوشێنێتەوە ئەو رێککەوتنانەن کە پێویستیان بە بڕیاری پەرلەمان نییە. ئەڵمانیا رێک لە ٢٣ی ئاداردا دەسەڵاتێکی لەوجۆرەی دابووە هیتلەر، ئەنجامەکانی لەبەرچاوە کە چ بەڵایەکی بەسەر ئەو وڵاتەدا هێنا".   ئونزیلە یوکسەل یاریدەدەری بریکاری سەرۆکی فراکسیۆنی ئیی پارتیش رایگەیاند: "مۆنترۆ سەربەخۆیی تورکیایە لە گەرووەکاندا، رێککەوتنێکی چارەنووسسازە و لەسەر خواستی تاکەکەسی لەبار نابرێت".   رەجەب تەیب ئەردۆغان سەرۆککۆماری تورکیا و سەرۆکی گشتی ئاکپارتی لە ٣٠ی کانوونی یەکەمی ٢٠١٩ لە وەڵامی ناڕەزاییەکان لەبارەی پرۆژەی نۆکەندی ئیستەنبووڵ هێمای بۆ هەڕەشە سیاسییەکانی پەیماننامەی مۆنترۆ کرد و ئاماژەی بەوەدا، "بیرتان لەوە کردووەتەوە مۆنترۆ بۆ تورکیا چی بەدەستخست  و چی لەدەستدا؟ ". ئەردۆغان دواتر لە کاتی بەشداریکردنی لە بەرنامەیەکی تەلەڤیزیۆنیدا گوتی: "لەبارەی مۆنترۆ نیگەران مەبن".   دواتر ئەکرەم ئیمامئۆغڵو سەرۆکی گەورەشارەوانی ئیستەنبووڵ لەبارەی ئەو گوتەیەی ئەردۆغان ئاماژەی بەوەدا، نۆکەندی ئیستەنبووڵ، لەوانەیە ببێتە هۆی پێشێلکردنی  پەیماننامەی مۆنترۆ و گرفتی لێ بکەوێتەوە.   پەیماننامەی گەرووەکانی مۆنترۆ ساڵی ١٩٣٦ لە نێوان بوڵگاریا، فەرەنسا، بەریتانیا و ١٤ هەرێمەکانی ژێر دەستی بەریتانیا، ئیرلەندا، هیندستان، یۆنان،  ژاپۆن، رۆمانیا، یۆگسلافیا، یەکێتیی سۆڤیەت و تورکیا واژۆ کراوە.   بە واژۆکردنی پەیماننامەی گەرووەکانی مۆنترۆ لە ٢٠ی تەمموزی ١٩٣٦ دا چوون و هاتن لە گەرووەکاندا بە لەبەرچاوگرتنی ئاسایشی تورکیا سەرلەنوێ رێکخراوەتەوە.   پەیماننامەی گەرووەکانی مۆنترۆ بۆ تورکیا لە دوای رێککەوتننامەی لۆزان، یەکێکە لە گرنگترین دەقە یاساییەکان، کە چەندین دەیەیە پارێزگاری لێدەکات.