موجتەبا رەزاخا، پەرلەمانتار دەڵێت، "لە کاتێکدا حکومەت دەیەوێت دۆلاری چوار هەزار و ٢٠٠ تمەنی نەهێڵێت، هیچ گەرەنتییەک نییە کە نرخی پێداویستییەکانی خەڵک گران نەبێت؛ بەڵام وێڕای ئەوەش، حکومەت بەرنامەیەکی هەیە و ئەویش ئەوەیە بە شێوەی کاش هاوکاریی خەڵك بکات کە قەرەبووی ئەو گرانییە بکاتەوە".  حکومەتی ئێران لە ساڵی ٢٠١٠ وە، لەبری دابینکردنی یارانە [یارمەتیی دارایی حکومەت بۆ بەشێک لە خەڵکی ئێران] و هەندێک کەلوپەلی پێویست، مانگانە بە شێوەی کاش بڕە پارەیەکی بە خەڵک داوە بەنێوی یارانە. تاوەکو ئێستا بڕی ئەو هاوکارییە ٤٥ هەزار تمەن بووە کە کەمترە لە دوو دۆلار و ئێستا دەیەوێت بڕی هاوکارییەکە بکاتە نزیکەی ٢٧٠ هەزار تمەن، واتە نزیکەی ١٠ دۆلار. ساڵی ٢٠١٠ تەنیا ٤٠ ملیۆن ئێرانی پێویستیان بەو پارەیە هەبووە، بەڵام ئێستا نزیکەی ٦٦ ملیۆن کەس لە ژمارەی دانیشتووانی ئێران دەگرێتەوە. پسپۆڕانی ئابووریی پێیانوایە ئەو هاوکارییە ناتوانێت هیچ یارمەتییەکی ژیانی رۆژانەی خەڵک بدات.  بڕیاری زیادکردنی بڕی هاوکاریی حکومی، تاوەکو ئێستاش وەکو بابەتێکی ناڕوون ماوەتەوە و کۆمسیۆنی بەرنامە و بودجەی پەرلەمانی ئێران دەڵێت، هێشتاش هەندێک پرسیاری گرنگ لەسەر بڕیارەکە هەیە و دەبێت وەڵامیان بۆ بدۆزێتەوە، گرنگترینیشیان ئەوەیە جێبەجێکردنی ئەو بڕیارە چ کاریگەرییەکی لەسەر نرخی پێداویستییەکان و ژیانی خەڵک دەبێت.  حەمیدڕەزا حاجی بابایی، پەرلەمانتار دەڵێت، "پەرلەمانتاران بە شوێن ئەوەدان کە کاتێک بڕیارێک دەدرێت، لەسەر شەقام چی روودەدات؟ چەند پرسیاری گرنگمان هەیە، یەکیان ئەوەیە ئەگەر بڕیارەکە جێبەجێ کرا، زۆر روون و ئاشکرا و بە شێوەیەکی پسپۆڕانە بزانین لە دەرەوە چی روودەدات، بۆ نموونە نرخی مریشک و هێلکە دەبێتە چەندە؟ پرسیارێکی دیکەش ئەوەیە بە چ شێوەیەک بڕیارەکە جێبەجێ دەکرێت؟ ئەو ٢٧٠ هەزار تمەنە بە چ شێوەیەک بەسەر زیاتر لە ٦٠ ملیۆن خەڵکدا دابەشدەکرێت؟ بە پارەی کاش دەیدەن بە خەڵک یان بە کاڵا؟ ئێمە دەڵێین کاتێک نەشتەرگەری بۆ نەخۆشێک دەکەین، دەبێت بزانین ئەو کەسە بەرگەی ئەو نەشتەرگەرییە دەگرێت یان نا؟ "  بەپێی لێکۆڵینەوەکانی پەرلەمانی ئێران، لە ٨٥ ملیۆن کەس لە ژمارەی دانیشتووانی ئەو وڵاتە، تەنیا ١٦ بۆ ٢٠ ملیۆن کەس داهاتیان لە ئاستێکدایە کە پێویستییان بە هاوکاری حکومی نەبێت.