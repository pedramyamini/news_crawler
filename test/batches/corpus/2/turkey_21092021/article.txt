بەگوێرەی زانیارییەکان کاژێر ٠٣: ٣٠ خولەکی بەرەبەیانی ئەمڕۆ دووشەممە ٢١ی ئەیلولی ٢٠٢١ لە شەقامی فاتیح لە ناوچەی ئارناڤوتکۆی چەند کەسێكی نەناسراو بە ئۆتۆمبێل چوونەتە بەردەم باڵەخانەی پارتی دەڤا. کەسێک لە ئۆتۆمبێلەکە هاتووەتە خوارەوە و حەوت گوللەی ناوە بە باڵەخانەکەوە.   لە ئەنجامی هێرشەکەدا گوللە بەر پەنجەرە و مێزەکانی نێو بارەگاکە کەوتووە، بەڵام بەهۆی ئەوەی کەس لە ژوورەوە نەبووە، هێرشەکە زیانی گیانی لێ نەکەوتووەتەوە.  فاتیح کاراباڵک سەرۆکی ریکخستنەکانی ناوچەی ئارناڤوتکۆیی پارتی دیموکراسی و پێشکەوتن لەبارەی هێرشەکەوە رایگەیاند: "تیمەکانی ئاسایش ئێستا لێرەن. لەلایەن کەسانێک کە ناسنامەیان نەزانراوە هێرشی چەکداری کراوەتە سەر ئیرادەی گەل و باڵەخانەی ناوچەکەمان".    فاتیح کاراباڵک ئاماژەی بەوەدا، چاوەڕوانی هێرشێکی لەو جۆرەیان نەدەکرد، لە تورکیا هەر کەس چەکێكی بەدەستەوەیە، وەک پارتی دەڤا ئێمە ئارامی خۆمان دەپارێزین، ناوەندی سەرەکی پارتەکەمان لە رووداوەکە ئاگادار کردووەتەوە. پشکنینمان بۆ تۆماری کامێراکانی چاودێری کرد، ئۆتۆمبێلێک دێت و لەبەردەم باڵەخانەکە دەوەستێت، کەسێک لە نێو ئۆتۆمبێلەکە دێتە خوارەوە و باڵەخانەکەمان دەکاتە ئامانج و تەقەی لێدەکات"