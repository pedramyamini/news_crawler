حکومەتی ئێران لەڕێگەی وەزارەتی وزەوە، بڕیاریدابوو ساڵانە تەنیا ٧ % بە نرخی کارەبا لەنێو چینی کەمداهات و ئەوانەی کەمتر کارەبا بەکاردێنن، زیادبکات؛ بۆ ئەوانەشی کە کارەبای زۆر بەکاردەهێنن، ١٦ % ی بۆ زیادکردنی نرخی کارەبا لەبەرچاو گرتبوو، بەڵام ئێستا ئەوەی لە پسووڵەی کرێی کارەبادا دەنووسرێت، لە هەرسێ چینی کەمداهات، مامناوەند و دەوڵەمەندی خەڵکدا، هەریەک بە راددەیەک زیادکراوە.  بەپێی ئاماری وەزارەتی وزەی ئێران ٣٠ ملیۆن بەکارهێنەری کارەبا لەو وڵاتەدا هەن و ٨٠٠ هەزاریان ئەوانەن کە کارەبایەکی زۆرتر بەکاردەهێنن. وەزارەتی وزەی ئێران پێیوایە نرخی کرێی کارەبای ئەو وڵاتە زۆر کەمترە لە ئاستی جیهانی، کرێی کارەبا و ئەوەش وایکردووە خەڵک پابەندی رێکارەکانی بەکارهێنانی کارەبا نەبن. بەو مەبەستەش ئاستێکی بەکارهێنانی داناوە کە دوای تێپەڕاندنی ئەو ئاستە نرخەکان چەند هێندە ئەژمار دەکرێت.  پسپۆڕانی بواری کارەبا پێیانوایە، تەنیا بەکارهێنانی زیادە کاریگەریی لەسەر گرانبوونی کرێی کارەبا نەبووە، بەڵکو هۆکارێکی سەرەکیی دەگەڕێتەوە بۆ بەرهەمهێنانی دراوی دیجیتاڵ یان بیتکۆین کە لە دوو ساڵی رابردوودا بەهۆی بەرزبوونەوەی نرخی ئەو جۆرە دراوە، ژمارەیەکی زۆر لە خەڵکی ئاسایی و ناوەندە حکومەتییەکان بە نهێنی خەریکی ئەو پیشەیە بوون.  بەرزبوونەوەی نرخی کرێی کارەبا لە ئێران و رۆژهەڵاتی کوردستان لە کاتێکدایە کە گوشارەکانی ئابووری لەسەر چینی کەمداهات و هەژار بۆ دابینکردنی سەرەکیترین پێدوایستییەکانی ژیان، رۆژ بە رۆژ روو لە زیادبوونە.