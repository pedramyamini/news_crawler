سەندیکای پەلەوەرخانەکانی ئێران، هۆکاری گرانبوونی هێلکە دەگەڕێنێتەوە بۆ گرانبوونی نرخی دان و دەڵێت خاوەنی پەلەوەرخانەکان، ٤٥ % ی دانی مریشکەکانیان، بە نرخی ئازاد دەکڕن. بە گوتەی ئەو سەندیکایە، بەهۆی گرانبوونی دان، ١٤ ملیۆن مریشکی هێلکەکەر لە پەلەوەرخانەکان، کەمکراونەتەوە، ئەوەش نرخی هەر کیلۆیەک هێلکەی بۆ ٢٧ هەزار تمەن بەرزکردووەتەوە.  لە لایەکی دیکەشەوە، کۆمپانیاکانی بەرهەمهێنانی هێلکە باس لەوە دەکەن، بەشێکی زۆری پەلەوەرخانەکان، بۆ قەرەبووکردنەوەی ئەو زەرەر و زیانەی بەهۆی گرانییەوە پێیان دەگات، هەوڵ بۆ هەناردەکردنی بەرهەمەکانیان دەدەن، ئەوەش وایکردووە نەک تەنیا نرخی هێلکە لە بازاڕی نێوخۆدا بەرزببێتەوە، بەڵکو بووەتە هۆی کەمبوونەوەی هێلکەش لە بازاڕدا.  ناوەندی ئاماری ئێران رایگەیاندووە، ٦٠ % ی داهاتی خێزان لە ئێران و رۆژهەڵاتی کوردستان بۆ تێچووی خانوو تەرخانکراوە و تەنیا بە ٤٠ % ەکی دیکە، تێچووەکانی دیکەی ژیانیان دابیندەکەن. بەگوێرەی ئەو ئامارە، ٧٢ % ی خێزانە کەمداهاتەکان، بەهۆی بەرزبوونەوەی نرخی خۆراک، تووشی بەدخۆراکی بوون.  کۆرۆنا و گەمارۆکان، لە دوو ساڵی رابردوودا گوشارێکی زۆری خستووەتە سەر خەڵکی ئێران و رۆژهەڵاتی کوردستان و رۆژبەڕۆژ خواردنی سەر سفرەکان کەمتر دەکاتەوە.