رەحیم زارع، گوتەبێژی کۆمیسیۆنی بودجەی پەرلەمانی ئێران دەڵێت، "هەندێک کەس کە لانیکەم داهاتیان لە سەرووی هێڵی هەژارییەوەیە، لەلایەن بانکی زانیاریی ناوەندی هەرەوەزییەوە دیاریکراون و ئێستا دەزانین چ کەسانێک، شیاوی پێدانی هاوکاریی حکومی نین و حکومەتمان راسپاردووە لە ساڵی نوێوە هاوکارییەکەیان ببڕێت".  حکومەتی ئێران لە ساڵی ٢٠٠٩ ـەوە لەبری دابینکردنی هەندێک کەلوپەلی پێویست، مانگانە بەشێوەی کاش بڕە پارەیەکی بە خەڵک داوە بە ناوی یارانە. ساڵی ٢٠٠٩ تەنیا ٤٠ ملیۆن ئێرانی پێویستیان بەو پارەیە هەبووە، بەڵام ئێستا نزیکەی ٨٠ ملیۆن کەس لە ژمارەی دانیشتووانی ئەو وڵاتە، هاوکاریی کاشی حکومی وەردەگرن.  لە ئێران مانگانە ٤٥ هەزار و ٥٠٠ تمەن (١.٧٥ دۆلار) دەدرێتە ٧٨ ملیۆن کەس. بڕیاردراوە لە مانگی داهاتووەوە، هاوکاری مانگانەی زیاتر لە ٢٠ ملیۆن کەسی خاوەن داهاتی زۆر دەبڕدرێت. جگە لەو هاوکارییەش کە بە یارانە ناسراوە، هاوکاریی بژێویی دەدرێتە نزیکەی ٦٠ ملیۆن کەس. بڕەکەشی بۆ یەک کەس ٥٥ هەزار تمەن، بۆ خێزانە دوو کەسییەکان ١٠٣ هەزار تمەن، خێزانە سێ کەسییەکان ١٣٨ هەزار تمەن، خێزانە چوار کەسییەکان ١٧٢ هەزار تمەن و بۆ ئەوانەشی ژمارەیان زیاترە ٢٠٥ هەزار تمەنە.  بەپێی لێکۆڵینەوەکانی پەرلەمانی ئێران، لە ٨٥ ملیۆن کەس لە ژمارەی دانیشتووانی ئەو وڵاتە، تەنیا ١٦ بۆ ٢٠ ملیۆن کەس داهاتیان لە ئاستێکدایە کە پێویستییان بە هاوکاریی حکومی نەبێت و پەرلەمانی ئێران، داوا لە حکومەت دەکات ئەو هاوکارییە، بداتە ئەوانەی کە شیاوی وەرگرتنین.  رەحیم زارع، گوتەبێژی کۆمیسیۆنی بودجەی پەرلەمانی ئێران باسی لەوەش کرد، "رامان وایە، ٦٠ ملیۆن کەس لە ژمارەی دانیشتووانمان، هاوکاریی حکومییان پێبدرێت و هاوکاریی ئەوانەی دیکە ببڕین و بیدەینە ئەو کەسانەی لە وەرگرتنی هاوکارییەکە جێماون. هەرچییەکیشی لێبمێنێتەوە، بۆ پاڵپشتی لە نڤیشکان خەرجی دەکەین".  ناوەندی ئاماری ئێران، هێڵی هەژاری لەو وڵاتەی بە ١٠ ملیۆن تمەن دیاریکردووە و دەڵێت؛ ٢٨ % ـی دانیشتووانی ئێران لەژێر ئەو هێڵی هەژارییەوەن.