ئیبراهیم کاڵن، گوتەبێژی سەرۆکایەتیی کۆماری تورکیا لە میانی بەشداریکردنی لە بەرنامەیەکی تەلەڤیزیۆنیدا رایگەیاند، گوتەکانی بولەنت ئارنچ لەبارەی سەڵاحەدین دەمیرتاش و عوسمان کاڤاڵا گوزارشت لە بۆچوونی تایبەتی خۆی دەکەن.  ئیبراهیم کاڵن گوتی، ئەوان وەک گوتەبێژی سەرۆککۆمار قسە ناکەن، بۆچوونی خۆیان دەخەنەڕوو و ئەو بۆچوونانەیان بە سەرۆککۆماریش رادەگەیێنن. سەرۆککۆمار بۆ بابەتێک گوێ لە چەندین کەس دەگرێت، ئەگەر بڵێین ئەو قسانەی دەکرێن لەسەر ناوی سەرۆککۆمار کراون بە هەڵەدا دەچین. ئەوان وەک گوتەبێژی سەرۆککۆمار قسە ناکەن".     بولەنت ئارنچ ئەندامی ئەنجوومەنی باڵای راوێژکارانی سەرۆکایەتیی کۆماری تورکیا، لەبارەی پرسی دەستبەسەرکردنی سەڵاحەددین دەمیرتاش و هێشتنەوەی لە گرتووخانە رایگەیاند، "کاتێک قسە لەبارەی سەڵاحەددین دەمیرتاش دەکرێت، دەمەوێ شتێک لەبارەی تێگەیشتن لە خودی دەمیرتاش و دادگاییکردنی بڵێم، کتێبێکی زۆر جوانی هەیە بەناوی ' دەوران '. من لەماوەی کەرەنتینەکانی کۆرۆنا ئەم کتێبەم خوێندەوە".   بۆ ئەو کەسانەی دەیانەوێت لە پرسی کورد تێبگەن، راوێژکارەکەی ئەردۆغان ئامۆژگاریان دەکات ئەو کتێبە بخوێننەوە و دەڵێت: "تکایە ئەو کتێبە بکڕن و بیخوێننەوە. دوای خوێندنەوەی ئەم کتێبە لەوانەیە بۆچوونتان لەبارەی کەسیی سەڵاحەددین دەمیرتاش نەگۆڕێت، بەڵام بۆچوونەکانتان لەبارەی کورد و ئەو تراژیدیانەی رووبەڕووی کورد بوونەتەوە زۆر دەگۆڕدرێت. برا کوردەکانمان لەم وڵاتەدا نەهامەتییان زۆرە و ستەمیان لێکراوە، ئەوان یەک لەو پێکهاتەن رووبەڕووی جەور و ستەمی زۆر هاتوونەتەوە. ئەوان هاووڵاتییانی ئێمەن. بەدڵنیاییەوە پێکهاتەکانی دیکەش کێشە و قەیرانیان هەبووە. بەڵام کاتێک هەندێک زانیاری لەبارەی گرتووخانەی ئامەد دەخوێنیتەوە، کە چۆن وەک تاقیگەیەک بەکارهێندراوە، دەبێ هەموومان چیرۆکەکانی کتێبی دەوران بخوێنینەوە".  ئەندامی ئەنجوومەنی باڵای راوێژکارانی سەرۆکایەتیی کۆماری تورکیا سەبارەت بە ئەگەری ئازادکردنی دەمیرتاش، گوتی: دەکرێ دەمیرتاش ئازاد بکرێ، لە چوارچێوەی ئەو ریفۆرمەی کە ئەردۆغان هەوڵدەدات لە رووی یاساییەوە بیکات".  بە گوتەی ئارنچ پێشتر ئەمە روویداوە و دەڵێت: "کاتێک جێگری سەرۆکوەزیران بووم، لە چوارچێوەی پرۆسەی ئاشتیدا بەشێک لە بەندکراوەکان ئازادکران. دەکرێت دەمیرتاش ئازاد بکرێت. گرنگ ئەوەیە دادوەران و داواکارانی گشتیی ئازادانە بیربکەنەوە. ئەمڕۆ لە ریفۆرمی دادپەروەریدا، ئەگەر لە دەقەکەشدا نەنووسرابێت، بەڵام ئاماژە بە ئازادی بیرکردنەوە دراوە".   بولەنت ئارنچ هەروەها باسی کەیسی عوسمان کاڤالا - ی بازرگان و چالاکڤان دەکات کە ماوەی سێ ساڵ و نیوە دەستبەسەرە و دەڵێت: "دۆسیەکەیان بۆ هێناوم، خوێندمەوە. پێمسەیرە تاوەکو ئێستا دەستبەسەرە. ئەو سێ ساڵ و نیوە دەستبەسەرە. راستە من دادوەر نیم، بەڵام بەگوێرەی دۆسیەکەی، دەبێ ئازاد بکرێت. دادوەرەکان نازانن چ لە دڵی ئەو کەسە هەیە، بۆیە ناکرێ گومان و ئەگەرەکان بکرێنە بەڵگە بۆ دەستگیرکردن و بەندکردنی عوسمان کاڤالا و هەر کەسێک، بۆیە داوایان لێدەکەم ئازادانە بیربکەنەوە".