دادگەی دەستووری تورکیا ٦٠ رۆژ دەداتە هەدەپە بۆ ئەوەی داکۆکی لە مافەکانی خۆی بکات و دەتوانێت لەو ماوەدا بەڵگەکانی خۆی بخاتەڕوو.  پێشتر زوهتو ئارسڵان، سەرۆکی دادگای باڵای دەستووری تورکیا کە وەک ریپۆرتەر راسپێردراوە، داوای کرد داواکارییەکەی داواکاریی گشتیی کۆماری لەبارەی داخستنی هەدەپە پەسندبکرێت.  بەگوێرەی ماددەی ٦٩ی دەستووری تورکیا، بۆ داخستنی هەر پارتێکی سیاسی، بڕینی بەشێک یان تەواوی هاوکارییەکانی خەزێنەی دەوڵەت لەسەر ئەو پارتە، لە کۆی ١٥ ئەندامی ئەنجوومەنی گشتیی دادگای دەستوور پێویستە ١٠ ئەندامیان بە "بەڵێ" دەنگ بدەن.  دوای ئەوەی هەدەپە بەرگریی خۆی پێشکەش دەکات، بەکر شاهین سەرۆکی داواکاری گشتیی کۆماریی تورکیا لەبارەی داواکارییەکە بۆچوونی خۆی دەخاتەڕوو.   داواکاریی داخستنی هەدەپە لە ٨٠٥ لاپەڕە پێکدێت، رۆژی ٨ی حوزەیرانی ٢٠٢١ بە واژۆی بەکر شاهین، سەرۆکی داواکاری گشتیی کۆماریی تورکیا، ئاراستەی دادگای دەستوور کراوە.   دادگای دەستوور لە ماوەی رابردوودا دوو جار داواکاریی داخستنی هەدەپەی رەتکردووەتەوە. ئەنجوومەنی گشتیی دادگای دەستووری تورکیا رۆژی ٣١ی ئاداری ٢٠٢١ و ١٦ی نیسانی ٢٠٢١ کۆبووەوە بۆ گفتوگۆکردن لەسەر سکاڵانامەی داخستنی هەدەپە. لە هەردوو خوێندنەوەدا کۆمەڵێک کەموکوڕی لە سکاڵانامەکەدا دیاریکران و بۆ چاککردنەوەی کەموکوڕییەکان، سکاڵانامەکەیان رەتکردەوە و گەڕاندیانەوە بۆ سەرۆکایەتی داواکاری گشتی.  لە تورکیا تەنیا پارتەکانی ئۆپۆزیسیۆن و دەنگدەر و لایەنگرانی هەدەپە دژی داخستنی هەدەپە نین. بەشێكی زۆری دەنگدەری پارتەکانی دیکەش بە ئەرێنی ناڕواننە هەوڵی داخستنی هەدەپە.   بەگوێرەی دوایین راپرسی ناوەندی توێژینەوەکانی سۆسیۆپۆلیتیک کە راپرسییەکی لە ١١ پارێزگای باکووری کوردستان و تورکیا کردووە، ٣٠ % ی دەنگدەری ئاکپارتی، ٦٧.٣ % ی دەنگدەری جەهەپە، ٥٩.٤ % ی ئەوانەی دەنگیان بە ئیی پارتی داوە، پێیانوایە هەوڵی داخستنی هەدەپە یاسایی نییە و بڕیارێکی سیاسییە.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەماندا، کە لە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان ٦٧ کورسی بەدەستهێنا. لەم خولەی پەرلەماندا مافی پەرلەمانتاری لە سێ پەرلەمانتاری هەدەپە وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. هەدەپە ئێستا خاوەن ٥٧ کورسییە لە پەرلەمانی تورکیا.