محەمەد عەلی ئۆزیەر دەڵێت: "زۆر دڵخۆشم بەوەی لێرەم. رۆژێک بێ ئێرە هەڵناکەم. کوڕێکم لە ئیستەنبووڵە، هەندێک جار سەردانی دەکەم. زۆر زۆر... رۆژێک یان دوو رۆژ دەمێنمەوە، بمبەستنەوە ناتوانم و دەگەڕێمەوە. "  هەروەک خۆی دەڵێت، هۆکاری سەرەکیی ئەم گۆڕانکارییە بەخێوکردنی کۆترە. ئۆزیەر ئێستا زیاتر لە ٢٥٠ کۆتری هەیە. هاوکات مەڕ، قەل، مریشک و ئاژەڵی دیکەش بە خێو دەکات.  ئۆزیەر دەشڵێت: "ئەم تامەزرۆییەم لە منداڵییەوە هەبوو. چێژی زۆر لە بەخێوکردن و گرنگیدان بە کۆتر دەبینم. کۆتر بۆ من خەمڕەوێنە. کام شار لە کۆتردا ناوبانگی هەبێت، دەڕۆم و لەوێ کۆتر دەکڕم. "  ئۆزیەر شارەزایە لە لێکدان و جووتکردنی کۆتر و بەشێک لە کۆترەکانی تایبەت و گرانبەهان. ئەو دەڵێت کۆتر لای ئەو عەشقە نەک باڵندە.  ئەو پۆلیسە خانەنشینە باس لەوە دەکات: "کۆتر بۆ من گەورەترین خەونە. شەو نییە کۆتر نەیەتە خەونم. بیر دەکەمەوە ئاخۆ ئەم سپییە لەگەڵ زەردەکە جووت بکەم، بێچوویان چۆن دەبێت. "  یەکێکی دیکەش لە حەز و خولیاکانی ئەو پۆلیسە خانەنشینە چاندنی نەمامە، جگە لە بەخێوکردنی ئاژەڵ و باڵندە، ژمارەیەکی زۆر داری چاندووە و رۆژانە خزمەتیان دەکات.   ئۆزیەر دەڵێت، لەوەتەی لەو باخەدا دەژی، وا هەست دەکات رابردووی بەفیڕۆچووە و دووبارە لەدایکبووەتەوە.