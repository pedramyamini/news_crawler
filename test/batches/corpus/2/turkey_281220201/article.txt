کابینەی سەرۆکایەتیی کۆماری تورکیا دوایین کۆبوونەوەی ساڵی ٢٠٢٠ ـی سازدا و رەجەب تەیب ئەردۆغان، سەرۆککۆماری تورکیا، لە کۆنفرانسێکی رۆژنامەڤانیدا باسی لە چەند پرسێکی تایبەت بە رۆژەڤی ولاتەکەی کرد.  ئەردۆغان رایگەیاند، دادگای مافی مرۆڤی ئەوروپا بڕیاری لەبارەی کەیسێک دا کە بڕیارەکە پێشێلکاری بوو و لەگەڵ کەیسەکانی پێشووتر نەدەگونجا کە هەمان دادگا بڕیاری لەسەر دابوو.   ئەردۆغان رەخنەی لە پارتی کۆماریی گەلان (جەهەپە) گرت کە لایەنگریی هەدەپە دەکات.  سەرۆککۆماری تورکیا کۆمەڵێک تۆمەتی خستەپاڵ سەلاحەددین دەمیرتاش و گوتی: "بەپێی ئەو سکاڵانامەیەی لە بارەیەوە نووسراوە تۆمەتی کوشتنی ٣٧ کەس، هەوڵی کوشتنی ٢٩ کەس، زیانگەیاندن بە ٣٧٧٧ ماڵ و موڵک، ٣٩٥ دزی، ١٥ تاڵانکردن، سووتاندنی ١٣ ئاڵای تورکیا، هەروەها بەرپرسیاری سەرەکیی برینداربوونی ٣٢٦ کارمەندی ئاسایش و ٤٣٥ هاوڵاتیی لەسەرە. هەروەها ئەو کەسە چالاکی و گوتەی هەژمارنەکراوی هەیە کە تێیدا پشتیوانیی لە تیرۆر دەکات. "  ئەوە لە کاتێکدایە کەمال کڵچدارئۆغڵو، سەرۆکی گشتیی جەهەپە چەند جارێک رەخنەی لە حکومەتی تورکیا گرتووە کە دەمیرتاش بەبێ هیچ هۆکارێک لە گرتووخانە دەهێڵنەوە.  سەرۆککۆماری تورکیا باسی لەوە کرد کە ئەوان خاک بە کرێ دەگرن، ئەوەی بە پێویستییەکی گرنگ ناوبرد و رەخنەی لە ئۆپۆزسیۆن گرت کە دەڵێن "چ کارێکمان بەوەیە لە سوودان خاک بەکرێ بگرین؟ "  هاوکات ئەردۆغان گوتی کە تورکیا لە هەناردەی بەرهەمی نێوخۆی کشتوکاڵیدا پێشەنگە و باسی لەوەش کرد کە تورکیا لە ژمارە و رێژەی ئاژەڵی گەورە و بچووکدا لە یەکەمینەکانی ئەوروپان.  لە بارەی رێکارەکانی بەرەنگاربوونەوەی ڤایرۆسی کۆرۆنا کە تورکیا خوێندنی ناو پۆلی وەستاندووە، ئەردۆغان گوتی: "وەستاندنی خوێندنی ناو پۆل تاوەکو ١٥ی شوباتی ٢٠٢١ درێژ دەکرێتەوە و خوێندن هەر بە شێوەی ئۆنلاین دەبێت. "   هەروەها ئەردۆغان باسی لەوە کرد کە تورکیا رۆژی سێشەممە ٢٨ ـی کانوونی یەکەمی ٢٠٢٠ لەگەڵ بەریتانیا رێککەوتننامەی بازرگانیی ئازاد واژۆ دەکەن.