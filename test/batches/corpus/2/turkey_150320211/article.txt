ئەحمەد ئەمرە بیلگیلی، بەڕێوەبەری گشتیی خوێندنی باڵا و پەروەردەی دەرەوەی وڵات سەر بە وەزارەتی پەروەدەی تورکیا لە کۆبوونەوەی کۆمیسیۆنی "تورکەکانی دەرەوەی وڵات و کۆمەڵگە پەیوەندیدارەکان" لە پەرلەمانی تورکیا رایگەیاند، لە ٥ شاری سعودیە قوتابخانە هەن کە زمانی پەروەردەیان تورکییە و ئێستا ئەو قوتابخانانە رووبەڕووی کێشە بوونەتەوە و دادەخرێن.  بیلگیلی ئاماژەی بەوەدا، وێڕای هەوڵەکانیان بۆ چارەسەرکردنی کێشەکان، بە بڕیاری حکومەتی سعودیە لە کۆتاییەکانی ٢٠٢٠ دا قوتابخانە تورکییەکان لە مەککە و مەدینە داخراون.   ئوتکو چاکرئۆزەر، پەرلەمانتاری جەهەپە و ئەندامی کۆمیسیۆنی تورکەکانی دەرەوەی وڵات و کۆمەڵگە پەیوەندیدارەکان رایگەیاند، داخستنی قوتابخانە تورکییەکان لە سعودیە جێگەی قبووڵکردن نییە و نابێت هاووڵاتیانی نیشتەجێی سعودیە باجی کێشەی پەیوەندییەکانی نێوان هەردوو وڵات بدەن.   بەهۆی خراپی پەیوەندییەکانی نێوانیان، سعودیە لە ١ی تشرینی یەکەمی ٢٠٢٠ گەمارۆی خستە سەر سەرجەم ئەو کاڵایانەی بارکۆدیان تورکیایە و لە ١٥ی تشرینی دووەمی ٢٠٢٠ هاوردەکردنی گۆشتی پەلەوەر و بەرهەمەکانی، گۆشتی ئاژەڵ و بەرهەمەکانی، ماسی و بەرهەمە دەریاییەکان، لەگەڵ هەنگوین و بەرهەمەکانی لە تورکیاوە قەدەخە کرد.   پەیوەندییە دبلۆماسییەکانی نێوان سعودیە - تورکیا لە ٣ی ئابی ١٩٢٩ دەستیپێکردووە. سعودیە لە ئەنقەرەی پایتەختی تورکیا باڵیۆزخانە و لە شاری ئیستەنبووڵیش کۆنسوڵخانەی هەیە، لە بەرامبەردا تورکیا لە ریاز باڵیۆزخانە و لە شاری جددە کۆنسوڵخانەی هەیە. هەردوو وڵات ئەندامن لە رێکخراوی هاوئاهەنگی ئیسلامی و بازرگانیی جیهانی.     بەر لە تێکچوونی پەیوەندییەکانیان، تورکیا ساڵانە بایی ٣.٣ ملیار دۆلار کاڵا هەناردەی سعودیە دەکرد و بایی ٣ ملیار دۆلار کاڵاشی لە سعودیە هاوردە دەکرد. زۆرترین کاڵا کە تورکیا هەناردەی سعودیەی دەکرا مۆبیلیاتە. زۆربەی هۆتێلەکانی سعودیە سەرجەم پێداویستییەکانیان لە تورکیاوە هاوردە دەکرد.  لە مێژووی نزیکدا تێکچوونی پەیوەندییەکانی نێوان تورکیا و سعودیە لە دوای بەهاری عەرەبییەوە دەستیپێکرد. جیاوازی تێڕوانینی تورکیا و سعودیە لە پرسی سووریا، پتەوکردنی پەیوەندییەکانی نێوان قەتەر و تورکیا دوای دانانی گەمارۆکان لەسەر قەتەر لەلایەن سعودیە و چەند وڵاتێکی دیکەی عەرەبی لە ٢٠١٧ دا، هەروەها رووداوی کوژرانی جەمال خاشوقچی رۆژنامەڤانی سعودیی لەنێو باڵەخانەی کۆنسوڵگەریی سعودیە لە ئیستەنبووڵ لە ٢ی تشرینی یەکەمی ٢٠١٨ پەیوەندییەکانی نێوان ئەو دوو وڵاتەی ئاڵۆزتر کردووە.