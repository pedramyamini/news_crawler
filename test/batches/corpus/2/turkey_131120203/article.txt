لە کاتێکدا ئەمساڵ لە ئەنتاڵیا ئامادەکاریی زۆر بۆ وەرزی زستانەی گەشتیاری کرا، بەڵام ژمارەی گەشتیاران بە شێوەیەک کەمە کە بازرگانان دەڵێن جموجووڵی گەشتیاران نزیک لە وەستانە.  عەلی چاندر، سەرۆکی بۆرسەی بازرگانیی ئەنتاڵیا لەو باریەوە رایگەیاند، "دابەزینی بەرچاوی ژمارەی گەشتیاران لە ئەنتاڵیا گورزێکی کوشندەیە بۆ کاسبکارانی کەرتەکە. بە گشتی لە تورکیادا رێژەی قەرزی سەر بازرگانانی کەرتی گەشتیاری ١٢ % زیادبووە، بەڵام ئەم رێژەیە لە ئەنتاڵیا ٣٠ % ـیە. "  هەروەها ئادڵیهان دەرە، سەرۆکی یەکێتیی ژوورەکانی کاسبکاران و پیشەوەران بە پێویستی دەزانێت حکومەت هاوکارییەکی گشتگیری ئەو کاسبکارانە بکات کە زیانیان بەرکەوتووە.   بەپێی ئامارەکان ئەنتاڵیا ئەمساڵ بە گشتی لە هاوین و زستاندا گەشتیاری کەمتر بووە. بەپێی ئەو ئامارەی بەڕێوەبەرایەتیی کولتوور و گەشتیاریی ئەنتاڵیا بڵاویکردووەتەوە، لە ١ ـی کانوونی دووەمەوە تاوەکو ٣١ی تشرینی یەکەمی ئەمساڵ ٣ ملیۆن و ٤٠٢ هەزار و ٦٢٧ گەشتیار سەردانی ئەنتاڵیایان کردووە.   ئەوە لە کاتێکدایە کە ساڵانە ملیۆنان گەشتیار روویان لەو شارەی تورکیا دەکرد. ساڵی ٢٠١٩ لە هەمان ماوەدا، واتا لە ١ ـی کانوونی دووەمەوە تاوەکو ٣١ ـی تشرینی یەکەم، ١٤ ملیۆن گەشتیار روویان لە ئەنتاڵیا کردبوو.  ئەمساڵیش ئامادەکارییەکان هەر بە مەبەستی پێشوازیکردن لە نزیکەی ١٥ ملیۆن گەشتیار کرابوون، بەڵام هێشتا نەگەیشتووەتەوە چوار ملیۆن. بازرگانان و کاسبکاران بەهۆی ئەوەی وەبەرهێنانی زۆریان کردووە و پارەیەکی زۆریان خەرجکردووە یاخود قەرزیانکردووە، زیانی زۆریان بەرکەوتووە و هەندێکیشیان مایەپووچ دەبن.