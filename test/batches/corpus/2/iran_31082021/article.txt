حوسێن ئەمیرعەبدوڵڵاهیان، وەزیری دەرەوەی ئێران لە هەڤپەیڤینێکدا بە تەلەڤزیۆنی فەرمیی ئێرانی گوت: "پەرلەمان و حکومەتی کۆماری ئیسلامیی ئێران هەوڵ بۆ دەستخستنی زیاترین ماف" بۆ ئێران دەدەن.  ئەمیر عەبدوڵڵاهیان دەڵێت، بە روونی بە ئەنریکی مۆروا، دانوستاندکاری ئەوروپیی گوتووە کە ئێران گوێ بە هەڕەشە نادات و درێژەدانی ئەم رەوتەش کاریگەریی لەسەر حکومەتی ئیبراهیم رەئیسی نابێت.  دوایین خولی دانوستاندنەکانی نێوان ئێران و وڵاتانی چوار کۆ یەک لە ٢٠.٠٦.٢٠٢١ لە ڤییەننا بەڕێوەچوو و لەو کاتەوە، هیچ وادەیەک بۆ دەستپێکردنەوەی خولی نوێی دانوستاندنەکانی وڵاتانی ئەندام لە رێککەوتنی ئەتۆمی و ئەمریکا دیاریی نەکراوە.   دانوستاندنەکان بۆ زیندووکردنەوەی رێککەوتنی ئەتۆمی سەرەتای بەهاری ئەمساڵ دەستیانپێکرد، بەڵام هاوکات لەگەڵ بەڕێوەچوونی هەڵبژاردنی سەرۆککۆماریی ئێران و هاتنەسەرکاری حکومەتی نوێ، راگیران.  ئەمریکا پێشتر نیگەرانیی دەربڕیبوو کە حکومەتی نوێی ئێران بە هەڵوێستێکی تووندترەوە بۆ رێککەوتنی ئەتۆمی بگەڕێتەوە، بابەتێک کە دەتوانێت رێککەوتن ئەستەمتر بکاتەوە.