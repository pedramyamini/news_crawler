شەوی سێشەممە ١٥.٠٢.٢٠٢٢ دوو هاونیشتمانیی لە شاری پاوە بە ناوەکانی چیاکۆ تاهیری نیا و فەردین پەناهی بەهۆی ژەهراویبوون بە گازی ماڵان گیانیان لەدەستدا. ئەو دوو هاونیشتمانییە خەڵکی گوندی دەڵەمەرزی ناوچەی هەورامان بوون، بۆ کۆڵبەری لە شاری پاوە ژیاون و تەمەنیان لە نێوان ٢٤ و ٢٥ ساڵان بووە.  رۆژی سێشەممە ١٥.٠٢.٢٠٢٢ کۆڵبەرێکی دیکەش لە ناوچە سنوورییەکانی سەردەشت بەهۆی کەوتنەخوارەوە لە شاخ گیانی لەدەستدا. دوای نیوەڕۆی هەمان رۆژ لە گوندی سیابی خواروو لە نزیک کرماشان ٣ کەس بەهۆی گازی ماڵانەوە گیانیان لەدەستدا. بەگوتەی ئەکبەر ئازادی، گوتەبێژی فریاکەوتنی خێرای زانکۆی پزیشکی کرماشان، ئەوان سێ پیاوی تەمەن ٥٣، ٣٥ و ٢٧ ساڵان بوون و لە گوندی سیابی سەر بە بێستون گیانیان لەدەستداوە.  بەپێی راپۆرتی پزیشکی دادی پارێزگای کرماشان، ساڵی ٢٠٢١ بەهۆی ژەهراویبوون بە گازی ماڵان ١٠ کەس گیانیان لە دەستداوە.  بەشێک لە هۆکاری ژەهراویبوون بە گازی ماڵان بۆ رەچاونەکردنی هۆکارە خۆپارێزییەکان دەگەڕێتەوە و بەشێکیش بەهۆی کونبوونی بۆڕی گازی ماڵانەوە.