ئاژانسی هەواڵی فارس، نزیک لە سوپای پاسداران بڵاوی کردەوە، ئیتلاعاتی کرماشان ئەو فەرمانبەرانەی ئەمڕۆ ٠١ - ١١ - ٢٠٢١ لە شوێنی کارەکەیان و لە کاتی دەوامدا دەستبەسەر کردووە.  لەو راپۆرتەدا نەگوتراوە ئەو فەرمانبەرانە چەند کەس بوون، بەڵام گوتراوە ئەوان بە تۆمەتی "ئیداری و دارایی دەستبەسەر کراون"  و دەستبەسەرکردنەکەیان درێژەی هەوڵەکانی ئیدارەی ئیتلاعات بۆ بەرەنگاربوونەوەی گەندەڵی ئابووری و دارایی" لە قەڵەم داوە.  پێشتریش ئیدارەی ئیتلاعات ژمارەیەک لە فەرمانبەر و بەرپرسانی پارێزگای کرماشانی بە تۆمەتی گەندەڵی دەستبەسەر کردووە.  سەرەتای هاوینی ئەمساڵ فەرمانبەرێکی بەڕێوەبەرایەتی پارێزگای کرماشان بە تۆمەتی گەندەڵی دەستبەسەر کرا. چەند هەفتە پێش لەوە هیدایەت حاتەمی، جێگری پارێزگاری کرماشان بۆ کاروباری ئابووری لە ناکاو وازی لە بەرپرسایەتییەکەی هێنا.  لە ١٣ - ٠٧ - ٢٠٢١ ئیتلاعات سەرۆکی شارەوانیی شاری کەنگاوەر و ژمارەیەک لە بەرپرسانی شارەوانی ئەو شارەی دەستبەسەر کرد.  دواتر لە ٢٤ - ٠٧ - ٢٠٢١ ئیتلاعاتی کرماشان سەرۆکی شارەوانیی کەنگاوەری بە تۆمەتی گەندەڵی دەستبەسەر کرد. ئەو کات سەرچاوەیەکی ئاگادار بە راگەیاندنەکانی گوت ئەوان باندێکن و هەوڵ بۆ دەستبەسەرکردنی هەموویان دەدرێت.  ساڵی ٢٠٢٠ یش ژمارەیەکی زۆری فەرمانبەر و بەرپرسی فەرمانگەکانی پارێزگای کرماشان هەر بە تۆمەتی گەندەڵی لەلایەن ئیدارەی ئیتلاعاتی ئەو پارێزگایەوە گیران.