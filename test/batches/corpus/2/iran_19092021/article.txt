بەپێی ئەو راپۆرتە، سەرەڕای ئەوەی کە تۆڕی کۆمەڵایەتیی تێلەگرام نزیکەی چوار ساڵە فیلتەر کراوە، بەڵام ٤٥ ملیۆن کەس لە ئێران لەو تۆڕەدا ئەندامن و رۆژانە ١٥ ملیار پەیام ئاڵوگۆڕ دەکەن.  تۆڕی کۆمەڵایەتیی تێلەگرام لە خۆپێشاندانەکانی زستانی ساڵی ٢٠١٧ بەشێوەی کاتی و لە خۆپێشاندنەکانی بەهاری ساڵی ٢٠١٨ شدا بە یەکجاری فیلتەر کرا.  لە ماوەی ئەو چەند ساڵە ئێران سەرمایەگوزاری زۆری لەسەر تۆڕە کۆمەڵایەتییە نێوخۆییەکانی خۆی کرد بۆ ئەوەی جێگەی تێلەگرام و تۆڕە کۆمەڵایەتییە بیانییەکانی دیکە بگرنەوە، بەڵام ئەو پرۆژانە هیچیان سەرکەوتوو نەبوون.  رۆژنامەی جەوانی سەر بە سوپای پاسداران، رۆژی ٢٨.١٢.٢٠٢٠ لە راپۆرتێکدا بڵاویکردەوە کە فیلتەرکردنی تێلەگرام کاریگەری لەوەدا نەبووە خەڵک بەکاری نەهێنن، بەڵکو تێلەگرام بە ٤٧ ملیۆن و ٢٥٠ هەزار بەکارهێنەری ئێرانی، پلەی دووەمی لەو تۆڕە کۆمەڵایەتییانەدا هەیە کە خەڵکی ئەو وڵاتە بەکاریان دەهێنن.  بەپێی راپۆرتەکەی ناوەندی ئاماری ئێران، ٨٨.٥ % ـی خەڵک لە ئێران وەتسئەپ و ٦٨ % یش ئینستاگرام بەکاردەهێنن. خەڵک لە ئێران پێیان وایە تۆڕە کۆمەڵایەتییەکانی وەک وەتسئەپ و سیگناڵ لەڕووی ئەمنییەوە جێی متمانەی زیاترن و ئەگەری کۆنترۆڵیان کەمترە.  ماوەیەک لەمەوبەر دامەزراوەی هەڵسەنگاندنی بیروڕای ئیسپا بڵاویکردەوە، تۆڕە کۆمەڵایەتییە ناوخۆییەکان وەک سرووش و روبیکا تەنیا ١.٨ % ـی خەڵک بەکاریان دەهێنن.  لە چەند مانگی رابردوودا پەرلەمانی ئێران لە هەوڵی پەسندکردنی یاسایەک دایە کە رەخنەگران دەڵێن، ئامانج ئەوەیە تۆڕە کۆمەڵایەتییە بیانییەکان سنووردا بکات، بەڵام بەهۆی ناڕەزایەتیی زۆرەوە هێشتا پەسندی نەکردووە.