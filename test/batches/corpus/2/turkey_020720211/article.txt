دووکاندار و کاسبکارانی ئیستەنبووڵ بە هیواوە دەڕواننە ئەم قۆناخە و چاویان لەوەیە زیانەکانی سەردەمی کۆرۆنایان قەرەبوو بکەنەوە.  کەنعان یۆڵجو، خاوەنکارە و دەڵێت، "سنووردارکردنەکان ناچاری بوون و دەبووایە بکرێ، بەڵام لە رووی ئابوورییەوە ئێمە زەرەرمەندی سەرەکی بووین، چونکە ئێواران کاژێر ٧ داماندەخست، لە کاتێکدا چیرۆکی ئێمە کاژێر ٥ و ٧ بەدواوە دەستیپێدەکرد. کاتێک خەڵک دەهات ئێمە دەمانگوت دایدەخەین".  لە ناوەندی شاری ئیستەنبووڵ بێجگە لە باڕ و ئەو شوێنانەی نێرگەلەیان تێدا دەفرۆشرێ، سەرجەم کافێ و رێستورانتەکان کراونەتەوە. وێڕای بەردەوامیی ناڕەزایی و کاردانەوەکان، بە فەرمانی سەرۆککۆمار میوزیک و ئاهەنگیی شەوانە تاوەکو کاژێر ١٢ی شەو رێپێدراوە، بەو هۆیەوە حکومەتی ئاکپارتی رووبەڕووی رەخنەی تووند دەبێتەوە.   ئەدهەم کڵیچ، دانیشتووێکی ئیستەنبووڵە و دەڵێت، "ئەمە دەستوەردانە لە ژیانی تاک. لەم وڵاتەدا تاوەکو ئەمڕۆ شوێنکارەکان کراوەبوون و میوزیک رێگەپێدراوبوو و کەسیش کەسی ناڕەحەت نەدەکرد. ئەمە بەتەواوەتی جێبەجێکردنی سیاسەتی حکومەتە لەسەر بنەمای ئایین بە بیانووی پەتای کۆرۆنا، هیچی دیکە نییە بێجگە لەوە".  هەرچەندە خەڵک لە تورکیا دڵخۆشە بە قۆناخی ئاساییبووونەوە و بەردەوامیی پرۆسەی کوتان دژی کۆرۆنا، بەڵام زیادبوونی تووشبوون بە ڤایرۆسی دەلتا کۆرۆنا کە زیاتر لە ٢٠٠ توشبوو تۆمارکراوە، نیگەرانی کردوون.   شەنگول ئەردۆغان، دانیشتووێکی ئیستەنبووڵە و دەڵێت، "لە مانەوە لە ماڵەوە بێزاربووین، کۆمەڵێک قەدەخە و رێکاری بێ واتا جێبەجێکران کە لەگەڵ رێکارەکانی ئەوروپا یەکیان نەدەگرتەوە. ئێستا پێموایە زیاتر لە هزرەوە نزیکە. وا باشترین، بێگومان بە رەچاوکردنی دووریی کۆمەڵایەتی و پابەندبوون بە رێکارەکان".     لە تورکیا نزیکەی ٥٠ هەزار کەس بە کۆرۆنا مردوون و ٥ ملیۆن و نیو تووشبوو بەفەرمی تۆمار کراون. هەروەها زیاتر لە ٤٩ ملیۆن کەس ڤاکسینیان وەرگرتووە.   چاوەڕوان دەکرێ لە کۆتایی مانگی حوزەیراندا، ئاستی پێدانی ڤاکسین لە تورکیا تاوەکو خوار تەمەن ٢٠ ساڵان دابەزێ.   وەزارەتی تەندروستی رایگەیاندووە، کارمەندانی تەندروستی و ئەو کەسانەی ٢ قورچک ڤاکسینیان وەرگرتووە و تەمەنیان لە سەرووی ٥٠ ساڵە دەتوانن خۆیان ناونووس بکەن بۆ وەرگرتنی قورچکی سێیەم.