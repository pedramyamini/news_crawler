سەرباری ئەوە، باخچەلیی تەمەن ٧٣ ساڵ کە لە ١٩٩٧ ـەوە سەرۆکی مەهەپەیە، کاریگەرییەکانی لەسەر حکومەت زۆر فراوانترە لە رێژەی دەنگی پارتەکەی کە لە دوایین هەڵبژاردنە گشتییەکانی ساڵی ٢٠١٨ دا ١١ % ی دەنگەکانی بەدەستهێنا.  دەوڵەت باخچەلی، سەرۆکی مەهەپە دەڵێت "مێژوومان دیارە، ئەویش ئیتیفاقی جمهورە. بەربژێرمان بۆ هەڵبژاردنی سەرۆکایەتیی کۆمار لە ٢٠٢٣ دا دیارە، ئەو ناوە بەڕێزە، بەڕێز رەجەب تەیب ئەردۆغانە".  لەوانەیە ئێستا رەجەب تەیب ئەردۆغان، سەرۆککۆماری تورکیا و سەرۆکی گشتیی ئاکپارتی، لە هەموو کاتێک زیاتر پێویستی بە پاڵپشتیی مەهەپەکەی باخچەلی بێت بۆئەوەی بتوانێت لە هەڵبژاردنە گشتییەکانی داهاتوودا وادەی فەرمانڕەوایی خۆی جارێکی دیکە درێژبکاتەوە.  یاشار یڵدرم، یاریدەدەری سەرۆکی مەهەپە ئاماژە بەوە دەکات "ئامانج، یەکێتیی وڵاتە، ئامانج داهاتووی وڵات و بەرژەوەندییەکانی وڵاتە. لەو چوارچێوەیەدا ئێمە پرەنسیپێکی سەرەکیمان هەیە، سەرەتا وڵاتەکەم، دواتر پارتەکەم و دواتریش خۆم. لە ئیتیفاقی جمهوریشدا بە هەمان شێوەیە، سەرەتا تورکیا، دوای ئەوە پارتی بزووتنەوەی نەتەوەیی و دواتریش دەوڵەت باخچەلی".  لە چەند مانگی رابردوودا کاریگەرییەکانی باخچەلی جارێکی دیکە بەشێوەیەکی بەرچاو دەرکەوتەوە، بەتایبەتی کاتێک سەرۆکی داواکاری گشتیی ئەنقەرە دوابەدوای گوتارەکەی باخچەلی لەبارەی هەدەپە، سکاڵای یاسایی بۆ داخستنی ئەو پارتە تۆمارکرد، کە سێیەمین گەورە پارتی سیاسییە لە پەرلەمانی تورکیا و زیاتر لە شەش ملیۆن دەنگدەری هەیە.  ئیدریس شاهین، پەرلەمانتاری پێشووی ئاکپارتی کە ئێستا یاریدەدەری عەلی باباجان، سەرۆکی پارتی پێشکەوتن و دیموکراسییە لە لێدوانێکدا گوتی، "لە ٣ ساڵی رابردوودا هەڵوێست و رەفتارەکانی باخچەلی ئاراستەی سیاسەتی ئاکپارتیی دەستنیشانکردووە. بەو هۆیەوە هەرچەندە مەهەپە بە رێژەیەکی کەم لە حکومەتدا بەشدارە، بەڵام لە حکومەتدا کاریگەرییەکانی مەهەپە هێندەی ئاکپارتی گەورەیە".  هەرچەندە بەپێی دەستوور، تورکیا دەوڵەتێکی عەلمانییە، بەڵام بەشێک لە شرۆڤەکارانی سیاسی پێیانوایە، ئەردۆغان لە بەرامبەر پاڵپشتیی مەهەپە، لە پەرلەماندا زۆرینەی دەنگ مسۆگەر دەکات و پێشنیازەکانی باخچەلیش لە حکومەتدا جێبەجێ دەکات و سیاسەتی تورکیا زیاتر ئاراستەی راستڕەوی دەکات.