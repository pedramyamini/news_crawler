رەشنووسەکە، کە بە ناوی ' یاسای سەرپشککردنی بەرگریی نیشتمانییە '، زنجیرەیەک بابەتی جۆراوجۆر لەخۆدەگرێت کە یەکێکیان تایبەتە بە بابەتی سزادانی تورکیا. بەپێی رەشنووسەکە بابەتی سزادانی تورکیا لە بارەی کڕینی سیستمی بەرگریی رووسی (ئێس ٤٠٠) و چارەنووسی هاوبەشی تورکیا لە پرۆژەی بەرهەمهێنانی فڕۆکەی ئێف ٣٥، دەخرێنە دەنگدانەوە.   شەوی رابردوو رەشنووسی پرۆژەیاساکە لە ئەنجوومەنی نوێنەرانی ئەمریکا بە زۆرینەی رەها پەسندکرا. ئەگەر لە ئەنجوومەنی پیرانیشدا دوو لەسەر سێی دەنگەکان کۆبکاتەوە، ئەوکاتە دۆناڵد ترەمپ سەرۆکی ئەمریکا مافی بەکارهینانی ڤیتۆی نامێنێت و ناچار دەبێت واژۆی لەسەر بکات.   پێشتر دۆناڵد ترەمپ باسی لەوە کردبوو، بۆی هەیە رەشنووسی پرۆژە یاساکە ڤیتۆ بکات. پێشتریش لە ساڵی ٢٠١٧ سزا ئامادەکراوەکانی ئەمریکا بۆ سەر تورکیا لەلایەن ترەمپەوە وەستێنران و جێبەجێنەکران.   چاوەڕێدەکرێت لەم هەفتەیەدا رەشنووسی پرۆژەیاساکە لە ئەنجوومەنی پیرانیشدا بخرێتە دەنگدانەوە. بەپێی رەشنووسەکە ١٢ سزا لە دژی تورکیا ئامادەکراوە و داوا لە سەرۆکی ئەمریکا کراوە لە ماوەی ٣٠ رۆژدا، لانیکەم ٣ لەو سزایانە جێبەجێ بکات.  تورکیا لە چوارچێوەی پرۆگرامی بەرهەمهێنانی ئێف ٣٥ لەگەڵ ئەمریکا، شەش فڕۆکەی ئێف - ٣٥ی کڕیبوو، بەڵام دوای کرێنی سیستمی بەرگریی ئێس ٤٠٠ لە رووسیا، ئەمریکا تورکیای لە پرۆگرامەکە هەڵپەسارد و مافەکانیشی سڕکردن. لەم رەشنووسەدا داواکراوە ئیدی لەمەودوا هێزە ئاسمانییەکانی ئەمریکا شەش فرۆکەکە بۆخۆیان بەکاربهێنن.