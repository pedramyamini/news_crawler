ئەم گوتانەی ئیبراهیم رەئیسی، سەرۆککۆماری ئێران ئومێدێکیان لەنێو دڵی خەڵک لە ئێران و رۆژهەڵاتی کوردستان دروستکرد. لە رۆژانی پێشکێشکردنی ئەو گوتارەدا، رێژەی هەڵئاوسان لە ئێران ٢٤ % و بەهای دۆلاریش ٢٤ بۆ ٢٥ هەزار تمەن بوو؛ بەڵام ئێستا و دوای تێپەڕبوونی زیاتر لە دوو مانگ بەسەر ئەو رۆژەدا، رێژەی هەڵئاوسان گەیشتووەتە ٤٧ % و نرخی دۆلاریش نزیکەی ٢٨ هەزار تمەنە.  پسپۆڕانی ئابووری هۆکاری بەرزبوونەوەی نرخەکان، بە وەدرەنگخستنی گەڕانەوەی ئێران بۆ دانووستاندنەکانی ڤیەننا دەزانن.  محەممەدڕەزا باهونەر، پەرلەمانتاری پێشووی ئێران، دەڵێت، "دەرگاکانی بەخت کە لە کابینەی پێشووەوە بە میرات ماوەتەوە، بەڕووی ئیبراهیم رەئیسیدا کراوەتەوە. رێککەوتنی ڤییەننا تەنیا یەک واژۆی ماوە و رەئیسی بەو واژۆیە دەتوانێت ببێتە پاڵەوانی هەڵگرتنی گەمارۆکان".  لە لایەکی دیکەشەوە، سەرۆککۆماری ئێران، داوای لە بانکی ناوەندی کردووە هەوڵەکانی بۆ گەڕاندنەوە پارە بلۆککراوەکانی ئێران لە وڵاتانی بیانی دەستپێبکات. ئەگەرچی هیچ ئامارێکی فەرمی لەسەر بڕی ئەو پارە بلۆککراوانە لەبەردەستدا نییە و تەنیا لەڕووی گوتەی هەندێک لە بەرپرسانی باڵا و میدیاکانی سەر بە حکومەتەوە، بڕی پارەکە دیاریکراوە، بەڵام گەڕاندنەوەی ئەو پارەیە، لەم کاتەدا کە ژێرخانی ئابووریی ئێران، رۆژ بە رۆژ زیاتر بەرەو رووخان دەچێت، بە هەوڵێکی دیکەی کابینەی رەئیسی دەزانرێت بۆ کۆنترۆڵی بەهای دۆلار و رێژەی هەڵئاوسان و گرانی.  بەپێی راپۆرتێکی میدیای ئاسیا تایمز، بڕی پارەی بلۆککراوی ئێران لە وڵاتانی جیهانی ١٠٠ ملیار دۆلارە بەڵام بەپێی گوتەکانی بەرپرسانی حکومەت، بڕی پارەی بلۆککراوی ئێران لە وڵاتانی بیانی بە ٤٥ ملیار دۆلار دەخەمڵێندرێت کە لە پێنج وڵاتی چین بە ٢٠ ملیار دۆلار، کۆریای باشوور بە حەوت ملیار دۆلار، هیندستان حەوت ملیار دۆلار، عێراق بە چوار ملیار دۆلار و ژاپۆن بە ١.٥ ملیار دۆلارە، زۆرترین پارەی ئێرانییان تێدا بلۆککراوە.  پارەی ئێران لە وڵاتانی ئەمریکا و بەریتانیاش بلۆککراوە، کە بڕەکەی دیار نییە و بە نزیکەی دوو ملیار دۆلار دەخەمڵێندرێت. هۆکاری بلۆککرانی پارەکەش، هەڵوەشاندنەوەی رێککەوتنی ئەتۆمی و ئامادەنەبوونی ئێران لە لیستی FATFـە.  ئێستاش وێڕای بەرزبوونەوەی رێژەی هەڵئاوسان و نرخی دۆلار، هەموو جۆرە پێداویستییەکی خەڵک، رۆژ بە رۆژ گرانتر دەبێت و گوشارەکان لەسەر حەوت چینی کەمداهات و هەژاری کۆمەڵگە، بەردەوامە.