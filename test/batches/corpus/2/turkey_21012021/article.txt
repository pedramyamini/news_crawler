بەگوێرەی ئەو راگەیێندراوەی لە وەزارەتی دەرەوەی عێراق بڵاوکراوەتەوە، لە کۆبوونەوەکەی فوئاد حوسێن و فاتیح یەڵدزدا تاوتوێی پەیوەندییەکانی نێوان بەغدا و ئەنقەرە کراوە و جەخت لە زیادکردنی هاوئاهەنگیی نێوان هەردوو وڵات لە سەرجەم بوارەکاندا کراوەتەوە.  رۆژی ٨ی کانوونی یەکەمی ٢٠٢٠، بە بڕیارێکی مەولوود چاوشئۆغڵو، وەزیری دەرەوەی تورکیا، بڕیاری ئاڵوگۆڕی ئەرکی هەشت باڵیۆزی تورکیا لە وڵاتان درا، لەنێویاندا باڵیۆزی بەغداش هەبوو.  بەگوێرەی بڕیارەکەی چاوشئۆغڵو، عەلی رەزا گیونەی، یاریدەدەری سەرۆکی فەرمانگەی کاروباری عێراق لە وەزارەتی دەرەوەی تورکیا دەبێتە باڵیۆزی نوێی تورکیا لە بەغدا و شوێنی فاتیح یەڵدز دەگرێتەوە.  سەرباری ئەوەی وەزارەتی دەرەوەی تورکیا روونکردنەوەی لەبارەی کاتی کۆتاییهاتنی ئەرکی باڵیۆزە کۆنەکان و دەستبەکاربوونەوەی باڵیۆزە نوێیەکان نەداوە، بەڵام لە راگەیێندراوێکدا دەڵێت، بەمنزیکانە ئاڵوگۆڕەکان دەکرێن. بەگوێرەی میدیاکانی تورکیا، بڕیارە باڵیۆزی نوێی عێراق لە سەرەتای مانگی شوبات دەستبەکاربێت.