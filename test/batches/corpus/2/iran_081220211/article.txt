ئیبراهیم رەئیسی، سەرۆککۆماری ئێران شەوی سێشەممە جارێکی دیکە دابەزینی بەهای تمەنی بۆ دەستوەردان و پیلانی خەڵکی بەرژەوەندیخواز گەڕاندەوە و داوای لە دامودەزگا بەرپرسەکان کرد "کەسانی ئاژاوەگێڕ دەستگیربکەن و سەقامگیری بۆ بازاڕی دراو بگەڕێننەوە"، رێگەچارەیەک کە پێشتریش گیراوەتەبەر، بەڵام سەرکەوتوو نەبووە.  سەرۆککۆماری ئێران رایگەیاند، "بە دیاریکراوی دەپرسم، ئەو سیاسەتانەی کە دەزانن هەڵەیە، بۆچی دیسانەوە دووبارەیان دەکەنەوە؟ " ئەو پرسیارەی سەرۆککۆماری وڵاتەکە رووی لە سەرۆکی بانکی ناوەندیی ئێران بوو کە سەردانی بازاڕی دراوی کردووە بۆئەوەی لە نزیکەوە لە هۆکاری دابەزینی بەهای تمەن ئاگاداربێت، هەرچەندە ئەویش لەوێ قسەیەکی نوێی نەکرد.  سەرۆکی بانکی ناوەندیی ئێران رایگەیاند، "کەشێکی دەروونی دروستکراوە. باسم کرد، بێگومان لە بازاڕی هاوبەشی دراو، بەگوێرەی پێویست دراو خراوەتە بازاڕەوە، لەوە زیاتریش دەخرێتە بازاڕەوە، هەناردەکاران خەریکن پارەکانیان دەگەڕێننەوە".  سەرۆکی بانکی ناوەندی ناڵێت بازرگانەکان چۆن دەتوانن پارەکانیان بگەڕێننەوە. لە ساڵانی رابردوودا بەهۆی گەمارۆکانەوە، ئاڵوگۆڕی بانکی لەگەڵ بانکە ئێرانییەکاندا ناکرێت، بۆیە پارە بۆ ئێران ناگەڕێتەوە.  کرانەوەی ئەم گرێیە بەستراوەتەوە بە دانوستاندنەکانی ئێران لەگەڵ وڵاتانی زلهێز بۆ زیندووکردنەوەی رێککەوتنی ئەتۆمی؛ بەڵام دانوستاندنەکان دیمەنێکی جێی هیوایان نییە. هەفتەی رابردوو کە خولێکی دیکەی دانوستاندنەکان کۆتاییهات و وڵاتانی ئەوروپی ناڕەزایەتییان لە مەرج و داواکارییەکانی ئێران بۆ زیندووکردنەوەی رێککەوتنی ئەتۆمی دەربڕی، نرخی تمەن بە رێژەیەکی زۆر دابەزی.  بەڵام حکومەتی ئێران ئەمە رەتدەکاتەوە کە گەمارۆکان کاریگەریی لەسەر نرخی تمەن هەبێت. ئیبراهیم رەئیسی ئاماژەی بەوە کردووە، "هەندێک کەس رۆژ و شەو لە هەوڵدان بەهای دراو بەرزتر ببێتەوە، لە هەموو شوێنێک لە هەوڵدان. لە هەوڵدان بە هەر جۆرێک، بۆئەوەی بیسەلمێنن گەمارۆکان گرێدراوی ئابووری و دراوی خەڵکە. بۆئەوەی دواتر داواکاریی دیکە بسەپێنن".  لە سەردەمی سەرۆکایەتیی حەسەن رووحانیشدا روانگەکان بۆ دابەزینی بەهای تمەن هەر بەو جۆرە بوو. ژمارەیەکی زۆری خەڵک گیران و کەشی ئەمنی بەسەر بازاڕی دراودا زاڵ بوو، ئەمەش هەرچەندە ماوەیەکی کەم سەقامگیریی بۆ بازاڕی دراو گەڕاندەوە، بەڵام دیسان بازاڕ رووبەڕووی نائارامی بووەوە.