رافایل گڕۆسی، بەڕێوەبەری گشتیی ئاژانسی نێودەوڵەتیی وزەی ئەتۆم، کە دوێنێ لە تاران بوو، رایگەیاند: "ئێستا حکومەتێکی نوێ لە ئێران هەیە، وەکو خۆتان دەزانن حکومەتێکە کە تێڕوانینی تووندی بۆ بەرنامەی ئەتۆمی هەیە، پێویستە من، وەکو بەڕێوەبەری گشتی لەگەڵیان دانیشم و پێیان بڵێم کە من چۆن وێنە گشتییەکە دەبینم و پێشبینی چییان لێدەکەم"  دوای کۆبوونەوەی گڕۆسی لەگەڵ محەممەد ئیسلامی، سەرۆکی ئاژانسی وزەی ئەتۆمی ئێران، رۆژی یەکشەممە ئێران رازیبوو کە چاودێرە نێودەوڵەتییەکان میمۆری نوێ لەسەر کامێراکانی چاودێریی بنکە ئەتۆمییەکانی وڵاتەکەی دابنێن بۆ ئەوەی بەردەوامبن لە تۆمارکردنی دیمەنی رووداوەکانی نێو بنکەکان.   بەڕێوەبەری گشتیی ئاژانسی نێودەوڵەتیی وزەی ئەتۆم دەڵێت، رێککەوتنەکەیان لەگەڵ تاران وا دەکات کە ئاژانسەکەیان داتای پێویست لەسەر چالاکییەکانی ئێران لە نێو بنکە ئەتۆمییەکاندا دەستبکەوێت.   بەگوێرەی دوایین راپۆرتی ئاژانسەکە کە هەفتەی رابردوو بڵاوکرایەوە، ئێران بڕێکی کەمی یۆرانیۆمی بە ئاستێکی بەرز پوختە کردووە، بەوەش هەنگاوێکی دیکە لە دروستکردنی چەکی ئەتۆمی نزیکبووەتەوە.