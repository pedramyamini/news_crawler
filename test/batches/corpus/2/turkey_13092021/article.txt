وەزارەتی بەرگریی تورکیا لە هەژماری تایبەتی خۆی تویتەر، بڵاوکردووەتەوە کە سەربازانی تورکیا، هەموو رێگاکانیان لە گەریلاکان گرتووە. لە ناوچەی چڕنووک - بروسکە لە "باکووری عێراق"، دوای دیاریکردنی حەشارگەی دوو گەریلای پەکەکە، ئۆپەراسیۆنێکیان بۆ سەر ناوچەکە کردووە و هەردوو گەریلاکەیان کوشتوون.  هەر ئەمڕۆ دووشەممە ناوەندیی راگەیاندنی (هەپەگە) رایگەیاندووە لە رۆژانی ١١ - ١٢ی ئەیلوولی ٢٠٢١ گەریلاکان لە ناوچەکانی ئاڤاشین و مەتین لە هەرێمی کوردستان هێرشیان کردووەتە سەر بنکە سەربازییەکانی سوپای تورکیا و لە ئاکامدا ٩ سەرباز کوژراون.     بەگوێرەی راگەیێندراوەکە گەریلاکان کاژێر ٠٨: ٣٠ خولەکی ١١ی ئەیلوول لە ناوچەی ئاڤاشین لە سنووری ئامێدی سەنگەرێکی سوپای تورکیایان کردووەتە ئامانج و ٤ سەرباز کوژراون.  وەک لە راگەیێندراوەکەدا هاتووە، کاژێر ٠٣: ٣٠ خولەکی رۆژی ١٢ی ئەیلوولیش لە ناوچەی مەتین لە دوو قۆڵەوە هێرشکراوەتە سەر یەکەیەکی سەربازی سوپای تورکیا و ٥ سەرباز کوژراون.