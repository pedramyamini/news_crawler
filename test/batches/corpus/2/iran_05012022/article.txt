فازڵ مەیبوودی، ئەندامی کۆڕی مامۆستایانی مەڵبەندی زانستیی قوم بە میدیاکانی ئێرانی راگەیاند، خەڵک هەموو کێشەکان لە چاوی مامۆستایانی ئایینیدا دەبینن، ئەگەر فەقێ و مامۆستایانی ئایینی بیانەوێت بچنە نێو بازاڕ، جلوبەرگی مەلایەتی لادەدەن و بە جلوبەرگی ئاسایی دەچنە نێو خەڵک "تاوەکو قسەی سووک و جنێویان پێنەدرێت. "  ئەو ئەندامەی کۆڕی مامۆستایانی مەڵبەندی زانستیی قوم هەروەها دەڵێت، زۆربەی بەرپرسانی ئێران مەلان و بەهۆی ئەوەی بەڕێوەبەریی ئەو وڵاتە کێشەی هەیە، زۆربەی خەڵک لەو دۆخە ناڕازین و مەلاکان بە هۆکاری خراپیی دۆخە دەزانن، بۆیە روانینێکی ئەرێنییان بۆ مامۆستایانی ئایینی نییە.   فازل مەیبوودی، ئاماژەی بەوە کرد، "ئەگەر پێشتر خەڵک بۆ چارەسەرکردنی کێشەکانیان سەردانی مامۆستایانی ئایینییان دەکرد و متمانەیان بە مەلاکان هەبوو، ئێستا بەو شێوەیە نەماوە. "  بە گوتەی مەیبوودی، مەڵبەندی زانستیی قوم زۆر بە سیاسی کراوە، بەڵام ژمارەیەکی زۆر لە مامۆستا و فەقێکانی دژی ئەوەن پۆست و بەرپرسیارێتیی حکومی بە مەلاکان بدرێت و دەیانەوێت مەڵبەندیی زانستیی قوم سەربەخۆ بێت.