لە گوتارێکیدا لە پارێزگای تەکیرداغی تورکیا، رەجەب تەیب ئەردۆغان، سەرۆککۆماری تورکیا باسی لە هەڵمەتێکی نوێ بۆ رزگارکردنی ئابووریی وڵاتەکەی کرد. بەپێی گوتەکانی ئەردۆغان ئەو هەڵمەتە چەند تەوەرێک لە خۆ دەگرێت کە گرنگترینیان ئابوورییە.  رەجەب تەیب ئەردۆغان، سەرۆککۆماری تورکیا رایگەیاند، "ئەو وڵاتانەی ئابوورییان لاوازە ناتوانن دەستکەوتەکانی دیکەیان بپارێزن. لەسەر بنەمای تێگەیشتن لەوە هەڵمەتێکی تازە لەپێناوی سەقامگیری، گەورەبوون و دەرفەتی کار دەستپێدەکەین. لەم چوارچێوەیەدا بێگومان دابەزاندنی هەڵاوسانە بۆ ژمارەی یەک خانەیی، دواتریش گەیاندنیەتی بە ئاستی مەودای ناوەندیی دیاریکراو. زیادکردنی دەرفەتی کار و نەهێشتنی گرفتی کار و بژێوی هاووڵاتییانیش لە ئامانجە بنەڕەتییە لەپێشینەکانمانن. "    ئەردۆغان باسی لە بوونی زنجیرەیەک هێرش و ئاستەنگی دژ بە تورکیا کرد. هاوکات رایگەیاند کە ئەوان لە ماوەی ١٨ ساڵی دەسەڵاتیاندا دەستکەوتی زۆریان پێشکەشی تورکیا کردووە.  سەرۆککۆماری تورکیا ئاماژەی بەوە دا، لە کۆبوونەوەی ئەم هەفتەیەی فراکسیۆنی پارتەکەیاندا جەختیان لەسەر ئابووریی وڵات کردووەتەوە و هەڵمەتێک لەپێناو ئابووریی وڵاتدا دەستپێدەکەن.  ئەو گوتانەی ئەردۆغان لەبارەی ئابووریی وڵاتەکەیەوە لە کاتێکدان کە لە چەند رۆژی رابردوودا سەرۆکی بانکی ناوەندیی تورکیا گۆڕا و وەزیری گەنجینە و داراییش کە زاوای خۆیەتی دەستی لە کار کێشایەوە. هاوکات بەهای لیرەی تورکی بەرامبەر دۆلار و یۆرۆ لە دابەزین بەردەوامە.