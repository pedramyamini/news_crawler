ماهسونی کارامان، پارێزەری سەلاحەدین دەمیرتاش، هاوسەرۆکی پێشووتری هەدەپە لە هەژماری تایبەتی خۆی لە تویتەر رایگەیاند، کاژێر ٠٩: ٣٠ خولەکی رۆژی دووشەممە ١٤ی حوزەیرانی ٢٠٢١ سێیەمین دانیشتنی دادگە لە دۆسیەی رووداوەکانی کۆبانێ لە ٢٢ ـەمین دادگەی سزا قورسەکانی سینجان لە ئەنقەرە دەستپێدەکات.   لە دۆسیەی رووداوەکانی کۆبانێدا داواکاری گشتیی داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات، کە لەو دۆسیەیەدا دادگایی دەکرێن.  یەکەمین دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا، رۆژی ٢٦ی نیسانی رابردوو لە  ٢٢ ەمین دادگەی سزا قورسەکانی سینجان لە ئەنقەرە بەڕێوەچوو.   رووداوەکانی کۆبانێ کە لە رۆژانی  ٦ - ٨ی تشرینی یەکەمی ٢٠١٤ روویدا، وەک پاساوێکی سەرەکی بۆ داخستنی هەدەپە ئاماژەی پێدەکرێ.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاریی دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگا خرانە زیندانەوە.