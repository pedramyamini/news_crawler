زاهیر قادرزاده، یاریزانی کیک بۆکسینگ گوتی، پشتیوانییان ناکەن، تەنانەت شوێنێکی گونجاویش نییە کە راهێنانی تێدا بکەن، توانایەکی ئەوتۆشیان نییە کە بەشداری لە چاڵاکییەکاندا بکەن.  لە رۆژانی داهاتوودا پاڵەوانێتیی نێودەوڵەتیی هونەری بەرگری لە تورکیا بەڕێوەدەچێت. زاهیر قادرزاده بۆ بەشداریکردن لەو پاڵەوانێتییە بانگهێشتی هەڵبژاردەی ئێران کراوە، بەڵام بەهۆی نەبوونی سپۆنسەر نەیتوانی بەشداری بکات.  زاهیر قادرزاده باسی لەوەش کرد، ئەو کە هەڵبژێردرابوو بۆ ئەو پێشبڕکێیە، داوای لە بەرپرسان کردووە کە هاوکاریی بکەن بۆ ئەوەی بتوانێت بەشداری تێدا بکات، بەڵام وەکو ئەو دەڵێت، "بەداخەوە هیچ هاوکارییان نەکردم. "  ئەو یاریزانە لێهاتووە، ١٥ ساڵە یاری کۆنگ فۆ و کیک بۆکسینگ دەکات. زیاتر لە ٣٠ جار پلەی یەکەمی پارێزگای ورمێ و ٥ جار پلەی یەکەمی ئێرانی بەدەستهێناوە. سێجار بانگهێشتی هەڵبژاردەی ئێران کراوە. ساڵی ٢٠١٧ لەگەڵ هەڵبژاردەی ئێران لە پاڵەوانێتیی نێودەوڵەتیی ئازەربایجان پلەی یەکەمی بەدەستهێناوە. لە تورکیاش سێجار پلەی یەکەمی بەدەستهێناوە.  زاهیر قادرزاده ئاماژە بەوە دەکات، ماوەیەک لە وەرزش دابڕاوە، ئەوەش بەهۆی نەبوونی پاڵپشتی، بەڵام دواجار هەرخۆی بڕیاریداوە بگەڕێتەوە و دەست بەیاریکردن بکاتەوە.  زاهیر قادرزاده بە هەژاری و بێ باوکی گەورە بووە. دایکی هەموو توانای خۆی لەسەر پێگەیاندنی داناوە. توانیویەتی زانکۆ تەواو بکات و دەرچووی بەشی ژمێریارییە. چەندجار لە تاقیکردنەوەکانی دامەزراندندا بەشداریکردووە، بەڵام وەرنەگیراوە و بە هەنگەوانی بژێوی ژیانی دابین دەکات.