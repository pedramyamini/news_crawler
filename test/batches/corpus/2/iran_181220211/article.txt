رۆژی پێنجشەممەی رابردوو ١٦ - ١٢ - ٢٠٢١ لە میانی بەشداریکردنی لە کۆبوونەوەیەکی ناوەندی بەرەنگاربوونەوەی قاچاخ، ئیبراهیم رەئیسی، سەرۆککۆماری ئێران رایگەیاند، "پێویستە کێشەی کاڵای قاچاخ لە رێگەی کەشتی و کۆڵبەرییەوە بەزووترین کات چارەسەر بکرێت و یارمەتیی کۆڵبەران و کرێکارانی کەشتییەکان بدرێت بۆ چارەسەرکردنی کێشەکانیان. "   بەڵێنەکانی سەرۆککۆماری ئێران لە کاتێکدایە هەفتەی رابردوو لەلایەن وەزارەتی پیشەسازی و بازرگانیی ئێرانەوە، قەدەخەی هەناردەی کەلوپەلی بیانیی بەرهەمی کۆریای باکوور راگەیێندرا، جەختکرایەوە لەوەی دانیشتووانی سەر سنوور بەتایبەت کۆڵبەران رێگەیان پێنادرێت ئەو کەلوپەلانە هاوردە بکەن. پێشتر حکومەتی ئێران رێگەی بە کۆڵبەرانی خاوەن مۆڵەت دەدا لە رێگەیەکی دیاریکراوی تەنیشت سنوورە فەرمییەکانەوە، کۆمەڵێک کەلوپەلی کارەبایی نێوماڵ هاوردە بکەن، بەڵام ساڵی ٢٠١٧ هاوردەکردنی ئەو رێڕەوانە داخران و کۆڵبەری قەدەخەکرا.  محەممەد مەحموودی، شارەزای ئابووری بە رووداوی گوت، "هەشت کابینەیە حکومەتی ئێران نەیتوانیوە کێشەی کۆڵبەران چارەسەر بکات، نازانم ئایا سەرۆککۆماری ئێستا دەتوانێت ژیانی ئەو خەڵکە بێنێتەوە سەر رێڕەوی ئاسایی خۆی و ئەو یاسایانە هەموار بکاتەوە یان نا، بەپێی ئەوەی حکومەتەکانی رابردوو هیچیان نەکردووە، ئەم حکومەتەش هیچ چاوەڕوانییەکی لێناکرێت. "  لە ٢٠ ساڵی رابردوودا، دیاردەی کۆڵبەری، بەهۆی نەبوونی هەلی کار بۆ گەنجان و داتەپینی ئابووری، رۆژ بە رۆژ زیاتر پەرەی سەندووە و ئامارە نافەرمییەکان باس لەوە دەکەن ٤٠ هەزار کۆڵبەر لە سەر سنوورەکانی رۆژهەڵاتی کوردستان هەن. پسپۆرانی ئابووری پێیان وایە ئەم بەڵێنەی کابینەی ئیبراهیم رەئیسیش، وەکو بەڵێنی کابینەکانی پێشووترە، هیچی لێ سەوز نابێت و کێشەی کۆڵبەری بەردەوام دەبێت.  محەممەد مەحموودی باسی لەوەشکرد، "ئەگەر ئێران بیەوێت ئەم پرسە چارەسەر بکات، دەبێت کۆمپانیایەکی بچووک دروستبکات، بۆ ئەوەی کۆڵبەران بەشێوەیەکی فەرمی کاڵا بێننە ناوەوەی وڵات و داهاتێکیان بۆ دروست ببێت کە ببێتە سەرچاوەیەکی هەمیشەیی بۆیان، کارەکەیان شێوەیەکی فەرمی وەربگرێت. "  رۆژانە لەسەر سنوورەکانی رۆژهەڵاتی کوردستان، حکومەت بە بیانووی بەرەنگاربوونەوەی قاچاخ تەقە لە کۆڵبەران دەکات و ژمارەیەکیشیان گیانلەدەستدەدەن، سەرەڕای ئەوەی بەدواداچوون بۆ نەبوونی هەلی کاری گەنجانی رۆژهەڵاتی کوردستان ناکرێت، هەروەها بەدواداچوون بۆ کوژران و برینداربوونی کۆڵبەرانیش نەکراوە.