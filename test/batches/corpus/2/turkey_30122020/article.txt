فه‌خره‌ددین كۆجا، وەزیری تەندروستیی تورکیا بەرەبەیانی ئەمڕۆ چوارشەممە ٣٠ی کانونی یەکەمی ٢٠٢٠ لە هەژماری تایبەتی خۆی لە تویتەر رایگەیاند، ئه‌و فڕۆكه‌یه‌ی به‌شی یه‌كه‌می ڤاكسینه چینییەکەی دەگواستەوە بۆ تورکیا لە فڕۆکەخانەی ئەسەنبۆغا لە ئەنقەرە نیشتەوە.  فه‌خره‌ددین كۆجا لە تویتەکەیدا ئاماژەی بەوەداوە، بۆ ماوەی ١٤ رۆژ لە دامەزراوەی دەرمان و ئامێرە پزیشکییەکان پشکنین بۆ ڤاکسینەکە دەکرێت و دوای کۆتاییهاتنی پشکنینەکان کوتان دەستپێدەکات.  وەزیری تەندروستیی تورکیا دوێنێ سێشەممە رایگەیاندبوو، ئه‌و فڕۆكه‌یه‌ی به‌شی یه‌كه‌می ڤاكسینی کۆرۆنا بۆ تورکیا ده‌هێنێت، كاژێر ١٩: ٥٠ خولەک له فڕۆكه‌خانه‌ی په‌كینه‌وه به‌ڕێكه‌وتووه.  ئەمە لەکاتێکدایە پێشتر دوو جار کاتی ناردنی ڤاکسینەکەی چین بۆ تورکیا دواخراوە. دوایینجار وەزیری تەندروستیی تورکیا رایگەیاند کە بەهۆی رێکارەکانی بەرەنگاربوونەوەی ڤایرۆسی کۆرۆنا جموجووڵ لە فڕۆکەخانەی پەکین وەستاوە، بۆیە گەیشتنی ڤاکسینەکە بۆ تورکیا دواکەوت.  بەگوێرەی ئامارە فەرمییەکان، لە تورکیا و باکووری کوردستان تائێستا زیاتر لە دوو ملیۆن ١٠٠ کەس لە تورکیا تووشی ڤایرۆسی کۆرۆنا بوون و  زیاتر لە ٢٠ هەزار و ٣٨٨ کەس بە کۆرۆنا گیانیان لەدەستداوە.