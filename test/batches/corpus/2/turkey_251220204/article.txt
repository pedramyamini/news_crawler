کافتانجیئۆغڵو لە پرۆگرامێکی تەلەڤزیۆنیدا رایگەیاند کە ئەوانەی دەڵێن دەمیرتاش تیرۆریستە، باسەکە بە رووداوەکانی کوشتن لە ٢٠١٤ و رووداوەکانی ٨ - ٩ی تشرینی یەکەمی ٢٠١٦ وە پەیوەست دەکەن و لەوێدا تۆمەتباری دەکەن.   سەرۆکی بارەگای جەهەپە لە ئیستەنبووڵ گوتیشی: "من تامەزرۆ بووم و تەواوی بڕیارنامەکەم خوێندەوە. سەیر بکەن، باس لە بڕیاری دادگا خۆی دەکەم. لەو بڕیارنامەیەدا بە هیچ شێوەیەک باس لەوە نەکراوە کە دەمیرتاش پەیوەندیی بەو رووداوانەوە هەبێت، تاوانی کردبێت، دەستنیشانکردنی تاوانەکە، دادگاییکردن و سزادران، هیچ یەک لەمانەی تێدا نییە. لەم بارەدا لەوە مەترسیدارتر نییە کە ئەوان، بەتایبەتییش سەرۆککۆمار، بە سیاسەتڤانێک بڵێن تیرۆریست. "  کافتانجیئۆغڵو ئاماژەی بەوە دا کە ئەو دۆخە لە رووی یاسایی و سیاسییشەوە زۆر مەترسیدارە.   سەڵاحەدین دەمیرتاش، هاوسەرۆکی پێشووتری هەدەپە زیاتر لە ٤ ساڵە لە زینداندایە و پرۆسەی دادگاییکردنەکەی بەردەوامە. تاوەکو ئێستا دوو جار دادگای مافی مرۆڤی ئەوروپا بڕیاری دەستبەجێ ئازادکردنی بۆ دەمیرتاش دەرکردووە، بەڵام رەجەب تەیب ئەردۆغان، سەرۆککۆماری تورکیا لە هەردوو جارەکەدا بڕیارەکەی رەتکردەوە.  رۆژی سێشەممە ٢٠٢٠/١٢/٢٢ دادگای مافەکانی مۆرۆڤی یەکێتیی ئەوروپا ئەنجامی داوەریکردنی دادگاکەی لەبارەی دۆسیەی سەلاحەددین دەمیرتاش، هاوسەرۆکی پێشووی هەدەپە بڵاوکردەوە و داوای کرد "دەستبەجێ" ئازادبکرێت.  بەپێی داوەریکردنی ئەو دادگایە و لێکۆڵینەوە لە هۆکاری دەستگیرکردنی دەمیرتاش، ئەنجامی دادگاکە دەڵێت، دەمیرتاش ئەو تۆمەتانەی لەسەر ناسەلمێنرێت کە بەهۆیەوە دەستگیرکراوە و "پێویستە دەستبەجێ ئازاد بکرێت".  لە راگەیێندراوی دادگا ئەوروپییەکەدا هاتووە، ئەوان لێکۆڵینەوەیان لەو سکاڵایانە کردووە کە دژ بە دەمیرتاش تۆمارکراون و بوونەتە هۆی لێسەندنەوەی ئازادی و هەڵگرتنی پارێزبەندی لەسەری، بەڵام دەرکەوتووە بەپێی حوکمی یاسا، دەمیرتاش دەبێت ئازاد بێت و ناکرێت بەو سکاڵایانە پارێزبەندیی لەسەر هەڵبگیرێت، بەم پێیەش تورکیا ئەو مافەی دەمیرتاشی پێشێل کردووە و دادوەریکردنەکەشی لە تورکیا لەسەر بنەمایەکی سیاسی بووە.  هەروەها باشاک دەمیرتاش، هاوژینی سەڵاحەددین دەمیرتاش، هاوسەرۆکی پێشووی هەدەپە بە ئاژانسی هەواڵیی رۆیتەرزی راگەیاند، پێشبینی دەکات تورکیا پابەندی داواکەی دادگای باڵای مافەکانی مرۆڤی ئەوروپا بێت بۆ ئازادکردنی هاوژینەکەی، چونکە تورکیا یەکێکە لە ئەندامانی پەیماننامەی مافەکانی مرۆڤی ئەوروپا و "یەکێکە لە دامەزرێنەرانیشی".  تائێستا چەندین جار داوای ئازادکردنی سەڵاحەدین دەمیرتاش کراوە. بەگوێرەی بڕیارەکانی دادگای مافی مرۆڤی ئەوروپا و دادگای دەستووری تورکیابێت دەبووایە ئازاد بکرێت، بەڵام وێڕای ئەو بڕیارانە و کێشەی تەندروستی و بەردەوامی پەتای کۆرۆنا کە مەترسی لەسەر ژیانی لە زیندان زیاتر کردووە، دەمیرتاش هێشتا هەر لە زیندانە.   ئەنقەرە هەدەپە بەوە تۆمەتباردەکات کە پەیوەندیی لەگەڵ پارتی کرێکارانی کوردستان - پەکەکە هەیە، کە لەلایەن تورکیا، یەکێتیی ئەوروپا و ئەمریکاوە وەکو "رێکخراوێکی تیرۆریستی" ناسێندراوە.  هەدەپە سێیەمین گەورەترین پارتە لە پەرلەمانی تورکیا، رەتیدەکاتەوە کە پەیوەندیی بە تیرۆرەوە هەبێت.