بەگوێرەی راگەیێنراوێک کە ئەمڕۆ دووشەممە ٣٠ی تشرینی دووەمی ٢٠٢٠ لە هەژماری تایبەتی وزە و سەرچاوە سرووشتییەکانی تورکیا لە توویتەر بڵاوکراوەتەوە، کەشتیی ئۆروچ رەیس کە لە ١٠ی ئابی ئەمساڵەوە لە چوارچێوەی هەوڵەکانی بۆ دەرهێنانی نەوت و گازی سروشتی دەستی بەگەڕان کردووە، دوای تەواوکردنی کارەکانی، گەڕاوەتەوە و لە کەناراوەکانی ئانتاڵیا لەنگەری گرتووە.   تورکیا رۆژی دووشەممە ١٠ی ئابی ٢٠٢٠ رایگەیاند، لە چوارچێوەی هەوڵەکانی بۆ دەرهێنانی نەوت و گازی سروشتی لە دەریای سپی ناوەڕاست کەشتیی "ئۆروچ رەیس" و دوو کەشتیی دیکەی یاریدەدەری ناردووەتە باکووری دەریای سپی ناوەڕاست. لەو کاتەشەوە ئەنقەرە چەند جارێک ماوەی گەڕان و پشکنینی کەشتیەکانی لەو ناوچەیە درێژکردەوە.  یۆنانیش لە بەرامبەردا بە  چەند مانۆڕێکی سەربازی  بە هاوبەشی لەگەڵ ئیمارات و هاوپەیمانە ئەوروپیەکانی وەڵامی تورکیای دایەوە. تورکیاش بەهەمانشێوە چەند مانۆرێکی سەربازی لە نێوان قوبرس و دوورگەی کریت کرد.  یۆنان و قوبرس، توركیا به‌وه تۆمه‌تبار ده‌كه‌ن كه له سنووره ئاوییه‌كانیاندا ده‌ست به چالاكیی گه‌ڕان به‌دوای گازی سروشتی ده‌كات، به‌ڵام توركیا ره‌تیده‌كاته‌وه و ده‌ڵێت له سنووره ده‌ریاییه‌كانی خۆی و قوبرسی باكووری به‌شی توركیادا چالاكییه‌كانی دەکات و پێشێلكاری نه‌كردووه. ئه‌مه‌ش بووه‌ته هۆی سه‌رهه‌ڵدانی گرژیی له نێوان ئه‌نقه‌ره و ئه‌سینا.   یه‌كێتیی ئه‌وروپاش هۆشداری داوەتە توركیا بەوەی سزای هه‌مه‌جۆری ده‌خاته سه‌ر له ئه‌گه‌ری به‌رده‌وامبوونی له هه‌ڵكشاندنی گرژییه‌كان له ده‌ریای ناوه‌ڕاستدا.