رۆژی پێنجشەممە ١٢ - ٠٥ - ٢٠٢٢، حکومەتی ئێران نرخی مریشک، هێلکە، رۆن و شیر و شیرەمەنییەکانی بە رێژەی ٣٠ بۆ ١٠٠ % بەرزکردەوە. لەگەڵ گرانبوون، دەستکەوتنیشیان زەحمەت بووە. لە بەشێک لە شارەکان دەستکەوتنی ئەو بەرهەمانە ئاسان نییە و پێویستە خەڵك نۆرەی بۆ بگرن.  هاووڵاتییەک کە ژمارەیەک هێلکەی بەدەستەوەیە، قسە دەکات و دەڵێت، "چاو لەو وڵاتە بکەن چۆنە، تەبەقەیەک هێلکە کراوەتە ٩٥ هەزار تمەن، جا ئەوجار کرێکارێکی بێدەرەتان بتوانێ بژیت. ئەوە چ وڵاتێکە ئێمە هەمانە؟ "  ناڕەزایەتیی دژ بە گرانی، هەفتەیەکە لە پارێزگای خوزستان دەستیپێکردووە. لە ئێوارەی پێنجشەممەوە، حەوت پارێزگای دیکەشی گرتەوە. خۆپێشاندەران دژی رێبەر و سەرۆککۆماری ئێران دروشمدەدەن و دەڵێن، خەڵکیان بێزار کردووە.   بەپێی ئەو گرتە ڤیدیۆییە پشتڕاستکراوانەی بڵاوکراونەتەوە، لە شارەکانی دووروودی لۆڕستان، کرماشان، شاری کورد و جونقان لە پارێزگای چوار مەحاڵ و بەختیاری، ئیسفەهان، ئەهواز، ئیزە، ئەندیمێشک، دزفوول لە پارێزگای خوزستان و نیکشەهر لە سیستان و بەلوچستان و شاری فەشافویەی تاران گرژی لەنێوان خۆپێشاندەر و هێزەکانی ئێران روویداوە. لە جونقان بنکەیەکی بەسیج و لە ئیسفەهان بەڕێوەبەرایەتیی کاروباری ئاژەڵدار و هۆزەکان ئاگری تێبەردرا.  ئیرنا، ئاژانسی فەرمی حکومەتی ئێران، خۆپێشاندان و ناڕەزایەتی لە پارێزگاکانی لۆڕستان، خوزستان، کۆهگیلویە و بویر ئەحمەد، چوارمەحاڵی بەختیاری و تاران پشتڕاستدەکاتەوە و لە راپۆرتێکدا دەڵێت، "خۆپێشاندەران دژی گرانکردنی نرخەکان دروشمیانداوە. "  ئەو ئاژانسە فەرمییەی ئێران ئاماژەی بەوەش داوە، "بە دەستێوەردانی پۆلیس، کۆتایی بە ناڕەزایەتییەکان هاتووە. "  کۆتاییهێنانەکە بە ئاشتییانە نەبووە. لە ئەندیمێشکی خوزستان گەنجێکی تەمەن ٢١ ساڵان بە گوللەی هێزەکانی ئێران کوژراوە. رێکخراوەکانی مافی مرۆڤ دەڵێن، بە تەقەکردن و گازی فرمێسکڕێژ بڵاوە بە خۆپێشاندەران کراوە و ژمارەیەکی زۆریان دەستبەسەرکراون.  داوکاری گشتیی دزفوول دەستبەسەرکردنی ١٥ کەس لە ناڕازییانی ئەو شارەی پشتڕاستکردووەتەوە. هەروەها لە یاسوج گرتنی ٧ کەس بە تۆمەتی رێکخستنی خۆپێشاندان بە فەرمی راگەیێندرا. حکومەتی ئێران دەڵێت، هێمنایەتیی گەڕاوەتەوە.