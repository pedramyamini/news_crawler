هیوا خدر، بەرپرسی فیدارسیۆنی سەرانسەری پەنابەرانی عێراقی لە تورکیا بە رادیۆی رووداوی گوت: "بەشی زۆری خەڵک بەهۆی نەبوونی کار کۆچ دەکەن، رۆژانە بە دەیان کەس پەنا بۆ ئێمە دێنن، بۆ ئەوەی هاوکارییان بکەین و بتوانن کۆچ بکەن، بەشێکی گەنجان داهاتووییەکی باش بۆ خۆیان نابینن و ئومێدیان زۆر کەمە، کێشەی دیکەش زۆرن، کە هاندەرن بۆ ئەوەی گەنجان کۆچ بکەن".  بەرپرسی فیدارسیۆنی سەرانسەری پەنابەرانی عێراقی لە تورکیا گوتی: "  لە ماوەی ٦ مانگی رابردوودا ١٣٥، ٧٧١ هاووڵاتیی عێراقی بە هەرێمی کوردستانیشەوە کە زۆرینەیان خەڵکی هەرێمی کوردستانن، لە تورکیا داوای ئیقامەی گەشتیارییان کردووە، تەنیا ٥، ٧٧١ کەسیان بۆ خوێندن هاتوون، ئەوانی دیکە هەمووی گەنجن و دەیانەوێت لێرە رێگەیەک ببێننەوە بۆ ئەوەی کۆچ بکەن.  هیوا خدر گوتیشی: "تائێستا ١٤٠ هەزار عێراقی لە تورکیا داوای چوونیان بۆ وڵاتی سێیەم لە رێگەی یوئێنەوە کردووە، کە زۆربەیان خێزانن، بەلایەنی کەمەوە نیوەیان خەڵکی هەرێمی کوردستانن ئەمە جیا لەو گەنجە زۆرەی رۆژانە بە قاجاخ دەڕۆن، هەندێکیش لەرێگەی فیزەو و کڕینی ئیقامەی پێشوەختە کۆچ دەکەن".  بەرپرسی فیدارسیۆنی سەرانسەری پەنابەرانی عێراقی لە تورکیا ئەوەشی خستەڕوو، کە تەنیا لە ماوەی ٦ مانگی رابردوو ٥٣ هەزار کۆچبەر لە تورکیا دەستگیرکراون، کە ١٦٤١ کەسیان خەڵکی عێراق و هەرێمی کوردستانن، بەشی زۆریان لەلایەن یۆنانەوە دیپۆرتکراونەتەوە، زیاتر لە ١٠٠ کەسیش گیانیان لەدەستداوە، ئەمساڵ زیاتر لە ١٠ کۆچبەری هەرێمی کوردستان بێسەروشوێنن.  هیوا خدر گوتی: "حاڵەتی زۆر کاریگەر لەنێوان ئەو کەسانە هەن، کە کۆچ دەکەن، لەماوەی رابردوودا باوکێک کە خەڵکی هەولێربوو بێ بەزەییانە منداڵێکی ١٢ ساڵی هێنابوو دایە دەست قاچاخچییەکان، منداڵەکە نەخۆشی شەکرەی هەبوو، لەکاتی چوونی بارودۆخی تەندروستی تێکچووبوو، قاجاخچییەکان هێنابوویانە نەخۆشخانەو پارەی نەخۆشخانەش قەرزارببوو، پەیوەندیم بە باوکی و دایکییەوە کرد، بەڵام باوکی زۆر بێ هەڵویست بوو".  هەروەها زەکییە سەید ساڵح، بریکاری وەزارەتی کاروکاروباری کۆمەڵایەتی لەبارەی هۆکارەکانی کۆچکردنی گەنجان لەکاتی بەشداریکردنی لە دیبەیتێکی رادیۆی رووداو گوتی:” ئەگەر بە وردی باسی هۆکارەکان بکەین، یەکێک لە هۆکارەکان زانستییە، بۆ نموونە رەنگە پسۆرییەک لەهەرێمی کوردستان نەبێت و قوتابییەک بیەوێت لە دەرەوە بیخوێنێت، هۆکارێکی دیکەش تەناهی و ئارامییە، ئەو بارودۆخەی لەعێراق و ناوچەکە هەیە، وادەکات گەنجان کۆچ بکەن، هەروەها نەبوونی هەلیکار یەکێکی دیکەیە لە هۆکارەکان، هاتنی داعش و کۆڤید ١٩ و قەیرانی دارایی کاریگەریان هەبووە، ئامارەکانیش روو لە هەڵکشانن".  بریکاری وەزارەتی کاروکاروباری کۆمەڵایەتی گوتیشی: " حکومەتی هەرێمی کوردستان کار لەسەر ئەوەدەکات ژینگەیەکی لەبار بۆ کەرتی تایبەت برەخسێنێت، بۆ ئەوەی زۆرترین هەلیکار هەبن، ئەو هەنگاوانەی لەو بارەوە دەنرێن زۆر دڵخۆشکەرن، ئێمە لەوەزارەتی کاروکاروباری کۆمەڵایەتی ٧ سەنتەری راهێنانی پیشیەییمان هەن، لەو سەنتەرانە گەنجان فێری پیشەیەک دەبن و بازاڕی کار بۆخۆیان پەیدا دەکەن".  سالار عەبدولڕەحمان، خاوەنی کۆمپانیای بیڤەرلی تراڤڵ بۆ گەشتیاری لەبارەی هۆکارەکانی کۆچکردن ئاماژەی بەوەکرد، سۆشیال میدیا کاریگەریی زۆری لەسەر کۆچی گەنجان هەیە، چونکە لەوێ دیمەنەکان دەبینن و پەیوەندییان لەگەڵ خەڵکی وڵاتانی دیکە دروست دەبێت، خەڵکێکیش هەیە زانکۆی تەواو کردووە و کاری دەست ناکەوێت بۆیە کۆچ دەکەن، لەنێو گەنجاندا خواست لەسەر چوونە بەریتانیا و کەنەدا زۆرە.  لەبارەی وەرگرتنی ڤیزەی گەشتیاری بۆ وڵاتانی ئەوروپا، خاوەنی کۆمپانیایی بیڤەرلی تراڤڵ گوتی: " بەهۆی کۆرۆناوە ماوەیەکی زۆربوو کۆنسوڵخانەکان فیزەیان راگرتبوو، ئێستا کۆنسوڵخانەی هەندێک لە وڵاتان کراونتەوە، بەڵام مەرجیان بۆ گەشتکردن هەن، ئەو کەسەی داوای فیزە دەکات، دەبێ ڤاکسینی فایزەریان ئەسترازینکای وەرگرتبێت، نابێت ڤاکسینە چینییەکەیان لێدابێت".