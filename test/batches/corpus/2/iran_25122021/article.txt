رێکنەکەوتنی ئێران و وڵاتانی رۆژئاوا لەسەر پرسی پرۆگرامە ئەتۆمییەکەی ئێران وایکردووە ئەگەری پێکدادانی سەربازیی نێوان ئێران و ئیسرائیل رۆژ لەدوای رۆژ بەهێزتر بێت. ئیسرائیل بەردەوامە لە مانۆڕە سیاسییەکانی بۆ هاوڕاکردنی ئەمریکا و وڵاتە زلهێزەکانی جیهان بۆ بەکارهێنانی هێزی سەربازیی دژی ئێران لە ئەگەری شکستهێنانی دانوستاندنە ئەتۆمییەکان. هاوکات ئێرانیش بە مانۆڕی سەربازیی دەیەوێت هۆشداریی بداتە وڵاتانی رۆژئاوایی لە ئەگەری هێرشکردنە سەر وڵاتەکەی.  لە سەرەتای هەفتەی رابردوو و تەنیا چەند رۆژ دوای شکستهێنانی دانوستاندنەکانی ڤیەننا، سوپای پاسدارانی ئێران مانۆڕێکی سەربازیی لە باشووری رۆژهەڵاتی وڵات لە کەنداو و لە گەرووی هورمز و لە شوێنە گشتییەکانی پارێزگاکانی هۆرمۆزگان، خوزستان و بوشێهر دەستپێکردووە و تێیدا چەندین مووشەکی بالیستی تاقیکردووەتەوە.   حوسێن سەلامی، فەرماندەی سوپای پاسداران رۆژی هەینی گوتی" مانۆڕەکان پەیامێكی روون و هەڕەشەیەکی جیددی و راستەقینەن دژی هەڕەشەکانی رژێمی زایۆنیستی (ئیسرائیل) کە پێیان بڵیین وریا بن و ئاگاتان لەخۆتان بێت لە هەر هەڵەیەک کە دژ بە کۆماری ئیسلامی ئێران ئەنجامی بدەن".  فەرماندەی سوپای پاسداران هۆشداریی دایە ئیسرائیل دا گوتیشی " ئەگەر ئەوان هەڵەیەک بکەن، دەستەکانیان دەبڕینەوە".  سەبارەت بە تاقیکردنەوەی مووشەکە بالیستییەکان، سەلامی گوتی" تاکە جیاوازیی نێوان مانۆڕەکان و شەڕی راستەقینە، گۆڕینی گۆشەی هاویشتنی ئەو مووشەکانەیە".  هاوکات محەممەد باقری، سەرۆک ئەرکانی هێزە چەکدارەکانی ئێران گوتی" لە مانۆڕە سەربازییەکاندا ١٦ جۆری جیاواز لە مووشەکی بالیستی لەسەر بە ئامانجکردنی چەند ئامانجێکی هاوشێوەکراو لەگەڵ ئامانجی راستەقینە تاقیکراونەتەوە".  پێشتر ئێران رایگەیاندبوو، مەودای ئەو مووشەکانە سەرووی ٢ هەزار کیلۆمەترە و توانای بە ئامانجکردنی ئیسرائیل و هەموو بنکە سەربازییەکانی ئەمریکای هەیە لە ناوچەکە.  بەریتانیا سەرکۆنەی تاقیکردنەوەی مووشەکە بالیستییەکانی ئێرانی کردەوە و رایگەیاند" ئەم کردانە هەڕەشەیەکن لە ناوچەکە و هەروەها ئاسایشی نێودەوڵەتی و ئێمە دەستبەجێ داوا لە ئێران دەکەین ئەم کارانەی بووەستێنێت".  لە وەڵامی بەریتانیا، سەعید خەتیبزادە، گوتەبێژی وەزارەتی دەرەوەی ئێران رایگەیاند، هەڵوێستەکانی بەریتانیا دەستوەردانە لە کاروباری نێوخۆیی ئێران و وڵاتەکەمان بۆ بەرەوپێشبردنی سیستەمی بەرگریی خۆی، مۆڵەت لەکەس وەرناگرێت و دانوستاندنیشی لەسەر ناکات.  وێنەیەک لە مانۆڕە سەربازییەکەی ئێران