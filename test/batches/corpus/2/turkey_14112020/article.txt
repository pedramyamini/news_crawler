ئیڤان فایەق، وەزیری کۆچ و کۆچبەرانی عێراق رۆژی پێنجشەممە ١٢ - ١١ - ٢٠٢٠ لە ئیستەنبووڵ لەگەڵ سلێمان سۆیڵو، وەزیری ناوخۆی تورکیا کۆبووەوە.  وەزیری کۆچ و کۆچبەرانی عێراق ئاشکرایکردووە، کە رەزامەندیی سەرەتایی لە حکومەتی تورکیا وەرگرتووە بە رێگەپێدان بۆ مانەوەی ئەو هاووڵاتییە عێراقییانەی لەلایەن رێکخراوەکانی سەر بە نەتەوەیەگکرتووەکان لەو وڵاتە تۆمارکراون، دوای ئەوەی داواکاریی مافی پەنابەرێتییان رەتکراوەتەوە.  ئیڤان فایەق لەبارەی مەرجەکانی مانەوەی ئەو پەنابەرانە لە تورکیا رایگەیاند، ئەو پەنابەرانەی کە داواکاریی مافی پەنابەرێتییان رەتکراوەتەوە، دەتوانن مافی مانەوەیان لە نەتەوەیەکگرتووەکانەوە بگۆڕن بۆ مانەوەی گەشتیاریی یان موڵک و نەگەڕانەوەیان، یان لابردنی مەرجی رێگەپێنەدان بە هاتنەناوەوەیان بۆ تورکیا بۆ ماوەی پێنج ساڵ بۆ ئەو کەسانەی دەیانەوێت دۆسییەکانیان لە رێکخراوەکانی سەربە نەتەوەیەکگرتووەکان دابخرێت.  بەهۆی داگیرکردنی ناوچەکانیان لەلایەن داعش لە هاوینی ٢٠١٤ دا، هەزاران هاووڵاتیی عێراقی ئاوارەبوون و بەشێکیان روویان لە دەرەوەی وڵات کرد. ئەو هاووڵاتییە عێراقییانەی کە روویان لە تورکیا کرد و لەوێ مانەوە، لە رێگەی رێکخراوەکانی سەر بە نەتەوەیەکگرتووەکانەوە داوای مافی پەنابەرێتییان پێشکەش کردبوو.