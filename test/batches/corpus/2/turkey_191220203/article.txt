ئەردۆغان لە گوتارێکدا رایگەیاند: "رێگەی سەرەکیی باکووری ماڕماڕا بە رێژەیەکی بەرچاو قەرەباڵخیی شەقامەکان لە هەردوو لای ئیستەنبووڵ کەمدەکاتەوە. "  سەرۆککۆماری تورکیا بەراوردی رێگەوبانەکانی پێش ساڵی ٢٠٠٢ و ئێستای تورکیای کرد و گوتی: "کاتێک ئێمە هاتینە سەر دەسەڵات لە وڵاتەکەماندا تەنیا شەش هەزار و ١٠٠ کیلۆمەتر رێگەی جیاکەرەوە هەبوو، بەڵام ئێمە گەیاندمانە ٢٨ هەزار کیلۆمەتر. "  ئەردۆغان ئاماژەی بەوە دا، درێژیی رێگە سەرەکییەکانیان ئێستا نزیکەی دوو هێندەی جارانە و ژێرخانی گەیاندن و هاتوچۆی تورکیایان گەیاندووەتە ئاستێکی گونجاو بە ئامانجەکانی ساڵی ٢٠٢٣.  سەرۆککۆماری تورکیا باسی لە گرنگیی تەبایی و برایەتی کرد و جەختی لەوەش کردەوە کە برایەتی وای کردووە تورکیا بتوانێت بەسەر زۆر کۆسپی گەورەدا زاڵ ببێت.  هەروەها لەبارەی چاوەڕوانییەکانی ئایندەشەوە رایگەیاند: "لە قۆناغی ئایندەدا چاوەڕێی بەرەوپێشچوونی گەورەی وەبەرهێنانی نێودەوڵەتی دەکەین. "  ناوبراو لەبارەی شەمەندەفەری نێوان تورکیا - چینەوە دوا کە بە پێنج وڵاتدا تێدەپەڕێت و گوتی: "شەمەندەفەری نێوان تورکیا - چین دوای کۆتاییهاتنی کارەکانی گومرگ گەیشتوەتە هەر وێستگەیەک، ناونیشانی بۆ ناردووین و دوای ١٢ رۆژ گەیشتە چین. "  سەرکۆماری تورکیا لە کۆتایی گوتارەکەیدا باسی لە رووداوەکەی ئەمڕۆی نەخۆشخانەیەکی دێلووکی باکووری کوردستان کرد و گوتی: "سەرەخۆشی ئاراستەی خێزانی هەموو ئەو خوشک و برایانەم دەکەم کە لە رووداوەکەی ئەمڕۆی عەنتاب گیانیان لەدەستدا. لە خوای گەورە داواکارم لە هەموو جۆرە بەڵایەک بمانپاریزێت. "