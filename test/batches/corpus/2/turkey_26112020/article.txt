لەو دادگاییەدا ٣٣٧ کەس زیندانی هەتاهەتاییان بەسەردا سەپێندرا، ئەوەش بە تاوانی کوشتن، پێشێلکاریی دەستوور و هەوڵدان بۆ کوشتنی رەجەب تەیب ئەردۆغان، سەرۆککۆماری تورکیا.  هەروەها ٦٠ کەسی دیکە سزای زیندانییان بەسەردا سەپێندرا و ٧٥ کەسیش بێتاوان دەرچوون. بڕیارەکەش ژمارەیەکی زۆر لە خەڵکی ئەو وڵاتەی خۆشحاڵکرد، بەتایبەتی ئەوانەی لەکاتی بەڕێوەچوونی کودەتاکەدا کەسی نزیکیان لەدەستدابوو.  ئوفوق یەگین هاووڵاتییەکی تورکیایە و لەوبارەیەوە دەڵێت "پێمانوایە سزای شیاو بەگوێرەی یاسای ئێستا درا. باوەڕمان وایە دادپەروەری جێبەجێ کرا. دەوڵەت خانەوادەی شەهیدان و خوێنی قوربانیانی بەهەدەر نەدا".  موناز ئیرگەزەن، پارێزەری یەکێک لە قوربانییەکان دەڵێت "دادگاییەکی زۆر گرنگ بوو بۆ سیستەمی دادی تورکیا. ئەمە دادگاییەکە کە لە مێژوودا دەمێنێتەوە. ئەمڕۆ رۆژێکی مێژووییە. ئومێدەوارم ئەمە ببێتە وانەیەک بۆ ئەوانەی کە دەیانەوێت دەستوور و یاسا تێکبدەن".  کودەتاکەی ساڵی ٢٠١٦ لە رۆژانی ١٦ و ١٧ی تەممووزدا روویدا؛ فڕۆکە جەنگییە ئێف ١٦ کانی تورکیا باڵەخانەی پەرلەمان، رێگەی نزیک کۆشکی سەرۆکایەتی و بەڕێوەبەرایەتیی هێزە تایبەتییەکان و پۆلیسی ئەنقەرەیان بۆردوومان کرد.  لە ئەنجامی شەڕ و گرژییەکان، ٢٥١ کەس کوژران و زیاتر لە دوو هەزار کەسی دیکەش برینداربوون.  فەتحوڵڵا گیولەن، سەرۆکی بزووتنەوەی گولەن کە لە ئەمریکا دەژی، تۆمەتی ئەوەی درایە پاڵ کە فەرمانی بە ئەنجامدانی کودەتاکە کردووە و هەڵمەتێکی گەورەی دەستگیرکردنی لایەنگرانیشی دەستیپێکرد.