ئەبولفەزل ئەبووتورابی، ئەندامی کۆمسیۆنی نێوخۆی پەرلەمانی ئێران دەڵێت، "داوای بەڕێوەبردنی گشتپرسیمان کردووە بۆ لابردنی هاوکاریی ئاشکرا و شاراوەی حکومی کە خەڵک خۆیان بڕیار بدەن ئەو بڕە پارەیە کە ساڵانە نزیکەی ٨٦ ملیار دۆلارە، راستەوخۆ وەریبگرن. هاوکاریی شاراوە بۆ چینی دەوڵەمەندی ئێران ٢٥ هێندەی چینی هەژار دەگرێتەوە. هاوکاریی شاراوە ٤ بۆ ٥ ملیۆن کەس لە هاووڵاتییانی بیانی دەگرێتەوە، بەڵام ٣٥ بۆ ٤٠ ملیۆن کەسی هەژار ناگرێتەوە".  هاوکاریی شاراوەی حکومی بەو هاوکارییە دەگوترێت کە حکومەت بۆ کڕینی ١٦ جۆر پێداویستیی خەڵک بە نرخی حکومی، تەرخانی کردووە کە ٥٥ % ی ئەو هاوکارییەی بە بەشی وزە بۆ دابینکردنی سووتەمەنییەکان، ئاو، کارەبا و گاز و ٤٥ % یشی بۆ کەرتی دەرمان، تەندروستی و پێداویستییە خۆراکییەکان تەرخانکردووە. داواکارانی گشتپرسی لە پەرلەمانی ئێران پێیانوایە چینی هەژار کە خاوەنی ئۆتۆمبێل، خانووی گەورە و هەندێک بابەتی دیکە نین، لەو هاوکارییە کەمتریان بەردەکەوێت.  عەلی خامنەیی، رێبەری باڵای ئێران رایگەیاند، "لەم دواییانەدا یەک لە بەرپرسانی کابینەی پێشووی حکومەت، راپۆرتێکی پێدام کە تێیدا باس لەوە دەکات یارانەی شاراوەی نەوت لە ساڵی رابردوودا، نزیکەی ٦٣ ملیار دۆلار بووە. پارەیەکی کەم نییە. ئەو هاوکارییە بە کێ دەدرێت؟ چ کەسانێک لە نەوت و بەنزینی وڵاتەکەمان زیاتر کەڵک وەردەگرن؟ ئەو هاوکارییە بە ژمارەیەکی زۆری خەڵک ناگات. حسابم کردووە ٦٣ ملیار دۆلار، دەکاتە هەزار و ٥٠٠ تریلیۆن تمەن کە لە بودجەی ساڵی رابردوو زیاترە".  حکومەتی ئێران لە ساڵی ٢٠١٠ وە مانگانە بڕی ٤٥ هەزار تمەن دەداتە نزیکەی ٧٨ ملیۆن کەس. هەروەها زیاتر لە دوو ساڵە مانگانە ٥٥ هەزار تمەن وەکو هاوکاریی بژێویی ژیان دەداتە ٦٠ ملیۆن کەس. کۆی تێچووی هەردوو هاوکارییەکە، ساڵانە ٧٣ ترلیۆن تمەنە لە بودجەی وڵاتەکە. رێکخراوی پلاندانان و بودجەی ئێران دەڵێت، جگە لەو هاوکارییانە، ساڵانە زیاتر لە ٦٣ ملیار دۆلار هاوکاریی دیکەش بە شێوەی شاراوە دەدرێت بە خەڵک. بەو پێیە، دەبێت هەر ئێرانییەک مانگانە یەک ملیۆن و ٣٥٠ هەزار تمەنی بەربکەوێت.  حوجەتوڵڵا عەبدولمەلکی، وەزیری کاری ئێران رایگەیاند، "بە دڵنیاییەوە ئەو هاوکارییە حکومییەی کە ئێستا دەدرێتە خەڵک، هیچ کاریگەرییەکی لەسەر خۆشبژێویی خەڵک نییە. ئەوەی ئێمە بیری لێدەکەینەوە، جیاوازییەکە لە دانی ئەو هاوکارییەدا، واتە ئەوانەی کە دەوڵەمەندترن، هەڵبەت بە مەرجێک بتوانین دەستنیشانییان بکەین، هاوکارییەکانیان کەم دەکەینەوە یان دەیبڕین و ئەوانەشی کە باری ئابوورییان باش نییە، بە شێوەیەکی جیددی هاوکارییەکانیان زیاد دەکەین".  لە کاتی بانگەشەی هەڵبژاردنی سەرۆککۆماریدا، موحسین رەزایی بەڵێنیدا ئەگەر ببێتە سەرۆککۆمار، بڕی یارانە دەکاتە ٤٥٠ هەزار تمەن. ئەو ئێستا جێگری سەرۆککۆمارە بۆ کاروباری ئابووری و بڕی ئەو هاوکارییەی رایگەیاندبوو، لەگەڵ پرۆژەیاساکەی پەرلەمان بۆ زیادکردنی یارانە یەکدەگرێتەوە.