کەسێکی نزیکی کامەران تەکووک بە تۆڕی مافەکانی مرۆڤی کوردستانی گوتووە، رێکخراوی ئیتلاعاتی سوپای پاسداران رۆژی ١٢ - ٠١ - ٢٠٢٢ کامەران تەکووک - ی بانگکردووە، دوای ئەوەی سەردانی ئەوێی کردووە، دەستبەسەرکراوە.  بەگوتەی ئەو سەرچاوەیە، هێزە ئەمنییەکان نزیکەی دوو هەفتە لەومەبەریش چوونەتە ماڵی کامەران تەکووک و دەستیان بەسەر مۆبایل و هەندێک لە کەلوپەلە تایبەتەکانیدا گرتووە و داوایان لە خۆیشی کردبوو سەردانی رێکخراوی ئیتلاعاتی سوپای پاسداران بکات.  کامەران تەکووک کاتێک کە سەردانی کردووە، لەبارەی هەڵوێست و چالاکییەکانی لێپرسینەوەی لەگەڵدا کراوە.  هێزە ئەمنییەکان جارێکی دیکەش رۆژی سێشەممە چوونەتە سەر ماڵی ئەو شاعیرە، بەڵام لە ماڵ نەبووە و داوایان کردووە بۆ وەرگرتنەوەی مۆبایل و کەلوپەلەکانی سەردانیان بکات، بەڵام کاتێک رۆژی دواتر سەردانی کردوون، دەستبەسەریان کردووە.  رێکخراوی ئیتلاعاتی سوپای پاسداران بە بنەماڵەی تەکووکیان گوتووە، تاوەکو کۆتاییهاتنی لێکۆڵینەوە و رادەستکردنی دۆسیەکەی بە دادگە، ئازاد ناکرێت.  کامەران تەکووک لە بەهاری ساڵی ٢٠٢٠ دا یەکێک لەو چالاکڤانە سیاسی و مەدەنییانە بوو کە نامەیان بۆ ئەنجوومەنی ئاسایشی نیشتمانیی ئێران ناردبوو و داوای گشتپرسییان کردبوو.  واژۆکەرانی ئەو نامەیە داوایان کردبوو دستوورێکی سێکیۆلاری دیموکراتیک بۆ ئێران دابنرێت و بۆ پەڕینەوە لە حکومەتی ئایینییەوە بۆ حکومەتێکی سێکیۆلاری دیموکراتیک بەبێ تووندوتیژی، گشتپرسی بکرێت.