بەگوێرەی ئەو راپۆرتە، ٧٧ ملیۆن و ٤٠٠ هەزار کەس لە ئێران یارمەتی نەخت لە حکومەت وەردەگرن کە بڕەکەی مانگانە ٤٥ هەزار تمەن (واتە دۆلارێک و ٦ سەنت).  لەو راپۆرتەدا هاتووە، زیاتر لە ٢٧ ملیۆن کەس لە ئێران کە ٣٨ % ـی کۆی دانیشتووانی ئێران دەکات، هەژارن و ٤٤ ملیۆن و ٥١٧ هەزار کەسیش داهاتیان لە ئاستی مامناوەنددا بووە، پێنج ملیۆن و ٨٣٠ هەزار کەسیش دەوڵەمەند بوون.  لە راپۆرتەکەدا فەرمانبەرانی کەرتی تایبەت و حکومی، خانەنشینەکان و ئەوانەی دامەزراوە حکومییەکان پشتگیرییان دەکەن، وەک توێژی ئاستی مامناوەند لە قەڵەم دراون.   هەرچەندە ئەوانە وەک توێژی مامناوەندی کۆمەڵگا هەژمار کراون، بەڵام ساڵی پار و ئەمساڵیش  ئەو توێژانە لە دژی کەمیی مووچە و باری ئابوورییان، ناڕەزایەتییان دەربڕیوە.  بەپێی ئەو راپۆرتە، تەنیا نۆ ملیۆن و ٣٠٠ هەزار کەس تۆمار کراون، ئەوانیش ئەوانەن کە یارمەتی لە حکومەت وەردەگرن یان داهاتێکی جێگیریان نییە، بەڵام تەنیا ٣٠ % ـی خێزانە هەژارەکان لەلایەن دامودەزگا یارمەتیدەرەکانەوە، یارمەتی دەدرێن.