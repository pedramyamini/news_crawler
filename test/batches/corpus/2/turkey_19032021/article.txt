بەرەبەیانی ئەمڕۆ هەینی ١٩ی ئاداری ٢٠٢١ تیمەکانی هۆبەی بەرەنگاربوونەوەی تیرۆری سەر بە بەڕێوەبەرایەتی گشتیی پۆلیسی ئیستەنبووڵ، بە بەشداری تیمی تایبەت و هەلیکۆپتەر لەسەر راسپاردەی داواکاری گشتیی ئیستەنبووڵ ئۆپەراسیۆنێکیان بۆ دەستبەسەرکردنی ١٥ ئەندام و لایەنگری هەدەپە دەستپێکرد.  لە چوارچێوەی ئۆپەراسیۆنەکەدا تیمەکان لە ناوچەکانی ئەیوب سوڵتان، گونگۆرەن و زەیتینبورنوی ئیستەنبووڵ هەڵیانکوتایە سەر ٢٣ ناونیشان و ١٠ کەسیان دەستبەسەرکرد، کە بەرپرسی رێکخستنەکانی هەدەپەی بێشیکتاش و کاغتهانە - ـی لەنێو دەستبەسەرکراوەکاندان.  دەستبەسەرکراوەکان بە مەبەستی لێکۆڵینەوە رەوانەی بەڕێوەبەرایەتی گشتیی پۆلیسی ئیستەنبووڵ کران و لە ئەنجامی پشکنینی ناونیشانەنەکانیاندا دەست گیرا بەسەر ژمارەیەک بەڵگە و کەلوپەلی دیجیتاڵی.  ئۆپەراسیۆنەکە بۆ دەستبەسەرکردنی ٥ کەسی دیکە بەردەوامە.  لەلایەکی دیکەوە تیمەکانی هۆبەی بەرەنگاربوونەوەی تیرۆری سەر بە بەڕێوەبەرایەتیی گشتیی پۆلیسی ئادانا بەرەبەیانی ئەمڕۆ هەینی ١٩ی ئاداری ٢٠٢١، لەسەر راسپاردەی داواکاری گشتیی ئادانا ئۆپەراسیۆنێکیان بۆ دەستبەسەرکردنی ١٥ ئەندام و لایەنگری هەدەپە دەستپێکرد.  لە چوارچێوەی ئۆپەراسیۆنەکەدا تیمەکان هەڵیانکوتایە سەر ماڵی ئەو ١٥ کەسە و دوای شکاندنی دەرگای ماڵەکانیان، چوونە ژوورەوە و ماڵەکانیان پشکنی. تیمەکان ٨ کەسیان بە تۆمەتی بانگەشەکردن بۆ پەکەکە لە تۆڕەکۆمەڵایەتییەکاندا و ٧ ـی دیکەشیان بە تۆمەتی بەشداریکردن لە خۆپیشاندان و رێپێوانی "نایاسایی" دەستبەسەرکرد.   ماوەیەکە گرتن و راوەدوونانی بەرپرس و لایەنگرانی هەدەپە لە تورکیا و باکووری کوردستان زۆر زیادیکردووە، لە دوای ئۆپەراسیۆنەکەی تورکیا بۆ سەر چیای گارە لە ١٠ی شوباتی رابردوو زیاتر لە ١٠٠٠ ئەندام و لایەنگری ئەو حیزبە دەستگیرکراون.