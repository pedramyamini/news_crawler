ئەحمەد شیرانی، سەرۆکی ناوەندی زانیاری و کۆنترۆڵی ترافیکی پۆلیسی رێگای ئێران دەڵێت: "بەپێی راگەیێندراوی کەشناسی پێشبینی دەکرێ رۆژانی هەینی و شەممە بەفر و باران ببارێت، بەهۆی تەمومژەوە مەودای بینین کەم ببێتەوە و هەروەها پلەکانی گەرماش دادەبەزن.  بەگوتەی ئەحمەد شیرانی، بەپێی بارودۆخی کەشوهەوا ئەگەری داخرانی رێگاکان لە پارێزگاکانی ورمێ، سنە، لوڕستان و ئیلام لە رۆژهەڵاتی کوردستان و ژمارەیەک لە پارێزگاکانی ئێران هەیە، بۆیە چەند رۆژی داهاتوو کاتێکی گونجاو نییە گەشت بۆ ئەم پارێزگایانە بکەن.  سەرۆکی ناوەندی زانیاری و کۆنترۆڵی ترافیکی پۆلیسی رێگای ئێران هەروەها گوتی: "ئەو کەسانەی کە زۆر پێویستە گەشت بکەن، دەبێت ئامادەییان بۆ بارودۆخی بەفر و باران هەبێت، دڵنیاببنەوە ئۆتۆمبێلەکانیان کێشەی نییە و زنجیر و کەلوپەلی گەرمکردنەوەیان پێبێت".  ئەو هەروەها داوای لە خەڵک کردووە ئەگەر کارێکی زۆر پێویستیان نییە، خۆیان لە گەشتکردن ببوێرن و ئەگەریش بۆیان دەکرێ گواستنەوەی گشتی بەکاربێنن.