شەوی رابردوو جارێکی دیکە مانگرتنی مامۆستایان بۆ داواکردنی مافەکانیان لە ئێران و رۆژهەڵاتی کوردستان دەستیپێکرد. هێزە ئەمنییەکانی مەریوان سێ لە چالاکڤانانی مامۆستایانیان بە ناوەکانی شەعبان محەممەدی، مەسعود نیکخا و سۆران لوتفی دەستبەسەرکرد، کە ئەمەی دواییان گوتەبێژی ئەنجوومەنی هاوئاهەنگی رێکخراوە پیشەییەکانی مامۆستاکانی ئێرانە.  بەیانی ئەمڕۆش هێزە سەربازییەکانی ئێران لە بەردەم بەڕێوەبەرایەتیی پەروەردەی شاری مەریوان کۆبوونەوە، بۆ ئەوەی رێگری لە بەڕێوەچوونی مانگرتنی مامۆستاکانی ئەم شارە بکەن.  رۆژی شەممەش ٣٠ - ٠٤ - ٢٠٢٢ هێزە ئەمنییەکانی ئێران چوار لە چالاکڤانانی مامۆستایانیان دەستبەسەر کرد و دەیان مامۆستای دیکەش لە شارە جیاوازەکان بانگی دامەزراوە ئەمنییەکان کران.  سەرەڕای گوشارەکان، بەڵام لە ژمارەیەکی زۆری شارەکانی ئێران و رۆژهەڵاتی کوردستان مامۆستایان ناڕەزایەتیان دەربڕی، لەوانە دولفان، سەقز، کرماشان، سنە، تاران، شیراز، ئەراک، ئیسفەهان، ئەلیگودەرز، کەرەج و چەند ناوچەیەکی دیکە.  لە شاری بوشێهر لە باشووری ئێران هێزە ئەمنییەکان هێرشیانکردە سەر مامۆستاکان و بەپێی ئەو ڤیدیۆیانەی بڵاوبوونەتەوە، لە مامۆستاکان دەدەن و هەوڵدەدەن بڵاوەیان پێبکەن. هەروەها باس لە گیرانی ژمارەیەکی دیکەی چالاکڤانانی مامۆستا لە تاران دەکرێت.  مامۆستای قوتابخانەکانی ئێران و رۆژهەڵاتی کوردستان ماوەیەکی زۆرە ناڕەزایەتی دەردەبڕن و داوا دەکەن، مامۆستا گیراوەکان ئازاد بکرێن، مووچەکانیان زیاد بکرێت، مووچەی مامۆستا خانەنشینەکان لەگەڵ فەرمانبەرانی دیکەی حکومەت یەکسان بکرێت، یاسای پلەبەندیی جێبەجی بکرێت و زمانی کوردی لە قوتابخانەکانی رۆژهەڵاتی کوردستان بخوێنرێت.