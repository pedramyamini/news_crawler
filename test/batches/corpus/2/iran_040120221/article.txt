شیما بابایی، لە ڤیدیۆیەکدا کە شەوی یەکشەممە ٠٢ - ٠١ - ٢٠٢٢ لە پەیجەکانی خۆی لە تۆڕە کۆمەڵایەتییەکاندا بڵاوی کردووەتەوە، رایگەیاندووە، باوکی نزیکەی دوو هەفتە لەمەوبەر هەوڵیداوە بە شێوەی نهێنی ئێران جێبهێڵێت، بەڵام بێسەروشوێن بووە. لەو ماوەیەدا کەسانێک کە خۆیان وەک قاچاخچی ناساندووە، پەیوەندییان پێوەکردووە و گوتوویانە باوکت لە تورکیادا گیانی لەدەستداوە و بۆ وەرگرتنەوەی تەرمەکەی دەبێت سەردانی گوندی ئۆزالپ لە نزیک وان، لە باکووری کوردستان بکەیت.  شیما بابایی دەڵێت، "پارێزەرم گرتووە و پارێزەرەکەش هەموو ناوەندە سەربازییەکان و نەخۆشخانەکانی شاری وان گەڕاوە، بەڵام هیچ ئاماژەیەکیان بەدینەکردووە کە باوکم لەوێ گیانی لە دەست دابێت. "  ئەو گوتیشی، "بەپێی زانیارییەکان باوکم لە شاری ماکۆ لە پارێزگای ورمێ رفێنراوە، بەڵام هێزە ئەمنییەکانی ئێران بەو سیناریۆیە ویستوویانە راکێشی ئەو گوندەم بکەن و لەوێشەوە بۆ ئێرانم بگوازنەوە. "  شیما بابایی، لە ئێراندا چالاکڤانی سیاسی، مەدەنی و لە دژبەرانی حیجابی ناچاری بووە، چەندینجار دەستبەسەر کراوە و حوکمی زیندان و سزای نەختی بەسەردا سەپێنراوە. ئەو ساڵی ٢٠١٦ دەستبەسەرکرا و ساڵی ٢٠١٧ بە پێنج ساڵ زیندان سزادرا. ساڵی ٢٠١٨ ش دیسان لە لایەن دەزگا ئەمنییەکانی ئێرانەوە بانگکرا. بابایی، ساڵی ٢٠١٨ ئێرانی بەجێهێشت و ماوەیەک لە تورکیا لە کەمپی پەنابەران بوو.  ئیبراهیم بابایی، باوکی شیما، چالاکڤانی سیاسییە و لە شەڕی ئێران و عێراقدا بریندار بووە، ساڵی ٢٠٠٩ تاوەکو ٢٠١٣ لە زینداندا بووە و لە دۆسیەیەکی دیکەشدا بە ٧٤ قامچی مەحکوم کرابوو، هۆکاری ئەوەش پشتگیریی لە کچەکەی بوو کە بەهۆی دژایەتی لەگەڵ حیجابی ناچاری لە زینداندا بوو.