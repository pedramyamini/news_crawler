لە ئێوارەی رۆژی شەممە ١٨ ـی ئەیلوولی ٢٠٢١ ـەوە لە شارى ئیستەنبووڵی تورکیا رەشەبا و بارانێکی بە لێزمە دەستیپێکرد و لە ناوچەی مەجیدیەکۆی و چواردەوری کاریگەریی خۆی نیشاندا.   بەھۆی بارانی بەلێزمە و تەرزەوە بنمیچی باڵەخانەیەکی سێ نھۆمی لە شەقامی ئایدنلار سەر بە گەڕەکی سارییەر ھەڵکەندرا و کەوتە سەر ئۆتۆمبێلێک، هەروەها بەهۆی بەھێزیی رەشەبا لە ناوچەی باڵتالیمان، درەختێک لە قەدەوە بچڕا و کەوتە ناوەندی شەقامی سابانجی.   تیمەکانی پۆلیس و ئاگرکوژێنەوە و ئەمبوڵانس رەوانەی شوێنی رووداوەکە کران و تیمەکانی پۆلیسی ھاتووچۆ، رێکاری پێویستیان گرتە بەر و شۆفێرانیان ئاراستەی شەقامەکانی دیکەی ناوچەکە کرد.  لەلایەکی دیکەوە به‌ڕێوه‌به‌رایه‌تیی كه‌شناسیی رۆژی ١٨ ـی ئەیلول پێشبینیی بارانبارینی بەلێزمەی لە پێنج پارێزگای باکووری کوردستان راگەیاندبوو.