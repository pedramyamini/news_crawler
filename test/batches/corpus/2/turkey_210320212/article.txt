میدحەت سانجار، هاوسەرۆکی پارتی دیموکراتیی گەلان (هەدەپە) لە هەڤپەیڤینێکدا لەبارەی دوایین پێشهاتەکان سەبارەت بە ئەگەری داخستنی هەدەپە رایگەیاند، دەسەڵات دەمێکە پیلان دادەڕێژێت بۆ ئەوەی بەرەی ئۆپۆزسیۆن لاواز بکات، هەدەپەش بەشێکی گرنگ و یەکلاکەرەوەیە لە هاوسەنگی پرۆسەی سیاسیدا. لە رووی تەکنیکییەوە، پێیانوایە دوورخستنەوەی هەدەپە دەستی دەسەڵات بەهێز دەکات، بۆیە دەستیان بۆ ئەم بژارەیە بردووە، بەڵام هەدەپەش دەستەوسان نابێت و چەند بژارەیەکمان لەبەردەستە.   رۆژی ١٧ - ٣ - ٢٠٢١ سەرۆکی داواکاری گشتیی کۆماریی تورکیا تۆمەتنامەی داخستنی پارتی دیموکراتی گەلان - هەدەپەی بۆ دادگەی باڵای بەرزکردەوە و داوایکرد هەدەپە وەکو پارتێکی سیاسی دابخرێت.  سانجار دەڵێت "دەسەڵات بۆ هەڵبژاردن ناتوانێت هیچ بەڵێنێک بە خەڵک بدات بۆ ئەوەی دووبارە جڵەوی دەسەڵات وەربگرێتەوە. بۆیە ناچار دەبێت دەست بەپیلانڕێژی بکات بەبێ گوێدانە ئیرادەی دەنگدەران. من هیوام دەخواست سەرۆکایەتیی داواکاری گشتیی نەبێتە بەشێک لە پرسی داخستنی هەدەپە، بەڵام بەداخەوە ئەمە روویدا".   سانجار پێیوایە تۆمارکردنی سکاڵا بۆ داخستنی هەدەپە رۆژێک بەر لە کۆنگرەی مەهەپە، هەرگیز رێکەوت نییە: "لێرەوە دڵنیابووین کە ئەردۆغان و باخچەلی ئەم بابەتەیان بەهاوبەشی تاوتوێکردووە. سیستەمی دادوەریش بێلان نییە و دادگاکانیش لەژێر هەژموونی دەسەڵاتدان، بۆیە پرسی داخستنی هەدەپە ئەگەرێکی کراوە بوو. جگە لە داخستنی هەدەپە چاوەڕێی بڕیاری دیکە نین و گەشبین نین بەوەی دادگا بڕیاری پێچەوانە بدات".   هاوسەرۆکی هەدەپە باسی لەوەشکرد، تەنانەت لە پرسی داخستنی پارتە سیاسییەکانی پێشوودا، دادگای مافەکانی مرۆڤی ئەوروپا سەرکۆنەی کرد و بڕیاریدابوو کە داخستنی پارتەکان پێشێلکارییە لە یاسا و دەستوور. بۆ نموونە ساڵی ٢٠١٦ دادگای مافەکانی مرۆڤی ئەوروپا لەبارەی داخستنی پارتی کۆمەڵگەی دیموکرات "دەتەپە" بڕیاریدابوو، کە داخستنی ئەو پارتە سیاسییە پێچەوانەی ماددەی ٩٠ی دەستووری تورکیایە، کەچی گوێیان پێنەدا و ئەو پارتەیان داخست.   لە تۆمەتنامەکەدا سەرۆکی داواکاری گشتیی کۆماریی تورکیا پێداگریی لەوە کردووە، جاڕنامەی مافەکانی مرۆڤی ئەوروپا لە بڕگەی یەکەمی ماددەی ١١ یدا ئاماژە بەوە دەدات، "پێویستە پارتە سیاسییەکان تەنیا بۆ ئامانجە ئاشتیخوازەکان چالاکی بکەن. لە بڕگەی دووەمی هەمان ماددەدا هۆکارەکانی داخستنی پارتە سیاسییەکان بۆ ئەوە دەگێڕنەوە، ئەگەر هاوکارنەبن لە پاراستنی ئاسایش و سەقامگیریی وڵات و رێگرنەبن لە ئەنجامدانی تاوان و هۆکاربن لە تەشەنەسەندنی نائارامی و بەدڕەوشتی و پرەنسیپە سەرەکییەکانی مافی مرۆڤ و ئازادیی رادەربڕین".  سەرۆکی داواکاری گشتیی کۆماریی تورکیا راشیگەیاندووە، دادگەی مافەکانی مرۆڤی ئەوروپا جەخت لەوە دەکاتەوە، "سەرکۆنە نەکردنی تیرۆر و رێکخراوە تیرۆریستییەکان پاساوێکی قبووڵکراوە بۆ داخستنی لایەنە سیاسییەکان؛ پێویستە سەرکردە و ئەندامانی پارتە سیاسییەکان لە چوارچێوەی پرەنسیپە دیموکراتییەکاندا درێژە بە چالاکییەکانیان بدەن، نابێت پەیوەستبن بە رێکخراوە تیرۆریستییەکانەوە، لەژێر هەژموونیاندا بمێننەوە و ئامانجیان شکستهێنان بێت بە بنەما نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی.. لەم چوارچێوەیەدا داواکاری گشتیی کۆماری داوای داخستنی پارتی سیاسیی هەدەپەی کردووە"  سانجار لەبارەی بژاردە بەردەستەکانیان ئەگەر هەدەپە دابخرێت، رایگەیاند: "نامانەوێ بەتەنیا بڕیار بدەین. بڕیاری داخستنی هەدەپە پەیامێکی دیکەی لەدواوەیە کە لە هەدەپەش فراوانترە. هەڵوەشاندنەوەی هەدەپە و دامەزراندنی پارتێکی سیاسیی نوێ بژارەی بەردەستمانە. ئیدی کامە بژاردە خزمەتی زیاتر بە دیموکراسییەتی زیاتر و هیوای ئازادی بکات، دەست بۆ ئەو بژارەیە دەبەین".   جەختی لەوەشکردەوە، مەهەپە بەهۆی ئەوەی پارتێکی نەتەوەپەرست و ناسیۆنالیزمە، نایەوێت گوێی لە وشەی کورد - یش بێت. هیوای مەهەپە بۆ داخستنی هەدەپە ئەگەر بێتەدی، بەڵام خەونی رێگریکردنی لە دامەزراندنی پارتێکی دیکە ئەستەمە بێتەدی.