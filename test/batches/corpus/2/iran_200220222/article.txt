رۆژی شەممە ١٩ - ٠٢ - ٢٠٢٢ گردبوونەوەی مامۆستایان لە ئێران و رۆژهەڵاتی کوردستان لە زیاتر لە ١٠٠ شاردا بەڕێوەچوو، بەڵام باس لەوە دەکرێ لە هەندێ لە شارەکان رێکاری ئەمنیی بەرامبەر ناڕەزایەتی هێمنانەی مامۆستایان گیراوەتەبەر.  ئەنجوومەنی هاوئاهەنگی رێکخستنە پیشەییەکان مامۆستایان رایگەیاندووە، لانیکەم ١٥ مامۆستا لەلایەن هێزە ئەمنییەکانەوە دەستبەسەر کراون. یەکێک لەوانە مامۆستا روحۆڵا مەردانییە کە  دانیشتووی شاری نوراوای پارێزگای لوڕستانە.  محەممەد حەبیبی، گوتەبێژی ئەنجوومەنی پیشەیی مامۆستایانی ئێران، گوتوویەتی: دۆخی هەندێک لە شارەکانی ئەمنیی بووە و هێزە ئەمنییەکان لە مامۆستاکانیان داوە.  ماوەیەکی زۆرە مامۆستاکانی ئێران و رۆژهەڵاتی کوردستان داوای مافەکانیان دەکەن، بەڵام لایەنە ئەمنییەکان گوشارێکی ئەوتۆیان لەسەریان دروست نەدەکرد، هەرچەندە چەند چالاکڤانێکی مافەکانی مامۆستاکان گیراون.  یەکێک لەوان شەعبان محەممەدی لە مەریوان، کە رۆژی ٣٠ - ٠١ - ٢٠٢٢ دەستبەسەرکراو ئەنجوومەنی پیشەیی مامۆستایانی ئێران دەڵێت: دۆخی تەندروستی باش نییە.  پێشتر چەند کەسی دیکە لە چالاکڤانانی مامۆستا گیرابوون، بۆیە یەکێک لە داواکارییەکانی مامۆستاکان، ئازادکردنی مامۆستا دەستبەسەر کراوەکان بوو.  چالاکڤانانی مامۆستا دەڵێن، هاوکات لەگەڵ زیاتربوونی ناڕەزایەتی مامۆستایان گوشاری دامەزراوە ئەمنییەکان بۆ سەر ئەم توێژە زیاتر بووە.  مامۆستای قوتابخانەکانی ئێران و رۆژهەڵاتی کوردستان ماوەیەکی زۆرە ناڕەزایەتی دەردەبڕن و داوا دەکەن، مووچەکانیان زیاد بکرێت،  مووچە مامۆستا خانەنشینەکان لەگەڵ فەرمانبەرانی دیکەی حکومەت یەکسان بکرێت، یاسای پلەبەندیی جێبەجێ بکرێت و زمانی کوردی لە قوتابخانەکان بخوێندرێت.