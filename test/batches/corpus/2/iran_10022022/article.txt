راپۆرتەکە بۆ ٤٩ ـەمین خولی کۆبوونەوەکانی ئەنجوومەنی مافی مرۆڤ ئامادەکراوە، کە بڕیارە ٢٨ی ئەم مانگە لە جنێڤ دەستپێبکات.  جاوید رەحمان لە راپۆرتەکەیدا دەڵێت: "پێشێلکاریی مافەکانی خەڵکی ئێران لەلایەن دەسەڵاتەوە بەردەوامە. خەڵک و چالاکڤانان بەهۆی دەربڕینی بیروبۆچوونیان دەستبەسەر دەکرێن و دوای دەستبەسەرکردن ئەشکەنجە دەدرێن و تۆمەتی ناڕاستیان دەدرێتەپاڵ".   جاوید رەحمان، رەخنە لە سیستەمی دادوەریی ئێران دەگرێت و دەڵێت: "دادپەروەرانە نییە".  لە راپۆرتەکەدا هاتووە: "لە سەرەتای ساڵی ٢٠٢١ تاوەکو سەرەتای دوایین مانگی ئەو ساڵە لانیکەم ٢٧٥ کەس لە ئێران لەسێدارەدراون، کە دوو کەسیان لەکاتی ئەنجامدانی تاواندا منداڵ بوون و ١٠ کەسیشیان ژن بوون.  لە راپۆرتەکەدا ئاماژە بەوەشکراوە، هێزەکانی ئێران لە ناوچە سنوورییەکانی رۆژهەڵاتی کوردستان و سیستان و بەلوچستان لە ساڵی ٢٠٢١ دا بەردەوام بوونە لە تەقەکردن لە کۆڵبەران و ئەو کەسانەی لە سنوورەکان کەلوپەل دەگوازنەوە و لانیکەم ٢٠٠ کەسیان کوشتووە و بریندارکردووە.  ریپۆرتێری UN بۆ چاودێری پێشێلکاریی مافی مرۆڤ لە ئێران لە چەند شوێنی راپۆرتەکەیدا باسی کورد و پێشێلکارییەکان دژی هاونیشتمانییان و چالاکڤانانی کوردی کردووە.  لە راپۆرتەکەدا هاتووە، لەسێدارەدانی کەسانی سەر بە پێکهاتە نەتەوەییەکان لە ئێران زیادیکردووە و لە ١ی جەنیوەری تاوەکو ١٧ی نۆڤەمبەری ٢٠٢١ زیاتر لە  ٥٠ هاووڵاتی کورد لەسێدارەدراون.  هەروەها تێیدا هاتووە، لە ١ی جەنیوەری تاوەکو ١ی دیسەمبەری ٢٠٢١ لانیکەم ١١ بەندکراوی کورد لە دۆخێکی ناڕوون و گوماناویدا لە گرتووخانەکانی ئێران گیانیان لەدەستداوە و وەکو نموونە ئاماژەی بە گیانلەدەستدانی رەحمان ئەحمەدیان لە ورمێ، یاسر مەنگوڕی لە پیرانشار و خوسرەو جەمالی فەر لە سنە داوە.  جاوید رەحمان باسی لە پێشێلکردنی مافی دەستبەسەرکراون و ئازاردانیان کردووە و دەڵێت، راپۆرتی سەرپێچی یاسایی جیدی لەبارەی ئەشکەنجەدان و هەڵسوکەوتی خراپ دژی چالاکڤانانی سیاسی کورد لە گرتنگە نهێنییەکانی ئیتلاعات و سوپای پاسداران لە ورمێ، سنە و کرماشانی بەدەستگەیشتووە کە جێگەی نیگەرانی قوڵن.  بەپێی راپۆرتی ریپۆرتێری نەتەوە یەکگرتووەکان، لە جەنیوەر تاوەکو ئۆکتۆبەری ٢٠٢١ نزیکەی ٥٠٠ کەسی کورد لە چالاکڤانانی مافی مرۆڤ و ژینگەپارێزەوە تاوەکو مامۆستای قوتابخانە، هونەرمەند، رۆژنامەڤان، پارێزەر و کۆڵبەری کورد لەلایەن هێزە ئەمنییەکانی ئێرانەوە دەستبەسەرکراون و لانیکەم ١٤٠ کەسیان بەرەوڕووی تۆمەتی پەیوەندیدار بە تێکدانی ئاسایشی نیشتمانی کرانەوە. لەنێو ئەو کەسانەی دەستبەسەرکراون، ئاماژەی بە ناوی ئارام فەتحی و سوڕەیا حەقدوست، چالاکڤانانی مافی مرۆڤ دراوە کە لەکاتی دەستبەسەرکردندا لەلایەن هێزە ئەمنییەکانەوە هەڕەشەی کوشتنیان لێکراوە.