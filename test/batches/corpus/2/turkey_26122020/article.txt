نوێنەرایەتی باڵای پەیوەندییەکانی دەرەوە و سیاسەتی ئەمنیی کۆمیسیۆنی یەکێتیی ئەورووپا لە نووسراوێکدا کە لەژێر ناونیشانی "دۆخی مافی مرۆڤ و سەروەریی یاسا لە تورکیا" بڵاویکردووەتەوە، ئەو نیگەرانییانەی وەبیرهێناوەتەوە کە لە راپۆرتی ساڵانەیدا  لەبارەی مافە بنچینەییەکانی مرۆڤ و دادپەروەری لە تورکیا ئاماژەی پێداون.   نابیلا ماسسرئالی، گوتەبێژی سیاسەتی دەرەوەی کۆمیسیۆنی یەکێتی ئەوروپا رایگەیاند، بەهۆی ئازادیی رادەربڕینەوە سزادانی رۆژنامەڤان جان دوندار کە لە ئەڵمانیا نیشتەجێیە، هەروەها درێژکردنەوەی وادەی هێشتنەوەی عوسمان کاڤاڵا لە زیندان بە تەواوەتی پێچەوانەی ئەو پێشنیازانەن کە پێشکەش بە تورکیا کراون. هەر لەو چوارچێوەیەدا دادگەی مافی مرۆڤی ئەوروپا داوای ئازادکردنی دەمیرتاشی کردووە و رایگەیاندووە کە "بێتاوانە".    گوتەبێژی سیاسەتی دەرەوەی کۆمسیۆنی یەکێتیی ئەوروپا ئاماژەی بەوەشداوە، تورکیا وەک وڵاتێكی بەربژێر بۆ بوونە ئەندام لە یەکێتیی ئەوروپا و وەک ئەندامێكی پێشووی کۆنسەی ئەوروپا پێویستە دەستبەجێ لە چوارچێوەی رێزگرتن لە مافە بنچینەییەکانی مرۆڤ کە بەردی بناخەی پەیوەندییەکانی یەکێتیی ئەوروپا - تورکیا پێکدەهێنی، هەنگاوی بەرجەستە بنێ.   دادگەی مافی مرۆڤی ئەوروپا رۆژی سێشەممە ٢٢ ـی کانوونی یەکەمی ٢٠٢٠ رایگەیاند، "هیچ بەڵگەیەکی بەرجەستەکراو بەردەست نییە بۆ ئەوەی سەلاحەددین دەمیرتاش بەتۆمەتی تیرۆر سزا بدرێت" و رایگەیاند، بڕیاری هێشتنەوەی دەمیرتاش لە زیندان پاڵنەری سیاسی لەپشتە.    دادگەی مافی مرۆڤی ئەوروپا داوای لە حکومەتی تورکیا کرد بە ٣٥٠٠ یۆرۆ قەرەبووی ماددی و ٢٥ هەزار یۆرۆ قەرەبووی مەعنەوی دەمیرتاش بکاتەوە و خەرجییەکانی دادگەش بدات کە ٣١ هەزار و ٩٠٠ یۆرۆیە.    سەلاحەددین دەمیرتاش لە چوارچێوەی لێکۆڵینەوەکانی تیرۆر لە ٤ ـی تشرینی دووەمی ٢٠١٦ وە لە گرتووخانەی ئەدیرنە بەندکراوە.   دادگەی مافی مرۆڤی ئەوروپا پێشتر لە رۆژی ١٨ ـی تشرینی یەکەمی ٢٠١٨ دا داوای دەستبەجێ ئازادکردنی کردبوو، بەڵام تورکیا پابەندی بڕیارەکە نەبوو.