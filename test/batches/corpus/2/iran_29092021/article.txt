وەزارەتی ئیتلاعاتی ئێران ئێوارەی رۆژی سێشەممە ٢٨ - ٠٩ - ٢٠٢١ بڵاویکردەوە، گرووپێکی "تیرۆریستی" ویستوویانە "کاری تێکدەرانە" لە نێوخۆی ئێراندا ئەنجامبدەن، بەڵام پلانەکەیان شکستی پێهێنراوە و گرووپەکەش "لەنێوبراون".  وەزارەتی ئیتلاعاتی ئێران دواتر لە دۆکۆمێنتارییەکدا کە تەلەڤزیۆنی فەرمیی وڵات بڵاویکردەوە، وردەکاریی زیاتری لەو بارەوە خستەڕوو.   لە دۆکیومێنتارییەکەدا رووخساری ئەو کەسانە شاردراوەتەوە، بەڵام دان بەوەدا دەنێن کە بە یارمەتی لایەنی دەرەکی ویستوویانە کاری تێکدەرانە ئەنجامبدەن و میدیای فەرمیی وڵاتیش دەڵێت، شوێنەکان هەستیار بوون کە پلان هەبووە بکرێنە ئامانج.   لە ساڵانی رابردوودا کۆمەڵێک چالاکی بۆ سەر ناوەندە مووشەکی و ئەتۆمییەکانی ئێران ئەنجامدراون و هەندێکجار ئیسرائیل بە ئەنجامدانیان تۆمەتبارکراوە. بۆ نموونە، ناوەندی بەرهەمهێنانی سانتریفیوژی ئێران لە شاری کەرەج ناسراو بە تسا رۆژی ٢٣ - ٠٦ - ٢٠٢١ بە فڕۆکەیەکی بێفڕۆکەوان هێرشی کرایەسەر و بەرپرسانی ئێرانیش ئیسرائیلیان بەو هێرشە تۆمەتبارکرد.   هەروەها لە ماوەی ئەم چەند ساڵەی رابردوودا ٦ زانای ئەتۆمیی ئێران کوژراون، دواینییان موحسین فەخریزادە بوو کە لە مانگی تشرینی دووەمی ساڵی ٢٠٢٠ لە نزیک تاران کوژرا.