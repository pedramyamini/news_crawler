ره‌جه‌ب ته‌یب ئه‌ردۆغان، سەرۆککۆماری تورکیا رۆژی دووشەممە ٢٢ی شوباتی ٢٠٢١ لە شاری ئیزمیر له‌میانی بەشداریکردنی لە كۆنفرانسی نێوده‌وڵه‌تیی "كۆچ: پێشبینییه‌كانی ٢٠ ساڵی ئاینده" كه له‌لایه‌ن زانكۆی دۆكوز ئه‌یلوول له ناوه‌ندی كولتووری سابانجی سازكرابوو، گوتارێكی پێشكرشكرد.  سەرۆککۆماری تورکیا لەبارەی پێشوازیکردنی وڵاتەکەی لە کۆچبەران گوتی، "دەرگامان بەڕووی سەتان هەزار کورد کردەوە کە لە عێراق هەڵاتبوون. ئێمە باوەشمان بۆ هاونەتەوەکانمان کردەوە. بە درێژایی مێژوو بەخشندەبووین بەرامبەر هەموو ئەو کەسانەی رووبەڕووی زوڵم و کۆمەڵکوژی بوونەتەوە. لەوەتەی شەڕ و ئاڵۆزییەکانی سووریا دەستیپێکردووە، ئەوانەی توانای ماددییان بە چەندینجار لە ئێمە زیاترە، کۆچبەرەکانیان مەحکومی کامپە بەکۆمەڵەکان کرد، بەڵام ئێمە نانی خۆمانمان لەگەڵ ئەو کەسانەدا بەشکرد".   ئەردۆغان لە گوتارەکەیدا باسی ئاخاوتنێکی نێوان خۆی و باراک ئۆبامای کرد و گوتی، "بەڕێز ئۆباما شەوێک تەلەفۆنی بۆ کردم و گوتی کوردەکانی کۆبانێ لە دۆخێکی سەختدان و بۆ واڵاکردنی دەرگاکان بەڕوویاندا داوای هاوکاریی لێکردم. پێی گوتم ئەو مرۆڤانە ئێستا رووبەڕووی مەرگ بوونەتەوە، ئەگەر پێویست بکات ئێمە لە ئاسمانەوە بە فڕۆکە پێداویستیی سەربازی دادەبەزێنین، منیش پێم گوت، بەشداری لەو ئۆپەراسیۆنەدا ناکەم، چونکە لەدوای ئەو ئۆپەراسیۆنە شەڕێکی جیددی هەیە".  لە بەردەوامیی قسەکانیدا سەرۆککۆماری تورکیا گوتی، "لەگەڵ ئەو رووداوەدا بە هەزاران، بەڵکو بە دەیان هەزار لە برا کوردەکانمان مردن. ئێمە وێڕای ئەوەش دەرگاکانمان بەڕوویاندا کردەوە. بە دەیان هەزار کەس لە خەڵکی کۆبانێ لە وڵاتی ئێمە دەمێننەوە".  سەبارەت بە پەیوەندییەکانی نێوان ئەمریکا و یەپەگە لە رۆژئاوای کوردستان و بەردەوامیی هاوکارییەکانی ئەمریکا بۆ شەڕڤانانی کورد ئەردۆغان ئاماژەی بەوە کرد "جەنەراڵێکی ئەمریکی لە باکووری سووریا دەڵێت: ئێمە ئێستا لەگەڵ پەکەکە، یەپەگە، پەیەدە پێکەوەین. ئەمە چۆن هاوپەیمانێتییەکە لەنیوان دوو وڵاتی ئەندام لە ناتۆ؟ خەمی ئەوان جیاوازە، هێشتا پێکەوەن لەگەڵ تیرۆر، ئێمەش بەردەوامین لە بەرەنگاربوونەوەی تیرۆر. ئەگەر دۆستەکان دۆستایەتیی خۆیان بکەن، ئێمەش سینگ کراوە دەبین. ئەگەر وا نەبێت، تاوەکو ئێستا چیمان کردووە، لەمەودواش هەر ئەوە دەکەین".