سارا فەلاحی، نوێنەری ئیلام و مێهران لە پەرلەمانی ئێران دەڵێت، "بەدواداچوون بۆ چارەنووسی ٣٥٠ کرێکار و فەرمانبەری لەسەرکارلادراوی کێڵگەی نەوتی ئازەر دەکەین. وەزارەتی نەوتی ئێران دەبێت بۆ بەشی هەرە زۆری کرێکاران و فەرمانبەرانی کێڵگە نەوتییەکان، لە کەسانی خۆجێیی کەڵک وەربگرێت".  وەزیری نوێی نەوتی ئێران لە کاتی سەردانی بۆ پارێزگای ئیلام، بەڵێنی بە کرێکاران و فەرمانبەرانی کێڵگەی ئازەر دا لە کەسانی خۆجێیی کەڵک وەربگرێت و وێڕای ئەوەش بەشێک لە داهاتی کێڵگە نەوتییەکە بۆ بەشی خزمەتگوزاری و ئاوەدانیی پارێزگاکە خەرج بکاتەوە.  جەواد ئەوجی، وەزیری نەوتی ئێران دەڵێت، "سەبارەت بەوەی کە دەڵێن لە کەسانی دەرەوەی پارێزگاکە کەڵک وەرگیراوە بۆ پرۆژەکە، بەڵێنتان پێدەدەم بگەڕێمەوە بۆ تاران، بەدواداچوونی بۆ دەکەم و نوێنەرێکیش دادەنێم بۆئەوەی لە ئامارەکان وردبێتەوە. ئەگەر ئەو گوتانەی ئێوە راست بێت، بەتایبەت لە بواری فەرمانبەرانی پسپۆڕدا، دڵنیابن کاردانەوەی تووندمان دەبێت".  ٣ % ی نەوت و ١١ % ی گازی یەدەگی ئێران لە پارێزگای ئیلامە و رۆژانە ٢١٥ هەزار بەرمیل نەوت لەو پارێزگایەوە هەناردە دەکرێت.  کێڵگەی نەوتی ئازەر یەکێک لە پرۆژە گەورەکانی سووتەمەنییە کە ساڵی ٢٠٠٣ دەستیپێکرد و سەرەتای ساڵی ٢٠٢١ لەلایەن سەرۆککۆماری ئێرانەوە کرایەوە. لەم کێڵگەیەوە رۆژانە ٦٥ بۆ ٧٠ هەزار بەرمیل نەوت هەناردەی دەرەوە دەکرێت کە ٤٠ هەزار ملیار تمەن وەبەرهێنانی بۆ دەکرێت و مەزەندەی دوو ملیار و ٤٤٠ ملیۆن بەرمیل نەوتی یەدەگ لەو کێڵگەدا دەکرێت.  بە گوتەی میدیاکانی نێوخۆی ئێران، وەزارەتی نەوت بە بیانووی نەبوونی کەسانی پسپۆڕ لە پارێزگای ئیلام، ٥٠ % بۆ ٦٠ % ی کرێکاران و فەرمانبەرانی پرۆژەکەی، لە دەرەوەی پارێزگاکە هێناوە.  سەبارەت بە رەخساندنی هەلی کار بۆ کەسانی خۆجێیی پارێزگاکە و نەبوونی کەسانی پسپۆڕی خۆجێیی وەزیری نەوتی ئێران پێشنیازێکی بە قایمقامی ئیلام سپاردووە بۆئەوەی جێبەجێی بکات، ئەویش ئەوەیە "بەشێک لە خوێندکارانی پەیمانگە تەکنیکییەکانی پارێزگاکە بە خەرجیی وەزارەتی نەوت بنێردرێنە زانکۆ گەورەکان بۆ فێربوونی بەشە جیاوازەکانی کاری کێڵگەکە، بۆئەوەی دوایی کەس پێتان نەڵێت؛ کەسانی پسپۆڕتان نییە".  پارێزگای ئیلام، خاوەنی نزیکەی ٩٠ % ی نەوت و گازی رۆژهەڵاتی کوردستانە و ژمارەی دانیشتووانی کەمترە لە ٦٠٠ هەزار کەس. رێژەی بێکاری لەو پارێزگایە ٩.١ % ـە و رێژەی بێدەرەتانیش کە کۆی رێژەی هەژاری و هەڵاوسان لەخۆدەگرێت، ٤٧.٧ % ـە کە بەردەوام لە پلەکانی یەکەمی زۆرترین رێژەی بێدەرەتانیدایە لە ئێران.