محەممەد کەعب عەمیر، پەرلەمانتاری نەریتخوازی ئێران رایگەیاندووە: "وەزیری کار لە دەرکردنی بڕیاردا لاوازە و شارەزایی پێویستی لە ئەرک و کارەکانی وەزارەتەکەیدا نییە، پێداگری لەسەر دانانی بەرپرسانی ناشارەزا دەکات و پابەندی یاساکان نییە و گرنگی بە یاساکان نادات".  کۆمیسیۆنی کۆمەڵایەتی پەرلەمانی ئێران رۆژی چوارشەممە ١٢ - ١ - ٢٠٢١ وەزیری کار و خۆشبژێوی کۆمەڵایەتی بانگهێشت کردبوو، بەڵام روونکردنەوەکانی وەزیرەکە بۆ ژمارەیەک لە ئەندامانی ئەو کۆمیسیۆنە قایلکەر نەبوون و بڕیاڕە بانگهێشتی کۆبوونەوەی گشتیی پەرلەمانی ئێرانی بکەن.  یەکێک لەو نوێنەرانەی پەرلەمانی ئێران کە هەوڵی وەرگرتنەوەی متمانە لە حوجەتوڵڵا عەبدولمەلەکی دەدات، ناسر مووسەوی لارگانییە، کە لە کاتی پێدانی دەنگی متمانەش، دژی بوو و پێیوابوو شیاوی ئەو پۆستە نییە.  لە چوار مانگی رابردوودا کە عەبدولمەلەکی وەزیر بووە، ناڕەزاییەکان زیاتر بووە. حەسەن لوتفی، ئەندامی کۆمیسیونی کۆمەڵایەتی پەرلەمان دەڵێت: "کاتێک لە دانانی بەرپرساندا گرنگی بە شایستەبوون نادرێت، هەندێک کەسی ناشارەزا لەناکاو بەرپرسیارێتییان پێدەدرێت، مافیا دروست دەبێت".  لە تۆمارێکی دەنگیی کە لە کۆبوونەوەی رۆژی چوارشەممەی کۆمیسیۆنی کۆمەڵایەتی پەرلەمان و وەزیری کار بڵاوکراوەتەوە، مووسەوی لارگانی وەزیری کار تۆمەتبار دەکات کە کەسانی شارەزا و پسپۆڕی وەزارەتەکەی پەراوێز خستووە و لە شوێنی دیکەوە خەڵکی ناشارەزای هێناوە و بەرپرسیارێتی پێداون.  لەو تۆمارە دەنگییەدا یەکێک لە بەڕێوەبەرەکانی وەزارەتی کار دەڵێت: "ئامانج لەم کارەی وەزیر ئەوەیە کە خەڵک پێبگەیەنێت و بەرپرسانی شارەزا پەروەردە بکات".  لەو تۆمارە دەنگییەدا کە بڵاوبووەتەوە، هەندێک لە نوێنەرانی بەشدار لە کۆبوونەوەکەی رۆژی چوارشەممە داوا دەکەن کاتی زیاتر بە وەزیری کار بدرێت و دۆسیەکە نەبردرێتە کۆبوونەوەی گشتیی پەرلەمان، بەڵام پەرلەمانتارە دژبەرەکان رازی نابن.  حوجەتوڵڵا عەبدولمەلەکی بەهاری ساڵی ١٩٨١ لە قوروە لە پارێزگای سنە لەدایکبووە.  ئەو ساڵی ٢٠١٦ - ٢٠١٩ راوێژکاری وەزارەتی ئابووری و دارایی بووە،  یەکێکە لە تیۆریستەکانی "ئابووری بەرگریکارانە"، کە بریتییە لە شێوازێکی بەڕێوەبردنی ئابووری کە رێبەری ئێران باوەڕی پێی هەیە و پێیوایە ئابووری ئێران دەبێت پشت بەخۆی ببەستێت.