مەولوود چاوشئۆغڵو، وەزیری دەرەوەی تورکیا لە دیمانەیەکدا لەبارەی پێشبینییەکانی بۆ ئایندەی پەیوەندییەکانی تورکیا و ئەمریکا رایگەیاند: "پێشبینیکردن لەبارەی ئەنجامی هەڵبژاردنەکانی ئەمریکا بەردەوام کارێكی سەخت بووە، لەبەرئەوەی ئەنجامەکان دەنگە نەتەوەییەکان نا، بەڵکو رێژەی دەنگی ویلایەتەکان یەکلایی دەکاتەوە".  چاوشئۆغڵو دەشڵێت "هەڵبژاردنەکانی ئەمجارە لەژێر سێبەری پەتای کۆرۆنا و کاریگەرییەکانی لەسەر ئابووری و مشتومڕەکان لەبارەی رەگەزپەرستی و لە کەشێکدا بەڕێوەدەچێت کە کۆمەڵگەی ئەمریکا زۆرترین دابەشبوونی بەخۆوە بینیوە". بۆیە پێشبینی بۆ ئەنجامی هەڵبژرادنەکان بە واقیعی نازانێت.  وەزیری دەرەوەی تورکیا ئەوەش دەڵێت، کە ئەوان بەهیچ شێویەک بژارە یان چاوەڕوانییان بە ئاراستەیەکی دیاریکراودا نابێت: "بە تەنیا خەڵکی ئەمریکا خاوەنی ئەو بڕیارەن و پێویستە هەمووان رێز لەو بڕیارە بگرن، گەلی ئەمریکا کێ هەڵبژێرێت، وەک تورکیا ئامادەین لە نزیکەوە هاوئاهەنگی لەگەڵ ئیدارەی نوێی ئەمریکادا بکەین".   جیاکردنەوەی دەنگەکانی هەڵبژاردنی سەرۆکایەتیی ئەمریکا بۆ هەردوو بەربژێری کۆماری و دیموکراتەکان بەردەوامە، بەپێی ئەو ئەنجامانەی تاوەکو ئێستا لە ناوەندەکانی هەڵبژاردنەوە ئاژانسە فەرمییەکان بڵاویان کردوونەتەوە، جۆ بایدنی دیموکرات لەپێش ترەمپی کۆمارییەوەیە، هەرچەندە هێشتا دەنگی ویلایەتەکانی پێنسلڤانیا، نۆرت کارۆلینا، نێڤادا، ئالاسکا، جۆرجیا و ئەریزۆنا ماون بەتەواوی یەکلایی ببنەوە، بەپێی ئاژانسی ئەسۆشیەتد پرێس دوایینیان بۆ بایدن یەکلایی بووەتەوە و ئەوەش چانسی بایدنی زیاترکردووە ببێتە ٤٦ ەمین سەرۆکی ویلایەتە یەکگرتووەکانی ئەمریکا.