زوهرە ئەڵاهییان، ئەندامی کۆمیسیۆنی ئاسایشی نیشتمانی و سیاسەتی دەرەوەی پەرلەمانی ئێران، لە پەیوەندییدا لەگەڵ روانگەی ئیبراهیم رەئیسی بۆ دانوستاندنەکان بۆ زیندووکردنەوەی رێککەوتنی ئەتۆمی، دەڵێت "سیاسەتی رەئیسی درێژەدان بە دانوستاندنەکانە، بەڵام پێیوایە دانوستاندنەکان نابێت درێژە بکێشن".  ئەوەش لە کاتێکدایە کە وەزارەتی دەرەوەی ئەڵمانیا، پیتاندنی زیاتری یورانیۆم لەلایەن ئێرانەوە بە "هەوڵێکی زۆر نێگەتیڤ" لە قەڵەمداوە و داوای لە ئێران کردووە، بۆ دانوستاندنەکانی رێککەوتنی ئەتۆمی بگەڕێتەوە.  بەپێی راپۆرتی ئاژانسی نێودەوڵەتی وزەی ئەتۆم، ئێران پیتاندنی یورانیۆمی هێندە بەرز کردووەتەوە کە نزیکە لە بەرهەمهێنانی چەکی ئەتۆمی.  سەعید خەتیب زادە، گوتەبێژی وەزارەتی دەرەوەی ئێران، دەڵێ: تاوەکوو کاتێک کە ئەمریکا و لایەنەکانی دیکە لە رێککەوتنی ئەتۆمی، بە تەواوەتی پابەندی رێککەوتنەکە نەبن، کۆماری ئیسلامی بەگوێرەی پێویستییەکانی خۆی پوختەکردنی یورانیۆم درێژە دەدات.  هاوکات لەگەڵ ئەم رووداوانەدا نەفتالی بێنت، سەرۆک وەزیرانی ئیسرائیل ئەمڕۆ سەردانی ئەمریکا دەکات و یەکێک لە مژارەکانی کۆبوونەوەکەی لەگەڵ جۆو بایدن، سەرۆککۆماری ئەمریکا، بابەتی ئێران، بەتایبەت بەرنامە ئەتۆمییەکانی ئەو وڵاتە، دەبێت.  زوهرە ئەڵاهیان گوتوویەتی: دانوستاندنەکان لە حکومەتی حەسەن رووحانیدا بێ هیچ ئاکامێک درێژەی هەبوو، بەڵام بێگومان لە حکومەتی نوێدا رەوتێکی جیاواز دەگیرێتەبەر و شێوازێکی نوێ بۆ دانوستاندنەکان پێڕەو دەکرێت.  ماڵپەڕی نوورنیوز سەر بە ئەنجوومەنی باڵای ئاسایشی نیشتمانیی ئێرانیش رۆژی ١٠.٠٨.٢٠٢١ بڵاویکردووەتەوە، ئێران لە ئەنجامەی دانوستاندنەکانی بۆ زیندووکردنەوەی ریککەتونی ئەتۆمی ناڕازی بووە و دانوستاندنەکان دەبێت "دەستوورکارێکی" نوێی بۆ دابنرێ.  رۆژنامەی کەیهان، کە نوێنەری رێبەری ئێران بەڕێوەی دەبات، لە ژمارەی رۆژی ١٠.٠٨.٢٠٢١ لە وتارێکدا، ئاوڕی لە قسەکانی ئیبراهیم رەئیسی، سەرۆککۆماری ئێران داوەتەوە و نوسیوویەتی "نیشانەی گۆڕانکاری لە دیپلۆماسی" ئیبراهیم رەئیسیدا دەبینرێت.  لە سەرەتای بەهاری ئەمساڵەوە وڵاتانی ئەندامی لە رێککەوتنی ئەتۆمی و ئەمریکا قۆناخێکی نوێی دانوستاندنیان بۆ زیندووکردنەوەی رێککەوتنی ئەتۆمی دەستپێکرد، تاوەکوو سەرەتای هاوین ٦ خولی لە ڤییەننا بەڕێوە چوو، بەڵام نزیکەی ٣ مانگە دانوستاندنەکان راگیراوە.  سەرەتا گومان دەکرا دانوستاندنەکان بەهۆی هەڵبژاردنی ئێران و دەستاودەستبوونی دەسەڵاتەوە رەنگە راگیرابێت، بەڵام ماوەیەک لەمەوبەر سەیدعەلی خامنەیی رێبەری ئێران گوتی: ئەمریکاییەکان لە هەڵوێستەکانی خۆیان "یەک هەنگاو" نەهاتوونەتە پێشەوە و داواکارییەکانی ئێرانیان جێبەجێ نەکردووە.  حەسەن رووحانی، سەرۆککۆماری پێشووی ئێران، چەندینجار رایگەیاند، ئەگەر پرۆژە یاساکەی پەرلەمان نەبووایە، مانگی ٣ی ساڵی ٢٠٢١ رێکدەکەوتن و گەمارۆکانیان هەڵدەگرتەوە.  نوورنیوز هەروەها گوتوویەتی، گەرچی بە گۆڕانی حکومەتەکان گۆڕانکارییەکی زۆر بچوک لە سیاسەتی دەرەوەی ئێراندا روودەدات، بەڵام بەسەرنجدان بەوەیکە سیاسەتەکانی دەرەوەی ئێران ئەنجوومەنی باڵای ئاسایشی نیشتمانیی ئێران دیاریی دەکات، بێگومان بابەتی دۆسیەی ئەتۆمی و دەستنیشانکردنی ستراتژی نوێ بۆ دانوستاندنەکانی ڤییەننا لەژێر چاودێریی ئەم ئەنجوومەنەدا دەبێت.  لە سەردەمی مەحموود ئەحمەدی نەژاددا دۆسیەی دانوستاندن لەسەر بەرنامە ئەتۆمییەکانی ئێران، ئەنجوومەنی باڵای ئاسایشی نیشتمانیی ئێران بەڕێوەی دەبرد، بەڵام کاتێک حەسەن رووحانی لە ساڵی ٢٠١٣ هاتەسەرکار ئەو دۆسیەیە رادەستی ئەنجوومەنی باڵای ئاسایشی نیشتمانیی ئێران کرا.