پەکەر رۆژی یەکشەممە ٢٣ی ئایار لە نوێترین ڤیدیۆیدا باسی لە کوشتنی ساڤاش بوڵدان، هاوژینی پەروین بوڵدان، هاوسەرۆکی پارتی دیموکراتی گەلان (هەدەپە) کرد. پەکەر، محەممەد ئاغاری بە کوشتنی ساڤاش بوڵدان تۆمەتبارکرد.  پەکەر گوتی: "ئەو محەممەد ئاغارە لەو کاتەی بەڕێوەبەری گشتیی ئاسایش بوو، پارەی لە باشترین هاوڕێکانی وەردەگرت کە بەهجەت جانتورک، حوسێن بایباشین، ساڤاش بوڵدان و هەموو ئەوانەی کاری مادەی هۆشبەریان دەکرد. ئەها دەڵێن بازرگانە کوردەکان، نەخێر! ئەوانە مامەڵەی مادەی هۆشبەریان دەکرد. پارەی لە هەموویان وەردەگرت".  پەکەر هەروەها دەڵێت: "ئاغار کاتێک چووە نێو سیاسەت، خەونی ئەوە بوو ببێتە سەرۆککۆمار. جا بۆ سڕینەوەی پێشینەی خۆی سیناریۆیەکی پێشکەشی ئەنجوومەنی ئاسایشی نیشتمانی کرد. ئەوکاتە تانسو چیللەری رازی کرد. بە گوتەی [دەوڵەتەکان لەپێناوی داهاتووی خۆیان چەند جۆرە هەنگاوێک هەیە، دەیهاوێژن] ئینجا بڕیاریان دەرکرد و دەستیان بە کوشتنی ئەو کەسانە کرد. بەخوا لەپێناوی نیشتمان و گەل نەیکرد، تەنیا لەپێناوی سڕینەوەی رابردووی خۆی ئەم کارەی کرد".  پەروین بوڵدان ئێوارەی یەکشەممە تویتێکی بڵاوکردەوە کە تێیدا هاتووە: '' ساڵانێکە دەیڵێینەوە و ئێستاش دووپاتی دەکەینەوە. ساڤاش بوڵدان و هاوڕێکانی لەلایەن بەرپرسانی دەوڵەتەوە کوژران. هەر بە سیناریۆ بکوژان دادگایی کران و بەرائەتیان وەرگرت. ئێستا دەگەڕێینەوە سەر خاڵی سەرەتا. هەوڵدەدەین بۆ ئەوەی دووبارە دادگایی بکرێنەوە".  سەدات پەکەر لە ماوەی رابردوودا دەستی بە بڵاوکردنەوەی زنجیرەیەک گرتەی ڤیدیۆیی خۆی کردووە و باس لە چەند رووداوێکی نهێنیی نێو دەوڵەتی تورکیا دەکات. بەتایبەتی لە دوایین گرتەکاندا باس لە سولەیمان سۆیڵو، وەزیری ناوخۆی تورکیا و محەممەد ئاغار، وەزیری نێوخۆی پێشووتری ئەو وڵاتە دەکات و چەندین نهێنیی نەبیستراوی باسکردووە. ئەمە بووەتە هۆی تووڕەکردنی بەشێک لە بەرپرسانی باڵای تورکیا. بەڵام پەکەر دەڵێ بەردەوام دەبێت لە درکاندنی نهێنیی زیاتری بەرپرسان.