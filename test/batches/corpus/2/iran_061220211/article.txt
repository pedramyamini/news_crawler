بەپێی ئەو پڕۆژەبڕیارە، پەرلەمان لە رێگەی سیستەمێکی زیرەکەوە چاودێریی کار و چالاکیی پەرلەمانتاران دەکات. ژمارەیەک لە پەرلەمانتارانیش پێیان وایە ئەو پڕۆژەیە بێڕێزیکردنە بە خەڵک و نوێنەرەکانیان لە پەرلەمان.  محەممەد باقر قالیباف، سەرۆکی پەرلەمانی ئێران دەڵێت، "ئێمە وەکو نوێنەری خەڵک لە پەرلەمانین و دەبێ خەڵکیش ئەوە بزانن کە نوێنەرەکانیان تەنیا بیریان لای خەڵکە. یەکێک لە ئەرکە سەرەکییەکانیشمان ئەوەیە کە لەنێو خەڵکدا بین و پەیوەندیی راستەوخۆمان لەگەڵ خەڵک هەبێت و لەبەر خەڵک لە پەرلەمان چالاکیی تەواومان هەبێت".  پڕۆژەبڕیاری چاودێریکردنی چالاکییەکانی پەرلەمانتارانی ئێران ساڵی ٢٠١١ لە ١٦ بڕگەدا رادەستی سەرۆکایەتیی پەرلەمان کرا. دوای هەموارکردنەوەی، پڕۆژەکە لە ١٢ بڕگەدا پەسندکرا.   ساڵی رابردوو بڕگەیەکی دیکە زیادکرا، ئەویش بڕگەی "پێگەی پەرلەمانتاری" بوو. ئەو بڕگەیە رێگەی بە کۆمیسیۆنی نێوخۆی پەرلەمان دەدا کە چاودێریی کاری پەرلەمانتاران بکات و بەدواداچوون بۆ هەواڵ و دەنگۆکانی تایبەت بە کاری نەشیاو، بێڕەوشتی، گەندەڵی پەرلەمانتاران بکرێت.  بڕگەکە لە پەرلەمان کەمترین دەنگی "بەڵێ"ی بەدەستهێنا و پەسند نەکرا. دژبەرانی بە هۆکاری ئەوەی کەسێک لەو پێگەیەدا نییە ئەرکی نوێنەرانی خەڵک دیاری بکات، دەنگی "نەخێر"یان بە پڕۆژەکە دا؛ ئەوانەشی هاوڕای بوون پێیان وابوو لەنێو پەرلەمانتاراندا گەندەڵی و بێڕەوشتی هەیە و دەبێ بڕگەیەکی یاسایی هەبێت کە بەر بەو کارە نەشیاوانە بگرێت.  حەسەن کامران، پەرلەمانتاری ئێران دەڵێت، "هەر ئەم پەرلەمانە، لە سەرووی ٣٠ ملیۆن تمەنەوە پارە دەداتە پەرلەمانتاران بۆ کرێی مانگانەی نووسینگەکانیان و خەرجییەکانی هاتووچۆیان. هەندێک لە پەرلەمانتاران لە شارەکانی خۆیان لە لایەن شارەوانییەکانەوە نووسینگەی خۆڕاییان پێدەدرێت. ئەمانە هەمووی گەندەڵین. تەنانەت ئەو ٢٧٠ ئۆتۆمبێلەی کە دراوەتە پەرلەمان تاوەکو بیانداتە پەرلەمانتاران، ٣٧٠ ئۆتۆمبێلیان وەرگرتووە و ئێستا ١٠٠ ئۆتۆمبێلیان لە گەراجی پەرلەماندا کەوتوون".    پەرلەمانی ئێران ٢٩٠ پەرلەمانتاری هەیە کە لەو ژمارە ٢٣٨ پەرلەمانتاری نەریتخواز، ١٨ پەرلەمانتاری ریفۆڕمخواز و ٣٤ پەرلەمانتاریش بەشێوەی سەربەخۆ، نوێنەرایەتیی خەڵک دەکەن.