بەگوێرەی راگەيێندراوێك کە لەلایەن سەرۆکایەتیی بەڕێوەبردنی کارەسات و باری لەناکاوی تورکیا (ئافاد)  بڵاوکراوەتەوە، ژمارەی ئەو کەسانەی لە بوومەلەرزەكەی ئیزمیردا گیانیان لەدەستداوە بۆ ١١٤ كەس بەرزبووەوە. لە کۆی ١٠٣٥ کەس کە برینداربوون ٨٩٨ كەسيان دواى وەرگرتنى چارەسەر رەوانەى ماڵەوە كراونەتەوە و  ١٣٧ کەسەکەی ديكەش هێشتا لە نەخۆشخانەن.  ئافاد راشیگەیاندووە كارەكانى گەڕان و رزگاركردن لەو ١٧ باڵەخانەیەی لە ئیزمیر بەڕێوەدەچوو لە ١٥ باڵەخانە کۆتاییهاتووە و  لە دوو باڵەخانەش بەردەوامە. ٧ هەزار و ٨٨٠ کەسیش لە پرۆسەی گەڕان بەدوای قوربانیان بەشدارن.   رۆژی هەینیی رابردوو ٣٠ی تشرینی یەکەمی ٢٠٢٠ بوومەلەرزەیەک بە پلەی  ٦.٦ بە پێوەری رێختەر ئیزمیر و دەوروبەری هەژاند، دوای ئەو بوومەلەرزەیە تاوەکو ئێستا ١٧١٣ پاشلەرزە روويانداوە كە هێزى ٤٥ يان لە سەرووى ٤ پلەی ریختەرەوە بووە.  بوومەلەرزەکە زيانى بە ١٠ هەزار و ٢٨٧ باڵەخانە گەیاندووە، لەوانە ١٢٤ باڵەخانە زیانی قورس، ١١٩ مامناوەند و ٧٣٠ باڵەخانە زيانى كەمیان بەركەوتووە.  تاوەکو ئێستا بەمەبەستی لێکۆڵینەوە ٩ بەڵێندەر و بەرپرسی تەکنیکی و ئه‌ندازیارانی باڵەخانە رووخاوەکان دەستبەسەرکراون.  ئێواره‌ی رۆژی سێشەممەش په‌رله‌مانی توركیا بڕیاریدا به دامه‌زراندنی لیژنه‌یه‌كی لێكۆڵینه‌وه له‌باره‌ی قه‌باره‌ی زیانه گیانی و ماددییه‌كانی بوومه‌له‌رزه‌كه‌ی ئیزمیر.