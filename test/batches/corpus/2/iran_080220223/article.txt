بنیامین نەکهەت، زیندانیی پێشوو و دامەزرێنەری رێستۆرانتەکە دەڵێت، "چەند رۆژێکم لە بەندیخانە بەسەربرد، ئەوەش بەهۆی چەند کێشەیەکی داراییەوە بوو. لەو کاتەدا، کاتێک بەندکراوەکانی دیکەم دەبینی، بیرم کردەوە کە دەبێت زۆر قورس بێت بۆ ئەو خەڵکە کە بەهۆی مایەپووچبوونەوە لە زینداندا بن".  لەو رێستۆرانتەدا کۆمەک بۆ ئەو بەندکراوانە کۆدەکرێتەوە کە ناتوانن قەرزەکانیان بدەنەوە؛ ئەوەش لە کاتێکدایە، لە ئێران یاسای قەرز بە تووندی جێبەجێ دەکرێت، هەر کەسێک نەتوانێت قەرزی بانکی بداتەوە، بەند دەکرێت تاوەکو ئەو کاتەی قەرزەکەی دەداتەوە.  هەر کەسێک لەو رێستۆرانتە نان دەخوات بە شێوەیەکی ناڕاستەوخۆ یارمەتیی دانەوەی قەرزی بەندکراوان دەدات.  هەستی بەرجیسیان، سەردانیکار ئاماژە بەوە دەکات، "کەشوهەوای ئەم رێستۆرانتە زۆر خۆشە. ناوی رێستۆرانتەکە ' خانەی ١٦ یە ' ئەمە بەندیخانەیەکە. مەبەست لەم رێستۆرانتەش یارمەتیدانی زیندانیانە، چونکە هیچ رێگەیەکی دیکە نییە بەهۆیەوە راستەوخۆ یارمەتیی بەندکراوان بدەین، ئێمەش کاتێک خواردن دەخۆین یارمەتیی ئەوان دەدەین".  رێستۆرانتەکە لە ساڵی ٢٠١٦ دامەزراوە و ئێستا دوو لقی لە تاران و لقێکی لە ئەسفەهان و لقێکیشی لە شاری ئاراک هەیە.  بەپێی داتا فەرمییەکان، لە ئێران زیاتر لە ١١ هەزار کەس بەهۆی نەدانەوەی قەزەکانیان لە بەندیخانەکاندان. بەگوێرەی ئاژانسی فەرمیی ئێرانیش، ساڵی رابردوو ١٣٠ ملیۆن دۆلار بۆ دانەوەی قەرزی بەندکراوە قەرزدارەکان بەخشراوە.