محەممەد مێهدی تۆندگوویان، جێگری وەزیری وەرزش و گەنجان دەڵێت، "کاتێک ژمارەی دانیشتووانی وڵاتەکەمان روو لە دابەزینە، ئاساییە رێژەی پێکهێنانی ژیانی هاوژینییش دادەبەزێت. بەڵام بەپێی ئەو لێکۆڵینەوە و ئامارانە کە ئێمە کۆمانکردووەتەوە، کێشەیەکی جیددیتر کە وڵاتەکەمان تووشی بووە و گرنگیی پێنادەین، بابەتی رەگەزە. لە ساڵانی رابردوودا رێژەی لەدایکبوونی کچان بەراورد بە کوڕان کەمیکردووە و ئێستا ئەو کێشەیە خەریکە خۆی نیشاندەدات. واتە ئێمە بۆ هەر ١٢٢ پیاوێک کە تەمەنی ژنهێنانیان هاتووە، ١٠٠ ئافرەتمان هەیە. ئەوە خۆی ئامارێکی مەترسیدارە و دەبێت گرنگیی پێبدرێت".  بەپێی ئاماری ئەنجوومەنی کۆمەڵناسیی ئێران، ژمارەی ئەو کوڕە سینگڵانەی تەمەنیان لەنێوان ٢٠ بۆ ٣٩ ساڵە، پێنج ملیۆن و ٧٠٠ هەزار کەسە و ژمارەی کچانی ١٥ بۆ ٣٤ ساڵی سینگڵیش، پێنج ملیۆن کەسە، کە پارێزگای ئیلام بە رێژەی ٤٦.٥ %، کرماشان بە ٤٢.٦ % و لۆڕستان بە ٤٠.٧ % لە ریزەکانی یەکەم، سێیەم و پێنجەمی زۆرترین ژمارەی کچانی سەڵتی ئێراندان. بەپێی ئەو ئامارە بۆ هەر ١١٢ کوڕ کە تەمەنی هاوسەرگیرییان هاتووە، تەنیا ١٠٠ کچی ئەو تەمەنە هەن.  لە چەند ساڵی رابردوودا بەهۆی هۆشدارییەکانی بەرپرسانی باڵای حکومەتی ئێران بۆ دابەزینی رێژەی پێکهێنانی ژیانی هاوژینی، چەندین ئەنجوومەنی حکومی و مەدەنی بۆ یارمەتیدانی گەنجان و هاندانیان بۆ هاوسەرگیری پێکهاتووە، بەڵام زۆربەی ئەو ئەنجوومەنانە، بێ مەیلیی گەنجان بۆ هاوسەرگیری دەگەڕێننەوە، بۆ کێشەی ئابووری رەخنە لە یاساکانی حکومەت دەگرن کە بەو جۆرەی پێویستە یارمەتیی گەنجان نادرێت.  محەممەد عەلی محەممەدی نیک، بەڕێوەبەری ئەنجوومەنی خێرخوازانی پێکهێنانی ژیانی هاوبەش ئاماژە بەوە دەکات، "ئاماژە کرا بە یاسای ئاسانکاری بۆ پێکهێنانی ژیانی هاوژینی لەناو گەنجاندا، لەو یاسایەدا، جەخت لەوە کراوەتەوە کە دەبێت کێشەی کار و خانووی گەنجان چارەسەر بکرێت، بەڵام بەو جۆرەی کە پێویستە، گرنگی بە جێبەجێکردنی ئەو یاسایە نەدراوە و ئێستا دەبێت خۆمان قۆڵی لێ هەڵماڵین و هەم لە بواری رەخساندنی هەلی کار و هەمیش لە بواری پێدانی خانوودا، ئاسانکاری بۆ گەنجان بکەین".  یاسای ئاسانکاری بۆ هاوسەرگیریی گەنجان، لە ١٣ ماددە پێکهاتووە و بەپێی ئەو ماددانە حکومەتی ئێران دەبێت پابەندی دابینکردنی سەرچاوەیەکی گەورەی دارایی بێت بۆ پاشەکەوتکردنی پارە لە سندووقێکی نیشتمانیدا بۆ گەنجان، پێدانی قەرزی بانکی بێ سوود، رەخساندنی هەلی کار، پێدانی زەوی یاخود خانوو بە گەنجانی ئامادەی هاوسەرگیری و چەندین رێکاری دیکەی ئاسانکاری کە تاوەکو ئێستا لەو ماددانە تەنیا پێدانی قەرزی بانکی بە گەنجان جێبەجێ کراوە، ئەویش بە سوودێکی ٤ % ی.