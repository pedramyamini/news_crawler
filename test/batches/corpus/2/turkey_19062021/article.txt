بکوژەکە لە لێکۆڵینەوەی پۆلیسدا ئاماژەی بەوەداوە بەنیازی کوشتنی خەڵکی زیاتر بووە. دوای ئەوەی دەبرێتە بنکەی پۆلیس هێشتا مۆبایلەکەی لێ وەرنەگیراوە و لە ستۆری ئینستگرامدا وێنەی دەنیز پۆیراز بە کوژراوی بڵاوکردەوە.  ئەم رووداوە کاردانەوەی پارتە سیاسییەکانی تورکیای لێکەوتەوە. لە رێگەی بڵاوکردنەوەی تویت، پەیوەندیی تەلەفۆنی و سەردانی هەدەپە، ناڕەزایی خۆیان دەربڕی.  لەلایەکی دیکەوە رۆژی پێنجشەممە و هەینی لە چەندین شاری تورکیا و باکووری کوردستان لایەنگرانی هەدەپە رژانە سەر شەقام. گردبوونەوە جەماوەرییەکانی هەدەپە چەند رۆژێکە بەردەوامن.   ئەحمەد تورک، سیاسەتڤانێکە و دەڵێت، "لە رێگەی دانانی پەیوەندی لە نێوان هەدەپە و تیرۆر و تۆمەتبارکردنی بە تیرۆر، دەزانین کێن ئەوانەی ئەو هێزانە دەنێرن بە گژ هەدەپەدا و هەدەپە دەکەنە ئامانج. دەسەڵات دەناسین، ئەو دەسەڵاتە نەتەوەپەرست، رەگەزپەرست و فاشییانە لە رابردووشدا کۆمەڵکوژیی گەورەیان کرد".     سەلاحەدین دەمیرتاش، هاوسەرۆکی پێشووی هەدەپە لە تویتەر رایگەیاند، "بکەرەکان دەناسین، دەزانین ئامانجیان چییە. دەستبەرداری تێکۆشانی دیموکراسی و ئاشتی نابین".  سەدات پەکەر، کە سەرۆکی یەکێک لە گرووپە مافیاییەکانی تورکیایە و کۆمەڵێک نهێنیی هەستیاری لەبارەی پەیوەندیی دەوڵەت و مافیا و تێوەگلانی کاربەدەستانی ئاکپارتی بڵاوکردووەتەوە، لە تویتەر ئاماژەی بەوەدا، ئەو رووداوەی ئیزمیر گێرەشێوێنییە و داوای کرد بەو هۆیەوە خەڵک نەڕژێنە سەر شەقام.   لەلایەکی دیکەوە، گرووپی سادات کە گرووپێکی تایبەت بە کاروباری ئەمنییە و سەر بە ئاکپارتییە و بە ناردنی چەک بۆ بەرەی نوسرە تۆمەتبار دەکرێ رۆژی هەینی لە راگەیێنراوێکدا وەڵامی هودا کایا پەرلەمانتاری هەدەپەی دایەوە کە گرووپی ساداتی تۆمەتبار کردبوو، بەوەی لە ساڵانی رابردوودا لە سووریا راهێنانی بە بکوژەکە کردووە. سادات رایگەیاند، گرووپی سادات پەیوەندیی نابێت بە کەسانی بکوژ.  بکوژی دەنیز پۆیراز لە سەرەتاکانی ٢٠٢٠ وەک کارمەندی تەندروستی چووەتە منبج لە سووریا و لە مانگی نیسانی ٢٠٢١ دەستی لەکارکێشاوەتەوە. رۆژی هەینی ١٨ی حوزەیران بکوژی دەنیز پۆیراز بە بڕیاری دادگە خرایە زیندانەوە.