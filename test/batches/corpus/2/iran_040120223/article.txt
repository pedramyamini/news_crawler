بەپێی ئاماری وەزارەتی میراتی کولتووریی ئێران، لە دوو ساڵی رابردوودا ٣٢ تریلیۆن تمەن زیان بە کەرتی گەشتیاری و شەش تریلیۆن و ٩٠٠ ملیار تمەنیش زیان بە دامەزراوە گەشتیارییەکان گەیشتووە. لەو ماوەیەدا رێگە لە گەشتکردنی هەشت ملیۆن و ٨٠٠ هەزار گەشتیار گیراوە. یەک تریلیۆن و ٨٤٧ ملیار تمەنی ئەو زیانە بە کەرتی گەشتیاریی رۆژهەڵاتی کوردستان کەوتووە.  بڕی ئەو زیانە لە هەندێک لە پارێزگاکانی رۆژهەڵاتی کوردستان زۆرتر بووە، لەوانەش پارێزگای سنەیە کە خاوەنی زیاتر لە هەزار ناوچەی کولتووری و گەشتیارییە، یەکێکە لەو ناوچانەی زۆرترین رێژەی گەشتیار رووی تێدەکەن. ئەوەش وایکردووە رێژەی زیانەکانی کەرتی گەشتیاریی ئەو پارێزگایە زیاتر بێت لە ئاستی مامناوەندی ئێران.  یەعقووب گەوێڵیان، بەڕێوەبەری گشتیی گەشتیاریی سنە رایگەیاندووە، "لەنێوان ٦٥ % بۆ ٨٠ % زیانی بە دامەزراوە گەشتیارییەکانی پارێزگای سنە گەیاندووە. زۆربەی دامەزراوەکانمان بە ٢٥ % ی ئەو کەسانەی کە پێشتر لەو کەرتەدا بوون، کار دەکەن. نزیکەی دوو هەزار و ٥٠٠ کەس لەو کەرتەدا، هەم لە بەشی گەشتیاری و هەمیش لە بەشی پیشە دەستییەکاندا، کارەکانیان لەدەستداوە و ٧٥٠ ملیار تمەن زیانمان پێگەیشتووە".  دوای بڵاوبوونەوەی پەتای کۆرۆنا و بڕیاری داخستنی شوێنە گشتییەکان لەلایەن ناوەندی بەرەنگاربوونەوەی کۆرۆنای ئێران، حکومەت بڕیاریدا قەرەبووی زیانلێکەوتووانی کەرتی گەشتیاری بکاتەوە؛ بڕی قەرزەکەشی بە پێدانی سێ تریلیۆن تمەن قەرزی بانکی بە خاوەن دامەزراوە گەشتیارییەکان و کارکەرەکانی ئەو کەرتە، ئەویش بە سوودی ١٢ % دیاریکرد؛ بەڵام تاوەکو ئێستا، بەهۆی مەرجی قورسی بانکەکان، تەنیا ٦٥٠ ملیار تمەنی ئەو قەرزە وەرگیراوە.  جەلیل جەباری، بەڕێوەبەری گشتیی گەشتیاریی ورمێ دەڵێت، "ئەو بڕە هاوکارییەی کە ناوەندی بەرەنگاربوونەوەی کۆرۆنا ساڵی رابردوو بڕیاریدابوو وەکو قەرزی بانکی بیدات بە زیانلێکەوتووانی کەرتی گەشتیاری، زۆر جێگەی رەزامەندیی گەشتیاران نەبوو، چونکە زۆربەی بانکەکان یان مەرجی قورسیان دادەنا بۆ پێدانی قەرزەکە، یان لە کاتی پێدانی پارەی قەرزەکەدا، قەرزی پێشوویان لە وەرگری قەرزەکە دەسەندەوە. بۆیە بەداخەوە ئەو بڕیارە هیچ ئەنجامێکی جێی رەزامەندیی لێنەکەوتەوە".  وەزارەتی میراتی کولتووریی ئێران لە دوایەمین راپۆرتیدا رایگەیاندووە، زیانەکانی کۆرۆنا تاڕاددەیەک بووە کە ناکرێت چاوەڕوانی ئەوە لە کەرتی گەشتیاری بکرێت، وا زوو زیانەکان قەرەبوو بکاتەوە و دەبێت لە سەرەتای ساڵی داهاتووەوە، پلان بۆ قەرەبووکردنەوەی ئەو زیانە دابڕێژرێت.