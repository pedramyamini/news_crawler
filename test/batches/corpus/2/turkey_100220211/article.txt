خوڵوسی ئاکار، وەزیری بەرگریی تورکیا گوتی: "ئەم چەکانە ئێستاش لە نێو ناتۆدان هەن. چ مۆدێلێک بۆ S - ٣٠٠ ' کانی دوورگەی کریت پەیڕەوکراوە، ئێمەش دەرگامان بۆ دانوستاندن لەسەر هەمان مۆدێل واڵاکردووە".   بەپێی ئەو مۆدێلەی تورکیا باسی لێوە دەکات؛ چاوەڕێدەکرێت سیستمە رووسییەکە لە تورکیا کارا نەکرێت و بدرێتە وڵاتێکی دیکە.  بەپێی دوایین هەڵوێستەکانی ئەمریکا و بەتایبەتیش سیاسەتی ئیدارەی جۆ بایدن، دەردەکەوێت کە ئەمریکا بەهیچ شێوەیەک رەزامەندی نانوێنێت لەسەر کاراکردنی سیستمی ' S ٤٠٠ ' لە تورکیا.  لێدوانەکانی وەزیریی بەرگری تورکیا لە کاتێکدایە مانگی رابردوو رەجەب تەیب ئەردۆغان، سەرۆککۆماری تورکیا رایگەیاند: "ئەو هەنگاوانەی ئێمە لە پیشەسازی بەرگری دەینێین، هیچ وڵاتێک ناتوانێ دیاریی بکات. ئیدارەی بایدن لەمبارەیەوە چی دەڵێت، نازانین! ئێمە هەروەک لە سەردەمی ترەمپ، بۆ هەنگاوەکانمان لە بابەتی پیشەسازیی بەرگریدا مۆڵەت لە هیچ شوێنێک وەرناگرین".  هەرچەندە هێشتا تورکیا ناوی ئەو وڵاتەی دیاری نەکردووە کە مەبەستیەتی ' S ٤٠٠ ' ی رووسیی پێبدات، بەڵام شارەزایان زیاتر ئاماژە بە ئازەربایجان دەکەن.  پێشتر ئیقبال دوڕە، شارەزا لە پەیوەندییە نێودەوڵەتییەکان لە کاتی بەشداریکردنی لە گەشتێکی هەواڵەکانی تۆڕی میدیایی رووداو گوتبووی؛ تورکیا ئەو سیستمە بەرگرییە کارا ناکات کە لە رووسیای کڕیوە و لە داهاتوودا ناچار دەبێت بیداتە ئازەربایجان.  ئەم سیستمە بەرگرییە ' ئێس ٣٠٠ ' ی ئێستا لە دورگەی کریتی یۆناندا جێگیرە، سەرەتاکەی دەگەڕێتەوە بۆ کێشەی قوبرس. قوبرسی باشوور لە کۆتاییەکانی ١٩٩٧ بە مەبەستی کۆنترۆڵکردنی ئاسمانی تورکیا و پاراستنی خاکەکەی لە هەر مەترسییەک سیستمی بەرگریی ' ئێس ٣٠٠ ' ی لە رووسیا کڕی. ئەوکاتە تورکیا و قوبرسی باکوور رێگەی جۆراوجۆریان گرتەبەر بۆ ئەوەی قوبرسی باشوور سیستمەکە کارا نەکات. تەنانەت ئەوکاتە باس لەوە کرا کە تیمێکی فڕۆکەوانانی تورکیا بە مەبەستی تێکشکاندنی سیستمی بەرگریی ئێس ٣٠٠ بەرەو ئیسرائیل بەڕێکەوتوون و لەوێ راهێنانیان لەسەر بەکارهێنانی ئێف ١٦ بۆ تێکشکاندنی سیستەمەکە کردووە.  هەموو ئەم هەوڵانە لەکاتێکدا بوون کە ئەمریکا و یەکێتیی ئەوروپاش دژی کڕینی سیستمە رووسییەکە بوون و لە ئەنجامدا قوبرسی باشوور ساڵی ١٩٩٨ ناچاربوو سیستمی بەرگریی ئێس ٣٠٠ی رووسی کە کڕیبووی، گواستییەوە بۆ دوورگەی کریتی یۆنان. ئەوکاتە حکومەتی یۆنان وەکو جێگرەوەیەک چەکی جۆراوجۆری دیکەی بە قوبرسی باشوور دا.   ئەم سیستمە ئێس ٣٠٠ ' ە رووسییە ماوەی ١٥ ساڵ بە ناکارایی لە دوورگە یۆنانییەکەدا بوو، ساڵی ٢٠١٣ بۆ یەکەمجار لەلایەن یۆنانەوە لە مانۆڕێکی سەربازیدا تاقیکرایەوە و هیچ کێشەیەکی نەبوو. هەروەها ساڵی رابردوو و لەکاتی هەڵکشانی گرژییەکانی نێوان ئەنقەرە و ئەسینا لە رۆژهەڵاتی دەریای ناوەڕاست، یۆنان جارێکی دیکە ئێس ٣٠٠ی رووسیی لە چەند مانۆڕێکی سەربازیی دەریای ناوەڕاستدا بەکارهێنا.  ئێستا لە جیهاندا ١٥ وڵات سیستمی ئێس ٣٠٠ی رووسی بەکاردەهێنن کە سیانیان ئەندامی ناتۆن، ئەوانیش؛  یۆنان، بولگاریا و سلۆڤاکیان. بەڵام تائێستا تەنیا چین و بیلارووس بەشێوەیەکی کردەیی ' S ٤٠٠ ' یان کاراکردووە، هندستان، سعودیە و تورکیاش کڕیویانە، بەڵام هێشتا کارایان نەکردووە. ئەمە لەکاتێکدایە تورکیا تاکە ئەندامی ناتۆیە کە ' S ٤٠٠ ' ی کڕیووە.  تورکیا هیوادار بوو ئیدارەی نوێی ئەمریکا نەرمی لە بابەتەکەدا بنوێنن، بەڵام ئیدارەی بایدن بەشێوەیەکی جددی جەخت لەوە دەکاتەوە، کە قبووڵی ناکات تورکیا ' S ٤٠٠ ' کارا بکات.   دوای دەستبەکاربوونی ئیدارەی بایدن، لە یەکەمین پەیوەندیی تەلەفۆنی فەرمی نێوان ئەمریکا و تورکیا  جەیک سۆلیڤان، راوێژکاری سەرۆکی ئەمریکا بۆ کاروباری ئاسایشی نیشتمانی بە ئیبراهیم کاڵن، گوتەبێژی سەرۆکایەتیی کۆماری تورکیای رایگەیاند، کڕینی سیستەمی ئێس ٤٠٠ لەلایەن تورکیاوە، کاریگەری پێکەوەبوونی رێکخراوی ناتۆ لاواز دەکات، لەکاتێکدا ستراتیژییەتی ئەمریکا بەهێزترکردنی ناتۆیە.  رۆژی ١٢ - ٧ - ٢٠٢٠ وه‌زاره‌تی به‌رگریی توركیا رایگه‌یاند، به‌شی یه‌كه‌می سیستمی به‌رگریی موشه‌كی ئاسمانیی له جۆری ' S ٤٠٠ ' ی رووسی لە رێگه‌ی فڕۆكه‌ی بارهه‌ڵگری رووسی له بنكه‌ی ئاسمانیی مورته‌د له ئه‌نقه‌ره راده‌ستی توركیا كرا.   کۆمپانیای رۆسۆ بۆڕۆن ئێکسپۆرت Rosoboronexportی تایبەت بە پیشەسازی بەرگریی رووسیا سیستەمی ' S ٤٠٠ ' دروستده‌كات. تاوه‌كو ئێستاش سیستەمەکە به‌هێزترین و پێشكه‌وتووترین سیسته‌می دژه مووشه‌كی و دژه فڕۆكه‌یه.   لە ساڵی ٢٠١٧، حكومه‌تی ئه‌نقه‌ره رێککەوتنێکی لەگەڵ مۆسکۆ به گوژمه‌ی ٢.٥ ملیار دۆلار واژۆ کرد بۆ کڕینی سیستەمی مووشه‌كی ' S ٤٠٠ '، کە هەر یەکێکیان ٩ بارهەڵگر و ١٤٤ مووشەک لەخۆ دەگرێت. هەر بارهەڵگرێك چوار سه‌كۆی هەڵدانی مووشه‌كی جێگیری هەیە.  تایبه‌تمه‌ندییه ته‌كنیكییه‌كانی S - ٤٠٠ به یه‌كێك له سیسته‌مه ئاسمانییه هه‌ره گرنگه‌كانی جیهان ناسراوه، به‌شێوه‌یه‌ك نه‌خشه‌ی بۆ كێشراوه كه ده‌توانێت فڕۆكه‌ی جه‌نگی، پشكنینی رادار، فڕۆكه‌ی كۆنتڕۆڵ، فڕۆكه‌ی چاودێری، فڕۆكه‌ی ستراتیژی و تاكتیكی، مووشه‌كی بالیستیكی ئۆپه‌راسیۆن - تاكتیك، مووشه‌كی بالیستیكی ناوه‌ند مه‌ودا و ئامێره هێرشبه‌ره ئاسمانییه پێشكه‌وتووه‌كانی دیكه تێكبشكێنێت.   هەروەها S - ٤٠٠ ده‌توانێت به مووشه‌كی مۆدێرنی زۆر دوور مه‌ودای ٤٠ N ٦ له دووری ٤٠٠ كیلۆمه‌تر، به مووشه‌كی مۆدێرنی دوور مه‌ودای ٤٨ N ٦ له دووری ٢٥٠ كیلۆمه‌تر، به مووشه‌كی مۆدێرنی ناوه‌ند مه‌ودای ٩ M ٩٦ E ٢ له دووری ١٢٠ كیلۆمه‌تر، به مووشه‌كی مۆدێرنی كورت مه‌ودای ٩ M ٩٦ E له دووری ٤٠ كیلۆمه‌تر ئامانجه‌كان بپێكێت.  ئه‌م سیسته‌مه ده‌توانێت له هه‌مانكاتدا مووشه‌كی كورت، ناوه‌ند و دوور مه‌ودا به‌كاربهێنێت. S ٤٠٠ له دووری ٦٠٠ كیلۆمه‌ترەوە هه‌ست به ئامانجه‌كان ده‌كات و به خێرایی ٤.٨ كیلۆمه‌تر له چركه‌یه‌كدا مووشه‌ك ره‌وانه ده‌كات. له ماوه‌ی ته‌نیا پێنج خوله‌كدا كارا ده‌بێت و سیسته‌مه‌كه كه‌متر له ١٠ چركه‌دا به‌رپه‌رچی ئامانجه‌كه ده‌داته‌وه.