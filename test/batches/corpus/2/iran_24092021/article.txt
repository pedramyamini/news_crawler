ئەنتۆنی بلینکن، وەزیری دەرەوەی ئەمریکا رایگەیاند: "ئێمە بەردەوام لەو باوەڕەداین گەڕانەوە بۆ پابەندبوونی دووقۆڵی بە رێککەوتنی ئەتۆمی لە بەرژەوەندیماندایە. ئەمە باشترین بژارەی بەردەستە بۆ سنووردارکردنی بەرنامەی ئەتۆمیی ئێران و خستنەگەڕی سەکۆیەک بۆ چارەسەرکردنی چالاکییەکانی دیکە کە دەبنە هۆی ناسەقامگیری. بەڵام هەر وەک پێشتریش گوتومە کاتی تایبەت بە گەڕانەوە بۆ پابەندبوونە دووقۆڵییەکان، بۆ هەتاهەتایی کراوە نییە".  بە گوتەی بلینکن ئاڵنگاریی گەورەی ئێستا لەوەدایە کە هەموو رۆژێك کە تێدەپەڕێت ئێران چەندین کار دەکات کە لەگەڵ رێککەوتنە ئەتۆمییەکە ناگونجێن لەوانەش زیادکردنی ئاستی پیتاندنی یۆرانیۆم لە ٢٠ وە بۆ ٦٠ پلە و ئامێرەکانی سانتریفیوج خێراتر کردووە  بلینکن راشیگەیاند، ئەو کارانەی ئێران وایان لێدێت لە ئایندەیەکی دیاریکراودا ئیدی گەڕانەوەشی بۆ بەرنامە ئەتۆمییەکە سوودی نابێت، چونکە ئەو کاتە پێشڕەوییەکی گەورەی لە بەرنامە ئەتۆمییەکە تۆمارکردووە.  بلینکن گوتی، ئێستا پرسیارەکە ئەوەیە ئایا ئێران ئامادەی گەڕانەوەیە بۆ رێککەوتنە ئەتۆمییەکە یان نا، ئێمە چاوەڕێی وەڵامی ئەو پرسیارەین.  رۆژی ٢١ی ئەیلوولی ٢٠٢١ , محەممەد ئیسلامی، سەرۆکی رێکخراوی ئاژانسی ئەتۆمیی ئێران بە تەلەفزیۆنی NHK worldی ژاپۆنی گوتووە: ئەمریکا دەبێت "سیاسەتە هەڵەکانی" راست بکاتەوە و هەموو گەمارۆکانی سەر ئێران لابدات تاوەکوو دانوستاندنە هەڵپەسێردراوەکان بۆ زیندووکردنەوەی رێککەوتنی ئەتۆمیی ساڵی ٢٠١٥ دەستپێبکەنەوە.  دانوستاندنەکان بۆ زیندووکردنەوەی رێککەوتنی ئەتۆمی سەرەتای بەهاری ئەمساڵ دەستیانپێکرد، شەش خولی دانوستاندن لە ڤیەننای پایتەختی نەمسا بەڕێوەچوون، بەڵام لەگەڵ بەڕێوەچوونی هەڵبژاردنی سەرۆککۆماریی لە ئێران و لە بەرەبەری هاتنەسەرکاری حکومەتێکی نوێ، ئێران تاکلایەنە دانوستاندنەکانی هەڵپەساردن.  پێشتر ئێران خوازیاری لادانی گەمارۆکان بوو بۆ ئەوەی پابەندییەکانی بە رێککەوتنی ئەتۆمی جێبەجێ بکات، بەڵام دەستپێکردنەوەی دانوستاندنەکان بە مەرجی لادانی گەماڕۆکان، سیاسەتی نوێی ئێرانە.  محەممەد ئیسلامی بە تەلەفزیۆنە ژاپۆنییەکەی گوتووە: "ئەمریکا دەبێت هەموو گەمارۆکان لابدات، خێرا بۆ رێککەوتنی ئەتۆمی بگەڕێتەوە، ئەوکات ئێران بەپێی هەنگاوەکانی ئەمریکا هەنگاو بە هەنگاو دەجوڵێتەوە".  ئەمریکا دەڵێت: "تۆپی زیندووکردنەوەی رێککەوتنی ئەتۆمی و لادانی گەمارۆکان لە گۆڕەپانی ئێران دایە، ئێران دەبێت هەوڵە ئەتۆمییەکانی رابگرێت"