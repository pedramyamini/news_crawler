محەممەد جەواد کەرەمی، سەرۆکی یەکێتیی نانی ئەستوور و نیوە ئەستوور دەڵێت، بەرزبوونەوەی نرخی ئارد، لەگەڵ بەرزبوونەوەی حەقدەست و تێچووەکانی دیکەی بەرهەمهێنانی نانی فڕن، کاریگەریی لەسەر نرخی نان دەبێت.  هاوکات ئیبراهیم سەیامی، بەڕێوەبەری زانیاریی ئابووریی وەزارەتی ئابووری، گوتوویەتی، "نان بەپێی کۆدی نیشتمانی و بە پشک بە خەڵک دەدرێت، بەڵام ئەو کەسانەی نانی زیاتر بەکاربێنن، دەبێت یان چاکسازی لە بەکارهێنانی ناندا بکەن یان بە نرخی ئازاد نان بکڕن. "  بەپێی توێژینەوەکان بەکارهێنانی نان لە ئێراندا دوو تاوەکو سێ هێندە زیاترە لە وڵاتانی دیکە.  پەرلەمانتارێک بەناوی جەلیل رەحیمی ئازادکردنی نرخی ئارد بە "هەڵەیەکی گەورە" لە قەڵەم دەدات و دەڵێت، "ئەگەر بڕیاربێت خەرجییەکانی خەڵک بەپێی نرخە جیهانییەکان بێت، دەبێت داهاتیشیان بەپێی نرخە جیهانییەکان بێت. "  حکومەت رایگەیاندووە، پاڵپشتیی نان نابڕێت، بەڵکو کڕیار هەر ئەو پارەیە بە نانەواخانە دەدات کە پێشتر بۆ کڕینی نان دەیدا، بڕە پارەکەی دیکەش حکومەت بە نانەواخانەکەی دەدات.  ئیحسان خاندووزی، وەزیری ئابووریی ئێران ئاماژە بەوە دەکات، "نانی نەریتی تاوەکو نەورۆزی داهاتوو گران ناکرێت و ئەو رێکارانەی دەگیرێنەبەر بۆ رێگری لە قاچاخە. "  بە گوتەی جەواد ساداتی نەژاد، وەزیری کشتوکاڵی ئێران، "ئێستا لە ئاستێکی زۆردا ئارد بە قاچاخ دەبرێت، بۆ نموونە کیسە ئاردێکی ٥٠ کیلۆ گرامی بە ٣٨ هەزار تمەن دەفرۆشین، هەر ئەوە لە وڵاتانی دیکە ٥٠٠ - ٦٠٠ هەزار تمەن دەکات و ئەمەش کێشەی قەیرانی خۆراک دروستدەکات. "   وەزیری ئابووریی ئێران باس لەوە دەکات، رۆژانە هەزار ملیار تمەن (نزیکەی ٣٦ ملیۆن دۆلار) پاڵپشتیی دەوڵەت بۆ کەلوپەلە سەرەکییەکانی خەڵک دەچێتە گیرفانی دراوسێیەکانی ئێران.  لە ئێران حکومەت سێ جۆر ئارد دەفرۆشێت، ئاردی ئاسایی کە بە هەموو نانەواخانەکان دەدرێت، جۆرێکیش بە نانەواخانە ئازادەکان دەدرێت و جۆرێکی دیکەی ئاردیش بە یەکە پیشەسازییەکان دەدرێت. نرخی جۆری سێیەمیان زیادکراوە و کیلۆیەکی بە ١٢ هەزار تمەنە.  ئەم جۆرە ئاردە بۆ دروستکردنی ماکەرۆنی و شیرینی و نانە پیشەسازییەکان بەکاردێت، بۆیە چاوەڕوان دەکرێت نرخی ئەمانە بەرزبکاتەوە، هەرچەندە نرخی ماکەرۆنی لە رۆژانی رابردوودا بە شێوەی فەرمی ١٧٠ % گران کرا، واتە ماکەرۆنییەکی یەک کیلۆیی لە ١٢ هەزار و ٥٠٠ تمەنەوە بووەتە ٣٤ هەزار تمەن.