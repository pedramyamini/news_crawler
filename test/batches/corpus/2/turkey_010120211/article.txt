رەجەب تەیب ئەردۆغان، سەرۆککۆماری تورکیا لەبارەی ڤاکسینەکانەوە رایگەیاند، "لەگەڵ چین رێککەوتووین ٥٠ ملیۆن ڤاکسینمان بۆ بنێرن. تاوەکو ئێستا سێ ملیۆن ڤاکسینمان بە دەست گەیشتووە. "   هاوکات ئەردۆغان ئاماژەی بەوە دا، بەهەمان شێوە لەگەڵ ئەڵمانیا رێککەوتوون بۆ کڕینی ٥٠ ملیۆن ژەمە ڤاکسینو لەگەڵیاندا لە هەوڵدان بۆ ئەوەی بە هاوبەشی ڤاکسین بەرهەم بهێنین.   سەرۆککۆماری تورکیا لە بەشێکی دیکەی گوتەکانیدا باسی لەوەش کرد کە لەگەڵ رووسیا لەسەر هەمان بنەما هەوڵەکانیان بەردەوامن. ئەوە جگە لە هەوڵەکانیان بۆ بەرهەمهێنانی ڤاکسینی خۆماڵی.   ئەردۆغان لەبارەی وادەی دەستپێکردنی هەڵمەتی کوتانەوە رایگەیاند، "ئەنجوومەنی زانستی بڕیاری لەبارەوە دەدات، بەڵام باس لەوە دەکرێت دوای ١٤ رۆژی دیکە دەست بکرێت بە هەڵمەتی کوتان. ئێمەش چاوەڕێی بڕیاری کۆتایی زاناکانمانین. "  سەرۆککۆماری تورکیا ئەوەیشی خستەڕوو کە تا ئەو کاتەی دەست بە هەڵمەتی کوتان دەکەن، ناچارن رێوشوێنی خۆپارێزی لە دژی ڤایرۆسی کۆرۆنا توندتر بکەن، "وەک ئەوەی لە شەوی سەری ساڵدا کردمان و تا ٤ی ئەم مانگە بەردەوام دەبێت. "   قەدەخەی هاتووچۆی سەرتاسەری لە باکووری کوردستان و تورکیا لە کاژێر ٢١: ٠٠ی شەوی سەری ساڵەوە بۆ ماوەی چوار رۆژ بڕیاری لێدرا و تا کاژێر ٠٥: ٠٠ی بەرەبەیانی رۆژی دووشەممە ٤ی کانوونی دووەمی ٢٠٢١ بەردەوام دەبێت.   ئەو بڕیارەی حکومەتی تورکیا لە چوارچێوەی خۆپارێزی لە ڤایرۆسی کۆرۆنادایە. باکووری کوردستان و تورکیا بە بێدەنگی پێشوازییان لە ساڵی نوێی ٢٠٢١ کرد.   ئێستا لەسەر شەقام و رێگاوبان و کوچە و کۆڵانەکاندا تەنیا هێزە ئەمنییەکان لە دەرەوەن و لەم ماوەیەدا ٢٠٨ هەزار و ١٣٩ کارمەندی هێزە ئەمنییەکان وەک هێزی ئامادە لە ئەرکدان. ئەوان، بەسەر ٤٥ هەزار و ٢٢ تیم دابەشکراون.   به‌پێی ئاماره فه‌رمییه‌كان، تا ئێستا له توركیا و باكووری كوردستان دوو ملیۆن و ٢٠٨ هه‌زار و ٦٥٢ كه‌س تووشی ڤایرۆسی كۆرۆنا بوون. له‌و ژماره‌یه، دوو ملیۆن و ١٠٠ هه‌زار و ٦٥٠ كه‌س چاكبوونه‌ته‌وه و ٢٠ هه‌زار و ٨٨١ كه‌س گیانیان له‌ده‌ستداوه.