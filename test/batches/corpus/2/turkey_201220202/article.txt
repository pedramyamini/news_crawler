شەمەندەفەرەکە لە ٤ ـی کانوونی یەکەم لە ئەستەنبووڵەوە بەڕێکەوت و بە جیۆرجیا، ئازەربایجان و کازاخستان تێدەپەڕێت و دووریی ٨,٦٩٣ کیلۆمەتر دەبڕێت. ئەوەی ئەم گەشتە لە گەشتەکانی دیکە جیا دەکاتەوە ئەوەی کە شەمەندەفەرەکە بەبێ وەستان لە ئیستەنبووڵەوە بەرەو شاری شیان بەڕێدەکەوێت، هەروەها شەمەندەفەرەکە لە ٤٢ کۆنتێنەر پێكهاتووە کە هەزار و ٤٠٠ بەفرگریان تێدایە.  پرۆژەی "یەک رێگە و یەک پشتێنە"ی چین بەشێک لە وڵاتانی رۆژهەڵاتی ئاسیا، ئەوروپا و رۆژهەڵاتی نێوەڕاست بە یەکدی دەبەستێتەوە، ئامانجی چین لە پرۆژەکە ئاسانکردنی گەشتە بازرگانییەکانە. "یەک رێگە و یەک پشتێنە" هەر سێ رێگەی شەمەندەفەر، فڕۆکە و کەشتی دەگرێتەوە.  هەرچەندە پێشتر وانگ شیاولۆنگ، بەڕێوەبەری گشتیی کاروباری ئابووری نێودەوڵەتی لە وەزارەتی دەرەوەی چین رایگەیاندبوو، بەهۆی ڤایرۆسی کۆرۆناوە یەک لە پێنجی پرۆژەکانی یەک رێگە و یەک پشتێن وەستاون کە دەکاتە % ٢٠ ـی کۆی پرۆژەکە.  پێشتر تورکیا بە شەمەندەفەر شارەکانی باکو - تبلیس - قارسی واتە هەرسێ وڵاتی تورکیا، ئازەربایجان و جۆرجیای پێکەوە بەستبووەوە، عادل کارائیسماعیل ئۆغلو ئەو پرۆژەیە بە گرنگ باس دەکات و دەڵێت: "ئەو شەمەندەفەرانەی کە پێشتر بە باکو - تبلیس - قارس تێدەپەڕین، گواستنەوە و گەیاندنیان لەڕێگەی شەمەندەفەرەوە بەرەو ئاڕاستەیەکی نوێ برد".  قەبارەی ئاڵوگۆڕی بازرگانیی نێوان چین و ئەوروپا رۆژانە نزیکەی ملیارێک و ٥٠٠ ملیۆن دۆلارە، محەممەد جاهید، وەزیری پێشووی گواستنەوەی تورکیا پێشبینیدەکات ئەگەر رێگەکانی گواستنەوە پەرەیان پێبدرێت رەنگە قەبارەی ئاڵوگۆڕی رۆژانەی نێوان چین و ئەوروپا بگاتە دوو ملیار دۆلار.  لەبارەی پەیوەندیی هێڵی شەمەندەفەری نێوان تورکیا و چین، لە کۆتاییەکانی ٢٠١٩ یەکەم گەشتی شەمەندەفەری چینی لەڕێگەی تورکیاوە گەیشتە ئەوروپا، محەممەد جاهید لەو بارەیەوە گوتی: "ئەمە کاتێکی مێژووییە کە رەنگدانەوەی سەردەمێکی نوێی گواستنەوە و گەیاندنە لە تورکیا".