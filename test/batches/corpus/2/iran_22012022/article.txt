هەڵبەت تەنیا بەفری زۆر نییە، بەڵکو بەڕێوەبەرایەتیی رێگەوبان و شارەوانی ئامرازێکی ئەوتۆیان بۆ پاککردنەوەی رێگەوبان نییە. ئەرسەلان شوکری، بەڕێوەبەری رێگەوبانی ورمێ کە سەردانی مهابادی کردبوو، ئاماژەی بەوە کرد، "ئامرازەکانیان لەمێژە هەن و دەبێت نوێ بکرێنەوە.. جارێ دەبێ هەر ئەوانە بەکاربێنین کە لەبەردەستن. "  هەر ئەو کەموکوڕییە هۆکاربووە کە رێگەی ٧٣٠ گوند لە رۆژهەڵاتی کوردستان نەکرێنەوە. هەڵبەت بەپێی راپۆرتە فەرمییەکان. لەبەر سەرما و کێشەی هاتووچۆ پەروەردەی پارێزگای سنە سەرجەم قوتابخانەکان لە رۆژی یەکشەممەشدا داخست. گەرچی رۆژی شەممەش قوتابخانە نەبوو، نەک تەنیا لە سنە، بەڵکو لە بەشێکی زۆر شارەکانی کرماشان و ورمێش.  لە ناوچەی هەورامان بەفری زۆر کارەبا و هێڵەکانی تەلەفۆنی بڕیوە. ئەو دیمەنانەی لە ڤیدیۆکەدا دەیبینن، دوایین دیمەنی هەورامانن لە رۆژی پێنجشەممە، لەدوای ئەوە زانیارییەک لەبارەی دۆخی خەڵک لە بەردەستدا نییە.  بارینی بەفر فەرمانبەرانی بەڕێوەبەرایەتیی دابەشکردنی کارەبای لە رۆژهەڵاتی کوردستان رووبەڕووی ئاستەنگ کردووەتەوە. کارەبای دەیان گوند بڕا و ئەوان لەم دۆخەدا هەوڵی چاککردنەوەی کارەبایان دا. بەڕێوەبەرایەتیی کارەبای لوڕستان رایگەیاندووە، بەفر و سەهۆڵبەندان ٧ ملیار تمەن زیانی پێیان گەیاندووە.  بەفر و سەرما چەندین رۆژ کاروکەسابەتی خەڵکیشی راگرت، دوای شەش رۆژ لە بازاڕی جوانڕۆ تاک و تەرا دووکانێک کرایەوە، بەڵام دوای نزیکەی یەک هەفتە داخران، باشماخ و حاجی ئۆمەران بۆ ئاڵوگۆڕی بازرگانی و هاتووچۆی گەشتیاران کرانەوە.    تاج بەخش، سەرۆکی رێکخراوی کەشناسیی ئێران دەڵێت، "ئەم هەفتەیە بەشی زۆری ناوچەکان سارد دەبێت، هەوا جێگر دەبێت. لە شارە گەورەکان هەوا پیستر دەبێت. تاوەکو ١٠ بۆ ١٥ رۆژی داهاتوو چاوەڕوان ناکرێ شەپۆلێکی بەرچاوی بەفر و باران وڵات بگرێتەوە. "  بەفر هەمووی ناخۆشی نەبوو، لە هەندێ شوێن بووە بابەتی گاڵتەش. لە گوندی بان زەردی سەر بە شاری کرند لە پارێزگای کرماشان، خەڵک پیرۆزبایی لە بووکە بەفرینە و زاوا دەکەن. بەفرێکی دیکەی ئاوا سەرەڕای ئەو کێشانەی، دیار نییە کەی ببارێتەوە.