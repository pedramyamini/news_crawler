هەفتەی رابردوو چەند کەسێک کە هاوڕێی نەخۆشێک بوون، هێرشیانکردە سەر بەشی چاودێرییە چڕەکانی نەخۆشخانەی "بووعەلی" مەریوان و مامەڵەیەکی خراپیان لەگەڵ پزیشکێک کرد و هەندێک لە کەرەستەکانی نەخۆشخانەکەیان شکاند، بەڵام پزیشکەکە سکاڵای لەسەر ئەوان تۆمار نەکرد.  بەهرام عەینوڵڵاهی، وەزیری تەندروستیی ئێران، ئەو مامەڵەیەی "بە دوور لە رەوشت" ناوبرد و گوتی، وەزارەتەکەی پشتیوانی پزیشکەکانە و داکۆکی لە مافەکانیان دەکات و ئاماژەی بەوەشکرد کە پێویستە رێکاری یاسایی بەرامبەر سەرپێچیکاران بگیرێتەبەر.  بەپێی ئاژانسی ئیرنا، زمانحاڵی حکومەتی ئێران، بەهرام عەینوڵڵاهی بە تەلەفۆن لەگەڵ میترا ئاسوودە، پزیشکە مەریوانییەکە قسەی کردووە و نیگەرانی خۆی لە بەرامبەر مامەڵە نەشیاوەکە لەگەڵی دەربڕیوە.  وەک ئاژانسی ئیرنا دەڵێت، وەزیری تەندروستیی ئێران گوتوویەتی، "ئەم جۆرە مامەڵانە نابێت هیچ جۆرە کاریگەرییەکیان لەسەر کاری کارمەندانی تەندروستی هەبێت؛ ئەو چاوەڕوانییەش هەیە کە دامودەزگە پەیوەندیدارەکان خێرا بەدواداچوون بۆ ئەم پرسە بکەن. "  هەفتەی رابردوو چەند کەسێک نەخۆشێکیان بردە نەخۆشخانەی "بووعەلی" شاری مەریوان، ئەو نەخۆشە باری تەندروستیی زۆر ناجێگیر بوو و دواتر گیانی لەدەستدا. گیانلەدەستدانی ئەو نەخۆشە بووە هۆی توڕەبوونی ئەو کەسانەی لەگەڵیدا بوون؛ ئەوان هێرشیان کردە سەر میترا ئاسوودەی پزیشک و ستافی دیکەی بەشی چاودێریی چڕیی نەخۆشخانەکە.