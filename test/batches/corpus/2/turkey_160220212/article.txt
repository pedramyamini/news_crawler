دەوڵەت باخچەلی، سەرۆکی پارتی بزووتنەوەی میللی "مەهەپە" لە کۆبوونەوەی هەفتانەی فراکسیۆنی پارتەکەی لە پەرلەمانی تورکیا  گوتارێکی پێشکەشکرد و گوتی: "دەبێت هەموو لایەنێک ئەمە باش بزانن قۆناخی پێش و پاش ئۆپەراسیۆنی گارە زۆر جیاوازە. تورکیا لە بەرەنگاربوونەوەی تیرۆریستان قۆناخ و هەنگاوی نوێ دەنێت". گوتیشی "لەمەودوا هەر کەسێک و لایەنێک میانڕەوی لە بەرامبەر بکوژی هاووڵاتییانمان بکات، تیرۆریستە و بەیاسای تیرۆر مامەڵەی لەگەڵدا دەکرێت".   ئۆپەراسیۆنەکەی تورکیا لە ژێر ناوی چڕنووکی هەڵۆ - ٢ رۆژی ١٠ - ١٤ی شوباتی ٢٠٢١ لە چیای گارەی هەرێمی کوردستان دەستیپێکرد. رۆژی یەکشەممە ١٤ی شوباتی ٢٠٢١ وەزیری بەرگریی تورکیا کۆتاییهاتنی ئۆپەراسیۆنەکەی راگەیاند.  بەگوێرەی وەزارەتی بەرگریی تورکیا، لە شەڕی گارەدا ٤٢ گەریلای پەکەکە گیانیان لەدەستداوە و دوو گەریلاش دەستگیرکراون. هێزەکانی پاراستنی گەل - هەپەگەش دەڵێ، ئەو ئامارانەی تورکیا لە بارەی شەڕی گارە بڵاویانکردووەتەوە نادروستن و کوژرانی زیاتر لە ٣٠ سەربازی تورکیای لە گارە راگەیاندووە.   دەوڵەت باخچەلی روو دەمی کردە هەدەپە و بە "لانکەی تیرۆریستان و سێبەری قەندیل"ی ناساندن و رەخنەی تووندی لە پەرلەمانتارانی هەدەپە گرت و رایگەیاند: "چۆن سزای پەرلەمانتارێک نەدرێت بە بکوژی منداڵان بڵێت بەڕێز، بە تیرۆریستان بڵێن گەریلا، بە شەهیدانمان بڵێن دیلی کوژراو. دوای ئەمەش دێن مووچە لە داهاتی گشتیی وەردەگرن، ئەو مووچەیە حەرامە".   باخچەلی هێرشی زیاتر دەکاتە سەر هەدەپە و دەڵێت: "خانمە پەرلەمانتارێکی هەدەپە بەنەفامییەوە دەڵێت، ئۆپەراسیۆنی گارە لەو کاتە کۆتایی هات کاتێک دیلەکان لە بۆردوومانی سوپای تورکیا کوژران. هەروەها باس لە ئاشتیی دەکات. با ئەو نەفامە بزانێت، ئاشتیی چۆن لەگەڵ تیرۆریستان دەکرێت".  لەگەڵ دەستپێکردنی ئۆپەراسیۆنی سوپای تورکیا بۆ سەر چیای گارە و کوژرانی ١٣ دیلی ژێر دەستی پەکەکە، کە زۆربەیان پۆلیس و سەربازی تورکیا بوون، گوشارەکان بۆ سەر پارتی دیموکراتی گەلان (هەدەپە) چڕتربوونەتەوە. لە دوای ئۆپەراسیۆنەکە زیاتر لە ١٠٠٠ ئەندامی هەدەپە دەستگیرکراون.  سەرۆکی مەهەپە داوای داخستنی هەدەپەی کرد و گوتی: "بە یەکلایی نەکردنەوەی هەدەپە کێشەی پەکەکەش چارەسەر ناکرێت. تا کەی پەرلەمانتارانی تیرۆریستان لە پەرلەمان دەهێڵنەوە؟ کاتی نەهاتووە هەدەپە دابخرێت؟ کاتی نەهاتووە لێپێچینەوە لەو پەرلەمانتارانە بکرێ؟ هەدەپە لانکەی تیرۆریستانە.  قاچاخچیێتی بە مرۆڤەکانمانەوە دەکات و دەیاننێرێتە چیاکان. بۆیە داخستنی هەدەپە زۆر پێویست و گرنگە".