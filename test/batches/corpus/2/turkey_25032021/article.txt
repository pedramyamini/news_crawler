رۆژی ١٩ی ئادار، زوهتو ئارسڵان، سەرۆکی دادگەی باڵای دەستووری تورکیا، نووسەری دادگاکەی بۆ تۆمارکردنی زانیارییەکانی دۆسیەکە راسپاردبوو.  بەگوێرەی رێکاری قۆناخەکانی لێکۆڵینەوە، پێویستە دادنووسی دادگەی باڵای دەستووری راپۆرتێک ئامادە بکات و پێشکێشی لیژنەی تایبەتی دادگەی باڵای دەستووری بکات. دواتر لیژنەکە یەکەم خوێندنەوە بۆ دۆسیەکە دەکات و لەسەر پەسەندکردن یان پەسەندنەکردنی سکاڵاکە بڕیاردەدات.  ئەگەر سکاڵاکە پەسەند بکرێت ئەوا بۆ بەرگریی لەخۆکردن، ئەو دۆسیەیە بۆ هەدەپە دەنێردرێت و پێویستە ئەو پارتە لەو ماوەیەدا کە دادگە بۆی دیاری دەکات، بەرگری لەخۆی بکات.   دوای بەرگری لەخۆکردنی هەدەپە، بەکر شاهین، سەرۆکی داواکاری گشتیی کۆماریی تورکیا، کە سکاڵانامەکەی ئامادەکردووە، تۆمەتە بنچینەییەکانی دەخاتەڕوو.  دواتر دادنووسی دادگا تەواوی بەڵگە و زانیارییەکان کۆدەکاتەوە و راپۆرتێکی دیکە ئامادە دەکات. ئەو راپۆرتە دەدرێتە ئەندامانی دادگەی باڵای دەستووری. سەرۆکی دادگاکە رۆژێک بۆ کۆبوونەوە دیاری دەکات، لەو کۆبوونەوەیەدا ئەندامانی دادگای باڵای دەستووری بۆچوونی خۆیان لەبارەی داخستنی هەدەپە دەخەنەڕوو.  داخستن یان بڕینی بەشە بودجەی پارتەکە پێویستی بە بڕیاری ١٠ ئەندام لە کۆی ١٥ ئەندامی لیژنەی دادگەی باڵای دەستوورییە. دواتر بڕیاری کۆتایی بە هەدەپە رادەگەیێندرێت و لە رۆژنامەی فەرمیشدا بڵاودەکرێتەوە.   ئێوارەی چوارشەممە ١٧ی ئاداری ٢٠٢٠، بەکر شاهین، سەرۆکی داواکاری گشتیی کۆماریی تورکیا، دوای ئامادەکردن و پەسندکردنی تۆمەتنامەی داخستنی هەدەپە، تۆمەتنامەکەی بۆ دادگەی باڵا بەرزکردەوە، کە بەشێکە لە سیستەمی دادگەی دەستووریی تورکیا.  لە تۆمەتنامەکەی سەرۆکی داواکاری گشتیی کۆماریی تورکیادا هاتووە "پارتە سیاسییەکان، فاکتەرێکی گرنگی سیستەمی دیموکراسین. ئەوان، سەرباری ئەوەی دامەزراوەی سیاسین، بەشێک لە ئەرکەکانیان کارکردنە بۆ گەشەپێدانی کۆمەڵگە لەڕووی ئابووری و کۆمەڵایەتییەوە. هەروەها لە چوارچێوەی بنەما نیشتمانی و دیموکراسی و یاسا کارپێکراوەکاندا، بە گرتنەبەری شێوازی ئاشتیخوازانە، چالاکی ئەنجام دەدەن".  بەکر شاهین ئاماژەی بەوە کرد، "پارتە سیاسییەکان بەگوێرەی بڕگەی ٣ لە ماددەی ٦٨ی دەستووری تورکیا و ماددەی ٩٠ی یاسای پارتە سیاسییەکان، سنووری کارکردنیان بە روونی دیاریکراوە و دەبێت لەو چوارچێوەیەدا کار بکەن. هاوکات ماددەی ١٤ی دەستووری تورکیا لەبارەی ماف و ئازادییەکان جەخت لەوە دەکاتەوە، پارتە سیاسییەکان نابێت هیچ جۆرە چالاکییەک بکەن کە هەڕەشە بێت بۆ سەر بنەما نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی".  لە تۆمەتنامەکەدا بەکر شاهین پێداگریی لەوە کردووە، جاڕنامەی مافەکانی مرۆڤی ئەوروپا لە بڕگەی یەکەمی ماددەی ١١ یدا دەڵێت، "پێویستە پارتە سیاسییەکان تەنیا بۆ ئامانجە ئاشتیخوازەکان چالاکی بکەن. لە بڕگەی دووەمی هەمان ماددەدا داخستنی پارتە سیاسییەکان پەیوەندی بەو خاڵەوە هەیە کە هاوکارنەبن لە پاراستنی ئاسایش و سەقامگیریی وڵات و رێگرنەبن لە ئەنجامدانی تاوان و هۆکاربن لە تەشەنەسەندنی نائارامی و بەدڕەوشتی". بەکر شاهین دەڵێت، هەدەپە ئەم پرەنسیپانە بەجێنەگەیاندووە.  سەرۆکی داواکاری گشتیی کۆماریی تورکیا راشیگەیاندووە، بێگومان دادگەی مافەکانی مرۆڤی ئەوروپا جەخت لەوە دەکاتەوە، "سەرکۆنەنەکردنی تیرۆر و رێکخراوە تیرۆریستییەکان پاساوێکی قبووڵکراوە بۆ داخستنی لایەنە سیاسییەکان؛ پێویستە سەرکردە و ئەندامانی پارتە سیاسییەکان لە چوارچێوەی پرەنسیپە دیموکراتییەکاندا درێژە بە چالاکییەکانیان بدەن، نابێت پەیوەندییان  بە رێکخراوە تیرۆریستییەکانەوە هەبێت و لەژێر هەژموونیاندا بمێننەوە و ئامانجیان شکستهێنان بێت بە بنەما نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی".  شاهین دەشڵێت، لەم چوارچێوەیەدا داواکاری گشتیی کۆماری داوای داخستنی پارتی سیاسیی "هەدەپە"ی کردووە، باس لەوەش دەکات "دەرکەوتووە، سەرکردە و ئەندامانی پارتی دیموکراتی گەلان - هەدەپە بە جۆرێک مامەڵەیان کردووە لە راگەیێندراو و هەڵوێست و کردەوەکانیاندا کە پرەنسیپەکانی دیموکراسی و یاسا کارپێکراوەکان قبووڵ ناکەن، لەگەڵ رێکخراوی تیرۆریستیی پەکەکە و رێکخراوە پەیوەندیدارەکانیدا کاردەکەن، بە ئامانجی تێکدان و نەهێشتنی بنەما و پرەنسیپە نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی بە کردەوە وەکو درێژکراوەی رێکخراوەکە کار و رەفتاریان کردووە. لەم سۆنگەیەدا داوای داخستنی ئەو پارتە سیاسییە لە دادگەی باڵای دەستووریی تورکیا دەکەین".  هەوڵەکانی تورکیا بۆ داخستنی پارتی دیموکراتی گەلان کاردانەوەی نێوخۆیی و نێودەوڵەتی لێکەوتەوە، هەر یەک لە یەکێتی ئەوروپا و ئەمریکا هاتنە دەنگ.  رۆژی ١٨ - ٣ - ٢٠٢١ وەزارەتی دەرەوەی ئەمریکا رایگەیاند لە نزیکەوە چاودێری دۆخی تورکیا و هەوڵەکانی ئەو وڵاتە دەکەن بۆ داخستنی پارتی دیموکراتی گەلان هەدەپە و پێشیوایە ئەو هەوڵەی تورکیا  لێدانە لە ویستی خەڵک بۆ دەنگدان و پرۆسەی دیموکراسی بە گشتی لە تورکیا.  وەزارەتی دەرەوەی ئەمریکا داوای لە حکومەتی تورکیا کرد، رێز لە ئازادی رادەربڕین بگرێت.  هەروەها رۆژی ١٩ - ٣ - ٢٠٢١ لە راگەیێندراوێکی هاوبەشیاندا جۆزێف بۆرێل، بەرپرسی پەیوەندییەکانی دەرەوەی یەکێتیی ئەوروپا و ئۆلیڤەر ڤرهێلیی، کۆمسیاری فراوانکردنی پەیوەندییەکانی یەکێتی ئەوروپا لەگەڵ وڵاتانی دراوسێی، نیگەرانی قووڵی وڵاتانی یەکێتییەکەیان لە ئاست هەوڵەکانی تورکیا بۆ داخستنی پارتی هەدەپە دەربڕی.  ئەو دوو بەرپرسە باڵایەی یەکێتیی ئەوروپا گوتیان: "داخستنی سێیەم گەورەترین پارت لە تورکیا پێشێلی مافی ملیۆنان دەنگدەر لە تورکیایە و نیگەرانی یەکێتییەکە لە ئاست پاشەکشەکردنی بەرگریکردن لەمافە سەرەکییەکان لە تورکیا زیاتر دەکات و راستگۆیی تورکیا سەبارەت بە پابەندبوونی بە جێبەجێکردنی چاکسازییەکان، لەناودەبات".