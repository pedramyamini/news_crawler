لە وەڵامی پرسیارێک سەبارەت بەو ئانیمەیشنەی کە عەلی خامەنەیی، رابەری ئێران لەسەر ماڵپەڕە تایبەتەکەی خۆی بڵاوکردەوە و تێیدا ئێران لە وەڵامی کوشتنی قاسم سولەیمانی، بە فڕۆکەی بێفڕۆکەوان دۆناڵد ترەمپ، سەرۆکی پێشووی ئەمریکا دەکوژێت، جین ساکی گوتی: "گوتارەکانی رابەری ئێران بەردەوام هێرشکردنیان تێدایە و لە رابردووشدا هەر بەو جۆرە بووە".  سەبارەت بە هەڵسەنگاندنی دەزگای هەواڵگریی ئەمریکا بۆ ئەو گرتە ڤیدیۆییە و هەروەها ئەگەری کارکردن بۆ پاراستنی ترەمپ، ساکی گوتی: "من ناتوانم قسە لەسەر بابەتە هەواڵگرییەکان بکەم، بەڵام مێژوو پیشانی داوین کە گوتارەکانی رابەری ئێران  هێرشیان تێدایە و رەفتارەکانیشی لە رابردوودا هەر بەو جۆرە بوون".  رۆژی چوارشەممە، ١٢ - ١ - ٢٠٢٢، لەسەر ماڵپەڕی فەرمی عەلی خامنەیی، رابەری کۆماری ئیسلامیی ئێران گرتەیەکی ڤیدیۆیی بەجۆری ئەنیمەیشن بڵاوبووەوە و تێیدا دەردەکەوێت کەسێک دەموچاوی دیار نییە لەبەردەم کۆمپیوتەرێکدا دانیشتووە، وێنەی قاسم سولەیمانی و ئەبوو مەهدی موهەندیس لەبەردەمیەتی.  ئەو کەسە کاخەزێك دەخوێنێتەوە کە بە زمانی عەرەبی لەسەری نووسراوە: "دەبێت ئەو کەسەی کە سولەیمانی کوشتووە و ئەوەشی کە فەرمانی کوشتنی داوە، باج بدەن" هەمان نامە بە زمانی ئینگلیزی بۆ مۆبایلەکەی یاریدەدەرێکی ترەمپ دەنێردرێت.  کەسەکە لە رێگەی کۆنترۆڵکردنی رۆبۆتێك بەشێوەی ئۆتۆمبێلی بچووک، لە کەلێنێکی نێو پارکی مارا لاگۆ، شوێنی حەوانەی ترەمپ لە ویلایەتی فلۆریدا دەچێتە نێو پارکەکەوە. دواتر لەڕێگەی ئەو رۆبۆتەوە فەرمان بە فڕۆکەیەکی بێفڕۆکەوان دەکرێت کە ترەمپ لەکاتی یاریکردنی گۆڵف دەکاتە نیشان، کەسەکە دەست بە دوگمەیەکەوە دەنێت، بەبێ ئەوەی دیمەنی کوژرانی ترەمپ پیشان بدات.