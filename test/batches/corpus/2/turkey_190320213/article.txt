سەڵاحەدین دەمیرتاش نوسیوویەتی، "تاوەکو ئەمڕۆ، کودەتاچییەکان یان ئەوانەی نایانەوێت دۆخی هەنووکەییان بگۆڕدرێت، پارتە سیاسییەکانیان داخستووە. یەکەمجارە، پارتێکی سیاسی لەپێناو سەرکەوتنی لە هەڵبژاردنەکاندا، داوای داخستنی پارتێکی دیکە دەکات. ئەم رەفتارە نەک هەر تەنیا ئەوپەڕی بێ رەوشتییە، بەڵکو تاوانێکی زۆر گەورەیە بەرامبەر دەستوور".  دەمیرتاش لەبارەی هەڵوێستی ئەو لایەنە سیاسییانەی تورکیا کە بێدەنگییان نواندووە یان واژۆیان کردووە بۆ داخستنی هەدەپە نوسیوویەتی، "هەرگیز ئەو لایەنانە لەیادناکەین کە بێدەنگی دەنوێنن یان واژۆ لەسەر بڕیاری داخستنەکە دەکەن، چونکە ئەوانیش دەبنە هاوبەشی ئەم تاوانە".  سەڵاحەدین دەمیرتاش وێنەی بارەگای هەدەپەی بڵاوکردووەتەوە و نوسیوویەتی، "ئەوان دەیانەوێت ئەم هەدەپەیە دابخەن". لە تویتی دواتریشی وێنەی ئەندامان و لایەنگرانی هەدەپەی لە گۆڕەپانی ئاهەنگگێڕان بۆ یادی نەورۆز بڵاوکردووەتەوە و نوسیوویەتی، "بەڵام هیچ هێزێک توانای داخستنی ئەو هەدەپەیەی نییە و نابێت".   هاوسەرۆکی پێشووتری هەدەپە لە تویتی دواتریدا وێنەی سندووقی دەنگدانی بڵاوکردووەتەوە و نوسیوویەتی، "پێویستە هەموو کەس ئەوە باش بزانێت، لە قۆناخی داهاتووی هەڵبژاردنەکاندا، بارەگای هەدەپە ئەنجامی هەڵبژاردنەکان دیاری ناکات، بەڵکو هەدەپەییەکان ئەنجامەکان دەستنیشان دەکەن، بەدڵنیاییەوە ستەمکاران نایانەوێت ئەم شوێنە ببینن".   لە بەشێکی دیکەی تویتەکەیدا نوسیوویەتی، "ئەنجامەکان هەرچییەک و هەرچۆنێک بن، لە رێگەی ئاشتی و دیموکراسی لانادەین. لە چوارچێوەی یاسادا تا سەرکەوتن درێژە بە خەبات و بەرخودانمان دەدەین".  دەمیرتاش لە دوایین تویتیدا باس لە لێسەندنەوەی پارێزبەندی لە پەرلەمانتارەکەی هەدەپە دەکات و نوسیوویەتی، "لە کۆتاییدا دەمەوێ ئەوە روون بکەمەوە، عومەر فاروق گەرگەرلیئۆغڵو هەمیشە لە دڵی هەمووان نوێنەر و شکۆمانە".