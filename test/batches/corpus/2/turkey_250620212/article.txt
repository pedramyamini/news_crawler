Kargu - ٢ یەکەمین فڕۆکەی بێفڕۆکەوانی شەڕکەری زیرەکە، کە لە راپۆرتی پەیمانگای لێکۆڵینەوەکانی راماڵین لە چەکی سەر بە نەتەوەیەکگرتووەکاندا باسی کراوە.   لەو راپۆرتەی نەتەوەیەکگرتووەکاندا، کە لە مانگی ئاداری ٢٠٢١ بڵاوکراوەتەوە، لە ژێر ناونیشانی "رۆبۆتە بکوژەکان لە نێوماندان" ئاماژە بەوە دراوە، Kargu - ٢ یەکەمین فڕۆکەی بێفڕۆکەوانی شەڕکەری زیرەکە کە ئامانجەکانی پێکاوە و ساڵی رابردوو لە شەڕی لیبیادا بەکارهێنراوە.   Kargu - ٢ فڕۆکەیەکی قەبارە بچووکە، کە لەلایەن کۆمپانیای نیشتمانیی بازرگانی و ئەندازیاری تەکنەلۆژیای بەرگریی تورکیا بەرهەمهێنراوە.  کۆمپانیاکە ئەم فڕۆکەیە وەک "فڕۆکەی بێفڕۆکەوانی گورزوەشێن" پێناسە دەکات، لە بەرامبەردا نەتەوەیەکگرتووەکان Kargu - ٢ وەک "سیستەمی چەکی بکوژی ئۆتۆنۆم" پێناسە دەکات.   کۆمپانیای نیشتمانیی بازرگانی و ئەندازیاری تەکنەلۆژیای بەرگریی تورکیا، ساڵی ١٩٩١ لەلایەن هێزە چەکدارەکانی تورکیا و بریکاری وەزارەتی پیشەسازی بەرگری ئەو وڵاتە دامەزرێنراوە.   ٣٤ % ی پشکی ئەو کۆمپانیایە سەر بە وەزارەتی پیشەسازیی بەرگریی تورکیایە، ٣٤ % ی پشکەکانی سەر بە کۆمپانیای Savronik ـە، کە کۆمپانیایەکی کەرتی تایبەتە، ٣١.٩ % ی پشکەکانیشی سەر بە کۆمپانیایی Havelsan  ـە کە لەلایەن وەقفی بەهێزکردنی هێزە چەکدارەکانی تورکیاوە خاوەندارێتی دەکرێ.   فڕۆکەی بێفڕۆکەوانی شەڕکەری زیرەکی Kargu - ٢ توانای دیاریکردن، دەستنیشانکردن، بەدواداچوون و پۆلێنکردنی ئامانجی زیندووی هەیە، هەروەها توانای بارکردن و هەڵگرتنی تەقەمەنی جۆری جیاوازی هەیە و دەچێتە نزیک ئامانجەکەی و دەتەقێتەوە. ٢٥ خولەک لە ئاسماندا دەمێنێتەوە، خاوەن توانای پێکانی ئامانجە بە دووریی ٥ کیلۆمەتر. دەتوانێ ٢.٨ کیلۆمەتر لەسەر ئاستی زەوی بەرز ببێتەوە و لە کاژێرێکدا ٧٢ کیلۆمەتر دەبڕێ.     ئەم فڕۆکە بێفڕۆکەوانە شەڕکەرە زیرەکە بۆ یەکەمینجار لە ساڵی ٢٠١٨ دا رادەستی هێزە چەکدارەکانی تورکیا کراوە.   بەگوێرەی ئاژانسی فەرمی تورکیا Kargu - ٢ لە ئەنقەرە بەرهەمدەهێندرێ و لە ساڵی ٢٠٢٠ دا لەلایەن کۆمپانیای نیشتمانیی بازرگانی و ئەندازیاریی تەکنەلۆژیای بەرگریی تورکیا ٥٠٠ دانە Kargu - ٢ رادەستی هێزە چەکدارەکانی ئەو وڵاتە کراوە، هەروەها ئاماژە بەوە دراوە لە ماوەی یەک ساڵ بۆ یەک ساڵ و نیو دەتوانرێ ئەو فڕۆکە بێفڕۆکەوانە شەڕکەرانە لە شێوەی گرووپ جوڵە بکەن و ئۆپەراسیۆن بکەن.  بەشێوەیەکی گشتیی چەندین هۆکار هەن بەهۆیەوە سیستەمی چەکی بکوژی ئۆتۆنۆم رووبەڕووی رەخنە دەبێتەوە. یەکێك لە هۆکارەکان لایەنی تەکنیکییە. بەهۆی ئەوەی تاوەکو ئێستا تەکنۆلۆژیای بەکارهێنانی دیمەن بێ خەوش نییە، فڕۆکەی بێفڕۆکەوانی شەڕکەر بۆی هەیە دیمەنی دارێک و مرۆڤێک تێکەڵ بە یەکدی بکات، ئەمەش رێخۆشکەرە لەبەردەم ئەوە فڕۆکەکە بڕیاری هەڵە بدات.   ئەم ئامێرە شەڕکەرە لەبارەی پێشخستن و بەکارهێنانی لە رووی یاسایی و ئەخلاقیشەوە رەخنەی لێدەگیرێ. شارەزایانی زانست و تەکنۆلۆژیا پێیانوایە رێگەدان بە کوشتنی مرۆڤ لەلایەن رۆبۆتی زیرەک ئەخلاقی نییە و دوور نییە بە هەڵە کەسێک بکوژێ و دەبێت لەو بارەیەوە گفتوگۆی بەرفراوان لەسەر چۆنیەتی گۆڕینی یاسا نێودەوڵەتییەکان بکرێت.   بە بڕیاری نەتەوەیەکگرتووەکان گرووپێک شارەزا لە کاروباری لیبیا، لە ٨ی ئاداری ئەمساڵ راپۆرتێکی ٥٤٨ لاپەڕەییان  لەبارەی پێشهاتەکانی لیبیا پێشکەش بە سەرۆکایەتی ئەنجوومەنی ئاسایشی نەتەوەیەکگرتووەکان کرد.    شارەزایان لە راپۆرتەکەدا ئاماژەیان بەوەداوە، لە ٢٧ی ئاداری ٢٠٢٠ دا بە فڕۆکەی بێفڕۆکەوانی شەڕکەری زیرەکی Kargu - ٢ هێرش کراوەتە سەر هێزەکانی خەلیفە حەفتەر لە لیبیا دوای ئەوەی بەهۆی دەستپێکردنی ئۆپەراسیۆنی "گەردەلولی ئاشتی" بە سەرۆکایەتی فایز سەراج سەرۆکوەزیرانی حکومەتی ویفاقی نیشتمانی، ناچارکراون بکشێنەوە.   لە راپۆرتەکەی نەتەوەیەکگرتووەکاندا ئاماژە بەوەدراوە، لەو هێرشانەدا فڕۆکەی بێفڕۆکەوانی شەڕکەری زیرەکی Kargu - ٢ بەکارهێنراون و زۆر کاریگەر بوونە لە شەڕەکەدا. بەکارهێنانی ئەو سیستەمی چەکە بکوژە ئۆتۆنۆمە لە دژی ئەو چەکدارانەی لە ناوچەی شەڕ دەکشێنەوە، کێشەیەکی ئەخلاقییە و بەگوێرەی پەیماننامەی جنێف بە ئامانجکردنی ئەو سەربازانە قەدەخەیە.   بەگوێرەی راپۆرتەکە ناردنی ئەم چەکە بۆ لیبیا لەلایەن تورکیا بەگوێرەی بڕگەی ٩ لە بڕیاری ژمارە ١٩٧٠ کە تایبەتە بە "گەمارۆی چەک" پێشێلکردنی یاساکەیە.  لە راپۆرتەکەدا هەروەها ئاماژە بەوەدراوە، تورکیا لە ٢٣ تشرینی یەکەمی ٢٠١٩ تاوەکو ٣٠ تشرینی دووەمی ساڵی رابردوو ٢٦ پێشێلکاری جیاوازی لە لیبیا ئەنجامداوە.   حکوومەتی ویفاقی نیشتمانی لیبیا لە ماوەی نێوان ٢ی حوزەیران بۆ ٣ی تشرینی دووەمی ٢٠١٩ فەرمانی داوە بە ناردنی ٤٠٩.٣ ملیۆن یۆرۆ بە ٣ جار بۆ کۆمپانیای نیشتمانی بازرگانیی و ئەندازیاریی تەکنەلۆژیای بەرگریی تورکیا.  لە راپۆرتەکەدا هەروەها ئاماژە بەوەدراوە، وڵاتانی ئوردن، ئیمارات، میسر، سووریا و رووسیاش لە بەرژەوەندەیی خەلیفە حەفتەر چەندینجار گەمارۆی چەکیان شکاندووە.   تورکیا ئەمڕۆ گەیشتووەتە ئاستێک لە بەرهەمهێنانی فڕۆکەی بێ فڕۆکەوانی شەڕکەر و درۆندا رکابەری وڵاتە زلهێزەکان دەکات و لە بواری پیشەسازیی سەربازیدا وەبەرهێنان دەکات و چەک هەناردە دەکات.   رەجەب تەیب ئەردۆغان سەرۆككۆماری توركیا رۆژی ٢٦ی ئایاری ٢٠٢١ لە كۆبوونەوەی هەفتانەی فراكسیۆنی ئاكپارتی لە پەرلەمانی توركیا، باسی لە رێككەوتنی وڵاتەكەی لەگەڵ پۆڵەندا لەبارەی فرۆشتنی ٢٤ فڕۆكەی بێفڕۆكەوانی جۆری بایراكتار TB ٢ کرد و ئاماژەی بەوەدا، ١٨٠ فڕۆكەی بێفڕۆكەوانی جەنگی و چاودێرییان لە لایەن سوپای چوار وڵاتەوە بەکاردەهێندرێن.    بەگوێرەی ئاماری فەرمیی وەزارەتی بازرگانیی تورکیا و ئەنجوومەنی هەناردەکارانی ئەو وڵاتە، لەماوەی چوار مانگی ٢٠٢١ دا تورکیا بە بەهای ٩٥٠ ملیۆن دۆلار فڕۆکەی بێفڕۆکەوانی فرۆشتووە. بەمەش هەناردەی فڕۆکەی بێفڕۆکەوان بەراورد بە چوار مانگی ساڵی ٢٠٢٠ بەڕێژەی ٤٧.٧ % زیادیکردووە.   بەگوێرەی ئامارە فەرمییەکە، تورکیا لە کانوونی دووەمی ئەمساڵدا بایی ١٦٦.٩ ملیۆن دۆلار، لە مانگی شوبات بایی ٢٣٣.٢ ملیۆن دۆلار، لە مانگی ئاداردا بایی ٢٤٦.٩ ملیۆن دۆلار و لە مانگی نیساندا بایی ٣٠٢.٥ ملیۆن دۆلار فڕۆکەی بێفڕۆکەوانی و کەرەستەی پیشەسازیی بەرگریی تایبەت بەم درۆنانە فڕۆشتووە.  ئەمە لە کاتێکدایە هەناردەی پیشەسازیی بەرگرری تورکیا لە ٢٠٢٠ دا بۆ ٣ ملیار دۆلار بەرزبووەتەوە. پێشبینی دەکرێ تاوەکو ٢٠٢٣ بگاتە ١٠ ملیار دۆلار. لە کاتێکدا لە ٢٠٠٢ دا هەناردەی تورکیا لەو کەرتە تەنیا ٢٤٨ ملیۆن دۆلار بوو.  تورکیا ساڵانە بودجەیەکی زەبەلاح بۆ وەزارەتی بەرگریی وڵاتەکەی تەرخان دەکات، لەو رەشنووسی بودجەی ساڵی ٢٠٢١ دا ٦١ ملیار و ٤٨٤ ملیۆن و ٩٣٩ هەزار لیرە (٧ ملیار و ٨٧٨ ملیۆن دۆلار) بۆ بواری سەربازی تەرخانکراوە کە لە بودجەی ٩ وەزارەت زیاترە.  لەلایەکی دیکەوە تورکیا واژۆی لەسەر پەیماننامەی بازرگانی چەکی نەتەوەیەکگرتووەکان کردووە کە لە مانگی کانوونی یەکەمی ٢٠١٤ دا ئامادەکراوە و پێوەرەکانی بازرگانی چەکی لە نێوان وڵاتان دەستنیشانکردووە، بەڵام بە فەرمی پابەندبوونی خۆی بە پەیماننامەکە رانەگەیاندووە.