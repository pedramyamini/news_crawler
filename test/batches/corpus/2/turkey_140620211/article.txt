بانکی ناوەندیی تورکیا ئەمڕۆ دووشەممە ١٤ی حوزەیرانی ٢٠٢١ داتاکانی پەیوەست بە کورتهێنانی بودجەی تورکیای ئاشکرا کرد و رایگەیاند، کورتهێنانی بودجەی ناوەندیی تورکیا لە مانگی نیسانی ئەمساڵ بە بەراورد بە هەمان وادەی لە ٢٠٢٠ دا بە بڕی ٣ ملیار و ٥٨٤ ملیۆن دۆلار کەمیکردووە و کورتهێنانی بودجە لەو مانگەدا بە یەک ملیار و ٧١٢ ملیۆن دۆلار تۆمارکراوە.   بەگوێرەی داتاکانی بانکی ناوەندیی تورکیا، لە چوار مانگی یەکەمی ئەمساڵدا کورتهێنانی بودجە ٩.٥٨ ملیار دۆلار بووە و کورتهێنانی ساڵانەش بۆ ٣٢ ملیار و ٧٣٧ ملیۆن دۆلار پاشەکشێی کردووە.   هەروەها لە مانگی نیسانی ئەمساڵدا کورتهێنانی بازرگانیی دەرەوە بە بەراورد بە هەمان وادە لە ساڵی ٢٠٢٠ بە بڕی ٢ ملیار و ٣٣٢ ملیۆن دۆلار کەمیکردووە و بۆ ١ ملیار و ٥١٣ ملیۆن دۆلار پاشەکشێی کردووە.   وەزارەتی گەنجینە و دارایی تورکیا لە سەرەتاکانی ئەمساڵدا داتاکانی بودجەی ناوەندی تورکیای بۆ ساڵی ٢٠٢٠ بڵاوکردەوە و رایگەیاند، بە بەراورد بە ساڵی ٢٠١٩ کورتهێنانی بودجەی تورکیا لە ٢٠٢٠ دا بەرێژەی ٣٨ % زیادیکردووە.