ئەو بەڵگەنامەیە ئەنجامی کۆبوونەوەی رۆژی ٢١/١١/٢٠٢١ی بەرپرسانی باڵای ئەمنی و هەواڵگری ئێرانە و گرووپی هاککەری ناسراو بە "دادپەروەریی عەلی" دراوەتە میدیا فارسییەکان. ئەو گرووپە پێشتر ڤیدیۆی نێو گرتووخانەی ئێڤینی تارانیشی بڵاوکردووەتەوە.  کۆبوونەوەکە بە ئامادەبوونی جێگری فەرماندەی گشتیی سوپای پاسداران لە قەرارگەی ساروڵڵا، بەرپرسانی دامودەزگا هەواڵگری و ئابوورییەکانی سوپای پاسداران، وەزارەتی ئیتلاعات، پۆلیس، بەسیج و دەزگای دادی ئێران بەڕێوەچووە.   بەپێی بەڵگەنامەکە، لەو کۆبوونەوەیەدا کەسێک بە ناوی محەممەدی، کە جێگری بەرپرسی رێکخراوی هەواڵگریی سوپای پاسدارانە بۆ کاروباری کۆمەڵایەتی رایگەیاندووە، بەپێی ئەو بەدواداچوونانەی کردوویانە، کۆمەڵگە لە دۆخی "تەقینەوەی ژێرپێستی" دایە.   ئەو بەرپرسەی سوپای پاسداران هەروەها گوتوویەتی، چەند شۆک لە مانگەکانی رابردوو روویانداوە، کە خەڵکی تووشی گومان کردووە، کابینەی ئیبراهیم رەئیسی بتوانێ کێشەکان چارەسەر بکات یان نا.   محەممەدی ئاماژەی بەوەداوە، بازاڕی ئۆتۆمبێل و زیانمەندبوونی خەڵک لە بۆرسە متمانەی خەڵکیان بە دەسەڵات کەمکردووەتەوە و ٥٣ % ی کۆمەڵگە بە گومانەوە دەڕواننە بانگەشەکانی دەسەڵات بۆ چارەسەرکردنی کێشەکان.  جێگری بەرپرسی رێکخراوی هەواڵگری سوپای پاسداران هەروەها رایگەیاندووە، لە یەکساڵی رابردوودا ناڕەزایەتییە کۆمەڵایەتییەکان لە ئێران ٣٠٠ % زیادیانکردووە و ناڕەزایەتییەکان لەو وڵاتە لەسەر بابەتەکانی وەکو گرانی و هەڵاوسان، دواکەوتنی مووچە، کێشەی کەمئاوی و پشێوییە کۆمەڵایەتییەکان چڕ بوونەتەوە.  لە کۆبوونەوەکەدا، پەیام کاویانی، فەرماندەی پۆلیسی گشتیی تاران رایگەیاندووە، گردبوونەوەی ناڕازییان لەساڵی ١٤٠٠ی هەتاوی بە بەراورد بە ساڵی پێشتر ٤٨ % زیاتر بووە و ژمارەی بەشداربووانی گردبوونەوەکانیش ٩٨ % زیادیکردووە. دەشڵێت، ژمارەی ئەو گردبوونەوانەی هۆکارەکەیان دۆخی ئابووری بووە ٥٦ % و گردبوونەوەی کرێکارانیش ١٣٦ % زیاتر بووە و زۆربەی گردبوونەوەکان لەبەردەم پەرلەمان بووە.  لە بەڵگەنامەکەدا هەروەها ئاماژە بەوەکراوە، بەرپرسانی ئەمنی ئێران باسیان لە گرانبوونی نرخی پێداویستییەکانی خەڵک کردووە و بەرپرسێکی ئابووری سوپای پاسداران گوتوویەتی، حکومەت ناچارە دابینکردنی دۆلار بە نرخی حکومی بۆ هاوردەکردنی شتوومەکی پێویست بوەستێنێت و دەتوانن بە بێدەنگی وردە وردە دابینکردنی دۆلاری حکومی کەمبکەنەوە.   لە کۆتایی کۆبوونەوەکەدا، حوسێن نەجات، جێگری فەرماندەی گشتیی سوپای پاسداران لە قەرارگەی ساروڵڵا رایگەیاندووە، گرنگترین بابەتی ئێستا وەستاندنی دابینکردنی دۆلاری حکومییە. قەرارگەی ساروڵڵا بەرپرسی دابینکردنی ئاسایشی تارانی پایتەختی ئێرانە و پاراستنی بەرپرسانی باڵا و دامودەزگا حکومییەکانی ئەو وڵاتە لە تاران لە ئەستۆی ئەو قەرارگەیە دایە.