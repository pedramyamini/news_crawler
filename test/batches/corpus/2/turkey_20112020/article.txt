لە کۆبوونەوەکەدا سولەیمان سۆیلو، وەزیری ناوخۆی توركیا رایگه‌یاند "له‌و باوه‌ڕه‌داین تاوەكو ساڵی داهاتوو له‌م کاتەدا په‌ڕاوی په‌كه‌كه له ناوخۆی وڵاتدا دابخرێت".  وەزیری ناوخۆی تورکیا راشیگەیاند، ستراتیژیەتی رێگەگرتن لە گەیاندنی خواردن و پێداویستیی دیکە بۆ گەریلاکان لە زستانی پارساڵدا ئەنجامی هەبووە و ئاماژەی بەوەش کرد "ئەمساڵیش هەمان ستراتیژیەت بەتەواوی جێبەجێدەکەین و هەموو حەشارگەکانیان خاپوور دەکەین. ئەوان هەوڵدەدەن پێداویستیی زستانە بۆ خۆیان دابینبکەن، ئێمەش زیاتر چاوکراوە دەبین و رێگەنادەین پارچە نانێکیان پێبگات. هۆشداری بە خاوەن فرۆشگە و پیشەگەرانمان دەدەین کەس بیر لەوە نەکاتەوە خواردن و پێداویستیی دیکە بۆ شاخەکان بنێرێت، چونکە دەکەونە ژێر باری قورسەوە".  سولەیمان سۆیلو باسی لەوە کرد، لە هاوین و پاییزی رابردوودا دوو ئۆپەراسیۆنیان ئەنجامداوە کە بریتین لە زنجیرە ئۆپەراسیۆنەکانی کاپان "تەڵە" کە بە گوتەی ئەو بووە هۆی کوشتنی ١٠٩ گەریلا و زنجیرە ئۆپەراسیۆنەکانی یەڵدرم "هەورە برووسکە" کە بووەتە هۆی کوژرانی ١٤٣ گەریلا.  ئەو وەزیرەی تورکیا ئەوەشی خستەڕوو، ئەمساڵ ٢٠٢ گەریلا خۆیان رادەستکردووەتەوە، بەم جۆرەش ژمارەی ئەو گەریلایانەی لە چوار ساڵدا خۆیان رادەستکردووەتەوە، گەیشتووەتە ٨٢٤ گەریلا.  لەبارەی پاراستنی سنوورەکانی تورکیا - سووریا، سۆیلو گوتی، لە کۆی ٩١١ کیلۆمەتری سنووری هاوبەشی تورکیا و سووریا، ٨٣٧ کیلۆمەتر دیواری بەرز دروستکراوە و بە درۆن و هێزی گەڕۆک دەپارێزرێن. لە سنووری هاوبەشی ئێرانیش تاوەکو ئێستا ١٤٢ کیلۆمەتر دیواری کۆنکرێتی دروستکراوە، مانگی داهاتووش لە شارەکانی قارس، ئاگری و ئیدیر درێژە بە دروستکردنی دیوارەکان دەدرێت و بە کامێرای چاودێریی پێشکەوتوو چاودێری دەکرێن.