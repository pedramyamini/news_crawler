ئەمڕۆ هەینی ٢٦ی ئاداری ٢٠٢١، هێزە ئەمنییەکان بۆ بڵاوەپێکردنی قوتابیان هۆشدارییاندا و داوای کۆتاییهێنانی چالاکییەکانیان کرد، بەڵام قوتابییەکان سووربوون لە درێژەدان بەگردبوونەکانیانەوە و دواتر بەکۆمەڵ لە بەردەم دادگەکە دانیشتن و رێگەی سەرەکیی دادگەکەیان داخست.  هێزە ئەمنییەکان بەپاساوی نەبوونی مۆڵەتی گردبوونەوە، بەگرتنەبەری هێز، دەستیان بە بڵاوەپێکردنی زۆرەملێی خوێندکارەکان کرد و لە ئەنجامدا ٥٠ خوێندکار دەستگیرکران و رەوانەی بەڕێوەبەرایەتیی پۆلیس کران.   جگە لە دەستبەسەرکردنی ٥٠ خوێندکارەکەی ئەمڕۆ، ٦١ خوێندکاری دیکەی زانکۆکە دەستبەسەرن و ١١ کەسیان سزای بەندکردنیان بەسەردا سەپێندراوە.   گردبوونەوە و ناڕەزایی خوێندکارانی زانکۆی بۆغازئیچی ئیستەنبووڵ لە رۆژی  ٤ی کانوونی دووەمی ئەمساڵەوە دەستیپێکردووە. ئەوەش دوای ئەوەی بە واژۆی رەجەب تەیب ئەردۆغان، سەرۆککۆماری تورکیا مەلیح بوڵو، وەک سەرۆکی نوێی زانکۆکە دەستنیشانکرا.  بەهۆی بەردەوامی ناڕەزاییەکان هەفتەی رابردوو چوار خوێندکاری زانکۆی بۆغازئیچی بە تۆمەتی نمایشکردنی وێنەی کەعبە لەسەر زەوی دەستبەسەرکران. دوو خوێندکار بە بڕیاری دادگە بە تۆمەتی "هاندانی توێژێکی کۆمەڵگە بۆ رق و کینە و دووژمنکاری بەشێوەیەکی ئاشکرا" خرانە زیندانەوە و دوو خوێندکاریش بە مەرج ئازادکران، ئەوەش کاردانەوەی زیاتری بەدوای خۆیدا هێنا.