سارۆهان ئۆڵوچ، بریکاری سەرۆکی فراکسیۆنی هەدەپە لە کۆنفرانسێکی رۆژنامەڤانیدا چوار دەنگتۆمارکەرەکەی لەسەر مێزەکەیدا دانابوو و ئاماژەی بەوە دا کە لە ژوورەکانی بارەگای پارتەکەیان دۆزراونەتەوە.   ئۆڵوچ حکومەتی تۆمەتبار کرد و گوتی: "هێزە ئەمنییەکان لە ئیستەنبووڵ و پارێزگاکانی دیکەشدا ئەم کارە دەکەن. هەڵدەکوتنە سەر بارەگاکانمان و بە چەند کاژێر دەمێننەوە. بیانوویان گەڕان و پشکنینە. جا لەو کاتانەدا ئەم جۆرە ئامێرە دەنگییانە جێگیردەکەن. ئێمە لە ئیستەنبووڵ ئەمانەمان دۆزییەوە، بەڵام لە وان و دیاربەکریشدا هەمان کاریان کردووە. جگە لەمانە شتی دیکەش جێگیردەکەن. "  بریکاری سەرۆکی فراکسیۆنی هەدەپە رایگەیاند دوو دامەزراوە هەن کە دەتوانن بە شێوەیەکی وا پرۆفێشناڵانە ئەم کارە بکەن کە یەکێکیان هەواڵگریی ئاسایشی سەر بە وەزارەتی ناوخۆیە، ئەوەی دیکەش هەواڵگریی نیشتمانییە.  سارۆهان ئۆڵوچ نیگەرانیی خۆی لە بەرامبەر ئەو جۆرە هەڵسوکەوتانەدا نیشان دا و رایگەیاند کە ئاکپارتی ئەم شێوازە سیخوڕیکردنەی لە گرووپی گولەنییەکان وەرگرتووە و گوتیشی: "ئێمە هیچ تۆمەتێکی چەپەڵمان نییە هەتاوەکو بیشارینەوە. دەمەوێت جەخت لەسەر ئەمە بکەمەوە... ئێوە لە رابردوودا هاوبەشی ١٢ ساڵەی دەسەڵاتتان تۆمەتبارکرد و گوتتان چەواشەی کردین. جێگیرکردنی تۆمارکەری دەنگی شێوازی ئەو هاوبەشەی ئێوەیە. ئێوە ئەمە لەو هاوبەشەتان فێربوون و ئێستا جێبەجێی دەکەن. "  هەدەپە لەو بارەیەوە سکاڵا تۆماردەکات و وردەکاریی تەواوی لە راپۆرتێکدا کۆکردووەتەوە، بەڵام تاوەکو ئێستا وەزارەتی ناوخۆی تورکیا ئەوەی پشتڕاست نەکردووەتەوە و بە فەرمی وەڵامی هەدەپەی نەداوەتەوە.  لە ماوەی رابردوودا زنجیرەیەک ئۆپەراسیۆن لەلایەن هێزە ئەمنییەکانی تورکیاوە کرانە سەر بارەگای هەدەپە و گەڕان و پشکنین کران.