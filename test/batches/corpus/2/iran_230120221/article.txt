پەیینی یۆریا جگە لە بەکارهێنانی لە بواری کشتوکاڵیدا، بۆ بەرهەمهێنانی "تەقەمەنیش" بەکاردەهێندرێت.  دەستگرتن بەسەر کەشتییە ئێرانییەکە رۆژی سێشەممە، ١٨ - ١ - ٢٠٢٢ دا بووە، بەڵام ئەمڕۆ یەکشەممە، ٢٣ - ١ - ٢٠٢٢ ئەمریکا راگەیێندراوی لەبارەیەوە بڵاوکردووەتەوە.  لە راگەیێندراوەکەی هێزی دەریاوانی ئەمریکادا هاتووە، "کەشتییەکە لە کەنداوی عوممان بە ٤٠ تۆن پەیینی یۆریا گیراوە و بەرەو یەمەن دەچوو بۆ هاوکاریکردنی حوسییەکان".  ساڵی رابردوو لەسەر هەمان رێگەی دەریایی لە کەنداو، هێزی دەریاوانی ئەمریکا دەستیان بەسەر کەشتییەکی ئێرانیدا گرتووە کە هەزاران پارچە چەکی بارکردبوو؛ ئەمریکا سەرجەم چەکەکانی رادەستی حکومەتی دانپێدانراوی یەمەن کرد.  ئەو هێزەی کە دەستی بەسەر کەشتییە ئێرانییەکەدا گرتووە، سەر بە کاروانە کەشتییەکانی پێنجەمی هێزە دەریاوانەکانی ئەمریکایە کە بارەگاکەی لە بەحرەینە و لە راگەیێندراوێکیدا رایگەیاند، "ئێمە لەسەر رێگەیەک کە پێشتر بۆ گواستنەوەی چەک بۆ حوسییەکانی یەمەن بەکارهێنراوە، دەستمان بەسەر کەشتییەکدا گرت کە هیچ ئاڵایەکی بەرزنەکردبووەوە و لە ئێرانەوە دەهات".  راگەیێندراوەکەی ئەمریکا لە دوای هێرشێکی درۆنیی حوسییەکان دێت بۆسەر ناوچەی دەوروبەری فڕۆکەخانەی ئەبوزەبی، پایتەختی ئیمارات و بووە هۆی کوژرانی ٣ کەس.