گوتەبێژێکی وەزارەتی دەرەوەی ئەڵمانیا لەبارەی هەنگاوەکانی تایبەت بە داخستنی هەدەپە رایگەیاند، "قەدەخەکردنی پارتێک لە وڵاتێکی دیموکراسیدا دەکرێت دوایین هەنگاو بێت".  ئەو گوتەبێژە ئاماژەی بەوە کرد "دەرکردنی پەرلەمانتارێکی دیکەی هەدەپە لە پەرلەمان و رێکارەکانی دیکە دژی ژمارەیەکی زۆر لە پەرلەمانتاران و ئەندامانی هەدەپە دەچنە خانەی ئەو پێشهاتانەوە کە گومان لەسەر سەروەریی یاسا لە تورکیادا دروستدەکەن".  هاوکات یەکێتیی ئەوروپا نیگەرانیی "قووڵ"ی خۆی لە بەرامبەر هەوڵەکانی تایبەت بە داخستنی هەدەپە دەربڕی.  جۆسیپ بۆرێل، بەرپرسی سیاسەتی دەرەوەی یەکێتیی ئەوروپا و ئۆلیڤەر ڤارهێڵی، سەرۆکی کۆمیسیۆنی ئەوروپا بۆ گەورەبوونی رێکخراوە ئەوروپییەکە لە راگەیێندراوێکدا گوتیان، "داخستنی دووەمین پارتی گەورەی ئۆپۆزیسیۆنی تورکیا پێشێلکارییە بەرامبەر مافی ملیۆنان دەنگدەر لە تورکیا. ئەو هەنگاوە نیگەرانییەکانمان لەبارەی پاشەکشەی مافە بنچینەییەکان لە تورکیا زیاد دەکات و رەوایەتیی پابەندبوونی راگەیێندراوی بەرپرسانی تورکیا بۆ ئەنجامدانی چاکسازی لە وڵاتەکەیاندا لاواز دەکات".  بۆرێل و ڤار هێڵی داوا لە ئەنقەرە دەکەن رێز لە "پابەندییە دیموکراسییەکانی بگرێت، لەوانەش رێزگرتن لە دیموکراسی، مافی مرۆڤ و سەروەریی یاسا".  هەر لە راگەیێندراوەکەدا رەخنە لە تورکیا گیراوە لە بەرامبەر وەرگرتنەوەی پارێزبەندی لە عومەر فارووق، پەرلەمانتاری هەدەپە.