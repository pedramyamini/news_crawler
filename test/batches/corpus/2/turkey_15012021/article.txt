هەڵمەتەکە، کاژێر ٠٨: ٣٠ی بەیانی دوێنێ پێنجشەممە ١٤ی کانوونی دووەمی ٢٠٢١ لە تەواوی شار و شارۆچکەکانی تورکیا و باکووری کوردستان دەستیپێکرد و تاوەکو کاژێر ٢٣: ٣٠ی شەو بەردەوام بوو. لە یەکەم رۆژی هەڵمەتەکە، ٣٠٠ هەزار کارمەندی تەندروستی کوتران.  لە تورکیا و باکووری کوردستاندا یەک ملیۆن و ١٠٠ هەزار کارمەندی تەندروستی هەن. بەگوێرەی پرۆتۆکۆڵی وەزارەتەکە، سەرەتا کارمەندانی تەندروستی ڤاکسینەکە وەردەگرن و دواتر بەساڵاچووە نەخۆشەکان و ئەوانەی تەمەنیان سەروو ٦٥ ساڵە.  بڕیاریشە دوای ٢٨ رۆژی دیکە، کارمەندانی تەندروستی ژەمی دووەمی ڤاکسینەکەیان وەربگرن.  رۆژی ١٣ی کانوونی دووەمی ٢٠٢١، دامەزراوەی چارەسەری و کەرەستە پزیشکییەکانی تورکیا TİTCK مۆڵەتی بەپەلەی بەکارهێنانی، بە ڤاکسینە چینییەکە دا. فەخرەددین کۆجا، وەزیری تەندروستیی ئەو وڵاتە یەکەم کەس بوو ڤاکسینی CoronaVacی بەرهەمی کۆمپانیای سینۆڤاکی چینی وەرگرت. دواتر ئەندامانی ئەنجوومەنی زانستیی تورکیا بە ڤاکسینەکە کوتران.  دوێنێش رەجەب تەیب ئەردۆغان، سەرۆککۆماری تورکیا و بەرپرسە باڵاکانی ئەو وڵاتە، ڤاکسینەکەیان وەرگرت.  رۆژی ٣٠ی کانوونی یەکەمی ٢٠٢٠، یەکەم کاروانی ڤاکسینی CoronaVac گەیشتە ئیستەنبووڵ و رۆژی دواتر ٣١ی کانوونی یەکەمی ٢٠٢٠ کاروانی دووەمی ڤاکسینەکە گەیشتە ئەنقەرە.  تورکیا ٥٠ ملیۆن ژەمە ڤاکسینی چینی کڕیوە و تاوەکو ئێستا سێ ملیۆن ژەمە ڤاکسینی پێگەیشتووە. هەروەها ٥٠ ملیۆن ژەمە ڤاکسینی دیکەشی لە کۆمپانیای فایزەر و بایۆنتێک کڕیوە و بڕیارە لە مانگی شوبات بەدەستی بگات. سەرباری ئەمەش لە هەوڵدان بۆ بەرهەمهێنانی ڤاکسین بەردەوامە.