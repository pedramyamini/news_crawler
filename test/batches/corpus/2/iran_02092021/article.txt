بەپێی ئەو راپۆرتانەی بڵاوبوونەتەوە، هادی عەتازادە بە تۆمەتی ئەوەی کحولی پێبووە، دەستبەسەر کرابوو و رۆژی ٣١.٠٨.٢٠٢١ گیانی لەدەستداوە.  قاسم عەتازادە، کە برای هادی عەتازادەیە، بە دەنگی ئەمریکای گوتووە، رۆژی سێشەممە ئێمەیان ئاگادار کردەوە، کە دۆخی تەندروستیی ناجێگیرە و گوازراوەتەوە نەخۆشخانە.  قاسم دەڵێت: "تەندروستیی هادی دوای لێدانی قامچی تێکچوو، لەگەڵ ئەوەشدا دوو رۆژ دوای ئەوە  بردراوەتە نەخۆشخانە، واتە کاتێک کە گیانی لەدەستدابوو".  مووسا خەلیلوڵڵاهی، سەرۆکی دادگاکانی پارێزگای تەورێز، رەتیکردووەتەوە ئەو لە زیندانی شاری ئەهەر بەهۆی لێدانی قامچییەوە مردبێت و گوتی: "هادی عەتازادە دوای ئەوەی بەهۆی سکئێشەوە سەردانی ناوەندی تەندروستیی زیندانی کرد و دەستبەجێ گوازراوەتەوە، بەڵام سەرەڕای هەوڵەکان رۆژێک دواتر گیانی لەدەستدا".  ئەو لە زاری پزیشکی دادی تەورێزەوە گوتوویەتی: "هیچ نیشانەیەکی لێدان لەسەر جەستەی هادی عەتازادە نەبووە".  بەڵام قاسم عەتازادە دەڵێت براکەی هیچ کێشەیەکی تەندروستی نەبووە، بە تۆمەتی هەڵگرتنی کحول، ساڵ و نیوێک بووە لە زیندانی شاری ئەهەردا بووە.  پەیماننامە نێودەوڵەتییەکان سزای لێدانی قامچییان قەدەخە کردووە، بەڵام بەپێی یاساکانی کۆماری ئیسلامی لێدانی قامچی بۆ هەندێ تاوان رێپێدراوە و جێبەجێ دەکرێت.