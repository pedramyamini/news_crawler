یەکەمین کۆبوونەوەی ئەنجوومەنی گشتیی دادگای دەستووریی تورکیا بۆ لێکۆڵینەوە لە دۆسیەی داواکردنی داخستنی هەدەپە ئەمڕۆ چوارشەممە ٣١ی ئاداری ٢٠٢١ لە ئەنقەرەی پایتەختی تورکیا دەستپێدەکات.    دادگای دەستووریی تورکیا رۆژی ١٩ی ئادار، زوهتو ئارسڵان، سەرۆکی دادگەی باڵای دەستووریی تورکیای وەک ریپۆرتەر راسپارد، بۆ لێکۆڵینەوە لەو سکاڵانامەیەی لەلایەن داواکاری گشتیی کۆماریی بۆ داخستنی هەدەپە تۆمارکراوە.  ئەگەر ئەنجوومەنی گشتیی دادگای دەستووریی تورکیا سکاڵاکە پەسەند بکات، ئەوا قۆناخی یاسایی پرۆسەی داخستنی هەدەپە بە فەرمی  دەستپێدەکات و بۆ بەرگریی لەخۆکردن، دۆسیەکە بۆ هەدەپە دەنێردرێ و پێویستە هەدەپە لەماوەی ٦٠ رۆژدا لەو رۆژەی دادگا بۆی دیاری دەکات، بەرگریی لە خۆی بکات.   بەرپرسانی هەدەپە پێیانوایە دەسەڵاتی ئاکپارتی و مەهەپەی هاوپەیمانی، ناتوانێ پارتەکەیان دابخات و هەوڵدان بۆ داخستنی هەدەپە وەک هەوڵێكی بێهوودە ناودەبەن. رایانگەیاند کە پێداگرن لە پارێزگاریکردن لە هەدەپە و دۆزینەوەی رێگەچارەی گونجاو بۆ تێپەڕکردنی ئەم قۆناخە.  لە تورکیا تەنیا پارتەکانی ئۆپۆزسیۆن و دەنگدەر و لایەنگرانی هەدەپە دژی داخستنی هەدەپە نین. بەشێكی زۆری دەنگدەری پارتەکانی دیکەش بە ئەرێنی ناڕواننە هەوڵی داخستنی هەدەپە.   بەگوێرەی دوایین راپرسی ناوەندی توێژینەوەکانی سۆسیۆپۆلیتیک کە راپرسییەکی لە ١١ پارێزگای باکووری کوردستان و تورکیا کردووە، ٣٠ % ی دەنگدەری ئاکپارتی، ٦٧.٣ % ی دەنگدەری جەهەپە، ٥٩.٤ % ی ئەوانەی دەنگیان بە ئیی پارتی داوە، پێیانوایە هەوڵی داخستنی هەدەپە یاسایی نییە و بڕیارێکی سیاسییە.  ئەمە لە کاتێكدایە پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەماندا، کە لە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان ٦٧ کورسی بەدەستهێنا.