بەپێی هەواڵی میدیاکانی ئێران، نرخی ئەو دەرمانانەی لە نیوەی یەکەمی ساڵی رابردوو تەرخانکردنی دۆلاری حکومی بۆ هاوردەکردنیان راگیرا، چەند هێندە بەرزبووەتەوە.  عەلی فاتمی، جێگری سەرۆکی دەرمانسازانی ئێران رایگەیاند، بە هەڵگرتنی دۆلاری حکومی، نرخی دەرمانی بەرهەمی نێوخۆ دوو هێندە و نرخی دەرمانی هاوردەکراوی بیانیش پێنج تاوەکو شەش هێندە بەرز دەبێتەوە.  حکومەتی ئێران لە ساڵی ٢٠١٨ ـەوە و دوای دابەزینی زۆری بەهای تمەن، بۆ پێشگرتن لە بەرزبوونەوەی نرخەکانیان، دۆلار بە نرخی حکومی دەداتە هاوردەکارانی پێداویستییە سەرەکییەکانی وەکو دەرمان. دوای هاتنەسەرکاری کابینەی ئیبراهیم رەئیسی تەرخانکردنی دۆلار بۆ هاوردەکردنی دەرمان کەمکرایەوە و لە بودجەی ئەمساڵدا هیچ بڕە پارەیەک دانەندراوە بۆ هاوکاریکردنی هاوردەکارانی دەرمان.  بەگوتەی وەزیری تەندروستیی ئێران، ٩٧ % ی دەرمانی پێویستی ئەو وڵاتە لە نێوخۆ بەرهەمدێت و ٣ % ی هاوردە دەکرێت، بەڵام ماددەی خاوی بەشێک لە دەرمانە نێوخۆییەکانی ئێرانیش هاوردە دەکرێت.