محەممەدڕەزا مەحبووب فەر، کۆمەڵناس و پسپۆڕی بواری تەندروستیی خێزان دەڵێت، "سەرەڕای کۆرۆنا، بێکارییش یەک لە کێشە سەرەکییەکانی گەنجانە بۆ خوێندن. کاتێک گەنجان دەبینن دوای چەند ساڵ خوێندن، ناچارن روو لە دەستفرۆشی بکەن، هیوایەکیان بە خوێندن نامێنێت".  لە لایەکی دیکەوە، رۆژی پێنجشەممە راپۆرتێک لەلایەن ناوەندی ئاماری ئێرانەوە بڵاوکرایەوە کە ئاشکرای دەکات، سەرەڕای زیادبوونی ژمارەی دانیشتووان، لە ٢٠ ساڵی رابردوودا ژمارەی قوتابییانی ئەو وڵاتە نزیکەی ١٥ % کەمبووەتەوە.  بەپێی ئەو ئامارە لە ٢٠ ساڵی رابردوودا دوو ملیۆن کەس لە ژمارەی قوتابییانی ئەو وڵاتە کەمیکردووە. ساڵی ٢٠٠١ ژمارەی قوتابییانی ئێران ١٧ ملیۆن و ٨٢٢ هەزار کەس بووە کە نۆ ملیۆن و ٣٥٩ هەزاریان کوڕانی قوتابی و هەشت ملیۆن و ٥٢٢ هەزاریش، کچانی قوتابی بوون؛ بەڵام لە ئەمساڵی خوێندندا ١٥ ملیۆن و ٦٦٦ هەزار قوتابی ناویان نووسیوە کە زیاتر لە هەشت ملیۆنیان قوتابیی کوڕ و حەوت ملیۆن و ٥٠٠ هەزار کەسیشیان قوتابیانی کچن.  وەزارەتی پەروەردەی ئێران باس لە دواکەوتنی ١٤٦ هەزار قوتابی لە خوێندنی ساڵی رابردوو و ٢١٠ هەزار قوتابیش لە خوێندنی ئەمساڵ دەکات، بەڵام بە گوتەی پەرلەمانتارێک، ساڵی رابردوو نزیکەی دوو ملیۆن و ٧٠٠ هەزار قوتابی ناویان لە خوێندنی ئۆنلایندا تۆمارنەکراوە.  محەممەد وەحیدی، ئەندامی کۆمیسیۆنی پەرلەمانی ئێران رایگەیاند، "بەپێی ئەو زانیارییانەی کە وەزارەتی پەروەردە پێیداوین، نزیکەی ٦٠ % ی قوتابییان لە خوێندنی ئۆنلایندا بەشدارن. واتە ٤٠ % یان لە ئەپلیکەیشنی شاددا نین. ئەوەش بە واتای ئەوەیە ئەو قوتابییانە یان لە رێگەی هەندێک ئەپلیکەیشنی دیکەوە دەخوێنن، یان هەر ناخوێنن. ساڵی رابردوو بەپێی ئەو بەدواداچوونانەی لە رێگەی وەزارەتی پەیوەندییەکانەوە کردمان، بۆمان دەرکەوت سێ ملیۆن و ٥٠٠ هەزار قوتابی لە ئەپلیکەیشنی شاددا، هیچ ناوێکیان نییە کە لەو ژمارەیە ٨٠٠ هەزار قوتابییان لە ئەپلیکەیشنەکانی دیکەدا دەیانخوێند و دوو ملیۆن و ٧٠٠ هەزار قوتابیش، هیچ ناوێکیان لە هیچ ئەپلیکەیشنێکدا نەبوو".  وەزارەتی پەروەردەی ئێران ماوەی مانگێکە بۆ خێراترکردنەوەی قوتابخانە و خوێندنگەکانی ئەو وڵاتە پرۆسەی قوتابییانی لە سەرووی ١٢ ساڵەوە دەستپێکردووە و بڕیارە لە نزیکەی ٢٠ رۆژی داهاتووەوە، بە شێوەی مەرجدار، قوتابخانەکان بکاتەوە.