ئیبراهیم رەئیسی، سەرۆککۆماری ئێران لە رومێ گوتی، "پرسی زۆر لەو پارێزگایەدا هەیە و دەبێت کات دابندرێت بۆ بەدوداچوونیان، بەڵام کارە لەپێشینەکان دەستنیشانکراون. لە تاران کۆبوونەوەی کارناسانە لەبارەیان کراوە و تاوتوێکراون. هاوڕێیانیشم ئەمڕۆ دەچنە ناوچە جیاوازەکانی پارێزگاکە. "  رەئیسی سەردانی شارەکانی ورمێ، مهاباد، پیرانشار و میاندواوی کرد. ئەندامانی کابینەکەشی چوونە شارەکانی دیکە. لە پیرانشار نەخۆشخانەی گشتیی شارەکەی کردەوە و سەردانی بەنداوی کانی سێو و دەروازەی سنووری حاجی ئۆمەرانی کرد. دواتر چووە مهاباد و لە ساڵۆنێکی داخراودا قسەی بۆ ژمارەیەک لە کەسوکاری کوژراوانی کۆماری ئیسلامی، ئەندامانی سوپای پاسداران و فەرمانبەرانی حکومەت کرد. لەوێ گوتی، هەر کەسی بینیوە، رەخنەی لە بێکاری و دۆخی خراپی ئابووری هەبووە.  ئیبراهیم رەئیسی، سەرۆککۆماری ئێران هەروەها گوتیشی، "پشت بەخوا بتوانین لە ماوەیەکی کورتدا ئەو کێشە و گرفتانەی لەبەردەم خەڵکدان چارەسەریان بکەین، بەتایبەت پرسی گرینگی رەخساندنی هەلیکار کە کەڵکەڵەی زۆرێک لە خێزانە بەڕێزەکانە. کوڕ و کچانی خوێندەوار ئامادەی کار و تێکۆشانن و حکومەت بە خێرایی هەوڵی رەخساندنی بەستێنەکانی دەدات. "  کابینەی سێزدەیەمی ئێران بە دروشمی چاکسازی و چارەسەرکردنی کێشە ئابوورییەکان دەستی بەکار کرد، بەڵام ئەوەی لەو ٩ مانگەدا خەڵک بینیویانە، خراپتربوونی دۆخەکە بووە. ئەوە دەنگی ناڕەزایەتیی خۆییەکانی دەسەڵاتیشی دەرهێناوە.  عەبدولسەلام ئیمامی، پێشنوێژی حکومی مهاباد باسی لەوە کرد، ئومێد دەکەن سەردانەکەی سەرۆککۆمار رۆڵی هەبێت بۆ چارەسەرکردنی کێشە ئابوورییەکان و کەمکردنەوەی کۆچی گەنجان بۆ دەرەوەی وڵات.  سەرۆککۆماری ئێران دەڵێت، پارێزگای ورمێ توانای زۆری هەیە و دەتوانن بە بەکارهێنانی ئەو توانایانە، بەشێکی زۆر لە کێشە و گرفتەکان چارەسەر بکەن. بەڵێنیدا، سنوورەکان پەرەپێبدەن و لەو رێگەیەوە هەلیکار بڕەخسێنن. لە دامەزراندن و پێدانی بەرپرسیارێتیشدا، کەسانی خۆجێیی پێش بخەن.  سەرۆککۆماری ئێران ئاماژەی بەوە کرد، "بابەتی بەرهەمهێنان چ لە شاری مهاباد و چ پارێزگای ورمێ، پرسێکی سەرەکییە. ئەویش بەرهەمهێنانێک کە لەسەر بنەمای زانست و تەکنۆلۆژیا بێت. بەرهەمهێنان لەسەر بنەمای زانست دەتوانێ کارەکان زۆر بەرەوپێش ببات. هەروەها من وەکو کارێکی لەپێشینە جەخت لەسەر دامەزراندنی خەڵکی خۆجێی یانی هەڵبژاردنی کەسانی شارەزا و کارامەی خودی پارێزگا دەکەمەوە. "  بەگوتەی وەزیری ناوخۆی ئێران، دوای تەواوکردنی سەردانەکەی بۆ پارێزگای ورمێ، ئیبراهیم رەئیسی بڕیار لەسەر بابەتی رێڕەوەکانی کۆڵبەری دەدات. کۆمەڵە بڕیارێکیش دەردەکات، بۆ پەرەپێدانی ئابووری پارێزگاکە و چارەسەرکردنی کێشەکانی.