بەپێی هەواڵی ماڵپەڕی ئیرنا، زمانحاڵی حکومەتی ئێران، ئیبراهیم رەئیسی، سەرۆککۆماری ئێران و ئیمانوێل ماکرۆن، سەرۆککۆماری فەرەنسا، شەوی رابردوو بە تەلەفۆن قسەیان لەسەر دانوستاندن و گفتوگۆ ئەتۆمییەکان کردووە.  دوو رۆژ لەمەوبەر دیپلۆماتەکان لە ڤییەنا رایانگەیاند خولی هەشتەمی دانوستاندن لەسەر بەرنامە ئەتۆمییەکانی ئێران کۆتایی هاتووە و ئێستا کاتی هاتووە وڵاتانی لەسەر ئەنجامی دانوستاندنەکان بڕیاری "سیاسی" بدەن.  ئیبراهیم  رەئیسی لەو پەیوەندییە تەلەفۆنییەدا گوتوویەتی: "کۆماری ئیسلامی لە رەوتی دانوستاندنەکاندا ئیرادە و جیدیبوونی خۆی نیشان داوە و لایەنی بەرامبەریش دەبێت گەمارۆکان لابدات، لابردنی گەمارۆکان بۆ ئێران بسەلمێت و گەرەنتی جێی متمانەش بدات".  تاوەکو ئێستا حکومەتی فەرەنسا سەبارەت بەو پەیوەندییە تەلەفۆنییەی نێوان ماکرۆن و رەئیسی هیچ شتێکی بڵاونەکردووەتەوە.  رۆژی رابردوو بەرپرسێکی فەرەنسی گوتبووی، دانوستاندنەکانی زیندووکردنەوەی رێککەوتنی ئەتۆمی "هێشتا دژوارن بەڵام هەندێ نیشانە بۆ گەیشتن بە رێککەوتن هەیە".  رێککەوتنی ئەتۆمی ساڵی ٢٠١٥ لە سەردەمی حکومەتی حەسەن رووحانیدا کرا، بەڵام دۆناڵد ترەمپ، سەرۆککۆماری پێشوی ئەمریکا ساڵی ٢٠١٨ لێی کشایەوە. یەکێک لە ئامانجەکانی جۆ بایدن، سەرۆککۆماری ئەمریکا، زیندووکردنەوەی رێککەوتنەکە بوو، بەڵام دوای نزیکەی ساڵێک هێشتا لەمەدا سەرکەوتوو نەبووە.  دانوستاندنەکان لەنێوان ئێران و ئەمریکا بەشێوەی ناڕاستەوخۆ بەڕێوە دەچن.  ئێران داوای گەرەنتی لە ئەمریکا دەکات کە جارێکی دیکە لە رێککەوتنەکە نەکشێتەوە، بەڵام ئانتۆنی بلینکن، وەزیری دەرەوەی ئەمریکا رۆژی ١٩ - ٠١ - ٢٠٢٢ گوتی: ناتوانین گەرەنتی بدەین، کە سەرۆککۆماری داهاتووی ئەمریکا لە رێککەوتنەکە ناکشێتەوە.