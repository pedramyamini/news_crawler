نمایشەکەی ئەمڕۆ هاوکات بووە لەگەڵ بەڕێوەچوونی خولێکی نوێی دانوستاندنەکان بۆ زیندووکردنەوەی رێککەوتنی ئەتۆمی و نمایشی سەربازیی ئیسرائیل بۆ هێرشکردنە سەر بنکە ئەتۆمییەکانی ئێران.  حەبیبوڵڵا سەیاری، جێگری سوپای ئێران بۆ کاروباری هاوئاهەنگی رایگەیاند، لەم نمایشە سەربازییەدا یەکینەکانی هێزی وشکانی، بەرگریی ئاسمانی، هێزی ئاسمانی و دەریایی، فڕۆکە شەڕکەر و فڕۆکە بێفڕۆکەوانەکانی سوپا بەشدارن.  بە گوتەی حەبیبوڵڵا سەیاری، ئامانج لە نمایشە سەربازییەکە ئەوەیە بۆ هەر چەشنە "هەڕەشەیەک ئامادەییان هەبێت".  تەلەڤزیۆنی فەرمیی ئێرانیش سەبارەت بە هۆکاری بەڕێوەچوونی نمایشەکە بڵاوی کردووەتەوە، نمایشەکە "ئامادەکارییە بۆ بەرەنگاربوونەوەی هەر هەڕەشە و هەرجۆرە هێرشێکی گریمانەکراو".  لەم دواییانەدا راگەیاندنە ئیسرائیلییەکان بڵاویان کردەوە، سوپای ئەو وڵاتە راهێنانی هێرش بۆ سەر بنکە ئەتۆمییەکانی ئێران دەکات و نزیکەی یەک ملیار و ٥٠٠ هەزار دۆلاریشی بۆ تەرخان کراوە.  لەو کاتەوەی ئیبراهیم رەئیسی بووەتە سەرۆککۆماری ئێران هیچ دانوستاندنێک بۆ زیندووکردنەوەی رێککەوتنی ئەتۆمی بەڕێوەنەچووە و هاوکات ئێران زیاتر پەرەی بە پیتاندنی یۆرانیۆم داوە.