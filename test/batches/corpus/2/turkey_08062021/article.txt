چواردەمین دادگای سزا قورسەکانی ئیستەنبووڵ ئەمڕۆ سێشەممە ٨ی حوزەیرانی ٢٠٢١ لە دانیشتنێکی دادگا، بە تۆمەتی هاوکاریکردنی رێکخراوی تیرۆر بە ویستی خۆی و بەبێ ئەوەی ئەندامی ئەو رێکخراوە بێت،  بڕیاری گرتنی بۆ  جان دوندار، سەرنووسەری پێشووی رۆژنامەی جمھورییەت دەرکرد و ناوەکەی خستە لیستی سووری داواکراوان.   جان دوندار، کە ئێستا لە ئەڵمانیا نیشتەجێیە، رۆژی ٢٣ی کانوونی یەکەمی ٢٠٢٠ لەلایەن چواردەمین دادگای سزا قورسەکانی ئیستەنبووڵ بە تۆمەتی "سیخوڕی سیاسی و سەربازی" ١٨ ساڵ و ٩ مانگ، هەروەها بە تۆمەتی "هاوکاریکردنی رێکخراوی تیرۆریستی چەکداری" ٧ ساڵ و ٢١ مانگ، سزای زیندانیکردنی بۆ بڕایەوە.   دادگای سزا قورسەکانی ئیستەنبووڵ لە تشرینی یەکەمی ٢٠٢٠ دا بڕیاری  دەستگرتن بەسەر ماڵ و موڵکی جان دونداری لە شارەکانی ئیستەنبووڵ، ئەنقەرە و بۆدروم دەرکرد.  جان دوندار لە راپۆرتێکدا، کە لە ٢٩ی ئایاری ٢٠١٥ لە رۆژنامەی جمهورییەت بڵاویکردەوە بە بەڵگەوە باسی لەوەکرد، تورکیا هاوکاری رێکخراوەکانی وەک داعش و ئەلقاعیدە و ئەلنوسرە دەکات. وێنەی بارهەڵگرەکانی دەزگای میتی بڵاوکردەوە، کە چەکیان بۆ ئەو گرووپانە دەگواستەوە سووریا.  رەجەب تەیب ئەردۆغان، سەرۆککۆماری تورکیا ئەوکات رایگەیاند ئەو بارهەڵگرانە دەرمانیان تێدا بووە و بۆ یارمەتیدانی هاووڵاتیان نێردراوەتە ئەو ناوچانە.   بەهۆی بڵاوکردنەوەی ئەو راپۆرتە دەزگای میت سکاڵا لە دژی جان دوندار تۆمارکرد و بە غیابی لەلایەن دادگاوە بڕیاری دەستگیرکردنی بۆ دەرچوو.  جان دوندار لە ٢٦ی تشرینی دووەمی ٢٠١٥ خرایە زیندانەوە، دوای سێ مانگ مانەوەی لە زیندان، دادگای دەستووری تورکیا بڕیاری بێتاوانی جان دونداری دا و  بە مەرج ئازادکرا. ساڵی ٢٠١٩ تورکیای جێهێشت و لە ئەڵمانیا نیشتەجێ بوو.   سێدات پێکەر، کە سەرۆکی یەکێک لە گرووپە مافیاکانی تورکیایە و ئێستا لە دوبەی نیشتەجێیە، لە هەشتەمین تۆماری ڤیدیۆییدا کە رۆژی یەکشەممە ٣٠ی ئایاری ٢٠٢١ بڵاویکردەوە، باسی بارهەڵگرەکانی میتی کرد کە ساڵی ٢٠١٤ بەناوی هاوکاری بۆ تورکمانەکانی بایربوجاک لە سووریا، بەڕێخران، بەڵام دواجار دەرکەوت کە چەکیان بۆ بەرەی نوسرە گواستووەتەوە.   سێدات پێکەر بانگەشەی ئەوە دەکات، عەدنان تانریڤێردی کە پێشتر راوێژکاری ئەردۆغان بوو و دامەزرێنەری کۆمپانیای "راوێژکاری سەربازیی نێودەوڵەتی - سادات"ـە، لە ژێر ناوی "کاروانی هاوکاری سێدات پێکەر" بە بارهەڵگر چەک، ئۆتۆمبێل، تەقەمەنی و کەلوپەلی سەربازی رەوانەی سووریا کردووە.