چالاکڤانانی لوڕستان هەڵمەتێکی واژۆکۆکردنەوەیان بەناوی زیادکردنی بەشەئاوی پارێزگاکەیان دەستپێکردووە و تاوەکو ئێستا نزیکەی ٥ هەزار کەس واژۆیان کردووە.  لە نامەکەدا بۆ ئیبراهیم رەئیسی، سەرۆککۆماری ئێران هاتووە، پارێزگای لوڕستان خاوەنی ١٢ ملیار مەتری سێجا ئاوە، بەڵام حکومەت تەنیا یەک ملیار مەتری سێجای وەکو بەشەئاوی ئەو پارێزگایە دیاریکردووە و لەو یەک ملیارەش بە کردەوە ٦٠٠ ملیۆن مەتری سێجا ئاوی پێدەدات.  چالاکڤانانی لوڕستان دەڵێن، کشتوکاڵ ستوونی سەرەکی ئابووریی ئەو پارێزگایەیە و بەهۆی بێ ئاوییەوە ٨٠ % ی زەوییە کشتوکاڵییەکانی پارێزگاکە بوونەتە دێم.   لە نامەکەدا ئاماژە بەوەکراوە، پارێزگای لوڕستان ٥٥٦ هەزار هێکتار زەوی کشتوکاڵی هەیە کە ١٣٧ هەزار هێکتاری بەرئاوە و ساڵانە دوو ملیۆن و ١٣٣ هەزار تۆن بەرهەمی کشتوکاڵی هەیە، بەڵام پارێزگایەکی وەکو ئیسفەهان کە ١٩٧ هەزار هێکتاری هەیە و سەرچاوە ئاوییەکانی کەمتر لە ٣ ملیار مەتری سێجایە، ساڵانە زیاتر لە ٣ ملیۆن تۆن بەرهەمی کشتوکاڵی هەیە.   بە گوتەی واژۆکەرانی نامەکە، زەوییە کشتوکاڵییەکانی لوڕستان بێ ئاون و ئەوەش بووەتە هۆی کۆچکردنی دانیشتووانی گوندەکان و هەربۆیە گوندەکانی ئەو پارێزگایە خەریکە چۆڵدەبن.   حکومەتی ئێران ئاوی پارێزگای لوڕستان بۆ پارێزگاکانی ئیسفەهان، قوم و مەرکەزی دەگوازێتەوە.