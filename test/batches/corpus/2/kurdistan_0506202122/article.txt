لەو پەیوەندییە تەلەفۆنییەدا پێکەر لەگەڵ سەردار ئێکشی، مێردی یەکێک لە خوارزاکانی ئەردۆغان قسە دەکات.  پێکەر ڤیدیۆی پەیوەندییە تەلەفۆنییەکەی لە چەناڵی یوتیوبی خۆیدا بڵاوکردووەتەوە و نووسیویەتی: "لەگەڵ مێردی خوارزای بەڕێز سەرۆککۆمارمان رەجەب تەیب ئەردۆغان، سەردار ئێکشی کە بەڕێوەبەری کۆمپانیای لازئۆیل بۆ دابەشکردنی سووتەمەنییە، باس لە رووداوەکانی لێدان لە پەرلەمانتارێک لە بنکەی پۆلیس و پێداویستییە سەربازییەکان بۆ سووریا دەکەین. "  پێکەر هەروەها نووسیویەتی، "سەردار ئێکشی، گوتم سەر دانانەوێنین. تۆ قسەت لەگەڵ من کرد و دواتر چووی هاوبەشیی ئەوانت کرد لە دژی من. هەموو ئەو کارانە دەزانم کە کردووتە، یەکدی دەبینینەوە. ئێمە یەک خێزانین و لە هەموو تاوانێکدا بەیەکەوەین. "  سێدات پێکەر پێشتر باسی لەو بارهەڵگرانە کردبوو و بەڵێنی دابوو کە بەڵگەی زیاتر بڵاوبکاتەوە.  پێکەر لە ئیمارات نیشتەجێیە؛ تاوەکو ئێستا هەشت ڤیدیۆی بڵاوکردووەتەوە و لە هەشتەمین ڤیدیۆدا دەڵێت، لەگەڵ ئەوەدا بووە چەک بۆ تورکمانەکانی بایربوجاکی سووریا بنێردرێت و تەنانەت ئەو بابەتەی لەگەڵ پەرلەمانتارێک باسکردووە. پێکەر گرووپی سادات بە ناردنی چەک بۆ بەرەی نووسرە تۆمەتباردەکات.   سادات گرووپێکی تایبەت بە کاروباری ئەمنییە و سەر بە ئاکپارتییە.  دۆسیەی بارهەڵگرەکانی میت بە کراوەیی مایەوە و حکومەت ساڵی ٢٠١٩ سزای زیندانی بەسەر ٢٢ لەو کەسانەدا سەپاند کە بەشداربوون لە گەڕان و پشکنینی بارهەڵگرەکان. سزای ئەو ٢٢ کەسە لە ٢ - ٢٢ ساڵ بوو. ئەوانیش تاوانی ئەوەیان درایەپاڵ کە بە رێنمایی گولەنییەکان کاریان کردووە و بەڵگەنامە نھێنییەکانی دەوڵەتیان ئاشکراکردووە.  ئەو قسانەی لە پەیوەندییە تەلەفۆنییەکەدا کراون:  سێدات پێکەر: هەروەها لە بابەتی چەکەکان بۆ سووریا، ئەوەندە بێنامووسییان بەرامبەرم کرد یەکێک لە شوێنێکدا بابەتێک بڵاوناکەتەوە، ئەوەندە رۆژنامە و کەناڵی تەلەڤزیۆنیتان هەیە. ناڵێن ئەو کابرایە لەسەر گیرفانی خۆی ئەو شتانەی نارد. رۆڵە ئێمە لە هۆتێل بووین، خۆ تۆشی لێ بوویت. ئەو کەلوپەلانەمان کە ناردن، تۆ لەوێ نەبوویت؟ هەموو جارەکان لەوێ بوویت.   سەردار ئێکشی: بەڵێ، من لە هەموو جارەکاندا لەگەڵ بووم.  پێکەر: ئێمە چوار بارهەڵگرمان رەوانە کرد، ئەوانیش چوار بارهەڵگریان رەوانە کرد. خۆ ئێمە بارهەڵگرەکانی ئەوانمان دابەشنەدەکرد. من لەسەر پارەی خۆم کەلوپەلەکانم کڕیبوو و دەمنارد، بەڵام ئەوان دەیانناردە شوێنەکانی دیکەی سووریا. باشە ئەوان چەکیان دەفرۆشت؟ خۆ ئێمە چەکفرۆش نەبووین و چەکمان نەنارد، خۆ ئەگەر وابووایە تۆ دەتزانی. تۆ لەگەڵمان بوویت. باشە بۆ کەسێک ئەمەی لە رۆژنامە نەنووسی. جا ئەوان لەگەڵ بارهەڵگرەکانی ئێمە دەیاننارد، خۆت دەزانی، بۆ ئەوەی نەکەوێتە بەر هینی دەوڵەت. بەخوا ئەمە بێ نامووسییە.  سەردار ئێکشی: رەئیسم من قسەیان لەگەڵدا بکەم؟ لەڕاستیدا دەمەوێ باسی ئەمەیان لەگەڵدا بکەم. باش پەیوەندیت کرد. قسە لەگەڵ سوهەیب بکەم؟ چونکە پەیوەندیی پێکەوە کردم گوتی قسە بکەین؟ گوتی لە دەرەوەی شارم و سێشەممە کە گەڕامەوە قسە دەکەین.  پێکەر: پەیوەندی بە سوهەیبەوە بکە. ئەو ویستوویێتی قسەم لەگەڵ بکات. بابەتی بارهەڵگرەکانی میت هەر لە مێشکم ماوەتەوە، با بۆم باس بکات ئاخۆ چی روویدا؟ ئەگەر توانی بڕوا بە من بهێنێت، جارێکی دیکە قسەی پێناڵێم، بەڵام کۆتایی بە محەممەد ئاغار دەکەم. با بۆم باس بکات، چی بوو ئەو بابەتەی میت؟  پێکەر: بەڵێ، قسەی لەگەڵدا بکە  سەردار ئێکشی: من سێشەممە دەڕۆمە لای، وادەکەم پەیوەندیت پێوەبکات.  پێکەر: رۆڵە سێشەممە دوادەکەوێت، یەکشەممە دووبارە ڤیدیۆ بڵاودەکەمەوە. باسی ئەمانەش دەکەم.