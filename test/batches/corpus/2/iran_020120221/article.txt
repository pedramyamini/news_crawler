بەپێی راپۆرتی رەسەد بەلوچستان، کە هەواڵەکانی بەلوچستان بڵاودەکاتەوە، لە تێکهەڵچوونەکانی رۆژی شەممە ٠١ - ٠١ - ٢٠٢٢ لەنێوان هێزەکانی سوپای پاسدارانی ئێران و گرووپێکی چەکداری بەلوچدا لە ناوچەی سەرجەنگەڵ سێ چەکداری بەلووچ، ژنێک و منداڵێک کوژراون.  رێکخراوی جەیشولعەدل، کە رێکخراوێکی چەکداری بەلوچە، لە راگەیێنراوێکدا دەڵێ: "دوو کەس لە کوژراوەکان بەناوەکانی غوڵام شێبەخش و حەمید شێبەخش ئەندامی ئێمە بوون".   شەوی  شەممە سوپای پاسداران کوژرانی غوڵام شێبەخشی راگەیاند، بەڵام راگەیاندنەکانی بەلوچ رەتیانکردەوە و گوتیان بە هاوکاری "خەباتکاران"ی بەلوچ ئەڵقەی گەمارۆی سەر شێبەخش شکاوە و خۆی دەرباز کردووە.   غوڵام شێبەخش، کەسایەتی گرنگی زنجیرە رووداوێک بوو کە ماوەی رابردوو لە بەلوچستان روویاندا و تاوەکوو شەوی رابردوو درێژەیان هەبوو. رێکخراوی جەیشولعەدل دەڵێت: لەو رووداوانەدا چوار ئەندامانیان کوژراون.   سوپای پاسداران، جەیشولعەدل بە "رێکخراوێکی تیرۆریستی" ناودەبات. جەیشولعەدلیش دەڵێت: لەپێناو مافەکانی نەتەوەی بەلوچدا "تێکدەکوشێت".  ئەم رووداوانە لە ٢٩ - ١٠ - ٢٠٢١ ەوە دەستیان پێکردووە، ئەمەش دوای ئەوەی لەو رۆژەدا کەسێکی بەساڵاچوو کوژرا. پۆلیسی زاهیدان گوتی کەسێکی بە ساڵاچوو بووە، بەڵام رێکخراوی جەیشولعەدل گوتی ئەندامی وەزارەتی ئیتلاعاتی ئێران بووە.  دواتر رۆژی ١٧ - ١١ - ٢٠٢١ تێکەڵچوون لەنێوان گرووپێکی چەکدار و هێزەکانی قەرارگای ئەبوزەری کرماندا روویدا و لە ئەنجامدا فەرماندەی قەرارگای ئەبوزەر کوژرا.  رۆژی ٢٥ - ١٢ - ٢٠٢١ یش لە دەوروبەری شاری زاهیدان، ناوەندی پارێزگای سیستان و بەلوچستان، دوو کەس لە ئەندامانی رێکخراوی ئیتلاعاتی سوپای پاسداران کوژران.   سێ رۆژ دوای رووداوەکەی دەوروبەری شاری زاهیدان، کەمپەینی چالاکڤانانی بەلووچ بڵاوی کردەوە هێزەکانی سوپای پاسداران هێرشیانکردووەتە سەر گوندێک بەناوی سەمسوور و ٤ هاونیشتمانی بەلوچ کوژراون. بەپێی ئەو هەواڵە سوپای پاسداران فڕۆکەی بێفڕۆکەوانیشی بەکارهێناوە.  ئەو کەمپەینە گوتی، یەکێک لە کوژراوەکان مێهراب شێبەخش بووە، کە لە تێکهەڵچوونەکەی رۆژی ١٧ - ١١ - ٢٠٢١ بەشدار بووە. سوپای پاسداران رۆژی هەینی ٣١ - ١٢ - ٢٠٢١ رایگەیاند، مێهراب شێبەخش و دوو هاوڕێی کراونەتە ئامانج و کوژراون.  دوای ئەو راگەیێنراوەی سوپای پاسداران، رۆژی شەممە چالاکڤانانی بەلوچ باسیان لە تێکەڵچوونی بەربڵاو و قورس لە نزیک زاهیدان، ناوەندی پارێزگای سیستان و بەلوچستاندا کرد.  چالاکڤانانی بەلوچ گوتیان، سوپای پاسداران لە تێکەڵچوونەکەدا چەکی قورس و فڕۆکەی بێفڕۆکەوانی بەکارهێناوە. بەپێی ئەو وێنانەی بڵاوبووەتەوە، ئەو خانووەی غووڵام شێبەخش و هاوڕێکانی تێدابووە بە تەواوی خاپوور کراوە.  ئێوارەی رۆژی شەممە سوپای پاسداران تێکەڵچوونەکەی پشتڕاستکردەوە و کوژانی شێبەخش و هاوڕێکانی راگەیاند، بەڵام سوپای پاسداران گوتی: ئەوان "ژمارەیەک ئاژاوەگێڕی ناسراوی ناوچەی کورینی پارێزگای سیستان و بەلوچستان" بوون.