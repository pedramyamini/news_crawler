محەممەد سادق موعتەمدیان، پارێزگاری ورمێ گوتی، لە چەند مانگی رابردوودا هەموو بابەتەکان، پرسەکان، کێشەکانی ئەو پارێزگایە تاوتوێکراون و لە کۆمیتەکانی حکومەتیشدا بڕیار لەسەر هەندێک شت دراوە.  موعتەمدیان دەڵێت: "رۆژی چوارشەممە دوایین کۆبوونەوە بۆ ئامادەکاریی سەردانەکە لەگەڵ جێگری سەرۆککۆمار کراوە و پلانی ئاوەدانکردنەوەی ئابووریی پارێزگا گەیشتووەتە قۆناخی کۆتایی. "  پێشتر سەلمان زاکر، پەرلەمانتاری ورمێ، رۆژی ١٥.٠٥.٢٠٢٢ گوتی، "سەرۆککۆماری ئێران رۆژی هەینی ٢٠.٠٥.٢٠٢٢ سەردانی ورمێ دەکات و لەو سەردانەشدا زیاتر لە ١٠٠ پرۆژە لە بوارەکانی ئاوەدانکردنەوە، پیشەسازی و بەرهەمهێنان دەکاتەوە. "  سەلمان زاکر پێشتریش لە رۆژی ٠٣.١١.٢٠٢١ دا گوتبووی، بڕیارە ئیبراهیم رەئیسی لە داهاتوویەکی نزیکدا سەردانی پارێزگای ورمێ بکات.  ئیبراهیم رەئیسی لە ٩ مانگی رابردوودا سەردانی ٢٠ پارێزگای ئێرانی کردووە.  بەگوتەی پارێزگاری ورمێ، لە سەردانی ئیبراهیم رەئیسیدا کۆمەڵێک پرۆژەی وەکو هێڵی ئاسن، کشتوکاڵ، پرۆژەکانی گواستنەوەی ئاو بۆ دەریاچەی ورمێ، نوێکردنەوەی قوتابخانەکان، تەواوکردنی پرۆژەی نەخۆشخانە و پرۆژەی دروستکردنی دەیان ناوەندی تەندروستیی دەکرێنەوە.