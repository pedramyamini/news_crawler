هاوکات هەر ئەمڕۆ، واتە لە رۆژی دووشەممەوە، ئەو بابەتە تەوەرێکی سەرەکیی کۆنفرانسی ساڵانەی ئاژانسی نێودەوڵەتیی وزەی ئەتۆم دەبێت کە کۆنفڕانسەکە لە ڤیەننا بەڕێوەدەچێت و تاوەکو ٢٤ی مانگ بەردەوام دەبێت.   وێڕای ئەوەی کە ئێران بەردەوام جەخت لەوە دەکاتەوە بەرنامە ئەتۆمییەکەی تەنیا بۆ مەبەستی سڤیلی وەکو بەرهەمهێنانی وزەی کارەبا و لێکۆڵێنەوەی پزیشکییە، چالاکییەکانی ئەمدواییەی بوونەتە هۆی نیگەرانیی پسپۆڕانی نێودەوڵەتی، لە کاتێکدا گفتوگۆکانی تایبەت بە زیندووکردنەوەی رێککەوتنی ئەتۆمیی ساڵی ٢٠١٥ لە پایتەختی نەمسا دوای شەش گەڕی دانوستاندن، چەقیانبەستووە.    بەگوێرەی بەندەکانی رێککەوتننامەکە کە ساڵی ٢٠١٥ ئێران لەگەڵ ئەمریکا، ئەڵمانیا، فەرەنسا، بەریتانیا، چین و رووسیا واژۆیان لەسەرکرد، تاران رازیبوو کە ئەوپەڕی ٢٠٢.٨ کیلۆگرام لەو جۆرە یۆرانیۆمە بەرهەمبهێنن کە پوختیەکەی ٣ , ٦٧ % زیاتر نەبێت.  پوختەکردنی یۆرانیۆم یان پیتاندنی یۆرانیۆم چالاکیێکی کیمیایی و فیزیاییە کە بە بەکارهێنانی ئامێری سەنتەرفیوج بۆ زیادکردنی تیشکدانەوەی ماددەکە دەکرێت.   ئەو یۆرانیۆمە سرووشتییەی کە لە زەوی دەردەهێنرێت، ٩٩ , ٣ % ی لەو یۆرانیۆمە پێکدێت کە لە کیمیادا پێیدەگوترێت یۆرانیۆمی ٢٣٨ و تیشکدانەوەی ئەتۆمیی نییە. تەنیا ٠ , ٧ % ی یۆرانیۆمە سرووشتییەکە توانای تیشکدانەوەی هەیە، کە پێیدەگوترێت یۆرانیۆمی ٢٣٥.  بۆیە بە بەکارهێنانی ئامێری سەنتەرفیوج، یۆرانیۆمی تیشکدەر لە یۆرانیۆمی بێتیشک جیادەکرێتەوە، واتە پوختەدەکرێت.   ئەو یۆرانیۆمەی کە بە رێژەی ٣ % و ٥ % دەپیتێنرێت، بۆ دروستکردنی وزەی کارەبا لە وێستگە ئەتۆمییەکاندا بەکاردەهێنرێت.   بەڵام ئێران لە کاردانەوەی بڕیاری دۆناڵد ترەمپ بۆ کشاندنەوەی ئەمریکا لە رێککەوتنی ئەتۆمیی لە ساڵی ٢٠١٨، قۆناخ بە قۆناخ دەستبەرداری ئەو سنوورانە بوو کە لە رێککەوتنەکەدا بۆی دانرابوون و دەستیکرد بە زیادکردنی رێژەی پوختیی یۆرانیۆمەکەی.   بەو شێوەیەش بەردەوام بوو تاوەکو رێژەی پوختیی یۆرانیۆمەکەی گەیاندە ٥ %.   بەگوێرەی نوێترین راپۆرتی ئاژانسی نێودەوڵەتیی وزەی ئەتۆم، تاوەکو کۆتایی مانگی ئاب، ئێران ٢ هەزار و ٤٤.٣ کیلۆگرامی لەو یۆرانیۆمە بەرهەمهێناوە، واتە ١٢ هێندەی بڕی رێگەپێدراو.   لە سەرەتای ئەمساڵ، ئێران دوورتر رۆیشت و رێژەی پوختیی یۆرانیۆمەکەی بۆ ٢٠ % بەرزکردەوە، کە ئەو رێژەیە لە لێکۆڵینەوەی پزیشکیی تایبەت بە هەندێ جۆری شێرپەنجە بەکاردێت. ئێستا ٨٤ کیلۆگرام لە یۆرانیۆمەکەی ئێران رێژەی پوختییەکەی ٢٠ % ـە.  دواتریش لە مانگی نیسان، ئێران بۆ یەکەمجار رێژەی پوختەکردنی یۆرانیۆمەکەی بۆ ٦٠ % بەرزکردەوە و ١٠ کیلۆگرام یۆرانیۆمی بەو پوختییە بەرهەمهێنا، بەوەش هەنگاوێکی دیکە لە یۆرانیۆمی لەسەتا ٩٠ پوختێنراو نزیکبووەوە، کە ئەو جۆرە یۆرانیۆمە لە دروستکردنی بۆمبی ئەتۆمیدا بەکاردێت.   لە کۆتاییشدا، ئێران کانزای یۆرانیۆمی دروستکرد "بە پاساوی بەکارهێنانی سڤیل لە کاتێکدا کە ئەوە مادەی سەرەکیی دروستکردنی چەکی ئەتۆمییە" وەکو ئەندریا سترایەکەر، نووسەری هاوبەشی راپۆرتێکی پەیمانگەی واشنتن بۆ زانست و ئاساییشی نێودەوڵەتیی دەڵێت.  لەو کاتەشدا، ئێران ژمارەی سەنتەرفیوجەکانی بە شێوەیەکی بەرچاو زیادکردن و کارەکانی خۆی خێراکرد بۆ ئەوەی بەرهەمی خۆی لەو ماددەیە زیاد بکات.   ئایا ئێران دەتوانێت بۆمبی ئەتۆمی دروستبکات؟  ئێران رەتیدەکاتەوە مەبەستی دروستکردنی چەکی ئەتۆمی بێت و دەڵێت چالاکیەکانی تەنیا و تەنیا بۆ مەبەستی ئاشتیانەی وەکو دروستکردنی کارەبا و چارەسەرکردنی تووشبووانی شێرپەنجەیە.  لە رێککەوتنی ساڵی ٢٠١٥ ـدا هۆشداریدراوە کە ماوەی پێویست بۆ دەستکەوتنی توانای دروستکردنی بۆمبی ئەتۆمی، بەشێویەکی گشتی یەک ساڵە.  بەڵام بەگوێرەی دیپلۆماتێکی ئاشنا بەو بابەتە زانستییە، بە لەبەرچاوگرتنی پێشهاتەکانی ئەمدواییە، ئەو ماوەیە بۆ ئێران "زۆر کەمترە. "  سترایکەر بە ئاژانسی فرانس پرێسی گوتووە، دەکرێت بە دروستکردنی یۆرانیۆمی ٦٠ % پیتێنراو، ئێران  " ٩٩ % ی رێگەی دروستکردنی چەکی ئەتۆمی بڕیبێت"، وێڕای ئەوە نووسەرەکە دەڵێت: "هیچ هۆکارێک بۆ هێستریا نییە".  سترایکەر باسی لەوە کردووە کە ئێستا ئێران بڕێکی کەمتری یۆرانیۆمی کۆگاکراوی هەیە بە بەراورد بە پێش ساڵی ٢٠١٥ "کاتێک کە بەشی دروستکردنی زیاتر لە ١٠ چەکی ئەتۆمی هەبوو. "  بەڵام لەگەڵ ئەوەشدا، دەڵێت، "بەرنامەی ئەتۆمیی ئێران ئێستا ئاسانترە و کراوەترە لەوەی لە ساڵی ٢٠١٥ ـدا هەبووە، ئەوەش بەهۆی ئەو بەرەپێشچوونەی لە رێگەی سەنتەرفیوجی پێشکەوتووەوە بەدەستیهێناوە، کە نەدەبوو ئەو ئامێرانە  تائێستاش هەبن" بە گوێرەی رێککەوتنی ئەتۆمی.   شارەزایان دەڵێن ئێران پێویستی بە هەنگاوی دیکەش دەبێت لە پاڵ پیتاندنی یۆرانیۆم بۆ دروستکردنی بۆمبی ئەتۆمی.  ئێریک برێوەر، نووسەر لە ناوەندی لێکۆڵینەوە ستراتیژی و نێودەوڵەتییەکان (CSIS) لە واشنتن، باس لەوە دەکات، "تەنانەت ئەگەر ئێران مادەی خاوی پێویستیش بۆ دروستکردنی چەکی ئەتۆمی بەرهەمبهێنێت، ئەوا پێویستی بەوە دەبێت کە ئەو مادەیە بگۆڕێت بۆ کڕۆکی ئەتۆمی و بیخاتە نێو ماددەی تەقەمەنی و پێکهاتەکانی دیکە تاوەکو بۆمبی ئەتۆمیی لێ دروستبێت. "  بەگوێرەی ئەو شارەزایە، هەنگاوێکی دیکە ئەوە دەبێت کە "بۆمبەکە بخەنە سەر مووشەکێک و وای لێبکەن بە دروستی کاری خۆی بکات. "  چاودێرەکانی ئاژانسی نێودەوڵەتیی وزەی ئەتۆم ناو بە ناو سەردانی ئێران دەکەن. لە سەرەتای ئەمساڵەوە، گەییشتنیان بە بنکە ئەتۆمییەکانی ئەو وڵاتە کەمکراوەتەوە، بەڵام ئەو کارەی ئەوان دەیکەن هێشتاش هاوکار دەبێت لە ئاشکراکردنی هەبوونی دەرفەتی دروستکردنی بۆمبی ئەتۆمی، ئەوەش هەر بەگوێرەی برێوەر.   ئەو شارەزایە دەڵێت: "ئاستەنگە راستەقینەکە لەم کاتەدا ئەوەیە کە چالاکییە ئەتۆمییە فراوانکراوەکانی ئێران، بەتایبەتیش بەکارهێنانی سەنتەرفیوجی پێشکەوتوو، زانستێک دروستدەکەن کە تەنیا بە گەڕانەوە بۆ رێککەوتنی ئەتۆمی ناسڕدرێتەوە. "