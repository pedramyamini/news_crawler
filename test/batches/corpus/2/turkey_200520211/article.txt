پرۆسەی دادگاییکردنی عوسمان کاڤاڵا سبەی هەینی ٢١ی ئایاری ٢٠٢١ لە دادگای سزا قورسەکانی چاغڵایان لە شاری ئیستەنبووڵی تورکیا بەڕێوەدەچێت.   دوو رۆژ بەر لە دانیشتنەکەی دادگا، باربەل کۆفلەر بەرپرسی مافی مرۆڤ و هاوکاریی مرۆیی حکومەتی ئەڵمانیا و دەلفین بۆریۆن باڵیۆزی مافی مرۆڤی فەرەنسا راگەیێنراوێكی هاوبەشیان لە بارەی عوسمان کاڤاڵا بڵاوکردەوە و تێیدا داوایان لە تورکیا کرد پابەندی بڕیاری دادگای مافی مرۆڤی ئەوروپا بێت و هەرچی زووە کاڤاڵا ئازادبکات.   لە راگەیێنراوەکەدا ئاماژە بەوەدراوە: "مانەوەی کاڤاڵا لە زینداندا پێشێلکردنی یاسایە، وێڕای بڕیارەکانی دادگای مافی مرۆڤی ئەوروپا کاڤاڵا نزیکەی ١٣٠٠ رۆژە لە زیندانە  ٦ مانگ بەسەر دوایین بڕیاری دادگای مافی مرۆڤی ئەوروپا لەبارەی کاڤاڵا تێدەپەڕێت، کەچی هێشتا ئازادنەکراوە".   عوسمان کاڤاڵا لە ساڵی ٢٠١٧ ـەوە بەتۆمەتی '' رۆڵگێڕان لە هەوڵی کودەتا شکستخواردووەکەی ١٥ی تەمموزی ٢٠١٦، ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '' خراوەتە زیندانەوە، بەڵام تائێستا هیچ کام لەو تۆمەتانەی بەسەردا ساخ نەبووەتەوە.   ئورسولا ڤۆن دێرڵاین، سەرۆکی کۆمسیۆنی یەکێتیی ئەوروپا رۆژی ٥ی نیسانی ٢٠٢١ لە کۆنگرەیەکی رۆژنامەڤانیدا کە لەگەڵ چارلز میشێل، سەرۆکی کۆنسەی یەکێتیی ئەوروپا لە ئەنقەرە دوای دیداریان لەگەڵ سەرۆککۆماری تورکیا ئەنجامیاندا، سەبارەت بە بڕیاری دادگای مافی مرۆڤ لەبارەی سەلاحەدین دەمیرتاش هاوسەرۆکی پێشووتری هەدەپە و عوسمان کاڤاڵا گوتی: "مافی مرۆڤ دانوستاندنی لەسەر ناکرێت و بڕیارەکانی دادگای مافی مرۆڤی ئەوروپا لەبارەی دەمیرتاش و کاڤاڵا روونن. تورکیا وەکو ئەندامێکی دامەزرێنەری کۆنسەی ئەوروپا، گرنگە پابەندی بڕیارەکانی دادگای مافی مرۆڤی ئەوروپا ببێت".  جگە لە وڵاتانی ئەوروپا، ئەمریکاش لە مانگی شوباتی ئەمساڵ داوای دەستبەجێ ئازادکردنی عوسمان کاڤالای کردبوو.  تێد رایس، گوتەبێژی وەزارەتی دەرەوەی ئەمریکا لە راگەیێندراوێکی نووسراودا لە رۆژی ١٠ - ٢ - ٢٠٢١ رایگەیاند پێویستە ئەنقەرە رێز لە بڕیارەکانی دادگای مافی مرۆڤی ئەوروپا بگرێت و دەستبەجێ عوسمان کاڤاڵا ئازاد بکات.   لە راگەیێنراوەکەی گوتەبێژی وەزارەتی دەرەوەی ئەمریکادا هاتبوو: "ئەو تۆمەتانەی دراونەتە پاڵ کاڤاڵا و هێشتنەوەی لە زیندان و یەکخستنی دۆسیەکانی لە دادگا، هەروەها دواخستن لە بەئەنجام گەیشتنی کەیسی دادگاییکردنەکەی، زیان بە سەروەری یاسا و دیموکراسی لە تورکیا دەگەیێنێت".   گوتەبێژی وەزارەتی دەرەوەی ئەمریکا داوا لە تورکیا دەکات پابەند بێت بە بڕیارەکەی دادگای مافی مرۆڤی ئەوروپا و بەشێوەیەکی شەفاف و دادپەروەرانە و لە چوارچێوەی پابەندییە نێودەوڵەتییەکانیدا بڕیارێکی خێرا بدات.    وەزارەتی دەرەوەی تورکیا دەستبەجێ وەڵامی داواکاریییەکەی وەزارەتی دەرەوەی ئەمریکای دایەوە و رایگەیاند کەس بۆی نییە فەرمان بە دادگاکانی تورکیا بکات.  حامی ئاکسۆی، گوتەبێژی وەزارەتی دەرەوەی تورکیا رۆژی ١١ی شوباتی ٢٠٢١ لە راگەیێنراوێکدا رایگەیاند: "لە ٢٨ی تەمموزی ٢٠٢٠ دا وەڵامی داواکاری وەزارەتی دەرەوەی ئەمریکامان داوەتەوە لەبارەی ئازادکردنی عوسمان کاڤاڵا. "   حامی ئاکسۆی گوتی: "تورکیا دەوڵەتی یاسایە و هیچ کەس و دەوڵەتێک بۆ نییە لەبارەی قۆناخەکانی دادگاییکردندا فەرمان بە دادگاکانی تورکیا بکات".     وەزارەتی دەرەوەی ئەمریکا لە سەردەمی ئیدارەی ترەمپیش لە تەمموزی ٢٠٢٠ دا داوای لە تورکیا کرد کاڤاڵا ئازاد بکات، لە بەرامبەردا وەزارەتی دەرەوەی تورکیا رایگەیاند، ئەمریکا بۆی نییە فەرمان بداتە دادگاکانی تورکیا.  تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستوویەتییە بڕگەی ٩٠ی دەستووری وڵاتەکەیەوە. بەپێی ئەو واژۆیە و دەستووری وڵاتەکەی، تورکیا دەبێت بڕیارەکانی دادگەی مافی مرۆڤی ئەوروپا وەکو خۆیان جێبەجێ بکات.