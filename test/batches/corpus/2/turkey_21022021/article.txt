بەپێی راگەیێندراوێکی پارێزگاری مێردین، بەپشت بەستن بە بڕگەکانی ئەلف و جیم لە ١١ مین ماددەی یاسای ژمارە ٥٤٤٢ی بەڕێوەبردنی شارەکان و ١٧ مین ماددەی یاسای ژمارە ٢٩١١ی چالاکیی کۆبوونەوە و خۆپێشاندانەکان، قەدەخەی هەموو جۆرە چالاکییەکی وەک خۆپێشاندان و رێپێوان لە سنووری پارێزگەکەدا جێبەجێ دەکرێت.   لە راگەیێندراوەکەدا هاتووە، ئامانج له‌و رێكاره، "ده‌سته‌به‌ركردنی شیرازه‌ی گشتیی کۆمەڵایەتی، رێگریكردن له ئه‌نجامدانی تاوان،  پاراستنی ئاسایشی گشتی و رێگریكردن له بڵاوبوونه‌وه‌ی رووداوی تووندوتیژییە". قەدەخەی چالاکییەکان لە رۆژی شەممە ٢٠ی شووباتی ٢٠٢١ راگەیێندرا و تاوەکو ٧ی ئاداری ٢٠٢١ بەردەوام دەبێت.   نزیکەی هەفتەیەک پێش ئێستا هێزە ئەمنییەکانی تورکیا لەسەر راسپاردەی داواکاری گشتیی مێردین ئۆپەراسیۆنێکیان ئەنجامدا و بە تۆمەتی ئەندامێتی و هاوکاریکردنی پەکەکە ٢٨ ئەندام و لایەنگری هەدەپەیان دەستبەسەرکرد.    هەروەها بەگوێرەی راگەیێنراوێک کە لەلایەن پارێزگای شرناخ بڵاوکراوەتەوە، هێزە ئەمنییەکانی شرناخ رۆژی ١٥ ـی شووباتی ٢٠٢١ لە ئۆپەراسیۆنێکدا ٢٢ کەسیان دەستبەسەرکردوو کە گوایە ئەندامی رێکخستنی لاوانی پەکەکە بوون لەو پارێزگایەدا و گومانیان لێکراوە لە رۆژی ١٥ ـی شووباتدا لە ساڵڕۆژی گرتنی عەبدوڵڵا ئۆجەلان چالاکی بکەن.