دۆمینیک راب دەڵێت، ئەوان گفتوگۆیان لەسەر بەرژەوەندییە هاوبەشەکانی بەریتانیا و ئێران لەبارەی "هەبوونی ئەفغانستانێکی سەقامگیردا" کردووە.  هاوکات حوسێن ئەمیر عەبدوڵڵاهیان، وەزیری دەرەوەی ئێران، لە کۆبوونەوەی نەتەوە یەکگرتووەکاندا لە بارەی ئەفغانستان بە ئۆنڵاین بەشدار بوو و رایگەیاند، "پێویستە رێگە بە خەڵکی ئەفغانستان بدەین بڕیار لەسەر چارەنووسی خۆیان بدەن و دەبێت کار لە پێناو دابینکردنی یارمەتیی مرۆیی بۆ ئەفغانستان بکەین. "  عەبدوڵڵاهیان باسی لەوەشکرد ئەوان بڕیاریانداوە هەر ئەمڕۆ، کاروانێکی یارمەتیی مرۆیی بنێرن بۆ ئەفغانستان بۆ ئەوەی لێشاوی پەنابەرانی ئەو وڵاتە روو لە ئێران نەکات.   دۆمینیک راب، وەزیری دەرەوەی بەریتانیا لە بەشێکی دیکەی تویتەکەیدا باس لەوە دەکات کە داوای لە ئێران کردووە، ئەو هاووڵاتییە بەریتانیانە ئازادبکات کە "بە هەڕەمەکی دەستگیرکراون".  راب هەروەها داوای لە ئێران کردووە بگەڕێتەوە نێو گفتوگۆکانی تایبەت بە رێککەوتنی ئەتۆمی لە ڤیەننا، کە تاوەکو ئێستا شەش گەڕی بەڕێوەچوون، بەڵام وادەی گەڕی حەوتەم بەهۆی ئامادەنەبوونی ئێرانەوە، دیارنییە.  دانوستاندنەکانی ئێران و وڵاتانی ٤+١ لەبارەی بەرنامە ئەتۆمییەکەی ئێران لە مانگی نیسانی ئەمساڵ لە ڤیەننای پایتەختی نەمسا دەستیانپێکرد، شەش گەڕی دانوستاندنەکان بەڕێوەچوون، بەڵام لە دوای هەڵبژاردنی سەرۆککۆماری نوێی ئێران لە حوزەیرانی ئەمساڵدا، ئێران تاکلایانە گفتوگۆکانی هەڵپەسارد.  رۆژی ٢ی ئەم مانگە وەزیری دەرەوەی ئێران لە هەڤپەیڤێنێکدا باسی کاتی دەستپێکردنەوەی گفتوگۆ ئەتۆمییەکانی کرد و گوتی: "دوو بۆ سێ مانگ کاتمان پێویستە هەتا حکومەتی نوێ خۆی دادەمەزرێنێت و دەست بکات بە بڕیاردان. "  پەیوەندییە تەلەفۆنییەکەی نێوان وەزیرانی دەرەوەی بەریتانیا و ئێران دوای ئەوە دێت کە رافایل گرۆسی، بەڕێوەبەری ئاژانسی نێودەوڵەتیی وزەی ئەتۆم رۆژی یەکشەممە سەردانی تارانی کرد و لەگەڵ بەرپرسانی ئەو وڵاتە رێککەوتن کە دووبارە کامێراکانی چاودێری لە وێستگە ئەتۆمیەکانی ئێران بەکاربخرێنەوە بەو مەرجەی کە ئەرشیفەکەیان لە ئێران بمێنێتەوە.  لە دوای بڵاوبوونەوەی راپۆرتی ئاژانسە نێودەوڵەتییەکە لە بارەی زیادبوونی چالاکە ئەتۆمییەکانی ئێران، هەفتەی رابردوو بەریتانیا وەکو بەشداربوویێکی رێککەوتنی ئەتۆمیی ساڵی ٢٠١٥، بە هاوبەشی لەگەڵ فەرەنسا و ئەڵمانیا راگەیێندراوێکیان بڵاوکردەوە و داوایان لە ئێران کرد کە چالاکییەکانی بوەستێنێت.