رەجەب تەیب ئەردۆغان، سەرۆککۆماری تورکیا رایگەیاند: "لە ١ی تەممووزەوە سنووردارییەکانی هاتووچۆ بە تەواوەتی هەڵدەگرین. ئاهەنگی میوزیکیش لە دوای ١٢ی شەو قەدەخەیە. با بمانبوورن، هیچ کەسێک مافی ئەوەی نییە شەوانە کەسانی دیکە بێزار بکات".  کەمال کڵچدارئۆغڵو، سەرۆکی جەهەپە دەڵێت ئەردۆغان بە گەندەڵی بێتاقەت نابێت، بەڵام بە میوزیک بێتاقەت دەبێت. کڵچدارئۆغڵو هاوکات هانی هونەرمەندانی دا بێنە مەیدان و ناڕەزایی نیشان بدەن، نەک بترسن و بێدەنگ بن.  کەمال کڵچدارئۆغڵو دەڵێت: "ئەردۆغان بە میوزیک بێتاقەت بووە. باشە ئەی برادەر! تۆ دابەستەی وەهات هەیە کە دوو مووچە وەردەگرێت. بەوە بێتاقەت نابیت، بەڵام میوزیک بێتاقەتت دەکات. ئەمە مێشک قەبووڵی ناکات. بێتاقەتی بە تاڵانبردنی دەوڵەت نابیت، بێتاقەتی ئەو سیاسەتڤانە نابیت کە مانگانە ١٠ هەزار دۆلار وەردەگرێت، بەڵام بە میوزیک بێتاقەت دەبیت".   لە ٣ ساڵی رابردوودا لە شارە جیاوازەکانی تورکیادا خۆکوشتن بەهۆی نەبوونییەوە زوو زوو دەبووە رۆژەڤ. بەشێک لەوانەی خۆیان کوشت هونەرمەند بوون. لەگەڵ ئەم گوتەیەی ئەردۆغان بابەتی خۆکوشتنی هونەرمەندان جارێکی دیکە بووەتە رۆژەڤ.   عەلی باباجان، سەرۆکی پارتی دێڤا دەڵێت: "ئێوە چ کێشەیەکتان لەگەڵ هونەرمەندان هەیە؟ ئەوان زۆرترین کاریگەریی کۆرۆنایان لەسەر بوو. ئێوە دەستی هیچ یەکێکیانتان گرت؟ توانیتان چارەی دەردی یەکێکیان بکەن؟ چەندیان دەستیان چووە گیانی خۆیان، کۆتاییان بە ژیانیان هێنا".  جگە لە سیاسەتڤانان، دەنگی ناڕەزایی لە هونەرمەندانیش بەرزبووەتەوە، هونەرمەندان لەژێر هاشتاگی ناتبوورین لە تویتەر رەخنەی تووند لە ئەردۆغان دەگرن.  مەحسون قرمزیگولی هونەرمەند کە ئێستا زیاتر سەرقاڵی کاری سینەماییە، لە تویتێکدا هانی هونەرمەندان دەدات کە بەرامبەر ئەو قەدەخەیە بێدەنگ نەبن. قرمزیگول لە تویتێکدا وەڵامی ئەردۆغان دەداتەوە کە نووسیوێتی: "ناکرێت لەسەر بنەمای هزری، پارتێک گۆرانی قەدەخە بکرێت. وازبێنن لە یاریکردن بە ژیانی هونەرمەندان. پشتیوانی لەو هونەرمەندە بە شەرەفانە دەکەم کە لەبەر ئەوەی ناتوانن بژێو دابین بکەن، خۆیان دەکوژن.. ناتبوورین".  پێشتریش هونەرمەندان بەشێوازی جیاواز ناڕەزاییان نیشاندابوو، ئەمجارەش تادێت هونەرمەندە زۆر دیار و ناسراوەکان دەچنە ریزی ناڕازییەکان و رەخنە لە حکومەت دەگرن.