ئۆندەر لە بەشێکی قسەکانیدا باسی لە کۆتاییهاتنی پرۆسەی چارەسەری پرسی کوردی کرد و ئاماژەی بە گوتەیەکی سێدات پێکەر کرد لەبارەی پەکەکە دا.  سێدات پێکەر رۆژی ٦ی حوزەیرانی ٢٠٢١ لەو ڤیدیۆیەی لە یوتیوبدا بڵاویکردەوە دەڵێت، "ئێمە کە لە دۆسیەی ئەرگەنەکۆن خرابووینە گرتووخانە، تەنیا دوو رۆژ دوای ئەوەی دەرچووین، کەژاوەیەکی زەماوەند تێپەڕبوو کە لەسەر ئۆتۆمبیلەکانیدا ئاڵای پەکەکە هەبوو. ئەمە لەنێوجەرگەی ئیستەنبووڵ؛ کاتێک من دەرچووم تورکیا بەو جۆرە بوو. گوتم دەبێت کارێک بکەم، ئەوەبوو میتینگی [نەفرەت لە تیرۆر] م لە ریزە رێکخست. ئەوەبوو تا دەهات دەنگی زیاترم کۆدەکردەوە و بەردەوام بووم. من یەکەم کەس بووم گڕی ئەو مەشخەڵەم هەڵکرد. "  ئۆندەر ئەم گوتانەی وەبیرهێنایەوە و ئاماژەی بەوەکرد کە سێدات پێکەر لەو میتینگەی باسی دەکات بزووتنەوەی کوردیی کردە ئامانج و گوتی، "خوێنیان دەڕێژین". ئۆندەر هاوکات رایگەیاند، پێکەر دەیەوێت بڵێ کە ئەو رۆڵی لە کۆتاییهێنان بە پرۆسەی چارەسەریی پرسی کورد هێناوە و یەکەمین مەشخەڵی هەڵگرتووە. سڕی سورەیا ئۆندەر پرۆسەی چارەسەریی بە گەورەترین هەوڵ لە پرسی کورد ناوبرد و پرسی کە ئایا کێ بوون ئەوانەی ئەو هەوڵەیان لەباربرد؟  ئۆندەر لەبارەی ئەو لایەنەی دوای ئاکپارتی دەسەڵاتی تورکیا دەگرێتە دەست لە پرسی کورددا بێهیوایی خۆی نیشاندا و گوتی "ئۆپۆزسیۆنی تورکیا جگە لە هەدەپە، دەیەوێ بێ ئەوەی دەست بۆ ئاو و سابوون ببات دەسەڵات وەربگرێت و درێژە بە چەپەڵییە بدات کە هەیە. ئەگەر سەیری دوایین ٦ مانگی تورکیا بکەین دەربەدەرییەکی زۆر دەبینین. لەکاتێکدا هەدەپە لە چوار لاوە هەوڵی بەرتەسککردنەوەی دەدرێت، هەروەها لەگەڵ کەمبوونەوەی دەنگی بەرەنگاربوونەوەی چەکداری لە پرسی کورد، دەبینین هەم دەسەڵات و هەمیش ئۆپۆزسیۆن سیاسەتیان بۆ ناکرێت. هەرکاتێک پرسی کورد لە باسەکە چووە دەرەوە، ئۆپۆزسیۆن نازانێت چۆن ئەرکی ئۆپۆزیسیۆنی بەجێبهێنێت، دەسەڵاتیش نازانێت چۆن درێژە بە دەسەڵاتەکەی بدات. "  سڕی سورەیان ئۆندەر راشیگەیاند کە ئەگەر ئۆپۆزسیۆنی تورکیا بەردەوامبێت لەسەر ئەم خەفڵەتەی، ئەویش زۆر لە دەسەڵاتدا نامێنێتەوە. ئۆندەر هەروەها لەبارەی هاتن و مانەوەی ئاکپارتی باسی لەوە کرد "ساڵی ٢٠٠٢ کاتێک ئاکپارتی هات، کەسانێک وایاندەزانی هەرگیز ناڕوات. ئەگەر شتێک بەرەوپێشنەچوو، ئەوا مەحکوومە بە لەنێوچوون. "  سڕی سورەیان ئۆندەر هەروەها ئاماژەیکرد کە ئەگەر زۆر دوابکەوێت، دوو ساڵی دیکە تورکیا دەچێتە هەڵبژاردن و دیسان هەڵدەبژێردرێت، ئەو باسی لە توانا و سەنگی هەدەپە کرد و لەبارەی شێوازی هاوپەیمانی و رێککەوتن لەگەڵ پارتەکانی دیکە گوتی، "کاتێک داواکارییە بنەماییەکانی خۆمانمان خستەڕوو، ئەوکات رۆڵمان لەوەشدا دەبێت کە ئۆپۆزیسیۆن بگەڕێنینەوە بۆ دیموکراسی. دەبێت واز لەو زمانە بهێندرێت کە بەرامبەر هەدەپە و کورد بەکاردێت. دەبێت هەمووان قسەکانیان هەڵبژێرن ئینجا هەڵبڕێژن. "  ئۆندەر کە خۆی لەکاتی پرۆسەی چارەسەریدا یەکێک لە ئەکتەرە هەرە گرنگەکان و بەشداریی لە دیدارەکان لەگەڵ بەرپرسانی دەوڵەت لەلایەک و عەبدوڵڵا ئۆجەلان، رێبەری زیندانیکراوی پارتی کرێکارانی کوردستان - پەکەکەی لەلایەکی دیکە دەکرد. دوای ئەوەی لە چەند رۆژی رابردوودا سێدات پێکەر کە لە تورکیا بە سەردەستەی مافیا دەناسرێت، دەستی بە بڵاوکردنەوەی زنجیرەیەک ڤیدیۆ کردووە و تێیدا زانیاری و نهێنییی پیاوانی دەوڵەت دەدرکێنێت، پرسیاری زۆری لای خەڵک و پارتەکان دروستکردووە. ئەگەری بوونی رۆڵی سێدات پێکەر لە خامۆشکردنەوەی تروسکایی پرسی چارەسەریدا، یەکێکە لەو پرسیارانە.