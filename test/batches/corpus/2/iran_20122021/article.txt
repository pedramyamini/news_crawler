غوڵامعەلی رەشید، فەرماندەی قەرارگەی ناوەندیی خاتەمولئەنبیا، کە بەرپرسی هاوئاهەنگی ئۆپەراسیۆنە سەربازییەکانی ئێرانە لەکاتی شەڕدا، رایگەیاند، ئەگەر ئیسرائیل هەڕەشەکانی بۆ هێرشکردنەسەر بنکە ئەتۆمییەکانی ئێران جێبەجێ بکات، هێزەکانی ئێران خێرا تەواوی شوێنی هێرشەکان، هەروەها ئەو شوێنانەی کە لە ئاسمانی ئەوان بۆ هێرشەکە کەڵک وەرگیراوە دەکەنە ئامانج.   بەگوتەی ئەو فەرماندە باڵایەی سوپای پاسداران، ئیسرائیل هێرشێکی لەو شێوەیە بێ گڵۆپی سەوزی ئەمریکا ناکات.  هاوکات لەگەڵ دەستپێکردنەوەی دانوستاندنەکانی ڤیەننا بۆ کاراکردنەوەی رێککەوتنی ئەتۆمی، میدیاکان لە زاری بەرپرسانی سوپای ئیسرائیلەوە بڵاویانکردەوە، راهێنان و ئامادەکاری دەکەن بۆ بەئامانجکردنی بنکە ئەتۆمییەکانی ئێران.  سوپای پاسدارانی ئێرانیش ئەمڕۆ دووشەممە مانۆڕێکی پێنج رۆژەی لە کەنارئاوەکانی کەنداو و پارێزگاکانی باشووری ئێران وەکو هورموزگان، بووشێهر و خوزستان دەستپێکرد.  تاوەکو ئێستا چەند جارێک بنکە ئەتۆمییەکانی ئێران کراونەتە ئامانج، ئێران پەنجەی تۆمەت بۆ ئیسرائیل درێژ دەکات، بەڵام بەرپرسانی ئیسرائیل هیچ کۆمێنتێک لەسەر ئەو هێرشانە نادەن.