سەڵاحەدین دەمیرتاش لە چوارچێوەی لێکۆڵینەوەکانی تیرۆر لە ٤ی تشرینی دووەمی ٢٠١٦ ـەوە دەستگیرکراوە و زیاتر لە ٤ ساڵە لە گرتووخانەی ئەدیرنەیە.   دادگای مافی مرۆڤی ئەوروپا پێشتر لە ٢٠ی تشرینی دووەمی ٢٠١٨ بڕیاری ئازادکردنی دەمیرتاشی دا، بەڵام دادگای تورکیا لە ٤ی کانوونی یەکەمی هەمان ساڵدا لە دۆسیەیەکی دیکەدا بە تۆمەتی پڕوپاگەندە بۆ پەکەکە بڕیاری زیندانیکردنی دەمیرتاشی دا و بەمەش بڕیارەکەی دادگای مافی مرۆڤی ئەوروپا جێبەجێ نەکرا.   ماهسونی کارامان، پارێزەری دەمیرتاش رایگەیاند، چاوەڕێین ئەمڕۆ دادگای مافی مرۆڤی ئەوروپا بڕیارێکی تووند لەسەر ئەو دۆسیەیە بدات و تورکیا پابەند بکات بە جێبەجێکردنی بڕیاری ئازادکردنی سەڵاحەدین دەمیرتاش.   دەمیرتاش بەردەوام رەخنە لە دەسەڵاتی ئاکپارتی دەگرێت و پێیوایە رەجەب تەیب ئەردۆغان، سەرۆککۆماری تورکیا لە سیاسەتی ناوخۆ و دەرەوەدا تەنگاو بووە و باجی لەباربردنی پرۆسەی چارەسەری کێشەی کورد دەدات و کە بە گوتەی ئەو، حكومەتی ئاكپارتی رۆڵێكی گەورەی هەبووە لە شكستپێهێنانی پرۆسەكە.   دەمیرتاش لە سەرەتاکانی مانگی شوباتی ئەمساڵدا لە رۆژنامەی یەنی یاشام - ی تورکی گۆشەیەکی وەرگرت و هەفتانە وتارێک بڵاودەکاتەوە. لە کۆتاییەکانی ساڵی رابردووشدا دەستیکرد بە کێشانی کاریکاتێر بۆ گۆڤاری لەمان کە گۆڤارێكی هەفتانەی تەنزئامێری بەناوبانگی تورکیایە.   لە سەرەتاکانی ئەمساڵ خەڵاتی "دیموکراسیی مافی مرۆڤ، ئاشتی و هاوسۆزی" بە دەمیرتاش بەخشرا  کە لە ساڵی ٢٠٠١ ەوە لەلایەن وەقفی دیموکراسی کۆمەڵایەتی دەدرێتە ئەو کەسایەتییانەی لە بواری ئاشتی و مافی مرۆڤدا رۆڵیان گێڕاوە.  دەمیرتاش تاوەکو ئێستا لە زینداندا سێ کتێبی بە ناونیشانەکانی لەیلان، دەوران و سەهەر نووسیوە و چاپیکردوون، ئەو وێنانەش کە بە دەست کێشاویەتی لە رێگەی تۆڕە کۆمەڵایەتییەکانەوە بڵاویکردوونەتەوە.   تائێستا چەندینجار داوای ئازادکردنی سەڵاحەدین دەمیرتاش کراوە. بەگوێرەی بڕیارەکانی دادگای مافی مرۆڤی ئەوروپا و دادگای دەستووری تورکیابێت دەبووایە ئازاد بکرێت، بەڵام وێڕای ئەو بڕیارانە و کێشەی تەندروستی و بەردەوامی پەتای کۆرۆنا کە مەترسی لەسەر ژیانی لە زیندان زیاتر کردووە، دەمیرتاش هێشتا هەر لە زیندانە.