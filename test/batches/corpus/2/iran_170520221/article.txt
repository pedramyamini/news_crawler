ئەمساڵی خوێندن مانگێکی دیکە تەواو دەبێت، وەزیری پەروەردەی ئێران دەڵێت، لە پاییزەوە کە ساڵی نوێی خوێندن دەستپێدەکات، قوتابییان کتێبی تازەیان پێدەدرێت. بە گوتەی یوسف نووری، وەزیری پەروەردەی ئێران، بابەتی بێ کەڵکی نێو کتێبەکانی خوێندن کە هیچ قازانجیان بۆ قوتابییان نییە، لادەبرێن.  هۆکاری ئەو بڕیارە، لە دەرەوەی سیستمی پەروەردەوە دراوە و بڕیارێکی سیاسییە، وەزارەتی پەروەردەی ئێران دەڵێت، بەپێی ئامانجەکانی رێبەری کۆماری ئیسلامی، پێداچوونەوە بە نێوەڕۆکی کتێبەکاندا دەکرێت.  سادق سەتاریفەر، گوتەبێژی وەزارەتی پەروەردەی ئێران دەڵێت، بڕیارە لە گۆڕانکارییەکاندا گرنگی بە کەسایەتییە نیشتمانی و ئایینییەکان بدرێت و شوناسی نیشتمانیی قوتابییان بەهێز بکرێت؛ هەروەها گرنگی بە بەهێزکردنی توانای قوتابییان لە بواری ژیان و پیشە دەدرێت و پەرە بە گوتاری شۆڕش لەنێو قوتابییاندا دەدرێت.  ئەو گۆڕانکارییانەی بڕیارە بکرێن، وەڵامدەری خواستی یەکلایەن دەبن، خواستی پێکهاتە نەتەوەییەکان بۆ خوێندن بە زمانی دایک و داواکاریی مامۆستایان و شارەزایانی پەروەردە بۆ بەرۆژکردن و مۆدێرنکردنی نێوەڕۆکی کتێبەکان هەروا لەجێی خۆی دەبێت.