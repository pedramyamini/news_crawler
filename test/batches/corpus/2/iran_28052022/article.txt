ئیبراهیم قادری، سەرۆکی ناوەندی چاودێریی نەخۆشییە گوازراوەکانی وەزارەتی تەندروستی ئێران رایگەیاند، شەش کەس کە گومانی تووشبوون بە ڤایرۆسی ئاوڵەی مەیموونیان لێکراوە، لەلایەن ناوەندی چاودێری نەخۆشییە گوازراوەکانەوە، پشکنینیان بۆ کراوە و ئەنجامی سێ کەسیان پۆزەتیڤ بووە.   نەخۆشییەکە سەرەتا لە ساڵی ١٩٧٠ لە کۆنگۆ دۆزرایەوە. هەرچەندە ناوەکەی بە مەیموونەوە بەستراوەتەوە، بەڵام ئەو گیاندارە تاکە سەرچاوەی ڤایرۆسەکە نییە.   بەگوتەی ئیبراهیم قادری، بەهۆی ئەوەی پێشتر ئەو ڤایرۆسە لە ئێراندا دەرنەکەوتووە، چاودێریکردنی ئەستەمە، بەڵام بە نیشانەکانیدا دەکرێت کەسانی گومانلێکراو، تاقیکردنەوەیان بۆ بکرێت. هەروەها باس لەوەش دەکات لە شار و گوندە سەر سنوورییەکان، نیشانەکانی تا و سووتانەوە و زیپکەی پێست دەکرێ نیشانەکانی تووشبوون بەو ڤایرۆسە بێت.   نیشانەکانی نەخۆشییەکە بریتین لە: تا، لەرز و تا، ئازاری ماسوولکە، شەکەتی، دروستبوونی برین و ئاوڵە لەسەر دەست و دەموچاو و هەندێجاریش کۆئەندامی زاوزێ.   زۆربەی تووشبووەکان لە ماوەی دوو تاوەکو چوار هەفتەدا چاکدەبنەوە، بێ ئەوەی پێویستیان بەوە بێت لە نەخۆشخانە بخەوێنرێن.   دامەزراوە تەندروستییە ئەوروپی و ئەمریکییەکانیش ئاماژە بەوە دەکەن کە دەکرێت لەڕێگەی ڤاکسینی سورێژە و دەرمانە دژە ڤایرۆسەکانی دیکەوە کە ئێستا کاریان لەسەر دەکرێت، رێگە لە نەخۆشییەکە بگیرێت.