فەریبورز کەریمی، بەڕێوەبەری رێگەوبانی پارێزگای کرماشان دەڵێ، رێگە بە هیچ گەشتیارێک نادرێت لە دەروازە سنوورییە فەرمییەکانی پەروێزخان و خوسرەوییەوە هاتووچۆ بکات، جگە لەوانەی لە هەرێمی کوردستان کار دەکەن.  دلاوەر ئەلقاسی، فەرماندەی پۆلیسی پارێزگای ئیلامیش دەڵێ، هێشتا هاتووچۆ لە دەروازەی سنووریی مێهرانەوە قەدەخەیە، چونکە حکومەتی عێراق یاسای تایبەت بەخۆی هەیە و هەر کەسیش بەشێوەی نایاسایی بچێتە ئەو وڵاتە رووبەڕووی سزا دەبێتەوە.  گوتەی ئەو بەرپرسانە لە کاتێکدایە، لە رۆژانی رابردوودا و لە رێگەی تۆڕە کۆمەڵایەتییەکانەوە هەواڵی لەو جۆرە بڵاوکرایەوە کە دەروازە سنوورییەکان کراونەتەوە و هەربۆیەش سەتان کەس بە مەبەستی هاتنە نێو هەرێمی کوردستان و عێراقەوە چوونە دەروازەکان.   رۆژانی ٢٧ - ٢٨ی ئەم مانگە رێوڕەسمی چلەی ماتەمینی ئیمام حوسێن، سێیەم ئیمامی شیعە مەزهەبەکان بەڕێوەدەچێت؛ ساڵانی رابردوودا لەم کاتەدا زیاتر لە یەک ملیۆن کەس لە رێگەی دەروازەی سنووریی مێهرانەوە هاتووچۆیان دەکرد، بەڵام دوو ساڵە بەهۆی کۆرۆناوە دەروازە سنوورییەکان لەگەڵ عێراق داخراون.