لە بەشێکی دیکەی قسەکانیدا خامنەیی بانگەشەی ئەوەی کرد کە "خەڵکی ئۆکراینا پشتگیری لە حکومەتی وڵاتەکەیان ناکەن. " دەشڵێت، "ئەگەر خەڵک لە مەیداندابان، قەیران دروست نەدەبوو. "  ئەمڕۆ سێشەممە، ١ - ٣ - ٢٠٢٢ شەشەم رۆژی هێرشی رووسیایە بۆ سەر ئۆکراینا. رووسیا بە هێزێکی بێشومارەوە بەرەو کیێڤ دەچێت و شارەکانی خارکیڤ و خێرسۆن و چەند ناوچەیەکی دیکە بۆردوومان دەکات.    بۆردوومانەکانی رووسیا لە هەندێک شوێن ناوچەی نیشتەجێبوونیان کردووەتەئامانج. پێشتر رووسیا ئاماژەی بەوە کردبوو کە ناوچە سڤیلییەکان ناکەنە ئامانج. بەریتانیاش هۆشداری دەدات و دەڵێت، پووتین و فەرماندەکانی بەتۆمەتی تاوانی جەنگ دادگایی دەکرێن.     بۆردوومانی رووسیا لە خارکیڤ قوتابخانەیەکی رووخاندووە و بەگوتەی سەرۆکی شارەوانیی شارەکە، ١١ کەس گیانیان لەدەستداوە.     خامنەیی نموونەی عێراقی بۆ ئۆکراینا هێنایەوە و گوتی، کاتێک ئەمریکا هێرشی کردە سەر رژێمی سەدام، خەڵک پشتیوانییان لە دەسەڵات نەکرد، بۆیە سەدام شکستیهێنا و رووخا، بەڵام کاتێک داعش لە عێراق سەریهەڵدا، خەڵکی لە چوونە مەیدان و بەرگرییان کرد، بۆیە داعش تێکشکا.     گوتەکەی خامنەیی لەکاتێکدایە، لە شاری لڤیڤی ئۆکراینا بەسەتان کەس نۆرەیان گرتووە بۆ ئەوەی وەکو خۆبەخش هاوشانی سوپای وڵاتەکەیان لە دژی سوپای رووسیا شەڕ بکەن. دوای ناونووسین، خۆبەخشان بەرەو بەرەکانی شەڕ بەڕێدەکرێن.     ئاڵا شاڵی، نێردراوی رووداو لە لڤیڤەوە ئەو دیمەنانەی گواستەوە.