بەڕێوەبەرایەتیی کشتوکاڵی ورمێ دەڵێت، ٨٧ % ی ئاوی پارێزگاکە لە کەرتی کشتوکاڵ بەکاردێت و حکومەت دەیەوێت ئەو بەرهەمانە زیاتر بچێندرێن کە ئاوی کەمتریان پێویستە.  یاسر رەهبەرەدین، جێگری پارێزگاری ورمێ بۆ کاروباری ئاوەدانکردنەوە دەڵێت، دەبێت بە گۆڕینی جۆری بەرهەمە کشتوکاڵییەکان، بەکارهێنانی ئاو لە کەرتی کشتوکاڵ کەمبکرێتەوە.  حکومەت بۆ گۆڕینی جۆری بەرهەمە کشتوکاڵییەکان، دەسەڵاتی زیاتر بەو جووتیارانە دەشکێ کە تۆڕەکانی ئاودێری دەیانگرێتەوە. ئەو تۆڕانە ئاوی بەنداو و رووبارەکان لە رێگەی کەناڵ و بۆرییەوە دەگەیێننە سەر زەوییەکان. لە پارێزگای ورمێ تۆڕی ئاودێریی زیاتر لە مهاباد، بۆکان و میاندواو هەیە. ساڵانە دوو بۆ حەوت جار ئاو دەدەن بە جووتیاران. تۆڕەکان سەر بە وەزارەتی وزەن، بەڵام ساڵانە بە گرێبەست دەدرێن بە کۆمپانیای بەکارهێنانی ئاو. ئەو کۆمپانیایانە لە بەرامبەر ئاو، پارە لە جووتیاران وەردەگرن.  ئەمساڵ بەشێوەی مامناوەندی بۆ گەیاندنی ئاو بە شێوەی مۆدێرن لە پارێزگای ورمێ بۆ هەر هێکتار باخی سێو، دوو ملیۆن و ٧٣٠ هەزار تمەن وەرگیراوە. بۆ چەوەندەر یەک ملیۆن و ٢٥٠ هەزار، بۆ گەنم ٥٨٠ هەزار و بۆ جۆ ٢٨٥ هەزار تمەن پارەی ئاو وەرگیراوە.  ئەوەش لە کاتێکدایە کە لە یاسای باجی بەرهەمهێنانی ئێراندا، جووتیاران لە باج بەخشراون، بەڵام ئەو کۆمپانیایانە بە پشتگیریی وەزارەتی وزە، بەڕێوەبەرایەتیی ئاو و کشتوکاڵ و دادگە پارە لە جووتیاران وەردەگرن. ئەوان ١ % بۆ ٣ % ی داهاتی زەوییە کشتوکاڵییەکان لەو جووتیارانە وەردەگرن و ئەگەر ئامادە نەبن پارەکە بدەن، دەدرێتە دادگە و بە زۆر لێیان دەستێندرێت. زۆرجاریش ئاوی پێویست نادەنە جووتیاران و زیانیان پێدەگات.  کشتوکاڵ بڕبڕەی پشتی ئابووریی پارێزگای ورمێیە. ئەو پارێزگایە ٨٢٠ هەزار هێکتار زەوی و باخی هەیە. ساڵانە شەش ملیۆن و ٦٠٠ هەزار تۆن بەرهەمی هەیە. سەرەکیترین بەرهەمەکانی سێو، گەنم و چەوەندەرن و هەلی کار و داهاتی راستەوخۆی بۆ ٣٢ % ی خەڵکی پارێزگاکە رەخساندووە. داهات و دۆخی ژیانی جووتیاران کاریگەریی تەواوی لەسەر جموجۆڵی ئابووری هەیە.