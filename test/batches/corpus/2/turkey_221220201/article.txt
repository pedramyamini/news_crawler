کاتی دەستبەسەرکردنەکەی لەیلا گوڤەن گوتی: "ئەگەر بمویستایە هەڵبێم، بەبێ ئەوەی کەس هەستی پێبکات هەڵدەهاتم. بە هیچ لایەکدا نارۆم، لەم وڵاتەدا سیاسەت دەکەم و بەردەوام دەبم. چ لە دەرەوە بێت یان لە ژوورەوە".  رۆژی دووشەممە ٢١ی کانوونی یەکەمی ٢٠٢٠ نۆیەمین دادگای سزا قورسەکانی ئامەد لە دەیەمین دانیشتنی دادگادا بە تۆمەتی ئەندامبوون و پڕوپاگەندەکردن بۆ پەکەکە سزای ٢٢ ساڵ بەندکردنی بۆ لەیلا گوڤەن هاوسەرۆکی - کەجەدە دەکرد و بڕیاری دەستگیردنی دا.   مەرال دانش بێشتاش بریکاری سەرۆکی فراکسیۆنی هەدەپە لەبارەی دەستبەسەرکردنی لەیلا گوڤەن تویتێکی بڵاوکردەوە و رایگەیاند، "بەهۆی بڕیاری دەستبەسەرکردنی بۆ ماوەی ٢٤ کاژێر، لەیلا گوڤەن لە هۆبەی بەرەنگاربوونەوەی تیرۆر دەستبەسەر دەبێت. دەبووایە دەستبەجێ ببرێتە بەردەم دادوەر، دەستبەسەرکردنی تاوانێکە هەڕەشە لە ئازادییەکان دەکات".  لە دانیشتنەکەی دادگادا لەیلا گوڤەن ئامادە نەبوو. هەریەک لە جەمیلە تورهاڵی، سەردار چەلەبی و شڤان جەمیل ئۆزەن پارێزەرانی گوڤەن لە دادگا ئامادەبوون و داوای درێژکردنەوەی پرۆسەی دادگایان کرد، بەڵام داواکارییەکەیان لەلایەن دادگاوە رەتکرایەوە. دادگا بڕیاری ٢٢ ساڵ و ٣ مانگ زیندانیکردنی بۆ لەیلا گوڤەن بڕییەوە و بڕیاری دەستگیردنی دا.   لەیلا گوڤەن لە ٣١ی کانوونی دووەمی ٢٠١٨ خرایە زیندانەوە. لە دوایین هەڵبژاردنە گشتییەکانی تورکیاش کە لە ٢٤ی حوزەیرانی ٢٠١٨ بەڕێوەچوو، لەسەر لیستی هەدەپە لە بازنەی جۆلەمێڕگ هەڵبژێردرا و بوو بە پەرلەمانتار، بەڵام ئازاد نەکرا و لە گرتووخانە مایەوە.  گوڤەن لە گرتووخانە بۆ لابردنی گۆشەگیری سەر عەبدوڵڵا ئۆجەلان رێبەری زیندانیکراوی پەکەکە، مانگرتنی لە خواردن راگەیاند، لە ٧٩ یەمین رۆژی مانگرتنەکەیدا ئازادکرا و لە ٢٠٠ ەمین رۆژی مانگرتنەکەشیدا لەسەر داواکاری ئۆجەلان بەوەی مانگرتنەکە گەیشتووەتە ئامانج کۆتایی بە مانگرتن هێنا.  لەیلا گوڤەن، دوای تێپەڕبوونی نزیکەی یەک ساڵ بەسەر هەڵبژاردندا، رۆژی چوارشەممە ١٠ی تەمموزی ٢٠١٩ لە دانیشتنی پەرلەماندا سوێندی یاسایی خوارد و وەک پەرلەمانتار دەستبەکاربوو.   رۆژی ٤ی حوزەیرانی ٢٠٢٠ پەرلەمانی تورکیا پارێزبەندی لەسەر لەیلا گوڤەن پەرلەمانتاری هەدەپە لە بازنەی جۆلەمێرگ، موسا فارسئۆغوڵڵاری پەرلەمانتاری هەدەپە لە بازنەی ئامەد و ئەنیش بەربەرئۆغڵو پەرلەمانتاری جەهەپە هەڵگرت.  یەک رۆژ دوای لادانی پارێزبەندییەکەی، لەیلا گوڤەن دەستگیرکرا و خرایە زیندانی جۆری D لە ئامەد. دوای ئەوەی پارێزەرەکانی گوڤەن لەسەر دۆسیەیەکی دیکەدا سەردانی دادگایان کرد و لەوێ داوای ئازادکردنی لەیلا گوڤەنیان بە دەستەبەری کرد. دادگا داواکاریی پارێزەرەکانی لەیلا گوڤەنی وەرگرت و دوای یەک هەفتەیەک ئازادی کرد.