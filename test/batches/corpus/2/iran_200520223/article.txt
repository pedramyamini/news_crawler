فەراز ناسرشەریف، نیگارکێش گوتی، "کارەکەمان بەپێی بانگەوازێکی رێکخراوی جوانکردنی شاری تارانە کە ساڵانە ئەوە دەکات و هونەرمەندانی بوارە جیاوازەکان، زیاتر لە بواری نیگارکێشی و پەیکەرتاشی پرۆژەکانیان پێشنیاز دەکەن و لەنێویاندا هەندێکیان هەڵدەبژێردرێن تاوەکو لەسەر دارە وشکبووەکانی شەقامی وەلیعەسر جێبەجێیان بکەن".  وەلیعەسر کۆنترین و درێژترین شەقامی تارانە کە ١٨ کیلۆمەتر درێژە و لە گۆڕەپانی هێڵی ئاسن لە باشووری تارانەوە دەستپێدەکات تاوەکو گۆڕەپانی تەجریش لە باکووری ئەو شارە.  رێکخراوی جوانکردنی شار کە سەر بە شارەوانیی تارانە، ساڵانە لە وەرزی بەهاردا داوا لە هونەرمەندان دەکات، پرۆژەکانیان پێشنیاز بکەن بۆ جێبەجێکردنی کاری هونەری لەسەر دارە وشکبووەکانی شەقامی وەلیعەسر. ئەمساڵ کار لەسەر رازاندنەوەی ٨٨ داری وشکبوو دەکرێت.    لوقمان پیرخزرییان، پەیکەرتاش باس لەوە دەکات، "لە کاتی کارکردن لەسەر شەقام و ئەو شوێنانەی خەڵکی لێیە، کاردانەوەیان زۆر گونجاوە و هەر ئەوەی دێن چاو لە کارەکانمان دەکەن، وێنەی دەگرن و بۆچوونی خۆیان لەبارەیان دەردەبڕن، وزەی زیاترمان پێدەبەخشێت و پەیوەندی قوڵتر و زیاترمان لەگەڵ خەڵک دەبێ و لە پێشنیاز و بۆچوونەکانیان کەڵک وەردەگرین بۆ کارەکانی دیکەمان".  وەزارەتی گەشتوگوزاری ئێران لە ساڵی ٢٠١١ دا شەقامی وەلیعەسری وەک شوێنەوارێکی نیشتمانی تۆمارکردووە و دەیەوێت لە ئاستی جیهانیشدا بیناسێنێت.