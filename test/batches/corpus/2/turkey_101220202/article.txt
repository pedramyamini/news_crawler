لە راگەیێندراوەکەی هەدەپەدا هاتووە، لە ساڵی ٢٠١٥ وە سیاسەتی تووندوتیژی لەلایەن دەسەڵاتی ئاکپارتییەوە بەشێوەیەکی زێدەڕۆ دەستیپێکردووە و ئەم سیاسەتەش رەنگدانەوەی لەسەر ٢٠٢١ دەبێت. هێزەکانی پۆلیس و ئاسایش لە هەڵمەتەکانی دەستگیرکردنیاندا مامەڵەی زۆر خراپ لەگەڵ دەستگیرکراوەکان دەکەن و رێز لە مافەکانی مرۆڤ ناگرن، لەکاتی دەستگیرکردن لە شەقام و کوچە و کۆڵانەکان و نێو ئۆتۆمبێلەکاندا، بەتایبەتی لەکاتی هەڵکوتانیان بۆسەر شوێنەکان، ئازار و ئەشکەنجەدان هەبووە.  هەدەپە دەڵێت "تەنیا لە ساڵی ٢٠٢٠ دا هەزار و ٧٥٠ ئەنداممان بە هاوسەرۆکی رێکخستنەکان و بەرپرس و کادیرە پێشکەوتووەکانیشمانەوە دەستگیرکراون، ١٧٢ ئەنداممان بە بەندکردن سزادراون و لە زیندانەکاندان. هەروەها لەدوای ٢٤ی تەممووزی ٢٠١٥ وە تاوەکو ئەمڕۆ ١٦ هەزار و ٤٩٠ ئەنداممان بە هاوسەرۆکی پارتەکەمان، پەرلەمانتاران، بەرپرسان و ئەندامانمان دەستگیرکراون و لەو ژمارەیەش سێ هەزار و ٦٩٥ ئەنداممان سزای بەندکردنیان بەسەردا سەپێندراوە. ئێستاش حەوت پەرلەمانتار و ١٥ ئەندامی سەرکردایەتیمان لە گرتووخانەکاندان؛ هەروەها تاوەکو ئێستا پارێزبەندی لە ١٣ پەرلەمانتارمان سەندراوەتەوە".  بەگوێرەی راگەیێندراوەکە "لەدوای هەڵبژاردنە خۆجێییەکانی ساڵی ٢٠١٤ وە ٩٣ هاوسەرۆکی شارەوانییەکانمان دەستبەسەرکراون و ٨٤ شارەوانیشمان بە قەییووم کراون. دوای هەڵبژاردنە خۆجێییەکانی ٣١ی ئاداری ٢٠١٩ هەڵمەتێکی فراوانی بەقەییوومکردنی شارەوانییەکانمان دەستیپێکرد و ٣٧ سەرۆک شارەوانیمان دەستبەسەرکران و ٤٨ شارەوانیشمان بە قەییووم زەوتکران. ئێستاش ١٧ هاوسەرۆکی شارەوانییەکانمان لە زیندانەکاندا دەستبەسەرن".  هەروەها جەخت لەوەش کراوەتەوە، دۆخی بەندکراوەکانیان لە گرتووخانەکاندا خراپە و رووبەڕووی مامەڵەی خراپ دەبنەوە و ئازار و ئەشکەنجە دەدرێن، مافەکانیان زەوتکراوە و لەکاتی نەخۆشکەوتنیشیاندا فەرامۆش دەکرێن و پێداویستییەکانیان جێبەجێ ناکرێت و گۆشەگیرکراون و زۆربەی کات رێگە بە دیداریان نادرێت.  هاوکات ئاماژە بە مانگرتنی ئەندامە دەستبەسەرکراوەکانیشیان کراوە و نموونە بە مانگرتنی لەیلا گیوڤەن و سێ پەرلەمانتاری دیکەی هەدەپە و سەتان ئەندامی دیکەش کراوە کە لە رۆژی ٨ی تشرینی دووەمی ٢٠١٨ دەستیپێکرد و ئامانج لەم مانگرتنە کۆتاییهێنان بوو بە گۆشەگیریی سەر عەبدوڵڵا ئۆجەلان.  لە رۆژی ٢٧ی تشرینی دووەمی ئەمساڵ لە گرتووخانەکانی وان، مانگرتنی ئەندامانی هەدەپە دەستیپێکردووە و دەڵێن، تاوەکو کۆتاییهاتنی گۆشەگیریی سەر ئیمراڵی بەردەوام دەبێت.