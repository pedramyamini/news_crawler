بەگوتەی ئیسماعیل روستەم پوور، قایمقامی بانە، شەوی رابردوو تێکهەڵچوون لەنێوان هێزەکانی پاراستنی سنووری ئێران و گرووپێکی چەکداری دژبەری ئێران لە سنووری گڵەسوورە روویداوە.  بەڵام محەممەد سپێهری، فەرماندەی هێزەکانی پاراستنی سنووری پارێزگای سنە بە ماڵپەڕی تەسنیمی گوتووە، شەوی رابردوو هێزەکانی پاراستنی سنوور هەوڵی گرتنی قاچاخچیانی مەڕوماڵاتیان داوە، کە چەکیان پێبووە و تێکهەڵچوون روویداوە.  لەو تێکهەڵچوونەدا پلەدارێکی هێزەکانی پاراستنی سنووری ئێران بە ناوی رەزا سپەهوەند، خەڵکی شاری خوڕماوا، ناوەندی پارێزگای لوڕستان بریندار بووە و بەهۆی سەختی برینەکەیەوە لە نەخۆشخانەی سەلاحەدینی ئەیووبیی بانە گیانی لەدەستداوە.  فەرماندەی پاراستنی سنووری پارێزگای سنە هەڕەشەی کردووە کە تۆڵەی کوژرانی ئەو پلەدارە دەکەنەوە و درێژە بە هەوڵەکانیشیان بۆ بەرەنگاربوونەوەی قاچاخچیێتی سەر سنوورەکان دەدەن.