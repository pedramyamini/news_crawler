ئەحمەد داوودئۆغڵو، سەرۆکوەزیرانی پێشووتری تورکیا کە ئێستا سەرۆکی پارتی ئایندەیە، لە میانی بەشداریکردنی لە بەرنامەیەکی تەلەڤیزیۆنیدا، باسی هۆکاری بەئامانجکردنی خۆی لەلایەن پەکەر دەکات و دەڵێ پەکەر لە رێگەی بەسەرهاتی ئەوەوە هەڕەشە لە ئەردۆغان دەکات.     ئەحمەد داودئۆغڵو، سەرۆکی پارتی ئایندە دەڵێت، سەدات ئاماژەی بەوە کردوو کە "لە جیاکردنەوەی داودئۆغڵو رۆڵێکی هەستیارم گێڕا، ئەوانەشی ئاشکرا کرد کە جیاکرانەوە. بەمەش بە سەرۆککۆماری گوت، ئەمڕۆ دەبێت خۆتان بە خاوەنی من بزانن، ئەگەر نا، چی دەزانم ئاشکرای دەکەم. ئەم هەڵوێستەی دەربڕی. "  سەدات پەکەر لە هەشتەمین تۆماری ڤیدیۆییدا باسی عەبدوڵڵا ئۆجەلان، رێبەری زیندانیکراوی پەکەکەش دەکات و بە کەسێکی سادیست ناوی دەبات.  سەدات پەکەر لە ڤیدیۆکەیدا دەڵێت، "با باسی ئۆجەلانتان بۆ بکەم. بونەوەرێكی سەیرە، هەر لە سەرەتا کاتێك دەست دەگرێت بەسەر هێزدا، لە هاوگوندییەکانی، هاوشارییەکانی و کەسوکاری خۆی ستافێک پێکدەهێنێت. لەو کەسە ژیر و زیرەکانەی دێن، لە ١٠ کەسیان دوو کەسیان دەکوژن بە پاساوی ئەوەی سیخوڕی پۆلیسن. دەزانن لە هەمووی خراپتر چی بوو؟ عەبدوڵڵا ئۆجەلانیان دەستگیرکرد و هێنایان. مێشکم وەستا، لە هەموو شوێنێکی دنیا مرۆڤەکان بەنزینیان بەخۆیاندا دەکرد و بۆ ئەو خۆیان دەسووتاند. باشە تۆ بۆچی ناڵێت وەرن بمکوژن؟ کەچی ئەویش دەچێت مەرایی بۆ ئەو کەسانە دەکات کە لێپێچینەوەی لەگەڵدا دەکەن. "  مستەفا کاراسو، ئەندامی کۆنسەی بەڕێوەبەریی کۆما جڤاکێن کوردستان - کەجەکە کە رێکخراوێکی چەترە و پەکەکەش لەخۆ دەگرێ، لە دیمانەیەکدا باسی ڤیدیۆکانی پێکەری کرد، بەڵام وەڵامی گوتەکانی لەبارەی ئۆجەلان نەدایەوە.  کاراسو رایگەیاند، ئەو شتانەیە سەدات پەکەر ئاشکرایان دەکات زۆر گرنگن. نەک تەنیا سلێمان سۆیلو، وەزیری ناوخۆ، بەڵکو دەبێت دەسەڵات ناچاری دەستلەکارکێشانەوە بکرێ. رەخنەش لە میدیای کوردی دەگرێت و دەڵێ، وەک پێویست بایەخیان بەو بابەتە نەداوە.   لە کاتێکدا چاوەکان لەسەر نۆیەمین ڤیدیۆی پەکەرن کە بەڵێنی داوە باسی رەجەب تەیب ئەردۆغان، سەرۆککۆماری تورکیا بکات، ئەردۆغان لە دوایین کۆبوونەوەیدا لەگەڵ ئەنجوومەنی ناوەندی پارتەکەی، فەرمانی داوە گوتەکانی پێکەر بەهەند وەرنەگرن و بایەخی پێ نەدەن.