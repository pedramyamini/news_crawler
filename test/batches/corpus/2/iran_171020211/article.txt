ئەو کۆلکە دارەکان دێنێتە نێو کارگەیەکی بچووک و بە سەرەتاییترین ئامێرەکان، دەیانکاتە پەیکەری سەرنجڕاکێش. سەرەتا جۆری پەیکەرەکە دیاریدەکات، دواتر نەخشەکەی دادەڕێژێت و بە خواستی کڕیار یان ئارەزووی خۆی دەست بە تاشین و رێکوپێککردنی دەکات.  چیرۆکی پەیکەرتاشبوونی عومەر پزشکییان جیاوازە لە خەڵکی دیکە، ئەو دەیەوێت پەیکەرەکانیشی هەر بەو شێوەیە بن و تەنیا بۆ جوانی بەکارنەیەن. بە پەیکەرەکانی پەیامی جیاواز بە بەردەنگەکانی دەگەیێنێت، لە رێزگرتن لە مافی ژنان و یەکسانیی رەگەزییەوە تاوەکو ژینگەپارێزی.  عومەر دانیشتووی گوندی کۆڵانی مەریوانە، تاوەکو ئێستا نێوبانگی بەرهەمەکانی هەر لەو ناوچەیە گەڕاوە. هیوای ئەوەیە بتوانێت پێشانگەیەک بۆ خستنەڕووی بەرهەمەکانی بکاتەوە و لەو رێگەیەوە، پەیامی پەیکەرەکانی بە خەڵکێکی زیاتر بگەیێنێت.