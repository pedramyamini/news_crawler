بەشێک لە کانەکان حکومین و بەشێکیشیان لەلایەن کەرتی تایبەتەوە وەبەرهێنانیان تێدا دەکرێت. پەرلەمانتارێکی ورمێ دەڵێت، ئەو هەموو کانە هیچ قازانجیان بۆ خەڵک نییە و نەبوونەتە هۆی گەشەکردنی ناوچە پشتگوێخراوەکان.  بەگوتەی سەلمان زاکر، پەرلەمانتاری ورمێ بەپێی یاسای کانەکان، حکومەت دەبێ ١٥ % ـی داهاتی کانەکان بخاتەوە سەر بودجەی پارێزگاکە، بەڵام ساڵی رابردوو ١٣٢ ملیار تمەن دراوە بە پارێزگای ورمێ کە ٣ % ـی کۆی داهاتی کانەکانی ئەو پارێزگایە بووە.  بەڕێوەبەرایەتیی پیشەسازی و بازرگانی سنەش دەڵێت، ساڵی رابردوو ٥ % ـی داهاتی کانەکان دراوەتەوە بەو پارێزگایە کە بڕەکە یەک ملیار و ٤٠٠ ملیۆن تمەن بووە. مەبەست لە داهاتی کانەکان، ئەو پارەیەیە کە حکومەت ساڵانە لە خاوەنی کانەکان وەریدەگرێت لە بەرامبەر ئەو ماددە کانزاییەی دەریدەهێنن و دەیفرۆشن.  رەزا فاتمی ئەمین، وەزیری پیشەسازی و بازرگانی ئێران دەڵێت، "نزیکەی ٨٠ هەزار یەکەی پیشەسازیمان هەن، ٥ هەزار کانی چالاک و چەندین هەزار یەکەی پیشەییمان هەیە. پێویست ناکات کە کێشەکانی هەموویان یەک بە یەک چارەسەر بکەین، کارە دروستەکە ئەوەیە کە کێشەکان بەشێوەیەکی گشتی بدۆزینەوە و رێگە چارەی بنەڕەتیی دابندرێ و بەو رێگەچارانە دەکرێ کێشەی زۆربەیان چارەسەر بکرێت. "  داهاتی کانەکانی رۆژهەڵاتی کوردستان بۆ حکومەت و وەبەرهێنەرانە، زیانەکەشی بۆ خەڵک و ژینگە و ژێرخانەکانی کوردستانە. ئەم گوندەی قوڕوە، یەک لەو دەیان گوندانەیە کە بەهۆی بوونی کانی بەرد و پیسبوونی ئاو و خاکەکەی چۆڵکراوە. بەشی زۆری کانەکان لەسەر زەوی کشتوکاڵی و لێڕەوارەکانی گوندەکانن، بەڵام بەشی کرێکاریش کار نادەن بە دانیشتووانی ئەو گوندانە.  هاونیشتمانییەک کە دانیشتووی گوندە دەڵێت، "بەرپرسان بەڵێنیان پێدابووین کە هێزی کاری خۆجێیی دابمەزرێنن، ئێمە لێرە ٢٠ کەسی بێکارمان هەیە. لەجێگەی ئەوەی ئەوان دابمەزرێنن، خەریکە ئەوانی دیکەش دەردەکەن. "  ئەمەش دەرەنجامی ناڕەزایەتیی دانیشتووانی گوندەکانە بە دانەمەزراندنیان لە کانەکان. هێزەکانی پۆلیس بە لێدان وەڵامی داواکاریی ژن و منداڵی دانیشتووانی گوندی ئاغەرەی تکابیان دایەوە کە داوایاندەکرد، خەڵکی خۆجێیی لە کانی زێڕی ئاغەرە دابمەزرێنن کە دووەم کانی گەورەی زێڕە لە ئاستی ئێراندا.