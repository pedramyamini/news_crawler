عەلیڕەزا حاجیان زادە، سەرۆکی رێکخراوی پەروەردەی منداڵانی ئێران رایگەیاند، لە ئەمڕۆوە و بە رەچاوکردنی رێوشوێنە تەندروستییەکان لەو شارانەدا کە دۆخی کۆرۆنایان لە ئاستی "زۆر زۆر مەترسیداردا نییە"، باخچەکانی ساوایان دەکرێنەوە.  باخچەکان ساوایان یەکێک لەو یەکەم کەرتانە بوو کە سەرەتا ساڵی ٢٠٢٠ و لەگەڵ تەشەنەسەندنی کۆرۆنا لە ئێران داخران. ئەوان بەم هۆیەوە رووبەڕووی بارودۆخێکی نەگونجاوی ئابووری بوونەوە.  سەعید بابایی، بەڕێوەبەری نووسینگەی منداڵان و مێرمنداڵانی رێکخراوی خۆشبژێویی ئێران گوتی، "بەشی زۆری باخچەکانی ساوایان بەهۆی تەشەنەسەندنی کۆرۆنا و کاریگەرییەکانی، خەریکن دادەخرێن".  چالاکڤانانی ئەم بوارە دەڵێن، بینای باخچەکانیان بە کرێ گرتووە و دەبێت پارەیەکی زۆر بۆ ئاو، کارەبا و گاز بدەن، هەربۆیە بەشی زۆریان مایەپووچ بوون و داخراون.  ئێران بە خێراترکردنەوەی رەوتی کوتانی خەڵک، لە هەوڵدایە قۆناخ بە قۆناخ قوتابخانەکانیش بکاتەوە.  ناوەندی هەڵسەنگاندنی بیروڕای خوێندکارانی ئێران - ئیسپا ئەنجامی راپرسییەکی بڵاوکردووەتەوە کە بەپێی ئەوە زیاتر لە ١٤ % ی خەڵک گوتوویانە نایانەوێت ڤاکسینی کۆرۆنا وەربگرن.  لەو راگەیێندراوەدا ١٧.٢ % ی پیاوان و ١١.٣ % ی ژنان گوتوویانە نایانەوێت ڤاکسین وەربگرن. بەپێی تەمەنیش ١٧ % ی خەڵکی کەمتر لە ٥٠ ساڵ تەمەن و خەڵکی زیاتر لە ٥٠ ساڵ تەمەنیش ٧ % یان نەیانویستووە ڤاکسین وەربگرن.