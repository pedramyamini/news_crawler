نیلوفەر عەزیزی، یاریزانی خلیسکێنەی سەربەفر دەڵێت، "ئەم هەوارگەیە بۆ کەسانی نوێ زۆر ئاسوودەترە، بەو پێیەی ئێرە فراوانترە لە شوێنەکانی دیکە. ئێرە نزیکترە و زووتر دەگەی و بۆ سەردانکردن ئاسوودەترە؛ هاتووچۆشی خۆشترە".  بە گوێرەی دامەزراوەی ئای کیو ئێیەری سویسری، لە ساڵی ٢٠٢١ دا تاران پێنجەم پیسترین شاری جیهان بووە لەڕووی کەشوهەواوە؛ هەربۆیە خەڵکێکی زۆر مەبەستیانە بچنە ئەو بەرزاییە بۆ بینینی دیمەنی جوان و هەڵمژینی هەوای خاوێن؛ ئەوەی زیاتر وەکو خاڵێکی ئەرێنی دەبیندرێت ئەوەیە کە هاووڵاتیی دانیشتووی تاران پێویستی بە پارەیەکی ئەوتۆ نییە بۆئەوەی بگاتە توچال.  محەممەد ئاریا، یاریزانی خلیسکێنەی سەر بەفر ئاماژە بەوە دەکات، "کردنی خلیسکێنەی سەر بەفر زۆر نایابە. کاتێک دەستدەکەیت بە خلیسکێنە و خێراییت زیاد دەکات و کۆنترۆڵیشت لەدەست خۆتە، هەستێکی خۆشت پێدەدات. پێشنیاز دەکەم هەموو کەسێک ئەو هەستە تاقیبکاتەوە. زۆر شتێکی خۆشە".  زۆر لەو گەشتیارانەی یەکەمجاریانە سەردانی هەوارگەی توچال دەکەن، تووشی شۆک دەبن بە بینینی شوێنێکی لەو جۆرە سەرنجڕاکێشەی هێندە نزیک لە پایتەختی وڵاتەکە.  توچال لەسەر چیای ئەلبورز لەسەر بەرزایی ٣٥٠٠ مەتر لەسەر ئاستی دەریاوە هەڵکەوتووە؛ یاریزانان بە خلیسکێنە دەگەنە ژێرەوەی هەوارگەکە و تەلەفریکێکی ٧.٥ کیلۆمەتر دەیانباتەوە سەرەوە؛ بە یەکێک لە درێژترین تەلەفریکەکانی جیهان دادەندرێت و ماوەی نێوان وێستگەکانی ٥٠ خولەکە.