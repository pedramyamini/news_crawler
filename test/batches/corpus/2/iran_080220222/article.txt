بەکارهێنەرانی کورد، تورک، عەرەب، بەلووچ و نەتەوەکانی دیکە ئەزموونی خۆیان لەبارەی ناچاربوونیان بۆ قسەکردن بە زمانی فارسی و ئەو کێشانەی بەهۆیەوە تووشی بوون یان ئەو بێڕێزیانەی بەهۆی نەزانینی زمانی فارسی پێیان کراوە، دەگێڕنەوە. ئاگری ئیسماعیل نەژاد، چالاکڤانی سیاسییە، بەهۆی ئەوەی لە تەمەنی ١٠ ساڵی نەیزانیوە بە فارسی بە بەرگە باڵنج دەڵێن چی، لە نەخۆشخانەیەکی تاران، پەرستارێک بە سووکایەتی پێنج خولەک پێی پێکەنیوە.  سەعید خەتیبزادە، گوتەبێژی وەزارەتی دەرەوەی ئێران رایگەیاندووە، "زمانی فارسی تەنیا زمانی قسەکردن نییە. زمانێکە کە مێژووی ئێمەی پێکەوە بەستووەتەوە. هەستی هاوبەشی ئێمە لەو زمانەوە سەرچاوە دەگرێت و هەموو ئێمە بە زمانی فارسی بیرەوەریی هاوبەشی یەک نەتەوە دووبارە دەکەینەوە".  ئەو هەڵمەتە بووەتە یەکەم کەمپینی هاوبەشی نەتەوەکانی نێو ئێران بۆ داواکردنی خوێندن بە زمانی دایک و رەتکردنەوەی زاڵکردنی زمانی فارسی و کاردانەوەی تووندی بەشێک لە چالاکڤانانی سیاسی و ئەدیب و هاووڵاتیی ئاسایی ئێرانی لێکەوتووەتەوە، بەتایبەت ئەوانەی زمانی دایکیان فارسییە.  دەسەڵاتدار، رەخنەگر و دژبەر پێکەوە دژی وەستاونەتەوە. پێژمان میرکەریمی، ئەندامی ئەنجوومەنی ناوەندیی بەرەی نیشتمانی ئێران هەموو داواکارییەکانی نەتەوەکان بە هەوڵێک بۆ جیابوونەوە لە ئێران ناودەبات و دەڵێت، بە گیانی بەرگری لە ئێران دەکات.  میدیاکانی ئێرانیش بە پیلان دژی زمانی فارسی ناوی دەبەن. کاوە قورەیشی، چالاکڤانی سیاسی دەڵێت، ئەگەر ئەمڕۆ لەسەر مافێکی سرووشتی، ئامادەبن زمانیان ببڕن، سبەی بۆ پێشگرتن لە هاتنەدیی مافە سیاسییەکانیان، دەشیانکوژن.  یەک لە کاردانەوەکان ئەوە بووە کە دەزگای چاپ و بڵاوکردنەوەی چشمە لە ئێران رایگەیاندووە، بڵاوکردنەوەی کتێبی "هیچ دۆستێک جگە لە چیاکان"ی بێهروز بووچانی رادەگرێت. بووچانی لە تویتێکدا لە هەڵمەتەکەدا نووسیویەتی، "ئەگەر من فارس بام، دەمنووسی شەرمەزارم لەوەی زمانە جوانەکەم بووەتە کەرەستەیەک بۆ سەرکوت، هەڵاواردن و سووکایەتیکردن بە زمانەکانی دیکە".  چالاکڤانانی هەڵمەتەکە وێنەی سەرنجڕاکێشیش بڵاودەکەنەوە. یەکێکیان تابلۆی سەر قوتابخانەیەکی رۆژهەڵاتی کوردستانە لە ساڵی ١٩٣٥ کە لەسەری نووسراوە، ' فارسی قسە بکەن". یەکێکی دیکەشیان نووسراوەیەکی سەر دیوارە لە کرماشان، "یان بە کوردی قسە بکە، یان چیدیکە مەڵێ کوردم".