ئەمانقلیچ شادمێهر، پەرلەمانتاری ئێران دەڵێت، "رێژەی زۆری هەڵاوسان و چڕبوونەوەی لەسەر خۆراکییەکانی وەکو گۆشت، مریشک و برنج، کرێی خانوو، گرانی دەرمانەکانی شێرپەنجە بووەتە هەڕەشە لەسەر خەڵکی ئێران. هەڕەشەکە تاوەکو ئاستی بە بارمتەگرتنی سەقامگیری کۆمەڵایەتی مەترسیداربووە. بۆچی حکومەت لە تەواوی کەرەستە و تواناکانی بۆ هەوسارکردنی دێوەزمەی هەڵاوسان کەڵک وەرناگرێت؟ خەڵک دەپرسن، بەربژێرانی هەڵبژاردنی رابردووی سەرۆککۆماری کە بانگەشەی رزگارکردنی ئابووری ئێرانیان دەکرد و ئێستا باڵاترین بەرپرسیارێتیی حکومییان هەیە، چی دەکەن؟ ".  ئیبراهیم رەئیسی بەڵێنیدابوو ساڵانە یەک ملیۆن هەلی کار بڕەخسێنێت، بەڵام لە زستانی ١٤٠٠ ـی هەتاوی رێژەی بەشداری ئابووری لەو وڵاتە ٠.٥ % کەمتربووە لە ماوەی هاوشێوەی ساڵی پێشتری. ئامارێک کە دەریدەخات خەڵکێکی زیاتر لە دەستخستنی کار بێهیوا بوون.  ئەو هەروەها بەڵێنیدابوو، ساڵانە یەک ملیۆن یەکەی نیشتەجێبوون دروستبکات بۆ خەڵکی کەمداهات و کرێچی، بەڵام تاوەکو ئێستا تەنیا دانانی بەردی بناخەی ٨٧٠ هەزار یەکە راگەیێندراوە و ئاستەمە لە ساڵی یەکەمی کابینەکەیدا بتوانێت تەواویان بکات.  سەرۆککۆماری ئێران هەروەها بەڵێنیدابوو رێژەی هەڵاوسان لە دوو ساڵی یەکەمی کابینەکەیدا تاوەکو نیوە دابەزێنێت و دواتر بۆ خوار ١٠ % کەمیبکاتەوە، بەڵام رێژەی بەرزبوونەوەی هەڵاوسانی مانگانە لە مانگی یەکەمی بەهاری ئەمساڵدا، ٠٢ % بەرزبووەتەوە و گەیشتووەتە ٣.٣ %  کە زیاترین رێژەی بەرزبوونەوەی هەڵاوسانی مانگانەیە لە ١٠ ساڵی رابردوودا.  جێبەجێنەبوونی بەڵێنەکان خەریکە دەنگی ناڕەزایەتی ئەوانەش دەردێنێت کە لایەنگری بوون. غوڵامعەلی جەعفەرزادە، سیاسەتڤان و پەرلەمانتاری پێشووی ئێران دەڵێت، پێکهاتەی کابینەی رەئیسی لەبەریەک هەڵوەشاوەتەوە. کابینەکەی شەش سەرۆککۆماری هەن و هیچکام لە بەڵێنەکانی جێبەجێناکرێن.  ئیراهیم رەئیسی، سەرۆککۆماری ئێران دەڵێت، "دانبەخۆداگرتنی کۆمەڵگە لە بەرامبەر گرانکردنی نرخەکان، بەهیچ شێوەیەک گونجاو نییە. وەزارەت و رێکخراوە ئابوورییەکان هەوڵی زیاتر بدەن، نرخی هیچ شتێک بەرز نەبێتەوە. "   ئیبراهیم رەئیسی پێش ئەوەی ببێتە سەرۆککۆمار دەیگوت، کێشە ئابوورییەکانی ئێران تەنیا بە بڕیاردان چاک ناکرێن، دەبێ بەستێنی گەشەی ئابووری بڕەخسێندرێت. ئەو رەخنەیە ئێستا داوێنی خۆشی گرتووەتەوە. رەخنەگرانی دەڵێن، بڕیار لەسەر بڕیار دەردەکات، بێ ئەوەی ئاوڕ لە جێبەجێکردنیان بداتەوە.