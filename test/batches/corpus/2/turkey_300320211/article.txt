کەمال کڵچدارئۆغڵو، سەرۆکی گشتیی جەهەپە لە بەشێکی گوتارەکەیدا رەخنەی تووندی لە کشانەوەی تورکیا لە پەیماننامەی ئیستەنبووڵ گرت، کە بە واژۆی رەجەب تەیب ئەردۆغان، سەرۆککۆماری تورکیا خرایە جێبەجێکردنەوە و لەو پەیماننامەیە کشایەوە کە تایبەتە بە داکۆکیکردن لە مافی ژنان و کەمکردنەوەی تووندوتیژی لەسەریان.  ئەردۆغان لەلایەن کڵچدارئۆغڵوەوە بە کەسێکی "بە زەبر و زەنگ" ناوبرا و گوتی، کە لە شەوێکدا و بە بڕیارێک ئیرادەی پەرلەمانی بە بارمتە گرتووە، هەروەها "ئەوانەی ئیرادەی خۆیانیان رادەستی کەسێک کردووە ناتوانن ببنە نوێنەری گەل. نوێنەری کۆشک شتێکە و نوێنەری گەل شتێکی دیکەیە. ئێمە نوێنەری گەلین. لێرەوە دەڵێم، ئەو زەبر و زەنگە دەبێت بڕوات و پەیماننامەی ئیستەنبووڵ بگەڕێتەوە".  سەرۆکی جەهەپە رەخنەی لە شێوازی بەرەنگاربوونەوەی ڤایرۆسی کۆرۆنا لە وڵاتەکەی گرت و وەبیریهێنایەوە کە ئاک پارتی لە کۆنگرەکانیدا بەبێ گوێدانە ریکارە تەندروستییەکان خەڵک تێکەڵ بە یەکدی دەکات، ئینجا دواتر باجەکەی بە کاسبکاران دەبژێرێت.  ئەمەش لەکاتێکدایە، بە بڕیاری رەجەب تەیب ئەردۆغان، سەرۆککۆماری تورکیا زنجیرەیەک رێکاری نوێ دەرکراون و چاوەڕێ دەکرێت دووبارە فرۆشگە و دووکانەکان دابخرێن.