ئەردۆغان، سەرۆککۆماری تورکیا  رایگەیاند: "کاتێک تەماشای قەبارەی پەیوەندییە بازرگانییەکانمان لەگەڵ رووسیا دەکەین، دەبینین بە پێداگرییەوە بەرەو ئامانجەکانمان هەنگاومان ناوە و هەنگاو دەنێین. هیوادارم پەیوەندییەکانمان لەگەڵ رووسیا تا ئێستا چۆن بووە هەر بەو شێوەیە بمێننەوە".  هەروەها لە وەڵامی پرسیارێکدا لەبارەی پەیوەندییەکانی تورکیا و ئیسرائیلەوە سەرۆکی تورکیا گوتی: "لە بواری هەواڵگریدا پەیوەندییەکانمان لەگەڵ ئیسرائیل نەپچراوە و بەردەوامە. بەڵام لەگەڵ چەند بەرپرسێکی باڵادا هەندێک کێشەمان هەیە. ئەستەمە هەڵوێستی ئیسرائیل لەبارەی خاکی فەلەستینەوە پەسندبکەین. ئەمە خاڵی جیاوازی نێوان ئێمە و ئیسرائیلە، ئەگەرنا دڵمان دەخوازێت کە پەیوەندییەکانمان لەگەڵیاندا بگاتە خاڵێکی باشتر. "  ئەردۆغان لەبارەی گەیشتنی ڤاکسین بە تورکیا گوتی: "من رامگه‌یاندبوو كه ڤاكسین به‌كار ده‌هێنم. له‌م باره‌یه‌وه داواكارم ته‌واوی هاووڵاتییانمان بەمشێوەیە هه‌ستیار بن. له قۆناخی یه‌كه‌مدا چین و دواتریش ئه‌ڵمانیا هه‌ن. له‌گه‌ڵ هاتنی ڤاكسینه‌كان له‌و دوو وڵاته‌وه ده‌ست به پرۆسه‌ی کوتان ده‌كه‌ین. "  لە تورکیا ١١ی ئاداری ئەمساڵ یەکەمین کەیسی تووشبوون بە ڤایرۆسی کۆرۆنا لەلایەن وەزیری تەندروستییەوە راگەیێنرا. ژمارەی تووشبووان لەو وڵاتەدا دوو ملیۆن و ١٠٠ هەزاری تێپەڕاندووە و ١٩ هەزار و ١١٥ تووشبووش تاوەکو ئێستا گیانیان لەدەستداوە.