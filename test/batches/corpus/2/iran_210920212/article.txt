محەممەد تەقی ئۆسانلوو، فەرماندەی قەرارگای حەمزەی سەیدولشوهەدا (لقی سوپای پاسداران لە پارێزگای ورمێ) ئەمڕۆ سێشەممە ٢١ - ٩ - ٢٠٢١ لە رێوڕەسمێکدا لە ورمێ گوتی: "ئەگەر پێویست بکات بنکەی ئەم شەڕفرۆشانە (حیزبەکانی رۆژهەڵاتی کوردستان) لەگەڵ زەویدا تەخت دەکەین".  محەممەد تەقی ئۆسانلوو دەڵێت: هۆشداریمان بە "دژبەرانی شۆڕش" داوە کە "زۆر خێراتر ناوچەکە جێبێڵن، ئەگینا وەڵامێکی لێبڕاوانە بە گرووپە تیرۆریستی و دژەشۆڕشەکان دەدەینەوە، هیچ جیاوازیشی نییە لە هەر کوێ بن".  لە ماوەی چەند هەفتەی رابردوودا بەرپرسانی سیاسی، ئەمنی و سەربازیی کۆماری ئیسلامیی ئێران هەڕەشەیان لە حیزبەکانی رۆژهەڵاتی کوردستان کردووە و هەروەها داوایان لە بەرپرسانی عێراق و هەرێمی کوردستان کردووە دەریانبکەن.  لە ماوەی سێ هەفتەی رابردوودا سوپای پاسداران چەند جارێک ناوچە سنوورییەکانی رۆژهەڵات و باشووری کوردستان کە بنکەی حیزبەکانی رۆژهەڵاتی کوردستانی لێیە بۆردوومان و تۆپباران کردووە، بەڵام کوژراو و برینداری نەبووە.  سوپای پاسداران لە هێرشەکانیدا کەڵکی لە فڕۆکەی بێفڕۆکەوانی بۆمبڕێژکراویش وەرگرت. بەپێی ئەو وێنانەی کە دەزگای فەرماندەیی هێزی پێشمەرگەی کوردستان سەربە حدکا بڵاوی کردەوە، بەشێک لە کەلوپەلی سەرەکیی درۆنەکان دروستکراوی وڵاتانی دیکەی وەک ئەمریکا و چین بوون.  پەیوەندیی نێودەوڵەتییەکانی حیزبی دێموکراتی کوردستانی ئێران لە رۆژی ١٩ - ٩ - ٢٠٢١ لە نامەیەکدا بۆ وەزارەتی دەرەوەی وڵاتانی ئەمریکا، چین، بەریتانیا و پۆڵۆنیا ناڕەزایەتی لەوە دەربڕی کە سەرەڕای گەمارۆکان کۆماری ئیسلامی ئێران چۆن توانیویەتی دەستی بە کەلوپەلی هەستیاری ئەوان بۆ دروستکردنی درۆن رابگات.  محەممەد تەقی ئۆسانلوو، فەرماندەی لقی ورمێی سوپای پاسدارن ئەمڕۆ ٢١ - ٩ - ٢٠٢١ گوتی: "بە هەوڵی پسپۆڕانی ئێرانی توانراوە مووشەکی زیرەک بەرهەمبێت".  محەممەد حوسین باقری، سەرۆک ئەرکانی هێزە چەکدارەکانی ئێرانیش رۆژی ١٩ - ٩ - ٢٠٢١ گوتی: "گرووپە دژبەرەکان نابێت لە هەرێمی کوردستاندا بنکەی راهێنان، رادیۆ و تەلەفزیۆن و کەمپیان هەبێت و کۆنگرە بکەن".  عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران، ١٢ - ٩ - ٢٠٢١ لە کۆبوونەوە لەگەڵ مستەفا کازمی، سەرۆکوەزیرانی عێراق لە تاران، چالاکی حیزبەکانی رۆژهەڵاتی کوردستان بەجێی نیگەرانی لە قەڵەمدا و داوای "چەککردن و دەرکردنی بەپەلەی" ئەو حیزبانەی لە هەرێمی کوردستان کرد.  حیزبەکانی رۆژهەڵاتی کوردستان ئەوەی ئێران وەک نیگەرانیی باسی دەکات، رەتیدەکەنەوە و دەڵێن، ئێران بە بیانووی ئەوانەوە دەیەوێ گوشار بۆ حکومەتی عێراق و حکومەتی هەرێمی کوردستان بێنێت.  ئەو حیزبانە رەتیدەکەنەوە لە هەرێمی کوردستانەوە پێشمەرگە بۆ رۆژهەڵاتی کوردستان بنێرنەوە و نائەمنی لە ناوچە سنوورییەکاندا دروست بکەن.