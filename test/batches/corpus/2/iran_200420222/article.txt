ئەو ئەنجوومەنە لە راگەیێندراوێکدا دەڵێت، ساڵی رابردووی هەتاوی بە بەڕێوەبردنی مانگرتن و گردبوونەوە دەنگی ناڕەزایەتی مامۆستایان و مامۆستایانی خانەنشینیان بە دەسەڵاتی ئێران گەیاندووە، بەڵام گوێیان لێ نەگیراوە و داواکارییەکانیان جێبەجێ نەکردوون، بۆیە سبەی پێنجشەممە دەست بە ناڕەزایەتییەکانیان دەکەنەوە و کاژێر ١٠ی بەیانی لە تاران لە بەردەم پەرلەمان، لە ناوەندی پارێزگاکان لەبەردەم بەڕێوەبەرایەتییەکانی پەروەردە و لە شارەکانی دیکەش لە بەردەم فەرمانگەکانی پەروەردە گرددەبنەوە.  ئەنجوومەنی هاوئاهەنگی رێکخراوە پیشەییەکانی مامۆستایانی ئێران یاسای پلەبەندی مامۆستایان کە لە پەرلەمانی ئەو وڵاتە پەسەندکراوە و بۆ جێبەجێکردن دراوەتە حکومەت، رەتدەکاتەوە و دەڵێت، یاساکە خواستەکانی مامۆستایان لەخۆ ناگرێت و تەنیا دەبێتەهۆی ئەوەی مووچەی ژمارەیەکی کەم لە مامۆستایان بەرزبێتەوە.  بەپێی راگەیێندراوی ئەو ئەنجوومەنە، دۆخی ئابووریی مامۆستایان و خانەنشینان خراپە و مووچەی بەشی زۆریان کەمترە لە ئاستی هێڵی هەژاری. داواش دەکات، چالاکڤانانی دەستبەسەرکراوی مافی مامۆستایان ئازاد بکرێن و سزاکانیان هەڵبوەشێندرێتەوە. هەروەها داوا دەکەن دادپەروەری پەروەردەیی هەبێت و خوێندنی بێبەرامبەر بۆ هەموو قوتابییان دابین بکرێت.