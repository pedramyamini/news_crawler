وەزارەتی دەرەوەی ئەمریکا لە راگەیێندراوێکدا نیگەرانیی خۆی لە هەوڵەکانی تورکیا لەو بارەیەوە ئاشکرا کردووە و داوا لە حکومەتی تورکیا دەکات رێز لە ئازادی رادەربڕین  بگرێت.  رۆژی چوارشەممە پەرلەمانی تورکیا بە زۆرینەی دەنگی پەرلەمانتارانی سەر بە ئاکەپە و مەهەپە، متمانەی لە عومەر فاروق گەرگەرلیئۆغڵو، پەرلەمانتاری پارتی دیموکراتی گەلان سەندەوە.  وەزارەتی دەرەوەی ئەمریکا دەڵێت: "ویلایەتی یەکگرتووەکانی ئەمریکا لە نزیکەوە چاودێری رووداوەکانی تورکیا دەکات، لەنێویشیاندا ئەو جموجوڵە کێشەئامێزەی رۆژی ١٧ی مانگی ئادار بۆ لێسەندنەوەی متمانە لە عومەر فاروق  گەرگەرلیئۆغلو، ئەندامی پەرلەمانی تورکیا".  رۆژی ٢١ی شوباتی ٢٠١٨ داواکاری گشتیی کۆماریی لە پارێزگای کۆجائێلی، تۆمەتنامەی دژی عومەر فارووق گەرگەرلیئۆغڵو، پەرلەمانتاری هەدەپە ئامادەکرد و داوای سزای دوو ساڵ و شەش مانگ بەندکردنی کرد، ئەوەش بە تۆمەتی ئەندامبوون و بانگەشەکردن بۆ پەکەکە.  دوای دوو ساڵ و لە رۆژی ٢٠ی شوباتی ٢٠٢١ دا، ١٦ یەمین دادگای سزا قورسەکانی ئەو پارێزگایەش، داوا و راسپاردەکەی داواکاری گشتیی پەسندکرد. لەسەر ئەو بنەمایە، داواکاری گشتی دۆسیەی تاوانی دژی ئەو پەرلەمانتارەی هەدەپە بۆ وەزارەتی دادی تورکیا بەرزکردەوە، وەزارەتەکەش دۆسیەکەی پێشکێشی سەرۆکایەتیی پەرلەمانی تورکیا کرد.  پێش کاردانەوەی ئەمریکاش، پەرلەمانی یەکێتی ئەوروپا سەرکۆنەی بڕیارەکەی پەرلەمانی تورکیا کرد سەبارەت بە سەندنەوەی متمانە لە پەرلەمانتارەکەی هەدەپە. پەرلەمانی یەکێتیی ئەوروپا لە راگەیێنراوێکدا  ئاماژەی بەوەکردووە: "بە تووندی سەرکۆنەی بڕیاری هەڵوەشاندنەوەی ئەندامێتی و پارێزبەندی لە گەرگەرلیئۆغلۆ، داکۆکیکاری مافی مرۆڤ و پەرلەمانتاری هەدەپە و بڕیاری زیندانیکردنی دەکەین. "  پەرلەمانی ئەوروپا دۆسیەی ئەو پەرلەمانتارەی هەدەپە بە نموونەیەکی دیکە بۆ دۆخی خراپی ئازادی رادەربڕین لە تورکیا، خراپبەکارهێنانی یاسای تیرۆر بۆ کپکردنی دەنگە رەخنەییەکان و چەوساندنەوەی ئۆپۆزیسیۆن، بەتایبەتیش هەدەپە دادەنێت.  لە لایەکی دیکەوە هەوڵەکان بۆ داخستنی پارتی دیموکراتی گەلان (هەدەپە) بەردەوامن. بەکر شاهین، سەرۆکی داواکاری گشتیی کۆماریی تورکیا، دوای ئامادەکردن و پەسندکردنی تۆمەتنامەی داخستنی هەدەپە، ئێوارەی چوارشەممە ١٧ی ئاداری ٢٠٢٠ تۆمەتنامەکەی بۆ دادگەی باڵا بەرزکردەوە، کە بەشێکە لە سیستەمی دادگەی دەستووریی تورکیا.  شاهین دەڵێت و داواکاری گشتیی کۆماری داوای داخستنی پارتی سیاسیی "هەدەپە"ی کردووە، باس لەوەش دەکات "دەرکەوتووە، سەرکردە و ئەندامانی پارتی دیموکراتی گەلان - هەدەپە بە جۆرێک رەفتاریان کردووە لە راگەیێندراو و هەڵوێست و کردەوەکانیاندا کە پرەنسیپەکانی دیموکراسی و یاسا کارپێکراوەکان قبووڵ ناکەن، لەگەڵ رێکخراوی تیرۆریستیی پەکەکە و رێکخراوە پەیوەندیدارەکانیدا کاردەکەن، بە ئامانجی تێکدان و نەهێشتنی بنەما و پرەنسیپە نەگۆڕەکانی دەوڵەت و یەکپارچەیی خاک و یەکڕیزیی گەل و بیروباوەڕەکانی بە کردەوە وەکو درێژکراوەی رێکخراوەکە کار و رەفتاریان کردووە. لەم سۆنگەیەدا داوای داخستنی ئەو پارتە سیاسییە لە دادگەی باڵای دەستووریی تورکیا دەکەین".  ئەم هەوڵانەی داواکاری گشتیی کۆماریی تورکیا کاردانەوەی ئەمریکای بەدوای خۆیدا هێناوە و وەزارەتی دەرەوەی ئەمریکا دەڵێت: "چاودێری ئەو  هەوڵانەش دەکەین بۆ داخستنی پارتی دیموکراتی گەلان، کە بڕیارێکە تا رادەیەکی زۆر  ویستی دەنگدەرانی تورک بەلاڕێدا دەبات، لێدانێکی زیاترە لە دیموکراسی لە تورکیا، هەروەها نکۆڵی لە نوێنەرانی هەڵبژێردراوی ملیۆنان هاوڵاتی تورکیا دەکات".  وەزارەتی دەرەوەی ئەمریکا داوا لە حکومەتی تورکیا دەکەکات رێز لە ئازادی رادەربڕین بگرێت  هاوتەریب بە پاراستنی دەستووری تورکیا و  پابەندییە نیودەوڵەتییەکانی تورکیا.  بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەو وڵاتەدا، هەزار و ١٧٣ دۆسیەی تاوان بۆ سەندنەوەی متمانە و پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەو ژمارەیەش ٨٩٣ دۆسیە دژی پەرلەمانتارانی هەدەپە تۆمارکراون. سێ پەرلەمانتاری هەدەپەش پارێزبەندییان لێسەندراوەتەوە.  لە پەیڕەوی ناوخۆی پەرلەمانی تورکیا، هەر پەرلەمانتارێک پارێزبەندیی لێ بسەندرێتەوە، متمانەشی لێ دەسەندرێتەوە و لە کاری پەرلەمانی دووردەخرێتەوە و شوێنگرەوەشی نابێت و ژمارەی کورسیی پارتەکەشی لە پەرلەمان کەمبدەکرێتەوە.  ساڵی رابردوو متمانە لە موسا فارسئۆغوڵڵاری و لەیلا گوڤەن سەندرایەوە. عومەر فاروق گەرگەرلیئۆغڵو، دەبێتە سێیەم پەرلەمانتاری فراکسیۆنی هەدەپە کە تەنیا لەم خولەی پەرلەمان مافی پەرلەمانتاری لێبسەندرێتەوە و لە کاری پەرلەمانتاری دووربخرێتەوە. لە خولی پێشووی پەرلەمانی تورکیاشدا متمانە لە ١١ پەرلەمانتاری هەدەپە سەندرایەوە.