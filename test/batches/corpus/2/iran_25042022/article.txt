قایمقامی دڵفان دەڵێت، ژمارەی ئەو ژنانە زیاتر لە ٢٠٠ کەسە و لە ژنانی تەمەن ٢٣ ساڵەوە تاوەکو تەمەن ٨٠ ساڵیشی تێدایە و زۆربەیان سەرپەرشتی خێزانەکانیان دەکەن. ئەو ژنانە تەنیا بەهۆی نەبوونی هەلی کاری گونجاو و نەبوونی پاڵپشتیی ماددی لە کاژێر ٥ ـی بەیانییەوە دێنە ئەو شەقامانە بۆ کرێکاری.   وەستانی ژنان لە مەیدانی کرێکاران لە هەموو ئێراندا تەنیا لە لۆڕستان دەبینرێت، کاردانەوەی لەنێو بەرپرسانی حکومەت بە جۆرێک بوو کە یەحیا ئیبراهیمی، نوێنەری شاری سلسلە و دڵفان لە پەرلەمانی ئێران، ئەو دیاردەیەی بە شەرمێکی گەورە ناوبرد و داوای لە بەرپرسانی باڵای حکومەت کرد ئەو کێشەیە چارەسەر بکەن.   بەپێی نوێترین راپۆرتی ناوەندی ئاماری ئێران، لەو وڵاتەدا نزیکەی ٢٤ ملیۆن کەس دەرفەتی کار و بەشداری لە بازاڕە جیاوازە ئابوورییەکانی دیکەیان هەیە و رێژەی ژنان ١٠.٩ % یە. بەپێی ئەو ئامارە سێ ملیۆن و ٥٦٧ هەزار ژن لە ئێران کاردەکەن کە ٦٣ % یان پیشەکانییان نافەرمین. ئەوەش لە کاتێکدایە ٧١ % ـی ژنانی کارکەر، بڕوانامەی زانکۆیان هەیە.   بەپێی ئەو ئامارە ٧٥ % ـی بەرهەمهێنانی کەرتی پیشە دەستییەکان، ٤٠ % ـی بەرهەمی کشتوکاڵی و ٨٠ % ـی بەرهەمی فەرش و راخەر لە ئێران لەلایەن ژنانەوە بەرهەمدێن.  ژمارەیەک لە ژنان بەهۆی نەبوونی کار و سەرپەرشتیارەوە، رۆژانە لەنێو زبڵەکاندا بۆ بژێوی ژیانی خۆیان دەگەڕێن. لە ئامارە فەرمییەکانی ئێراندا، بە دیاریکراوی باس لە ژمارەی ئەو ژنانە و ئەوانەشی کە خۆیان سەرپەرشتی خێزانەکانییان دەکەن ناکرێت. راوێژکاری سەرۆککۆماری ئێران دەڵێت، ئەو ژنانە نەک هەر لەلایەن حکومەتەوە پشتیوانی ناکرێن، لەلایەن کەسوکارە نزیکەکانی خۆشیان هیچ پاڵپشتییەکیان لێناکرێت.  ئەنیسە خەزعەلی، راوێژکاری سەرۆککۆماری ئێران بۆ کاروباری ژنان باس لەوە دەکات، "ژنانی سەرپەرشتیاری خێزان، بەهۆی نەبوونی کەسێک کە گەرەنتیان بکات، ناتوانن قەرزی بانکی بۆ بەرهەمهێنان و رێکخستنی کار وەربگرن. زۆربەی ئەو بڕەپارەیەش کە لە بودجەدا بۆ ژنانی سەرپەرشتی خێزان رەچاومان کردووە، بەو هۆکارە نادرێت بە دامودەزگا پەیوەندیدارەکان. بەڵام ئێستا بە دانانی سندوقێکی یارمەتی، لەگەڵ وەزارەتی کار لە هەوڵداین کە کێشەی ژنانی سەرپەرشتی خێزان چارەسەر بکەین کە ژمارەشیان کەم نییە و نزیکەی دوو ملیۆن کەسن. "  هیچ ئامارێکی فەرمی لەسەر رێژەی ژنانی کارکەر و ژنانی سەرپەرشتی خێزان لە رۆژهەڵاتی کوردستان لە بەردەستدا نییە، بەڵام بەشداربوونی ژمارەیەکی زۆر لە ژنان لە بوارە جیاوازە ئابوورییەکان و کارکردنییان لە زۆربەی کەرتەکانی پیشە دەستییەکان، کشتوکاڵ و چنینی فەڕش و مافوور دەبینرێت.