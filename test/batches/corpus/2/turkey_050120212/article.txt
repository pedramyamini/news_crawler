بە گوتەی ئەحمەد فیکرەت کیلەجی، سەرۆکی یەکێتیی هەناردەکارانی باشووری رۆژهەڵاتی ئەنادۆڵ (گایب)، بەراورد بە کانوونی یەکەمی ساڵی ٢٠١٩، کانوونی یەکەمی ٢٠٢٠ رێژەی هەناردەی پارێزگاکانی باکووری کوردستان ٤٠ % بەرزبووەتەوە و گەیشتووەتە یەک ملیار و ٢٩ ملیۆن و ٨٥ هەزار دۆلار.  ئەو وردەکارییەی وەزارەتی بازرگانیی تورکیا بڵاویکردووەتەوە، نیشانیدەدا لە کانوونی یەکەمی ٢٠٢٠ پارێزگاکانی باکووری کوردستان هەناردەیان بۆ ١٩٣ وڵات کردووە کە ئەمە ژمارەیەکی پێوانەییە بەراورد بە مانگەکانی پێشووتر.  پارێزگای دیلۆک لە ساڵی ٢٠٢٠ رێژەی هەناردەی ٦.١ % بەرزبووەتەوە و گەیشتووەتە حەوت ملیار و ٩٣٢ ملیۆن و ٦٥٢ هەزار دۆلار. سەرۆکی یەکێتیی هەناردەکارانی باشووری رۆژهەڵاتی ئەنادۆڵ (گایب) رایگەیاندووە، ئەمە ژمارەیەکی مێژووییە بۆ دیلۆک.   ئەمەش لەکاتێکدایە کە دیلۆک لەسەر ئاستی باکووری کوردستان یەکەمین و لەسەر ئاستی تورکیاشدا پێنجەمین پارێزگای هەناردەکارە.  بەگوێرەی راگەیێندراوەکەی سەرۆکی یەکێتیی هەناردەکارانی باشووری رۆژهەڵاتی ئەنادۆڵ (گایب) ساڵی ٢٠٢٠ لە باکووری کوردستاندا ٢٤٠٠ کۆمپانیا بەشێوەیەکی کارا کاڵایان هەناردەکردووە کە ١٧١٦ لەو کۆمپانیایانە لە پارێزگای دیلۆک کاردەکەن.  هەر بەپێی ئاماری یەکێتییەکە، باکووری کوردستان بە رێژەی ٤٠.٥ % کاڵای هەناردەی وڵاتانی رۆژهەڵاتی ناوەڕاست کردووە، وڵاتانی ئەوروپا لە پلەی دووەمدان بە رێژەی ١٥.٧ %، وڵاتانی کیشوەری ئەمریکاش بە رێژەی ١٥.٢ % هەناردەی پارێزگاکانی باکووری کوردستانیان پێگەیشتووە.