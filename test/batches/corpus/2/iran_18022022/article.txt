ئەندامانی پەرلەمانی ئەوروپا رۆژی پێنجشەممە بڕیارنامەی سەرکۆنەکردنی پێشێلکاریی مافەکانی مرۆڤیان لە ئێران پەسندکرد. لە بڕیارنامەکەدا هاتووە، نوێنەرانی پەرلەمانی ئەوروپا داوا لە حکومەتی ئێران دەکەن سزای لەسێدارەدان هەڵبوەشێنێتەوە.   لە دەقی بڕیارنامەکەدا ئاماژە بەوە کراوە، دوای هاتنەسەرکاری ئیبراهیم رەئیسی، وەکو سەرۆککۆماری ئێران لە مانگی ئابی ٢٠٢١، لە سێدارەدانەکان زیاتر بوون، بەتایبەت لە سێدارەدانی ژنان زیاتر بووە.  پەرلەمانی ئەوروپا بە ئاماژەدان بە گوشاری سەر پێکهاتە نەتەوەیی و مەزهەبییەکان لە ئێران دەڵێت، لەسێدارەدان لەنێو بەلوچ، کورد، عەرەب و بەهاییەکان زیاترە. دەشڵێت، لە ئاستی جیهاندا زیاترین ژمارەی لەسێدارەدان لە ئێران جێبەجێدەکرێت.  بەپێی راپۆرتی نەتەوە یەکگرتووەکان، لە ١١ مانگی یەکەمی ٢٠٢١ دا لانیکەم ٢٧٥ کەس لە ئێران لەسێدارەدراون کە لانیکەم دوو کەسیان لەکاتی تاواندا تەمەنیان لە ١٨ ساڵ کەمتر بووە و ١٠ کەسیشیان ژن بوون. بەگوێرەی راپۆرتەکە ٨٥ منداڵی خوار ١٨ ساڵ لە گرتووخانەکانی ئێراندان، کە سزای لەسێدارەدانیان بەسەردا سەپاوە.   لە کۆبوونەوەکەی پەرلەمانی ئەوروپا ٦١٧ پەرلەمانتار بە "بەڵێ" دەنگیان بە بڕیارنامەکە دا و ٨ کەس دژی بوون و ٥٩ پەرلەمانتاریش بێلایەن بوون.