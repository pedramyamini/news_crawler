ئەحمەد وەحیدی، وەزیری ناوخۆی ئێران رایگەیاند، "سەبارەت بە قوتابییان، وەکو پێشتریش رامانگەیاندووە؛ هەموو قوتابیانی سەرووی ١٢ ساڵ، پێکوتەیان وەرگرتووە. سەبارەت بە قوتابخانەکانیش، وا دیاریکراوە کە لە هەفتەدا دوو رۆژ لەسەر پۆلەکان بە لەبەرچاوگرتنی رێکارە تەندروستییەکانەوە، ئامادە بن. تاوەکو ئێستا هیچ پشێوییەک، یان دۆخێکی خراپی تەندروستیمان لە قوتابخانەکان نەبووە کە پێمان وابێت بەهۆی کردنەوەی قوتابخانەکانەوە، دروست بووبێت".  لە ٢٠ رۆژی رابردوودا لە پارێزگای تاران دوو هەزار قوتابی، لە خوراسانی رەزەوی هەزار و ٥٠٠ قوتابی، لە کاشان ٢٠٠ قوتابی، لە کۆگیلۆیە و بۆیرئەحمەد ١٨٠ قوتابی، لە قوم ٤٨ قوتابی، لە ئیلام ١٥ قوتابی و ٤ مامۆستا و لە لۆڕستان ١٥ قوتابی تووشی کۆرۆنا بوون.  وەحید زاکری، بەڕێوەبەری زانستیی ناوەندی بەرەنگاربوونەوەی کۆرۆنای ئێران رایگەیاندووە، "بەڵێ، بەداخەوە لەو قوتابخانانە ئاماری تووشبوون هەن کە پابەندی رێکارەکانی تەندروستی نەبوون. هەڵبەت لە قوتابخانەیەکی دیاریکراو یان لە شارێکی دیاریکراو نییە و ئامارەکان گشتین. ئێمەش چاوەڕوانی بابەتی ئۆمیکرۆنین و ئەگەر بزانین ئەو جۆرە نوێیەی کۆرۆنا دەتوانێت ببێتەهۆی بڵاوبوونەوەی زیاتری ڤایرۆسەکە، بڕیاری داخستنەوەی قوتابخانەکانیش دەدەین".  رۆژی رابردوو ئاژانسی هەواڵنێری میزان سەر بە دەسەڵاتی دادوەریی ئێران لە راپۆرتێکدا باسی لە مەترسییەکانی بڵاوبوونەوەی جۆری گۆڕاوی کۆرۆنا لە ئێران کردبوو. لەو راپۆرتەدا، لە زمانی پسپۆڕانی تەندروستییەوە هۆشداریی لە شێوازی پابەندبوونی قوتابخانەکان بە رێکارەکانی خۆپارێزی دەدرێت.  موحسین فەرهادی، جێگری وەزیری تەندروستیی ئێران دەڵێت، "ژمارەیەک لە خێزانەکان لە رێگەی ماڵپەڕی فەرمیی وەزارەتەوە، سکاڵایان لەسەر پابەندنەبوونی قوتابخانەکان بە رێکارەکانی خۆپارێزی تۆمارکردووە. تاوەکو ئێستا ٣٢ هەزار چاودێریمان لە قوتابخانەکانی سەرانسەری ئێران ئەنجامداوە. زۆربەی قوتابخانەکان، پابەندی ئەو مەرجانە نین کە بۆ کردنەوەیان دیاریکرا".  وەزارەتی پەروەردەی ئێران لە سەرەتای کردنەوەی قوتابخانەکانەوە رایگەیاند، ٧٠ % ی خێزانەکان هاوڕای ئەو بڕیارەی وەزارەتی پەروەردەن، بەڵام لەدوای بڵاوبوونەوەی ئاماری تووشبوونی قوتابیان بە کۆرۆنا، مەزەندەی ئەوە دەکرێت خێزانەکان وردە وردە لە ناردنەوەی منداڵەکانیان بۆ قوتابخانە، پاشگەز ببنەوە.