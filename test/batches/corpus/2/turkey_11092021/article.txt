وەزارەتی بەرگریی تورکیا ئەمڕۆ شەممە ١١ی ئەیلوولی ٢٠٢١ لە هەژماری تایبەتی خۆی لە تۆڕی کۆمەڵایەتیی تویتەر رایگەیاند، هێزەکانیان لە ناوچەی ئۆپه‌راسیۆنی چنگی پڵنگ ٩ گەریلای پەکەکەیان کردووەتە ئامانج.   وەزارەتی بەرگریی تورکیا لەگەڵ بڵاوکردنەوەی هەواڵەکەدا گرتەی ڤیدیۆیی چرکەساتی هێرشەکەی بڵاوکردووەتەوە و ئاماژەی بەوەداوە، تاوەکو یەک گەریلا مابێت، ئۆپەراسیۆنەکانیان بەردەوام دەبێت.   ناوەندی راگەیاندنی هەپەگە کە باڵی سەربازی پەکەکەیە تاوەکو ئێستا هیچ روونکردنەوەیەکی لەبارەی ئەو هێرشە ئاسمانییەی تورکیا بڵاونەکردووەتەوە.   بەگوێرەی دوایین راگەیێنراوی ناوەندی راگەیاندنی هەپەگە کە رۆژی ٩ی ئەیلوولی ٢٠٢١ بڵاوکراوەتەوە، هێزەکانیان لە ناوچەکانی مەتین و زاپ هێرشیان کردووەتە سەر سوپای تورکیا.  بەگوێرەی راگەیێندراوەکە، رۆژی ٨ی ئەیلوول لە گردی کۆردینە لە ناوچەی مەتینا، لە دوو قۆڵەوە هێرشیان کردووەتە سەر سوپای تورکیا و ئەو تیمەی رێگەوبانی لەو ناوچەیەدا دروست دەکرد.   لە ئەنجامی هێرشەکەدا یەک سەرباز کوژراوە و شۆفڵێک بە تەواوەتی تێکشکێندراوە و یەکێکی دیکەش لەکارخراوە.   هەپەگە هەروەها دەشڵێت، هەمان رۆژ لە جیلۆی بچووک سەربە ناوچەی زاپ هێرشیان کردووەتە سەر یەکەیەکی سەربازی سوپای تورکیا و ٢ سەربازیان کوشتوون.  رۆژی ١٥ی حوزه‌یرانی ٢٠٢٠ سوپای توركیا له رێگه‌ی هێزه ئاسمانییه‌كانییه‌وه ئۆپه‌راسیۆنی چڕنووکی هه‌ڵۆ و رۆژی ١٧ی حوزه‌یرانیش هێزه‌كانی وشكانیی ئۆپه‌راسیۆنی چنگی پڵنگی له باشووری كوردستان ده‌ستپێكرد.   بەرپرسانی وه‌زاره‌تی به‌رگریی توركیا ئاماژه به‌وه‌ده‌ده‌ن ٥٠ كیلۆمەتر له قوڵایی باشووری كوردستان له دژی په‌كه‌كه شه‌ڕ ده‌كه‌ن و ئۆپه‌راسیۆنی چنگی پڵنگ تاوەکو به‌جێگه‌یاندنی ئامانجه‌كه‌ی به‌رده‌وام ده‌بێت، كه بریتییه له كۆنترۆڵكردنی ناوچه‌ی حه‌فتانین و ده‌ڤه‌ره‌كانی ده‌وروبه‌ری بۆ ئه‌وه‌ی رێگری بكات له جموجۆڵه‌كانی په‌كه‌كه له نێوان باكوور و باشوور و رۆژئاڤای كوردستان.