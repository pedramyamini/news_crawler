بەهۆی ئەوەی رێگە نەدرا شاندی هەدەپە کۆنگرەی رۆژنامەڤانی سازبکەن، ئاڵۆزی لەنێوان پۆلیس و پەرلەمانتارانی هەدەپە دروستبوو. لەم کەیسەدا ١٠٨ ئەندام و بەرپرسی هەدەپە دادگایی دەکرێن کە ٢٨ یان ئێستا لە زینداندان و سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپەیان لە نێودایە.  بەهۆی ئەوەی شوێن بۆ بەشێکی زۆریان دابیننەکرابوو، پارێزەرانی بەرپرسانی هەدەپە پرۆتستۆی دادگاییکردنەکەیان کرد و هۆڵی پەرلەمانیان جێهێشت. هەربۆیە بەرپرسانی هەدەپە ئامادەنەبوون قسە بکەن و خۆیان بناسێنن.   ژمارەیەک لە بەرپرسانی هەدەپە کە لە دادگاییەکەدا بەم جۆرە وەڵامی دەستەی دادوەرانیان دایەوە:  ئایلا ئاکات: لەم هەلومەرجەدا بە هیچ جۆرێک وەڵامی پرسیارەکەتان نادەمەوە. ئێستا لە تورکیا دادگایی یەکێک لە گرنگترین دۆسیە سیاسییەکان بەڕێوەدەچێت. نەبوونی پارێزەر لەم دۆسیەدا کارەساتە.  ئایشێ یاغجی و ئەمینە بەیاز ئوستون: تاوەکو پارێزەرم نەیەت، بە هیچ شێوەیەک وەڵامی پرسیارەکانتان نادەمەوە.  بەرفین ئۆزگو کۆسە: بێ پارێزەر هیچ لێدوان و گوتەیەک بە هیچ لایەنێکی دادگە نادەم.  فیگەن یوکسەکداغ: "پێویستە مافی بەرگری لەخۆکردن بەشێوەیەکی بێ کەموکوڕی بەجێبهێنرێت. لێرەدا کەمتەرخەمی لە رێسا و یاساکاندا هەیە کە یەکێکیان مافی بەرگری لەخۆکردنە. دەمانەوێ پارێزەران لە هۆڵەکەدا هەبن. بەمجۆرە پرۆسەی دادگایی بەڕێوەناچێت". لەوکاتەدا مایکرۆفۆنی یوکسەکداغ داخرا.  گوڵسەر یڵدرم، پەرلەمانتاری پێشووی هەدەپە لە بازنەی مێردین بە زمانی کوردی قسەیکرد و وەرگێڕی دادگە قسەکانی وەرگێڕایە سەر زمانی تورکی. گوڵسەر یڵدرم گوتی: "سەیری پرۆسەی دادگاییەکە دەکەم، هیچ شتێک بەناوی یاسا نابینم. بۆیە نامەوێ وەڵامی پرسیارەکانتان بدەمەوە، ئەم دادگایە بە رێنوێنی دانراوە".  سەلاحەدین دەمیرتاشیش رووی دەمی کردە دەستەی دادوەران و بەراوردی دۆسیەی هەدەپە و دۆسیەی گولەنییەکانی کرد و گوتی: "بەرامبەر ئێمە دەنگ بەرز نەکەنەوە و بزانن لەگەڵ کێ قسە دەکەن".  سەلاحەدین دەمیرتاش، هاوسەرۆکی پێشووتری هەدەپە ئاماژەی بەوەش دا، "ئێمە نەهاتووینەتە ئێرە بۆ بێدەنگبوون؛ هاتووین تا قسە بکەین. نەهاتووین بۆ ئەوەی دادگایی بکرێین، بەڵکو هاتووین دادگاییتان بکەین. ژمارەی پارێزەران دیاریکرابوو. ئەگەر بۆ سێ گومانلێکراو یەک پارێزەر دابنرێت، ئینجا ژمارەکە لە ١٠٠ زیاتر دەبێت. پێشتر دیار بوو کە هۆڵی دادگاییکردن قەرەباڵخ دەبێت. دەتانتوانی ئەم کێشەیە چارەسەر بکەن".   لە بەشێکی دیکەی قسەکانیدا دەمیرتاش دەڵێت: "ساڵانێکە دادگایی دەکەن، ئێمە لەگەڵ ئەوان تێکەڵ مەکەن و دەنگیشتان بەرز مەکەنەوە. منداڵ لە بەرامبەرتان نەوەستاوە. هاوسەرۆکانی فراکسیۆنی سێیەم گەورە پارتی تورکیا لە بەرامبەرتانە. با لە سەر کورسیی گومانلێکراو دابنیشین، ئێمە نوێنەرایەتیی ئیرادەی خەڵک دەکەین".   دوای ئەوەی دادوەر داوای لە دەمیرتاش کرد زانیاری لەبارەی ناسنامە پێبدات، دەمیرتاش گوتی: "وەڵام نادەمەوە. ئێمە نەک وەڵام، بەڵکو گوناهەکانیشمان بە ئێوە نادەین".  دواتر دادوەر بڕیاری ناوبڕێکی دا و پارێزەران گەڕانەوە ناو هۆڵی دادگاییکردن. کاژێر ١٤: ٠٠ دووبارە دانیشتنی دادگایی دەستیپێکردەوە.   سکاڵانامەکە خوێنرایەوە و لەوکاتەدا سەلاحەدین دەمیرتاش کە دەنگی داخرابوو و تەنیا لە شاشەی هۆڵەکەوە دەبینرا، لە سەر کاغەزێک نووسی: "کوا ١٢٨ ملیار دۆلارەکە؟ " ئەمە لەکاتێکدایە لە تورکیا مشتومڕ لە نێوان حکومەت و ئۆپۆزیسیۆن لەبارەی فرۆشتنی ١٢٨ ملیار دۆلار یەدەگی دراوی بانکی ناوەندی بەردەوامە. پارتەکانی ئۆپۆزیسیۆن لە حکومەت بەگومانن و دەڵێن دیار نییە ئەو پارەیە لەکوێیە، حکومەتیش ئەو تۆمەتانە رەتدەکاتەوە.   ئەم نووسینانەی دەمیرتاش لە میدیاکانی تورکیادا دەنگدانەوەیان دروستکرد. دەمیرتاش هەروەها لەسەر کاغەزێکی دیکەدا نووسیبووی:'' مافی قسەکردنم دەوێت"، بەڵام دادوەر بڕیاریدا سکاڵانامەکە بخوێندرێتەوە. لەکاتی خوێندنەوەی سکاڵانامەکە پارێزەران جارێکی دیکە پرۆسەی دادگاییکردنەکەیان پرۆتێستۆکرد و ماوەی ٢٠ خولەک چەپڵەیان لێدا و لە مێزەکانی بەردەمیان دا، دواتریش بۆ جاری دووەم هۆڵی دادگاییکردنیان جێهێشت.  میتحەت سانجار، هاوسەرۆکی هەدەپە قسەی بۆ میدیاکان کرد و دۆسیەی رووداوەکانی کۆبانێی بە دۆسیەی تۆڵەکردنەوە ناوبرد. بەپێی بڕیاری دەستەی دادوەران دانیشتنی داهاتووی دادگاییکردنی دەمیرتاش لەبارەی دۆسیەی رووداوەکانی کۆبانێ بۆ ٣ ـی ئایار دواخرا.