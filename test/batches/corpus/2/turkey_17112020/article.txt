هێشتا ئەجێندای سەردانەکەی پۆمپەیۆ بۆ تورکیا ئاشکرا نەکراوە و دیاریش نییە کام کاربەدەستی تورکیا دەبینێت، بەڵام بڕیارە لە ئیستەنبووڵ چاوی بە قەشەی کەنیسەی ئۆرتۆدۆکسی رۆمی بکەوێت و بەنێو کەنیسەکەدا بگەڕێت، هەروەها سەردانی مزگەوتی رۆستەم پاشا لە ئیستەنبووڵ دەکات.   پۆمپەیۆ رۆژی دووشەممە لە کاتی سەردانەکەیدا بۆ فەرەنسا لە هەڤپەیڤینێکدا لەگەڵ رۆژنامەیەکی فەرەنسی ئاماژەی بە پێشهاتەکانی ناگۆرنۆ قەرەباخ و دەریای ناوەڕاست کرد و گوتی: "لەم چەند ساڵەی دواییدا تورکیا هەڵوێستی زۆر هێرشبەرانەی پیشانداوە و لەو خاڵەدا هاوڕایە لەگەڵ ئیمانوێل ماکرۆن سەرۆکی فەرەنسا".  پۆمپەیۆ لە هەڤپەیڤینەکەدا هەروەها باسی ئەوەی کردووە لە دیداریدا لەگەڵ ماکرۆن باسی پرسی سووریا و لیبیای کردووە و گوتوویەتی تورکیا چەکداری سووری بردووەتە ئازەربایجان و جەختی کردووەتەوە، کە دەبێ ئەوروپا و ئەمریکا لە بەرامبەر تورکیا هاوهەڵوێست بن و کار بکرێت بۆ ئەوەی قەناعەت بە ئەردۆغان بهێنن دەستبەرداری ئەو هەڵوێستانەی بێت.  وەزیری دەرەوەی ئەمریکا بە گەشتێکی ١٠ رۆژە سەردانی وڵاتە هاوپەیمانەکانی ئەمریکا لە ئەوروپا و رۆژهەڵاتی ناوەڕاست دەکات، ئەمەش بۆ بەهێزکردنی سیاسەتەکانی ئیدارەی دۆناڵد ترەمپ لە بواری پەیوەندییەکانی ئەمریکا لەگەڵ ئەو وڵاتانە.   دوای کۆتاییهاتنی گەشتەکەی لە فەرەنسا، پۆمپەیۆ شەوی رابردوو گەیشتە تورکیا، بڕیارە لە دوای تورکیاش سەردانی جۆرجیا، ئیسرائیل، ئیمارات، قەتەر و سعودیە بکات؛ ئەمەش لە کاتێکدایە سەرکردەی هەموو ئەو وڵاتانە بە ئاشکرا پیرۆزباییان لە جۆ بایدن کردووە بەبۆنەی سەرکەوتنی لە هەڵبژاردنەکانی سێی تشرینی دووەم.