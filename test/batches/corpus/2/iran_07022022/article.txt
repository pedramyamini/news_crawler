ئەو دیمەنەی رۆژی شەممەی شاری ئەهواز کاردانەوەی گەورەی بەدوادا هات؛ ژنەکە ناوی مۆنا حەیدەرییە و تەمەنی ١٧ ساڵ بوو.  سادق مورادی، داواکاری گشتیی خوزستان رایگەیاند، "ئەو کەسە بە شێوەیەکی زۆر دڵهەژێن ئەو خاتوونەی کوشتووە. لە ماوەیەکی زۆر کورتدا بکوژ و یارمەتیدەرەکەی دەستبەسەرکران؛ لیکۆڵینەوە لەگەڵیان دەستیپێکردووە و ئەو دوو کەسەش بە شێوەیەکی کاتی دەستبەسەرکراون و لە ماوەیەکی زۆر کورتدا لێکۆڵینەوە لە تۆمەتەکانیان دەکرێت و سزایان بۆ دەردەکرێت".  تەرمی ژنەکە لە گۆڕەپانێکی شاری ئەهواز دۆزرایەوە. ئەو ماوەیەک لەمەوبەر بۆ تورکیا هەڵاتبوو، بەڵام بنەماڵەکەی گەڕاندبوویانەوە و دوای ماوەیەکی کورت لە گەیشتنەوەی، بە دەستی هاوژینەکەی و برای هاوژینەکەی کوژرا؛ دەگوترێت لە تەمەنی ١٢ ساڵیدا ژیانی هاوژینیی پێکهێناوە.  کوشتنی ژنان لە پارێزگای خوزستان بەربڵاوە، بەپێی راپۆرتی ئەنجوومەنی ژنانی رێحانەی ئەهواز، لە سەرەتای ٢٠١٩ تاوەکو هاوینی ٢٠٢١ لە پارێزگای خوزستان ٦٠ ژن کوژراون.  هۆکارەکانی کوشتنی ژنان زۆرە، بۆ نموونە بەشێک لە پیاوەکان ژن وەکو موڵکی خۆیان دەبینن یان، نەبوونی پەروەردەیەکی گونجاو کە کۆمەڵگە بە مافەکانی ژنان ئاشنا بکات.  ئازادە جەماعەتی، ئەندامی رێکخراوی ژنانی ژیڤانۆ لە سنە دەڵێت، "لە رۆژهەڵاتی نێوەڕاست، بەتایبەت لە ئێران، پیاو هەر لە سەرەتاوە فێردەکرێت، کە تۆ شتێکت بەناوی شەرەف و نامووس هەیە، ئەویش دایک، خوشک، کچ و ژنی تۆن، رێگەت پێدەدرێت بەر هەر جۆرێک پێتخۆش بێت، هەڵسوکەوتی لەگەڵدا بکەیت و بیپارێزی، پاراستنیشی دەبێتە هۆی ئەوەی کە تەنانەت بیشیکوژیت".  بە گوتەی ئازادە جەماعەتی، لە ئێران کێشەی دیکەش هەیە، ئەویش ئەوەیە یاسا پشتگیری لە ژن ناکات و مافەکانی ناپارێزێت، ئەوەش بووەتە هۆی ئەوەی پیاو بە ئاسانی ژن بکوژێت و هیچ کێشەیەکی بۆ دروست نەبێت و مەترسی لەسەری دروست نەبێت.  ئازادە جەماعەتی "قەیرانە ئابوورییەکان" لە ئێران و رۆژهەڵاتی کوردستان وەکو هۆکارێکی دیکەی زۆربوونی کوشتنی ژنان ناودەبات، کە ئەوەش وایکردووە تووندوتیژی لە بنەماڵەکاندا زیاتر ببێت، ئەم تووندوتیژییەش کوشتنی ژنیشی لێدەکەوێتەوە.  بەهۆی بڵاوکردنەوەی دیمەنەکانی کوشتنی ئەو ژنە، دەستەی چاودێریی سەر بە راگەیاندنی ئێران، چالاکییەکانی ئاژانسی رۆکنای راگرت.  محەممەد جەعفەر مونتەزیری، داواکاری گشتیی ئێرانیش گوتی، نابێت راگەیاندنەکان رووداوە ناخۆشەکان بڵاوبکەنەوە؛ بەڵام چالاکڤانانی ژن ئەوە وەکو رێگەچارە نابینن و دەڵێن، ئەوە رەنگە تەنیا زامەکان بشارێتەوە و لە بێدەنگیدا ژنانێکی زیاتر بکوژرێن.