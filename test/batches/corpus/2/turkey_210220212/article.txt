دوای ئەوەی سولەیمان سۆیلو، وەزیری ناوخۆی تورکیا لە پرۆگرامی یەکێک لە کەناڵە تەلەڤیزیۆنییەکانی نزیک لە ئاکپارتی چەند جارێک هێرشیکردە سەر ئۆپۆزیسیۆن، بەتایبەتی پارتی دیموکراتی گەلان - هەدەپەی کردە ئامانج، هەدەپە لە راگەیێندراوێکدا وەڵامیدایەوە.  لە بەشێکی راگەیێندراوەکەی هەدەپەدا هاتووە "سولەیمان سۆیلو لە درێژایی پرۆگرامەکەدا بە رق و کینەیەکی زۆرەوە بەرامبەر پارت، پەرلەمانتار و دەنگدەرانمان و ئۆپۆزیسیۆن قسەی کرد. خەڵکی تورکیا شایستەی پرۆگرامی وەها ئاست نزم نین. ئەو پرۆگرامە کە پڕبوو لە درۆ و تۆمەت هەڵبەستن، بە شەرمەزارییەوە دەچێتە مێژووەوە".  هەدەپە رەخنەی تووندیشی ئاراستەی ئەو کەناڵە کرد کە لەمیانی گفتوگۆکردن لەسەر پرۆسەی چارەسەری و کۆبوونەوەکانی ئاکپارتی و هەدەپە لەمبارەیەوە، وێنەی شاندی هەدەپەی خستە سەر شاشە. بە بۆچوونی هەدەپە ئەوە بۆ وروژاندنی هەستی خەڵک دژی پارتەکەیان کراوە. هەدەپە لە راگەیێندراوەکەدا دەڵێت "پەروین بوڵدان، هاوسەرۆکمان و ئەو پەرلەمانتارانەمان بە مەبەستی گەیاندنی نامەی ئیمرالی و دەسەڵات بۆ قەندیل چوونەتە ئەوێ. لە تەواوی ماوەی پرۆسەی چارەسەری بێ زانیاریی حکومەت، یەک سەردانیش بۆ قەندیل ئەنجام نەدراوە. لە هەموو سەردانێکیشدا لایەنی حکومەت راپۆرتی تایبەتیان داوەتە ئەردۆغان".  لەبارەی هەڵوێستی ئێستای حکومەتی تورکیا بۆ سەردانەکانی قەندیل، هەدەپە ئاماژەی بەوە کردووە "لە بنەمادا هەدەپە هەموو سەردانەکانی پرۆسەی چارەسەریی بە نوێنەرایەتیی ئەوانە کرد کە نەیاندەتوانی بڕۆنە قەندیل. ئەو سەردانانەی ئێمە ئەوکات بە خێر هەژماردەکران، بەڵام ئێستا سۆیلو ئەو سەردانانە لە خانەی گوناهەکانی ئەردۆغان دەنووسێت. ئەو لەڕێی هەدەپەوە شەڕی دەسەڵات لەگەڵ ئەردۆغان دەکات".  ئاکپارتی لەلایەن هەدەپەوە تۆمەتبار دەکرێت بە هۆکاری هەڵوەشاندنەوەی ئەو پرۆسە چارەسەریە و باس لەوە دەکات، پرۆسەی چارەسەری قۆناخێک بوو "تێیدا فرمێسک و خوێن نەڕژا و پێویستە خاوەنداری بکرێت".  کۆبوونەوەکانی پرۆسەی چارەسەری زنجیرەیەک کۆبوونەوەی نێوان حکومەتی ئاکپارتی و هەدەپە بوون، بە مەبەستی کۆتاییهێنان بە شەڕی نێوان سوپای تورکیا و پەکەکە و دەستپێکردنی قۆناخێکی نوێی ئاشتی. هەڵوێستی نەرمی دوولایەنەی ئەنقەرە و قەندیل و کۆبوونەوەکان لەنێوان ساڵانی ٢٠١٣ - ٢٠١٥ بینران، بەڵام دواجار نەگەیشتنە ئەنجام و لێکترازان روویدا و دووبارە شەڕ و پێکدادان دەستیپێکردەوە.