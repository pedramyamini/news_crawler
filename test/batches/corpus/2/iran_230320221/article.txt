ئەحمەد شیرانی، سەرۆکی ناوەندی کۆنترۆڵی ترافیکی ئێران گوتی، "دۆخی کەشوهەوا لە هەندێک لە پارێزگاکانی باکوور و باکووری رۆژئاوا باش نییە و لەوە دەچێت تاوەکو کۆتایی هەفتەش ئەو دۆخە بەردەوام بێت. ئەو کەسانەی دەیانەوێ بچنە ئەو پارێزگایانە، باشتر وایە زیاتر کەلوپەلی تایبەت بە زستانیان پێبێت و پابەندی رێکارەکانی هاتووچۆ بن".  ئەو قسانەی سەرۆکی ناوەندی کۆنترۆڵی ترافیکی ئێران نەبووەتە هۆی کەمبوونی قەرەباڵخی، قەرەباڵخییەک کە زۆر جار رووداویشی لێدەکەوێتەوە. لە چەند رۆژی رابردوودا زۆرترین رووداوی هاتووچۆ لە پارێزگاکانی ورمێ، خوزستان، کرمان، سیستان و بەلووچستان و بووشێهر بووە. تەنیا لە ماوەی ٥ رۆژدا لە پارێزگاکانی ورمێ و ئیلام، ١٣ کەس بە رووداوی هاتووچۆ گیانیان لەدەستداوە.  لە ماوەی هەفتەیەکدا، رووداوی هاتووچۆ لە ئێران ٣٢ % بەراورد بە پار زیادیکردووە. ٢٨٨ کەس گیانیان لەدەستداوە و نزیکەی ٥ هەزار کەسیش بریندار بوون. بەپێی ئاماری رێکخراوی دادپزیشکی ئێران لە زستانی ٢٠٢١ ـەوە تاوەکو یەکەم مانگی زستانی ٢٠٢٢، ١٣ هەزار و ٢٣٦ کەس بە رووداوی هاتووچۆ گیانیان لەدەستداوە کە لەو ژمارە هەزار و ٦٥٦ یان لە رۆژهەڵاتی کوردستان بوون.  پۆلیسی ئێران هۆکاری ٧٠ % ـی رووداوەکانی هاتووچۆ لە کاتە ئاساییەکانی ساڵدا دەگەڕێنێتەوە بۆ کوالیتی خراپی ئۆتۆمبێل و خراپی رێگەوبانەکان، بەڵام لەم کاتە قەرەباڵخانەی ساڵدا پێیوایە ٩٠ % ـی هۆکارەکان پابەندنەبوونی خەڵکە بە رێکارەکانی هاتووچۆ کە کاریگەریی لەسەر ئابووریی ئێرانیش داناوە.  کەمال هادیانفەر، فەرماندەی پۆلیسی هاتووچۆی ئێران باس لەوە دەکات، "رووداوی هاتووچۆ بە هیچ قەرەبوو ناکرێتەوە. ئێمە لە زیانی گیانیدا خەمڵاندنمان وایە هەرکەسێک بە رووداوی هاتووچۆ گیانی لەدەستدەدات ٥ ملیار و ٦٠٠ ملیۆن تمەن زیانی ماددی بۆ وڵاتەکەمان هەیە کە دەبێتە ٨ % ـی رێژەی بەرهەمهێنانی نیشتمانی. ئەی زیانە مەعنەوییەکەی چۆن قەرەبوو بکەینەوە کە دەبێتە هۆی لەنێوچوونی ساڵانە ١٤ هەزار خێزان؟ هیچ رێکخراوێکیشمان نییە بۆ قەرەبوو کردنەوەی ئەو زیانە مەعنەویە".  ساڵانە لە ئێران ١٤ بۆ ١٦ هەزار کەس بە رووداوی هاتووچۆ گیان لەدەستدەدەن. پۆلیسی هاتووچۆی ئێران هۆکاری ٤٠ % ـی ئەو رووداوانە دەگەڕێنێتەوە بۆ خراپی ئۆتۆمبێل لەو وڵاتە و ٦٠ % یش بۆ نەبوونی رێگەوبانی ستاندارد و پابەندنەبوونی خەڵک بە رێکارەکانی هاتووچۆ.