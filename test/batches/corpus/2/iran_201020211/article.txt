سەردەشت دەکەوێتە باشووری پارێزگای ورمێ و هاوسنووری قەڵادزێی باشووری کوردستانە. پێشتر لەو شارە سنووری قاسمەڕەش هەبوو بۆ بازرگانی و هاتووچۆی کۆڵبەران. خەڵکێکی زۆر بە کارکردن لەو سنوورە دەژیان. لە ساڵی ٢٠١٧ وە حکومەتی ئێران ئەو سنوورەی داخستووە.  سەردەشت لە ناوچەیەکی شاخاوی هەڵکەوتووە و زەویی کشتوکاڵیی کەمە. بەشێکی زۆری خەڵک زەوییان نییە و ئەوانەشی هەیانە، داهاتی زەوییەکانیان بەشی بژێویی ژیانیان ناکات. لەم ساڵانەدا بەشێک لە باشترین زەوییە کشتوکاڵییەکانیشی تێکدراون و کراونەتە ڤێلا.  کرێکارەکان رۆژانە بە دەوروبەری ٣٠٠ هەزار تمەن کار دەکەن. ئەگەر شانس بێنن و مانگێک کاریان هەبێت، بەشی دوو تاوەکو سێ مانگ بژێویی ژیانیان پەیدا دەکەن. دوای ئەو ماوەیە دیسان مەحتەل دەبنەوە.  پارێزگای ورمێ زیاترین بەرهەمی سێوی هەیە لە ئاستی ئێراندا. ئەمساڵ ملیۆنێک و ٢٧٠ هەزار تۆن سێو لەو پارێزگایە بەرهەمدێت. باخە سێوەکانی ئەو پارێزگایە زیاتر لە شارەکانی ورمێ، شنۆ و مهابادن. بەهۆی ئەو باخانەوە، ساڵانە نزیکەی مانگێک هەلی کار بۆ بێکارانی پارێزگاکە دەڕەخسێت.