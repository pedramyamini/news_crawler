نزیکەی ٥٠ هەزار ئۆیگۆر لە ترسی کوشتن و زیندانیکردن پەنایان بۆ تورکیا بردووە. چین ئۆیگۆرەکان بە تیرۆر تۆمەتبار دەکات.   مەدینە نازمی، خەڵکی ئۆیگۆرە و دەڵێت: "من وەک هاووڵاتییەکی تورکی ئۆیگۆریی ئەم وڵاتە، لەو بڕوایەدام وڵاتەکەم واژۆ لەسەر ئەوە ناکات. ئەگەر شتێکی وا رووبدات، بۆ سەرجەم برا ئۆیگۆرەکانم کە لێرە نیشتەجێن، نیگەران دەبم. من لەو بڕوایەدام وڵاتەکەم واژۆ لەسەر رێککەوتنێکی لەو جۆرە ناکات. "   پەرلەمانی تورکیا تائێستا ئەو رێککەوتنە دوو قۆڵییەی پەسندنەکردووە کە لە ساڵی ٢٠١٧ وە لەگەڵ چین کراوە. حکومەتی پەکین دەیەوێت لە رێگەی رێککەوتنی لەگەڵ حکومەتی ئەنقەرەدا، گەڕاندنەوەی ئەو ئۆیگۆرانەی گومان دەکرێت پەیوەندییان بە تیرۆرەوە هەبێت و ئەوانەش کە کۆچیان کردووە بۆ تورکیا  خێرا بکات.  عومەر فاروهـ، خەڵکی ئۆیگۆرە و دەڵێت: "لەو بارەیەوە زۆر نیگەرانین. پشت بە خودا ئومێدەوارین دەوڵەتەکەمان ئەوە پەسند نەکات، بەڵام ئەگەر پەسندی بکات، زۆر نیگەران دەبین، چونکە لە دیدی چینەوە ئەو ٥٠ هەزار ئۆیگۆرییەی لێرە دەژین سەرجەمیان تاوانبارن. "   پرسی کەمینەی ئۆیگۆری موسڵمان لە چین و گفتوگۆکان لەبارەی گوشار و پێشێلکاریی مافەکانیان کە مشتومڕی نێودەوڵەتیی لێکەوتووەتەوە، لە تورکیا بووە بە رۆژەڤ. پێشتر گوتەبێژی وەزارەتی ناوخۆ لە کۆتاییەکانی مانگی تەمموزی ٢٠٢٠ ـدا رەتیکردەوە کار بۆ ناردنەوەی ئۆیگۆرەکانی تورکیا کرابێت.   ماگفیرەت ئەمین، ئۆیگۆرییە و دەڵێت: "من ئێستا لە قۆناخی دووەمی زانکۆ دەخوێنم، بەڵام ناتوانم بەباشی درێژە بە خوێندن بدەم، چونکە بە برا گەورەکەمەوە چوار ئەندامی خێزانەکەم بێسەروشوێن. هیچ زانیارییەکیان لەبارەوە نازانین. لە ماوەیەکی زۆر نزیکدا باپیرەم بەهۆی ئەشکەنجەدانیەوە لەلایەن چینەوە، مرد. من بەهۆی ئەوەی ئەوەندەی بیر لەو شتانە دەکەمەوە، بەباشی ناتوانم درێژە بە خوێندن بدەم. "    بە گوێرەی راپۆرتە رۆژنامەڤانییەکانی میدیاکانی ئەمریکا، کەمینە ئایینییەکانی وەکو ئۆیگۆر و کریستیانەکانی چین لەلایەن کاربەدەستانی حیزبی کۆمۆنیستی چینییەوە دەچەوسێنرێنەوە و  ناچار بە کاری زۆرەملێ دەکرێن. بەڵام حکومەتی پەکین ئەو تۆمەتانە رەتدەکاتەوە.