ئەنجوومەنی ناوەندیی هەدەپە ئەمڕۆ شەممە ٢٧ی شووباتی ٢٠٢١ لە ناوەندی سەرەکی پارتەکەی لە ئەنقەرە کۆدەبێتەوە. سبەیش یەکشەممە ٢٨ی شووبات، بە بەشداری سەرجەم پەرلەمانتارانی فراکسیۆنی پارتەکەی جارێكی دیکە کۆدەبێتەوە.  ئەنجوومەنی ناوەندیی هەدەپە لەو کۆبوونەوانەدا تاوتوێی سیناریۆ و گریمانەکان دەکات و نەخشەڕێگەی خۆی دادەڕێژێت، هەروەها چاوەڕوان دەکرێ هەدەپە لەبارەی دوایین پێشهاتەکان راوێژ بە رێکخستنەکانی پارتەکەی لە شار و شارۆچکەکان بکات و لە چوارچێوەی بڕیاری کۆبوونەوەکان لە رۆژانی داهاتوودا زنجیرە چالاکی و گردبوونەوەیەک بکات.   بەرپرسانی هەدەپە ئەم قۆناخە بە "ئامادەکاری دووەمین کودەتای ٤ی کانوونی دووەم" ناودەبەن. حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی بۆ سەر هەدەپە دەستپێکرد و هەریەک لە سەڵاحەدین دەمیرتاش و فیگەن یوکسەکداغ، هاوسەرۆکانی پێشووتری هەدەپە و ژمارەیەک پەرلەمانتاری ئەو پارتە دەستبەسەرکران و دواتر بە بڕیاری دادگا خرانە زیندانەوە.   رۆژی هەینی ١٩ی شووباتی ٢٠٢١ داواکاری گشتیی کۆماریی، لە چوارچێوەی رووداوەکانی کۆبانێ، ٣٦ دۆسیەی لێپێچینەوەی دژی ٩ پەرلەمانتاری هەدەپە پێشکێشی وەزارەتی داد کرد بۆ ئەوەی وەزارەتەکە ئاراستەی سەرۆکایەتیی پەرلەمانی بکات و پارێزبەندیی ئەو نۆ پەرلەمانتارە هەڵبگرێت کە بریتین لە پەروین بوڵدان، هاوسەرۆکی هەدەپە، هودا کایا، هاککی ساروهان ئۆلوچ، فاتمە کورتوڵان، سەرپیل کەمالبای، مەراڵ دانش بێشتاش، گارۆ پایلان، سەزایی تەمەللی و پەرۆ دوندار.   رۆژی ٢٤ی شووباتیش بۆ لابردنی پارێزبەندی لەسەر ٢١ پەرلەمانتاری هەدەپە، ٢٨ دۆسیەی "تاوان" گەیشتنە سەرۆکایەتیی پەرلەمانی تورکیا کە بە تۆمەتی "پڕوپاگەندەکردن بۆ تیرۆر"، "پەسنی تاوان و تاوانبار"، "ئەندامبوون لە رێکخراوی تیرۆر" و "هاندانی خەڵک بۆ رق و دوژمنکاری" داوای لابردنی پارێزبەندییان دەکرێ.   گوشارەکان بۆ سەر هەدەپە دوای ئەوە زیادیان کرد کە سوپای تورکیا لە ١٠ی شووباتی ئەمساڵ ئۆپەراسیۆنێکی بۆ سەر چیای گارە لە هەرێمی کوردستان ئەنجامدا و لە ئەشکەوتێکی چیای گارە ١٣ سەربازی دیلی دەستی پەکەکە کوژران.  لە رۆژی ١٠ی شووباتەوە هێزە ئەمنییەکانی تورکیا دەستیانکردووە بە هەڵمەتی دەستگیرکردنی ئەندام و لایەنگرانی هەدەپە و تاوەکو ئێستا زیاتر لە ١٠٠٠ ئەندام و لایەنگری هەدەپە دەستگیرکراون.