نێد پرایس، گوتەبێژی وەزارەتی دەرەوەی ئەمریکا گوتی، "نزیکین، بەڵام هەندێک فاکتەری دەرەکیی هەن کە ئێستا چوونەتە نێو دانوستاندنەکانەوە. شاندەکان دەگەڕێنەوە بۆ پایتەختەکانیان. دەبێت لە شوێنەکانی وەک تاران و واشنتن بڕیار بدرێت و ئەگەریش ویستی سیاسیی هەبێت، هەروەها ئەگەر جیدییەت هەبێت، ئەوا دڵنیاین کە دەتوانین پێکەوە بگەڕێینەوە سەر پابەندبوونەکانمان لە ماوەیەکی زۆر کورتدا".  وەزیری دەرەوەی رووسیا داوای لە ئەمریکا کردووە گەرەنتی بە مۆسکۆ بدات کە پەیوەندییە ئابووریی و سەربازییەکان لەگەڵ ئێران، زیانی پێنەگات. ئەمریکا داوای لە ئێران و رووسیا کردووە کێشەکانیان خۆیان چارەسەر بکەن.   میخائیل ئولیانۆف، نوێنەری رووسیا لە دانوستاندنەکان دەڵێ، تەنانەت لە کاتی راگیرانی دانوستاندنەکانیش، هەوڵەکان بۆ چارەسەرکردنی ئەو پرسانەی کە ماون، بەردەوام دەبن.   هێنری رۆم، جێگری توێژینەوە لە گرووپی ئۆراسیا باسی لەوە کرد، "سەپاندنی سزاکانی رۆژئاوا بەهۆی شەڕی ئۆکرایناوە دەبێتە هۆی ئەوەی کە رووسیا توانای باشترکردنی پەیوەندییە ئابوورییەکانی لەگەڵ ئێران کەم بێت. پێموایە ئیدی بابەتی دیکە دێنە پێشەوە، لەوانەش بەرژەوەندی رووسیا لەوەدایە سیاسەتی رۆژئاوا شکستبهێنێت و هەروەها رێگەگرتن لەوەی نەوتی ئێران بچێتە بازاڕەکانی جیهان".  بە گوتەی هێنری رۆم، ئەو لایەنەی ئێستا بووەتە ئاستەنگ لەبەردەم کاراکردنەوەی رێککەوتنەکە، رووسیایە، بەڵام دەکرێت ئەوەش چارەسەر بکرێت، ئەوەش لەڕێگەی دانوستاندنی راستەوخۆی نێوان واشنتن و تارانەوە.   سەعید خەتیب زادە، گوتەبێژی وەزارەتی دەرەوەی ئێران دەڵێت، هیچ هۆکارێکی دەرەکیی ناتوانێت کاریگەری لەسەر رێککەوتن دابنێت. لەگەڵ ئەوەشدا هەندێک خاڵی سەرەکیی ماون کە رێککەوتنیان لەسەر بکرێت کە بۆ زیندووکردنەوەی رێککەوتنی ئەتۆمی کۆسپی گەورەن. لەوانەش دەرهێنانی سوپای پاسداران لە لیستی تیرۆردا، هەروەها ئەمریکا گەرەنتی بە ئێران بدات کە جارێکی دیکە لە رێککەوتنەکە ناکشێتەوە.