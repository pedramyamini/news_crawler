ئاڵتان تان په‌رله‌مانتاری پێشووی هه‌ده‌په له بازنه‌ی ئامه‌د، له‌كاتی به‌شداریكردنی له به‌رنامه‌یه‌كی تایبه‌تدا له‌باره‌ی دۆخی هه‌ده‌په و ده‌ست له‌كاركێشانه‌وه‌ی سه‌ڵاحه‌ددین ده‌میرتاش سه‌رۆكی پێشووتری هه‌ده‌په دوا و رایگه‌یاند "به‌مدواییانه گوشارێكی زۆر له‌سه‌ر سه‌ڵاحه‌ددین ده‌میرتاش هه‌بوو بۆ دوورخستنه‌وه‌ی له ریزه‌كانی هه‌ده‌په. ئه‌مری واقیعێكیان بۆ خوڵقاند و به‌زۆر ناچاریانكرد ده‌ست له‌كاربكێشێته‌وه".   ئاڵتان تان به‌بێ ناوهێنانی هیچ كام له به‌رپرسانی هه‌ده‌په یاخود ئه‌و لایه‌نه نێوخۆیه‌ی ئه‌و پارته راشیگه‌یاند، ته‌نانه‌تئه‌و كه‌سانه‌ی نزیك بوون له ده‌میرتاش له شوفێره‌كه‌ی تاوەکو ده‌گاته راوێژكاره‌كه‌ی و هاوڕێیه نزیكه‌كانیشی، ئه‌رك و به‌رپرسیارێتییه‌كه‌یان لێسه‌ندرایەوە و له رێكخستنه‌كانی هه‌ده‌په دوورخرانەوە.   ئه‌و په‌رله‌مانتاره‌ی هه‌ده‌په ره‌خنه له به‌رپرسانی هه‌ده‌په ده‌گرێت و پرسیار ده‌كات، له‌پای چییه‌وه داوای ئازادكردنی ده‌میرتاش ده‌كه‌ن، له كاتێكدا به زۆر ناچاری ده‌ستله‌كاركێشانه‌وه‌تان كرد و هاوڕێ نزیكه‌كانتان له نێو پارته‌كه دوورخستەوە!   ئاڵتان تان دەڵێت تاوه‌كو ئێستا سه‌ڵاحه‌ددین ده‌میرتاش له‌مباره‌یه‌وه هیچ روونكردنه‌وه‌ی نه‌داوه و بێده‌نگی هەڵبژاردووە و بۆ منیش دروست و گونجاو نییه له‌مه زیاتر بدركێنم. ره‌نگه خۆی روونكردنه‌وه بدات، ره‌نگه هیچ كاتێك ئاماژه به‌م بابه‌ته نه‌دات، به‌ڵام ده‌ستله‌كاركێشانه‌وه‌ی به ویستی خۆی نه‌بووه.