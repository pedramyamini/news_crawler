لە دوای قەدەخەی هاتووچۆ و گرتنەبەری رێکارە نوێیەکان ئامارەکانی تووشبوون بە کۆرۆنا لە تورکیا و باکووری کوردستان روویان لە داکشان کردووە، پێش سێ هەفتە رۆژانە نزیکەی ٣٣ هەزار حاڵەتی نوێی تووشبوون بە کۆرۆنا تۆمار دەکران، بەڵام ئێستا بۆ نیوەی ئەو ژمارەیە دابەزیوە.  سەرەڕای کەمبوونەوەی ژمارەکان، بڕیارە ئێوارەی ئەمڕۆ یەکشەممە ٢٧ - ١٢ - ٢٠٢٠ ڤاکسینە چینییەکەی کۆمپانیای سینۆڤاک بەناوی کۆرۆناڤاک لە چینەوە بەڕێبکەوێت و سبەی بگاتە تورکیا و دەست بە پرۆسەی کوتان بکرێت.  وەزارەتی تەندروستیی تورکیا چوار قۆناخی داناوە بۆ کوتانی خەڵک بە ڤاکسینی دژە کۆرۆنا، سەرەتا کارمەندانی کەرتی تەندروستی ڤاکسینەکە وەردەگرن، دواتر ئەوانەی نەخۆشییەکەیان بە سەختی گرتووە، تاوەکو مانگی نیسانی داهاتوو پێشبینی دەکرێت ٥٠ % ی دانیشتووانی تورکیا و باکووری کوردستان ڤاکسینەکە وەربگرن.  رۆژی ٢٥ی ئەم مانگە فەخرەددین کۆجا، وەزیری تەندروستیی تورکیا راگەیاندبوو ئه‌گه‌ر هیچ ئاسته‌نگێك نه‌یه‌ته پێش، شه‌وی یه‌كشه‌ممه له‌سه‌ر دووشه‌ممه ئەو ڤاکسینەی تورکیا کڕیویەتی لە چینەوە بەرەو تورکیا به‌ڕێده‌کرێت.  فەخرەددین کۆجا لە کاریگەری ڤاکسینەکە زۆر دڵنیایە و دەڵێت: "دڵنیاین له‌وه‌ی كه ڤاكسینه‌كه كاریگه‌ریی هه‌یه و جێگه‌ی متمانه‌یه. ئەو ڤاکسینە لە سەرەتاوە رێژەی کاریگەرییەکەی ٩١.٢٥ % دەبێت، بە تێپەڕبوونی کات ئەم رێژەیە بەرزتر دەبێتەوە".    لەبارەی میکانیزمی کوتانیش، وەزیری تەندروستیی تورکیا رایگەیاند، رۆژانه دەتوانین ١.٥ ملیۆن بۆ ٢ ملیۆن کەس بکوتین. له كارمه‌ندانی ته‌ندروستی ده‌ستپێده‌كه‌ین. منیش له‌گه‌ڵ كارمه‌ندانی ته‌ندروستی یه‌كێك ده‌بم له‌و كه‌سانه‌ی كه سه‌ره‌تا خۆیان ده‌كوتن.  گەیشتنی ئەو ڤاکسینەی چین لە کاتێکدایە دیدارەکانی ئەنقەرە - بەرلین بۆ دەستەبەرکردنی ٢٥ ملیۆن ڤاکسینی ئەڵمانی بەردەوامن. هاوکات تورکیا لە پلانیدایە ملیۆنێک ڤاکسینی رووسی وەربگرێت.  بەپێی ئاماری وەزارەتی تەندروستیی تورکیا، تاوەکو ئێستا دوو ملیۆن و ١٣٣ هەزار و ٣٧٣ كه‌س تووشی کۆرۆنا بوونە و ١٩ هه‌زار و ٦٢٤ کەسیش بە کۆرۆنا گیانیان لەدەستداوە.