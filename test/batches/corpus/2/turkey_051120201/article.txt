بەگوێرەی راگەیێندراوێک کە ئەمڕۆ پێنجشەممە ٥ی تشرینی دووەمی ٢٠٢٠ بڵاوکراوەتەوە، له‌سه‌ر راسپارده‌ی فه‌رمانگه‌ی گشتیی پاراستنی ته‌ندروستیی مووش و بۆ بەرگرتن له ته‌شه‌نه‌سه‌ندنی پەتای كۆرۆنا، بڕیاریانداوه، جگه‌ره‌كێشان له شوێنه گشتییه‌كانی وه‌كو شه‌قام، كۆڵان، گۆڕه‌پان، پارك و باخچه‌كان قه‌ده‌خه‌بكه‌ن.  لە راگەیێندراوەکەدا ئاماژە بەوە دراوە، ئەو کەسانەی پابەندی رێنماییەکان نابن، سزای مادییان بەسەردا دەسەپێنرێت.  پێشتریش لە پارێزگاکانی ماڕاش و وان جگەرەکێشان و بەکارهێنانی بەرهەمەکانی تووتن لە بازاڕ و شوێنە گشتییەکاندا قەدەخە کران، وەکو رێکارێک بۆ بەرگرتن لە تەشەنەکردنی ئەو پەتایە، بۆئەوەی مەترسیی گواستنەوەی ڤایرۆسەکە لەڕێگەی هەناسەی جگەرەکێشەکانەوە کەمتر ببێتەوە.  تاوەکو ئێستا لە باکووری کوردستان و تورکیا ٣٨٤ هەزار و ٥٠٩ تووشبووی ڤایرۆسی کۆرۆنا دەستنیشانکراون، ١٠ هەزار و ٥٥٨ تووشبوویان گیانیان لەدەستداوە و ٣٣٠ هەزار و ٦٦٥ تووشبووش چاکبوونەتەوە.