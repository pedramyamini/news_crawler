وەزارەتی بەرگریی تورکیا ئاماژەی بەوە داوە کە ئۆپەراسیۆنەکە کاژێر ٠٢: ٥٥ی بەیانیی رۆژی چوارشەممە ٢٠٢١/٠٢/١٠ دەستی پێکردووە.  بەپێی راگەیێنراوی وەزارەتی بەرگریی تورکیا لە ئاکامی ئۆپەراسیۆنێکی ئاسمانیدا بە هاوئاهەنگی لەنێوان هێزە چەکدارەکانی تورکیا و دەزگای هەواڵگریی میت لە ناوچەی گارە (باشووری کوردستان) هەشت گەریلا گیانیان لەدەستداوە.  ئەوە لە کاتێکدایە میدیای هێزەکانی پاراستنی گەل (هەپەگە) کە باڵی سەربازیی پارتی کرێکارانی کوردستان (پەکەکە)یە بڵاویان کردووەتەوە کە شەڕێکی قورس لە نێوان گەریلاکانی پەکەکە و سەربازانی تورکیا دەستی پێکردووە و ئێستا بەردەوامە.  سەربازانی تورکیا بە هێلیکۆپتەر دابەزێنراون و ئەو ئۆپەراسیۆنە لەلایەن وەزارەتی بەرگریی تورکیاوە بە "چنگی پڵنگ ٢ " ناو نراوە.  هەروەها شەوی سێشەممە ٢٠٢١/٠٢/٠٩ تورکیا لە سنووری ناحیەی دینارتەیش بۆردوومانی چەند ناوچەیەکی کردووە.  شەعبان خەلیل، بەڕێوەبەری ناحیەی دینارتە بە تۆڕی میدیایی رووداوی راگەیاند کە بۆردوومانەکە لە سنووری دینارتە تا نزیک کاژێر ٠٥: ٠٠ی بەیانی بەردەوام بووە، چونکە بارەگای سەربازیی پەکەکە لەو ناوچەیەن و تاوەکو کاژێر ٠٨: ٠٠ی بەیانی هێلیکۆپتەر بەسەر ئاسمانی ناوچەکەدا سووراوەتەوە.  شەعبان خەلیل ئاماژەی بەوە دا، بەهۆی بۆردوومانەکەوە زیانی گیانیی کەسانی سڤیل نەبووە، تەنیا زیانی ماددییە.  بەڕێوەبەری ناحیەی دینارتە باسی لەوەیش کرد کە فڕۆکەکانی تورکیا زیاتر لە ١٠ جار  گوندەکانی کافیا، بانیا گولێ، باغۆلا، سەرانیێ، ئاگلێ و گوندی هیزانێکی سەر بە ناحیەی چەمانکێیان بۆردوومان کردووە.  شەعبان خەلیل گوتیشی: "بەپێی سەرچاوە ئەمنییەکانی ئێمە تەنیا بارەگاکانی پەکەکە لەو سنوورە هەن، هەر لەبەر هەبوونی چەکدارانی پەکەکە و بۆردوومانەکانی تورکیا ئەو گوندانە چۆڵ کراون. "   چیای گارە دەکەوێتە باکووری رۆژهەڵاتی پارێزگای دهۆک.