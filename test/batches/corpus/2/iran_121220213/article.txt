فەزڵ خوڕەم، بەڕێوەبەری سەندیکای هاوکاریی کۆچەرییەکان دەڵێت، "بڕیارمان داوە ئاژەڵی کۆچەرییەکان بەشێوەی تێکەڵ و بە نرخی مامناوەند بە ٤٥ هەزار تمەن بکڕینەوە. بۆ هەر کیلۆیەکی ئاژەڵیش، سێ کیلۆ ئالیک دەدەینە کۆچەرییەکان".  بەڕێوەبەری سەندیکای هاوکاریی کۆچەرییەکان دەشڵێت، "جێبەجێکردنی ئەو بڕیارە لە هەندێک لە پارێزگاکان، کێشەی هەبوو، ئەوەش بووە هۆی ئەوەی نەتوانین ئاژەڵی کۆچەرییەکانی هەندێک لە پارێزگاکانی رۆژئاوای ئێران بکڕینەوە. زۆرتر ئاژەڵی پارێزگاکانی رۆژهەڵاتی ئێرانمان کڕیوونەتەوە، چونکە ئاستی وشکەساڵییان زیاتر بووە".  کۆچەرییەکانی رۆژهەڵاتی کوردستان ژمارەیان ٣٣٠ هەزار کەسە و خاوەنی شەش ملیۆن و ٤٠٠ هەزار سەر ئاژەڵن. لە پارێزگای ورمێ دوو ملیۆن، لۆڕستان ١.٥ ملیۆن، ئیلام ١.٥ ملیۆن و لە کرماشان ١.٤ ملیۆن سەر ئاژەڵی کۆچەرییەکان هەن.  ئاژەڵەکان لە دۆخێکی سرووشتیدا ٤٠ % بۆ ٤٥ % ی گۆشتی سوور و ٢٥ % ی شیرەمەنی دانیشتووانی پارێزگاکان دابیندەکەن.  ئەمساڵ بەهۆی نەبوونی باران لە هەرسێ پارێزگای ورمێ، لۆڕستان و ئیلام، زیاتر لە ٤٠٠ ملیار تمەن زیانی وشکەساڵی هەبووە.  حکومەتی ئێران، پێیوایە بەشێکی دیکەی زیانەکانی کۆچەران دەگەڕێتەوە بۆ بەرهەمهێنانی زیادەی ئاژەڵ و دابەزینی ئاستی بەکارهێنانی گۆشتی سوور، کە وایکردووە کۆچەران ئاژەڵەکانیان بەسەر دەستەوە بمێنێتەوە و بۆ بەخێوکردنیان تووشی زیان ببن.  شاپوور عەلایی موقەدەم، سەرۆکی رێکخراوی کاروباری کۆچەرانی ئێران باس لەوە دەکات، "لە ئاژەڵی زیندوودا بەرهەمهێنانی زیادەمان هەیە، کۆچەرییەکان خۆیان ساڵانە ١٠ ملیۆن سەر ئاژەڵ بەرهەمدەهێنن. ئەمساڵ بەهۆی کەمکردنی ئاستی بەکارهێنانی گۆشت کە لە ٩.٦ کیلۆگرامەوە بۆ ٦.٥ کیلۆگرام بۆ هەر کەسێک دابەزیوە، ئاژەڵی زیادە زۆرترە لە ساڵانی رابردوو".  سەرۆکی رێکخراوی کاروباری کۆچەرانی ئێران دەشڵێت، "وشکەساڵی دۆخی بەخێوکردنی ئاژەڵەکانی دژوارتر کردووە، ئێستاش بازاڕەکەی لە ئاستی جیهاندا گەرم نییە. بۆیە تەنیا مۆڵەتمان بە هەناردەی یەک ملیۆن سەر ئاژەڵ داوە بۆ وڵاتانی دراوسێ بۆئەوەی ئابووریی کۆچەرییەکان کەمێک ببووژێتەوە، پارەکەشی دەدەینەوە بە ئالیک و هاوردەی دەکەینەوە".  وێڕای هەموو ئەو بڕیارانە، تاوەکو ئێستا کێشەکانی بەشێکی زۆر لە کۆچەران چارەسەر نەبووە. بەڕێوەبەرایەتیی کاروباری کۆچەرانی ورمێ دەڵێت، "ساڵی رابردوو تەنیا ٢٠ هەزار تۆن ئالیک دراوە بە کۆچەران، کە ٣٠ % ی پێویستییان بووە".