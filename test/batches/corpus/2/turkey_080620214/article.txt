لە بەشێکی گوتەکانیدا کڵچدارئۆغڵو باسی لەو کچە کرد کە رۆژی ٦ی ئەم مانگە لە ساردەمەنییەکی ئیستەنبووڵدا لە بەرامبەر رەجەب تەیب ئەردۆغان، سەرۆککۆماری تورکیا قاچ لەسەر قاچ دانیشتووە و دواتر لەلایەن پاسەوانانی ئەردۆغانەوە هۆشداریی دراوەتێ کە رێک دابنیشێت. ئەمە لەکاتێکدایە ئەم بابەتە لە تۆڕە کۆمەڵایەتییەکاندا مشتومڕی زۆری دروستکرد و بەرپرسانی ئاکپارتی ئەو کچەیان بە "بێڕێز" ناوبرد و گوتیان "بێڕێزی بەرامبەر پێگەی سەرۆککۆمار کراوە".  لەو بارەیەوە کڵچدارئۆغڵو گوتی: "ئەو پێگەیە بۆ دزەکان، مافیاکان و گەندەڵکاران هیچی نەگوت، کاتێک سەرۆکی وڵاتێکی دیکە پێیگوت ' گەمژە ' هیچی نەگوت. باشە تەنیا دانیشتنی کچێکت دۆزییەوە بۆ ئەوەی بە بێڕێزی ناوی ببەیت؟ " هاوکات کڵچدارئۆغڵو باسی لەو دەنگۆیانە کرد کە سێدات پێکەر کە لە تورکیا بە سەردەستەی گرووپی مافیا دەناسرێت، لەبارەی بەرپرسانەوە بڵاویاندەکاتەوە. کڵچدارئۆغڵو پێیوایە ئێستا تورکیا پێویستی بە هەڵبژاردنێکی پێشوەختە.    سەرۆکی جەهەپە دەڵێت، "سیاسەتڤان هەیە بەرتیلی وەرگرتووە، جا کەمیشیان وەرگرتووە. گوتی ١٠ هەزار دۆلاری چی، ئێمە پارەی زۆر زیاترمان پڕ بە سندووقی ئۆتۆمبێل نارد. گوتی سیاسەتڤانی زۆر هەن کە وەریانگرتووە. هەمووی لە ترسی خۆی بێدەنگە و بیردەکاتەوە؛ ئاخۆ دەبێ ناوی منیش بهێنێت؟ بەڵێ هەیە. هیچ کات دۆخەکە هێندەی ئێستا بۆگەن نەبووە. بەڵام پاکیدەکەینەوە، لە رێگە دیموکراسییەکانەوە پاکیدەکەینەوە. کلیلە ئەفسووناوییەکەی ئەم پاککردنەوەیەش هەڵبژاردنە. راستەوخۆ هەڵبژاردن، هەڵبژاردنی پێشوەخت. با سندووقەکان بێت، تورکیا رۆشندەکەینەوە".