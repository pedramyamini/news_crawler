محەممەد خەلیل پوور، سەرۆکی ئەنجوومەنی شاری ورمێ دەڵێت، لەنێو شاری ورمێدا کەسانێک هەن، کە لە سەرمای زستاندا لە دەرەوە دەخەون و دەبێت خێرا هەندێک پاسیان بۆ دابینبکرێت بۆ ئەوەی شەوان تێیدا بخەون.  لە ئێران و رۆژهەڵاتی کوردستان لە وەرزە ساردەکاندا شوێنێک بە ناوی "گەرمخانە" بۆ خەڵکی بێلانە و ئاڵوودەبووانی ماددە هۆشبەرەکان دابیندەکرێت، بۆ ئەوەی لە شەوە ساردەکاندا تێیدا بمێننەوە.  بەڵام بە گوتەی سەرۆکی ئەنجوومەنی شاری ورمێ، لەو شارەدا "گەرمخانە" نییە.  بەپێی میدیاکانی ئێران، دیاردەی خەوتنی شەوانە لە پاسەکاندا لە تاراندا بەربڵاوە و زۆر کەس کە کاریان هەیە بەڵام توانای بەکرێگرتنی خانوویان نییە، شەوانە لە پاسەکانی شاری تاراندا دەمێننەوە.  بەپێی راپۆرتەکان، لە تاران پاسەکان دوایین شوێنە، کە خەڵکی کەمداهات پەنایان بۆ بردووە بۆ ئەوەی لە شەوە ساردەکانی زستاندا، شوێنێکی تۆزێک گەرمیان دەستبکەوێت، ئەم کەسانە ئاڵوودەبووانی ماددە هۆشبەرەکانیش نین، ئەوان کاری خۆیان هەیە، بەڵام هێندەیان پارە نییە، تاوەکو شوێنێک بۆ مانەوە بەکرێ بگرن.  کرێی خانوو لە تاران و شارەکانی دیکەی ئێران لەم ساڵانەدا زۆر بەرزبووەتەوە. بەپێی راپۆرتی بانکی ناوەندیی ئێران کرێی خانوو لە تاران زیاتر لە ٥٠ % بەرزبووەتەوە، بە گوتەی بەرپرسانی وەزارەتی پەرەپێدانی شاری ئێران، ٦٠ تاوەکو ٧٠ لەسەدی داهاتی خێزانی بۆ کرێی خانوو دەڕوات.  ئەمە بووەتە هۆی ئەوەی لە شارێکی وەک تاران خەڵکی کرێچی توانای دابینکردنی کرێیان لەنێو شاردا نەمێنێت و بچنە گەڕەکەکانی قەراخ تاران، کە خزمەتگوزارییان نییە، بەڵام بەپێی راپۆرتەکان بەشێک لە خەڵک توانای بەکرێگرتنی خانوویەکیان لەو گەڕەکانەشدا نەماوە.   بۆیە هەندێک دیاردەی وەک "لەنێو گۆڕدا خەوتن" تاوەکو بەکرێگرتنی سەربانەکان، خەوتن لە شەقام و شوێنە گشتییەکان لە وەرزە گەرمەکان و ئێستاش بەهۆی سەرماوە زۆر کەس پەنایان بۆ پاسەکانی سیستەمی گواستنەوەی گشتیی شاری تاران بردووە.  بەپێی راپۆرتی تیجارەت نیوز، کرێی خەوتن لەنێو پاسەکان بۆ هەر شەوێک ١٢ تاوەکو ٢٥ هەزار تمەنە، هەر نیو کاژێر تاوەکو ٤٥ خولەک جارێک هەڵدەستن و ناچارن پاسەکان بگۆڕن، هەر شەوێک تاوەکو بەیانی ٥ - ٦ جار پاسەکان دەگۆڕن.  ئەوانەی لە پاسەکاندا دەخەون خەڵکی بە تەمەنیان تێدایە تاوەکو منداڵ. بەپێی ساردبوونی هەوا، لەنێوان کاژێرەکانی ١٢ بۆ ١ی بەرەبەیان روو لە پاسەکان دەکەن، بۆ ئەوەی زیاتر بخەون و ئەو هێڵانە هەڵدەبژێرن کە مەودای زیاترە، درێژترین هێڵ ٤٥ خولەکە، ئەویش هێڵی ئازادی - تاران پارسە. بۆیە هەم کەمتر لە خەو هەڵدەستن و هەم پارەی کەمتریش دەدەن. بەڵام کێشەی پاسەکانی ئەم هێڵە ئەوەیە کە کۆنن و زۆر ساردن، جیاوازییەکی ئەوتۆی لەگەڵ هەوای دەرەوەدا نییە.  بەڵام پاسەکانی هیڵەکانی تەجریش - راهئاهەن باشترن، نوێترە و گەرمە، بەڵام مەوداکەی نزیکەی ٣٥ خولەکە.   کاتێک پاسەکە دەگاتە کۆتایی هێڵەکە، ئەوان دەبێت دابەزن و بچن لە پاسێکی دیکەدا سەرکەون. شۆفێری یەکێک لە پاسەکان گوتوویەتی: "بەرپرسەکەی هۆشداری پێداوە لە کۆتایی هێڵدا دەبێت هەموو سەرنشینەکان دابەزێنێت، ئەگینا لە کارەکەی دەردەکرێت".  یەکێک لەو کەسانە خێزانی هەیە و ژن و منداڵەکانی لە ماڵی خەزووریدان، خۆیشی شەوانە لەنێو پاسەکاندا رۆژ دەکاتەوە. ئەو دەڵێت: "رۆژانە بە بەهای ١٠٠ هەزار تاوەکو ١٥٠ هەزار تمەن کلینێکس دەفرۆشم. ماددەیەکی هۆشبەری میتادوون بەکاردێنم. ئەم پارەیە تەنیا بەشی خەرجییەکانی خۆم دەکات و ئیدی بەشی کرێ خانو ناکات. بۆ جێگایەکی باش دەبێت هەر شەوێک لانیکەم ٥٠ هەزار تمەن بدەم، بەڵام دەریناهێنێت".  شۆفێری یەکێک لە پاسەکان گوتوویەتی: "رۆژانە هەر کەسێکیان لە شوێنێک کاردەکەن و شەوانە پەنا دێننە ئێرە. پێتوانەبێت هەموویان گیرۆدەبووی ماددە هۆشبەرەکانن. هەر کەسێکیان کارێک دەکەن".  ئەوانەی لە پاسەکاندا دەخەون، شەوانە شانسیان نییە، چونکە پاسەکان خێراتر دەگەنە خاڵی کۆتایی. لەبەر ئەوەی رۆژانە زیاتر لە وێستگەکاندا رادەوەستن، زیاتر لە کاژێرێک دەخایێنێت بگەنە خاڵی کۆتایی، بەڵام شەوان کەم رادەوەستن و لە ٣٥ خولەکدا دەگەنە خاڵی کۆتایی.