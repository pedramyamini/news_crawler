بەرپرسێکی ئەمنیی ئێران، کە نەیویستووە ناوی ئاشکرا بکرێت، گوتوویەتی: ئەو کەسە مانگێک لەمەوبەر گیراوە و بە "ماسماتوس" ناسێندراوە و سەر بە گرووپی "تۆندەر" بووە.  بەپێی راپۆرتەکان، ئەو کەسەی دەستبەسەر کراوە یەکەم کەس بووە هەواڵی کوژرانی مەسعود عەلی محەممەدی، زانای ئەتۆمیی ئێرانی لە ساڵی ٢٠٠٩ بڵاوکردەوە.  "تۆندەر" بەشێکە لە "ئەنجوومەنی پاشایەتی ئێران"، کە لە لۆس ئەنجلێسی ئەمریکایە، بەڵام ئێران بە گرووپێکی تیرۆریستیی دەزانێت.  هاوینی ساڵی ٢٠٢٠ یش جەمشید شارمەهد، بەرپرسی رادیۆی گرووپی تۆندەر، کە سەردانی ئیماراتی کردبوو، لە شاری دوبەی لەلایەن هێزە ئەمنییەکانی ئێرانەوە رفێنرا و ئێستا لە زیندانە.  فرود فولادوەند، سەرۆکی ئەنجوومەنی پاشایەتیی ئێرانیش، نزیکەی ١٥ ساڵ لەمەوبەر لە تورکیا بێسەرشوێن بوو و لەو کاتەوە زانیارییەک لەبارەی چارەنووسی لە بەردەست نییە.  کۆماری ئیسلامیی ئێران ئەو ئەنجوومەنە تۆمەتبار دەکات بەوەی لە ناڕەزایەتییەکانی نێوخۆ "کارە تێکدەرانەکان"دا دەستی هەبووە. بەگوتەی بەرپرسانی ئێران، ئەو ئەنجوومەنە بەرپرسی لانیکەم ٢٧ "هەوڵی تیرۆریستی" و تەقاندنەوەی حوسێنییەی شیرازە، کە لە ساڵی ٢٠٠٩ روویدا. لەو رووداوەدا ١٤ کەس کوژران.  ئەنجوومەنی پاشایەتیی ئێران دەڵێت، هەوڵ بۆ رووخاندنی کۆماری ئیسلامیی ئێران دەدات.