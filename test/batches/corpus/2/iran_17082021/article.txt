مورادعەلی تاتار، قایمقامی قەسری شیرین، رایگەیاند: "بەپێی بڕیاری ناوەندی بەرەنگاربوونەوەی کۆرۆنا هاتووچۆی گەشتیاران لە دەروازەی سنووری پەروێزخانەوە قەدەخەیە".  بەگوتەی موراد عەلی تاتار، تەنیا ئەو کەسانەی هەڵگری دوو وڵاتینامەن و بسەلمێت لە عێراق دەژین دەتوانن بچنە دەرەوە، کە ئەویش بەشێوەی زۆر سنووردار رێگەیان پێدەدرێت.  حوسێن خوش ئیقباڵ، جێگری پارێزگاری کرماشان، گوتوویەتی: ئەو کەسانەش کە لە هەرێمی کوردستاندا کار دەکەن دەتوانن هاتووچۆ بکەن، بەڵام بە مەرجێک بەڵگەیان هەبێت کە کۆرۆنایان نییە.  تاتار داوای لە زیارەتکارانیش کردووە سەردانی دەروازە سنوورییەکانی پەروێزخان و خوسرەوی نەکەن، چونکە رێگەی هاتووچۆیان پێنادرێت.  بەگوتەی قایمقامی قەسری شیرین، ئەم قەدەخەیە هاتووچۆی بازرگانی ناگرێتەوە و بە پاراستنی رێوشوێنە تەندروستییەکان، رۆژانە زیاتر لە ٧٠٠ بارهەڵگر کاڵا و کەلوپەل لە سنووری پەروێزخانەوە بۆ هەرێمی کوردستان و زیاتر لە ٣٠٠ بارهەڵگریش لە سنووری خوسرەوییەوە بۆ ناوچەکانی ژێر دەسەڵاتی حکومەتی ناوەندیی عێراق دەچێت.  حکومەتی ئێران بۆ بەرەنگاربوونەوەی کۆرۆنا ماوەی ٥ رۆژ قەدەخەی هاتووچۆی  سەرتاسەری راگەیاندووە، ئەم قەدەخەیە لە رۆژی دووشەممەوە دەستیپێکردووە و بڕیارە تاوەکوو رۆژی شەممە بەردەوام بێت.  هاتووچۆ لە دەروازە سنوورییەکان پارێزگاکانی سنە و ورمێش لەگەڵ هەرێمی کوردستان قەدەخەکراوە.