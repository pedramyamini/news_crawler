لە راگەیێنراوەکەی وه‌زاره‌تی ده‌ره‌وه‌ی توركیادا هاتووە، "به نیگه‌رانییه‌وه چاودێریی پێشهاته ناوخۆییه‌كانی ئه‌مریكا ده‌كه‌ین كه گه‌یشتووه‌ته ئاستی هه‌وڵدان بۆ هه‌ڵكوتانه سه‌ر باڵه‌خانه‌ی كۆنگرێس له‌لایه‌ن خۆپێشانده‌رانه‌وه. داوا لە لايەنەکانی ئەمريكا دەكەين هێمن و هۆشمەندبن. لەو بڕوايەداين ئەمريكا ئەم قەيرانە سياسييە ناوخۆييە بە ژييرانە تێدەپەڕێنێت".  وه‌زاره‌تی ده‌ره‌وه‌ی توركیا لە راگەیێنراوەکەدا، داوا لە هاووڵاتييانى تورکیا لەو وڵاتە دەکات خۆيان لە شوێنە قەرەباڵخ و خۆپيشاندانەكان بەدوور بگرن.  بەکارهێنانی وشەی "لایەنەکان" لە راگەیێنراوەکەی وه‌زاره‌تی ده‌ره‌وه لە ناوخۆی تورکیادا مشتومڕی ناوەتەوە و وەک رەواییدان بە لایەنگرانی ترەمپ شرۆڤەی بۆ دەکرێ کە هەڵیانکوتایە سەر کۆنگرێسی ئەمریکا، شەڕ و رووبەڕووبوونەوە روویدا.   ئەمریکا شەو و رۆژێکی خوێناوی بەڕێکرد، ئەمەش دوای ئەوەی کۆنگرێس لە دانیشتندا بوو بۆ پەسەندکردن یان رەتکردنەوەی ئەنجامی هەڵبژاردنی سەرۆکایەتیی ئەمریکا. ترەمپ تاوەکو ئێستاش سوورە لەسەر قسەکانی کە هەڵبژاردنەکانی بردووەتەوە و بایدنیش داوایلێکرد بێتە سەر تەلەڤزیۆن و کۆتایی بە "ئابڵوقەی" سەر کۆنگرێس بهێنێت.   ئەو کاردانەوانە لە کاژێر ٠٢: ٠٠ی دوای نیوەڕۆی رۆژی چوارشەممە بە کاتی ئەمریکا و ١٠: ٠٠ی شەو بە کاتی هەرێمی کوردستان دەستیپێکرد، بەشێوەیەک کە بەشێک لە لایەنگرانی ترەمپ چوونە نێو کۆنگرێسی ئەمریکا بۆئەوەی کۆبوونەوەی ئەنجوومەنی پیران و ئەنجوومەنی نوێنەران رابگرن و نەهێڵن سەرکەوتنی بایدن پەسەندبکرێت.  رۆژی ٣ی تشرینی دووەمی ٢٠٢٠ هەڵبژاردنی سەرۆکایەتیی ئەمریکا بەڕێوەچوو، جۆ بایدن توانیی زۆرینەی دەنگەکان بەدەستبهێنێت. ئێستا جۆ بایدن، سەرۆکی هەڵبژێردراوی ئەمریکا و کامڵا هاریس جێگریەتی و بڕیارە رۆژی ٢٠ی کانوونی دووەمی ٢٠٢١ دەستبەکاربن.