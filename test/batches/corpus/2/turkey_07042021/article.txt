رووداوەکە لە نووسینگەیەکی پارێزەریی ناوچەی کارتاڵی ئیستەنبووڵ روویدا. بەپێی گوتەی شایەتحاڵان ئەو خزمانە نەگەیشتوونەتە سازان لەسەر دابەشکردنی ئەو میراتەی بۆیان ماوەتەوە و دەمەقاڵێ لە نێوانیاندا دروستبووە.  سەرەنجام ئەحمەد ساڵح کە لە پارێزگای یاڵۆڤا موختارە، دەمانچەی دەرهێناوە و تەقەی لە ٥ خزمی خۆی کردووە. لە ئاکامدا ٣ لەو خزمانەی کە دووانیان ژنن، دەستبەجێ گیانیان لەدەستداوە و دووانەکەی دیکەش گەیێنراونەتەوە نەخۆشخانە.   ئەحمەد ساڵحی تەقەکەر کە تەمەنی ٦١ ساڵە، رایکردووە و خۆی گەیاندووەتە یاڵۆڤا، بەڵام بەر لەوەی بگاتەوە ماڵەکەی لەلایەن پۆلیسەوە قۆڵبەستکرا و ئەو دەمانچەیەش کە تەقەی پێکردووە لەلایەن پۆلیسەوە دەستی بەسەرداگیرا.