محەممەد نەوزەری، پارێزگاری ئیلام رایگەیاند، تاوتوێکردنی کێشەی خەڵک، کۆبوونەوە لەگەڵ توێژە کەمداهاتەکان و کۆبوونەوە لەگەڵ ئەنجوومەنی بەڕێوەبەرایەتی پارێزگا، لە گرنگترین بەرنامەکانی سەرۆککۆماری ئێران دەبن لە کاتی سەردانەکەی بۆ ئیلام.  بەگوتەی محەممەد نەوزەری، ژمارەیەک لە وەزیریش هاوڕێی ئیبراهیم رەئیسی دەبن، کە ئەوانیش بە جیا سەردانی پرۆژەکانی ١٣ شاری پارێزگای ئیلام دەکەن.  دوای دەستبەکاربوونی وەکو سەرۆککۆماری ئێران، ئەمە یەکەمین سەردانی رەئسییە بۆ پارێزگایەکی رۆژهەڵاتی کوردستان.  ئیبراهیم رەئیسی دوایین جار لە مانگی ئایاری ٢٠١٧ و بۆ بانگەشەی هەڵبژاردنی سەرۆککۆماریی ئەوکات، سەردانی ئیلامی کرد. لەو هەڵبژاردنەشدا رەئیسی دەنگی نەهێنا و بە حەسەن رووحانی دۆڕا.  لە ماوەی چەند ساڵی رابردووش، کە ئیبراهیم رەئیسی سەرۆکی دەزگای دادی ئێران بوو، سەردانی زۆربەی پارێزگاکانی ئێران و رۆژهەڵاتی  کوردستانی کرد، بەڵام سەردانی ئیلامی نەکرد.