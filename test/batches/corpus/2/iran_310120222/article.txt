سەعید خەتیبزادە، گوتەبێژی وەزارەتی دەرەوەی ئێران رۆژی دووشەممە، گوتی: "چەند پرسێکی گرنگ و بەرچاوی پەیوەست بە لابردنی سزاکان بەردەوامن کە وایانکردووە تاوەکو ئێستا گەیشتن بە رێککەوتن لە توانادا نەبێت. "  سەعید خەتیبزادە جەختی لەوە کردەوە پێویستە ئەمریکا گەرەنتیی بە ئێران بدات جارێکی دیکە لە رێککەوتنی ئەتۆمی ناکشێتەوە. ساڵی ٢٠١٨ دۆناڵد ترەمپ، سەرۆکی ئەو کاتی ئەمریکا بەشێوەیەکی تاکلایەنانە ئەمریکای لە رێککەوتنە ئەتۆمیەکەی ساڵی ٢٠١٥ کشاندەوە و سزای بەسەر ئێراندا سەپاند، ئەوەش وایکرد تارانیش قۆناخ بە قۆناخ دەستبەرداری ئەرکەکانی بێت، لە ئەنجامدا پیتاندنی یۆرانیۆمی زیادکرد کە بووە هۆی نیگەرانیی وڵاتانی رۆژئاوا لەوەی ئێران چەکی ئەتۆمی دروست بکات.   گوتەکانی خەتیبزادە لە کاتێکدان کە گەڕی هەشتەمی دانوستاندنەکانی ڤییەننا بۆ کاراکردنەوەی رێککەوتنەکە لە رۆژی هەینییەوە وەستێنراون و شاندە دانوستاندنکارەکان گەڕاونەتەوە پایتەختی وڵاتەکانیان بۆ راوێژکردن لەگەڵ حکومەتەکانیان.  ئێنریکی مۆرا، هاوئاهەنگیکاری یەکێتیی ئەوروپا لە گفتوگۆکاندا، پێشتر گوتی، کردنەوەی گرێکوێرەکان پێویستی بە "بڕیاری سیاسی" هەیە و ئەم هەفتەیە گفتوگۆکان دەستپێدەکەنەوە.    گفتوگۆکان بۆ کاراکردنەوەی رێککەوتنەکە لە کۆتایی تشرینی دووەم دەستیانپێکردەوە دوای ئەوەی کە لە مانگی حوزەیران لەگەڵ هەڵبژاردنی ئیبراهیم رەئیسی بە سەرۆک کۆماری ئێران، وەستان.  رێککەوتنەکە، کە لە لایەن ئێران، ئەمریکا، چین، رووسیا، بەریتانیا، فەرەنسا و ئەڵمانیا واژۆی لەسەر کراوە، بواری بە لابردنی سزاکانی ئێران دا لە بەرامبەر سنووردارکردنی پڕۆگرامە ئەتۆمییەکەی.  بەڵام دوای کشانەوەی لە ساڵی ٢٠١٨، ئەمریکا سزای تووندی بەسەر ئێراندا سەپاند، ئەوەش وایکرد ئێران دەستبەرداری ئەو پابەندییە بێت کە بە رێککەوتنەکەوە هەیبوو.   گوتەبێژی وەزارەتی دەرەوەی ئێران ئاماژە بەوە دەکات، وێڕای ئەوەی ناکۆکی بەرچاو لەسەر پرسە گرنگەکان ماون، لە ماوەی سێ هەفتەی رابردوودا "بەرەوپێشچوونێکی زۆر گرنگ" لەسەر لابردنی سزاکان و پابەندییە ئەتۆمیەکان و بەدەستهێنانی گەرەنتییەکان کراوە.  گوتیشی "ئێمە پێشنیار دەکەین کە دوای گەڕانەوەیان لە پایتەختەکانیان، بە بڕیاری پێویستەوە بێن بۆ ئەوەی بتوانین بە خێرایی ئەو شتانە تەواو بکەین کە لە رەشنووسەکاندا ئامادەکراون. "  سەعید خەتیبزادە گوتیشی: "لایەنەکانی دیکە بەڕوونی دەزانن ناکۆکییەکان چین. پێویستە بڕیاری سیاسی بدەن، بەتایبەتیش لە واشنتن. ئێمە چاوەڕوانی بڕیاری سیاسین لە لایەن واشنتنەوە دوای گەڕانەوەی شاندی ئەمریکی. "  ئەمریکا تەنیا بە ناڕاستەوخۆ بەشداریی لە گفتوگۆکاندا کردووە، کە دەیەوێت بگەڕێتەوە بۆ نێو رێککەوتنەکە بۆ ئەوەی دڵنیابێتەوە، کە تارانیش دەگەڕێتەوە سەر پابەندییەکانی.