عەبدولحەمید ئیجتهادی، سەرۆکی رێکخراوی کاڵای دەستبەسەرداگیراو دەڵێت: "ئەو بارە ژیناوە ساڵی ١٣٩٦ [٢٠١٨ ـی زاینی] هاوردە کراوە و لە کاتێکدا کە نەخۆشخانەکانمان پێویستییەکی زۆریان بەو کاڵایە بوو، لە گومرگ کەوتووە. دوو ساڵە لە لایەن وەزارەتی تەندروستییەوە رێگەی پێنەدراوە لە گومرگ ببردرێتە دەر و خۆیان بڕوایان ئەوەیە کارەکەیان یاسایی بووە. دوای کە وەزارەتی تەندروستیی مۆڵەتی داوە، گومرگ رێگەی نەداوە ژیناوەکە ببردرێتە دەرەوە تاوەکو ماوەی بەسەرچووە. "  لەنێوبردنی ئەو ژیناوە لەم کاتەدا کە کۆرۆنای گۆڕاوی ئۆمیکرۆن هەموو ئێرانی تەنیوە، بووەتە هۆی درووستبوونی قەیرانی ئەو پێداویستییە لە کەرتی تەندروستی وڵاتەکەدا.   عەلی فاتمی، جێگری سەرۆکی ئەنجوومەنی دەرمانسازانی ئێران باس لەوە دەکات: "زانکۆ پزیشکییەکانی پارێزگاکان لە نامەیەکدا داوایان لە ئێمە و کۆمپانیاکانی پەخشی دەرمان کردووە، بەهۆی ئەوەی لە زۆربەی پارێزگاکان ژیناو دەستناکەوێت، کۆنترۆڵی دۆخەکە بکەین. ئێستا لە زۆربەی دەرمانخانەکان ژیناو کەمە و لە لایەن کۆمپانیاکانی بەرهەمهێنانی دەرمانەوە، بەپێی پێویست ژیناومان پێنادرێت. "  ئەنجوومەنی دەرمانسازانی ئێران بڕیاری داوە لەوە بەدوا ژیناو، بەشێوەی سنووردار بەسەر دەرمانخانەکاند دابەش بکات. بەپێی راگەیێندراوی ئەو ئەنجوومەنە، لە هاوینی رابردووەوە کە بۆ ماوەی دوو مانگ ئەو کێشەیە تاوەکو ئاستی قەیران چووە، هەموو ژیناوێک لە نێوخۆی ئێران بەرهەمدێت و ئاستی بەرهەمهێنانی ئەو پێداویستییەش کەمتر بووەتەوە.   ئەوە لە کاتێکدایە، سەرۆکی کۆمیسیۆنی تەندروستی ژووری بازرگانی تاران ئەو گوتانەی ئەنجوومەنی دەرمانسازن رەتدەکاتەوە و دەڵێت، لەنێوبردنی بڕێک ژیناوی ماوەبەسەرچوو، بووەتە بیانوویەک کە میدیاکان دەنگۆی نەبوونی ژیناو دروستبکەن. مەحموود نەجەفی عەرەب دەشڵێت: "ژیناو تەنیا لە نەخۆشخانەکان بەکاردێت و زۆر ئاساییە کە دەرمانخانەکان، ژیناو نەدەن بە خەڵک. "  رێکخراوی خۆراک و دەرمانی ئێرانیش کە سەربە وەزارەتی تەندروستییە، کەمبوونی ژیناو رەتدەکاتەوە و دەڵێت: "کۆمپانیاکانمان بەردەوام خەریکی بەرهەمهێنانی ئەو پێداویستییە پزیشکییەن. "