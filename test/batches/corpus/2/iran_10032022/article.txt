محەممەدڕەزا شاکری، ئەندامی ناوەندی پارێزەرانی تارانە و دەڵێت، "باسی کەموکوڕییە یاساییەکان، بابەتی یاسای بەکارهێنانی چەک و پێویستیی هەموارکردنەوە و دانانی یاسای نوێ و هەروەها پەروەردەکردنی هێزەکانی پاسەوانی سنوور لەبارەی چۆنیەتی هەڵسوکەوتکردن لەگەڵ کۆڵبەران کرا، بە لەبەرچاوگرتنی دۆخی ژیانی خەڵک و کێشە ئابوورییەکان کە بوونەتە هۆی سەرهەڵدانی ئەو دیاردەیە. "  لە سمینارەکەدا، شارەزایانی یاسایی، لێکۆڵینڤان و رۆژنامەڤانان بەشداربوون. باس لە کێشەی گەنجان لە ناوچە سنوورییەکانی رۆژهەڵاتی کوردستان کرا کە بەهۆی نەبوونی هەلیکار و داهات، ناچارن کۆڵبەری بکەن.   محەممەدساڵح نیکبەخت، پارێزەر و شارەزای یاسایی باسی لەوە کرد، "پێکهاتەی بەرهەمهێنان لەو پارێزگایانە لە سێ دەیەی دواییدا هیچ نەگۆڕاوە. گەشەسەندنی پیشەیی لە پارێزگاکانی ئیلام و سنە هێشتا نەگەیشتووەتە قۆناخی پیشەسازی سەرەتاییش،  لە پارێزگاکانی کرماشان و ورمێ لە ناوچەکانی دوور لە سنوور، هەندێک هەوڵدراون بۆ باشترکردنی پێوەرەکانی بەرهەمهێنان. "  میوانی تایبەتی سمینارەکە، جەلال ئەمینی، سەرۆکی بەشی بەرەنگاربوونەوە لەگەڵ قاچاخی پۆلیسی ئێران بوو. ئەو بە بەشداربووانی گوت، ئەوانیش دژی تەقەکردنن لە کۆڵبەران، بەڵام ئەرکیان پێ سپێردراوە و دەبێ جێبەجێی بکەن. دەشڵێت، "قاچاخ خەریکە ئابووریی ئێران بنکۆڵ دەکات. "  جەلال ئەمینی، سەرۆکی بەشی بەرەنگاربوونەوە لەگەڵ قاچاخی پۆلیسی ئێران ئاماژەی بەوە کرد، "ئاستی هێنان و بردنی کەلوپەل بە قاچاخ لە وڵاتی ئێمە ساڵانە ١٥ ملیار دۆلارە کە لانیکەم ٣٠ % ـی هەناردەکردن و سی و چەند لەسەتی هاوردەکردنمان لەخۆدەگرێت. دەمەوێ بڵێم ئەوەتان لەبەرچاو بێ کە قاچاخ، چ زیانێک بە ئابووریی وڵاتەکەمان دەگەیێنێت. "  ئەو سمینارە هەوڵێک بوو بۆ زیاتر ئاوڕدانەوەی رای گشتی و ناوەندەکانی دەسەڵات لە ئێران لە پرسی کۆڵبەران. بەشداربووان دەڵێن، هێشتا بڕیاربەدەستان و دامەزراوە زانستییەکانیش وەکو پێویست ئاوڕیان لەو پرسە نەداوەتەوە.  ئەمیر ئەرسەلان خزری، نووسەری کتێبی تاریک و روونی کۆڵبەرییە و باسی لەوە کرد، "دامەزراوە زانستییەکانیش خواستێکی زۆریان بۆ کارکردن لەسەر بابەتە مەیدانییەکان نییە. لە بابەتەکانەوە دوورن و زیاتر بەدوای ئەوانەدا دەڕۆن کە میدیاکان باسیان دەکەن. هەڵبەت ئەوە باشە کە میدیا باسی بابەتێک بکات و دواتر زانکۆکان بێن پەیوەندییان لەگەڵ رای گشتی زانستی قوڵتر بکەنەوە، بەڵام بەداخەوە دەبینین کە هەر ئەو شوێنەی میدیا باسی کردووە، زانکۆش هەر تیشکی لەسەر ئەو بەشە داناوە و باسی رەهەندەکانی دیکەی ناکات. "  بەپێی ئامارەکان، لە ٢٠١٢ تاوەکو ٢٠٢١ لە ناوچە سنوورییەکانی رۆژهەڵاتی کوردستان ٥٤٧ کۆڵبەر کوژراون و زیاتر لە هەزار و ٦١ کۆڵبەریش بریندار بوون. کۆڵبەران دەڵێن، هێزەکانی ئێران بە نایاسایی تەقەیان لێدەکەن. بابەتێک کە لەو سمینارەشدا باسی کرا و بەرپرسانی پۆلیس، وەڵامێکی روونیان بۆی نەبوو.