میدیاکانی سەر بە سوپای پاسداران، رۆژی چوارشەممە بڵاویانکردەوە، ئەمریکا ئامادە نییە گەرەنتی بداتە ئێران کە جارێکی دیکە لە رێککەوتنەکە ناکشێتەوە، هەروەها هیچ گەرەنتییەک نادات کە گەمارۆی نوێ نەخاتە سەر ئێران و هیچ شێوازێک بۆ پشتڕاستکردنەوەی هەڵگرتنی گەمارۆکان لەلایەن ئێرانەوە پەسند ناکات، بۆیە دانوستاندنەکان بەرەوپێش ناچن.  وەزیری دەرەوەی ئێرانیش داواکارییەکی ئەو وڵاتەی ئاشکرا کرد و دەڵێت، تەنیا پابەندی حکومەتەکان بەس نییە بۆ گەرەنتیکردنی رێککەوتنی ئەتۆمی، بەڵکو دەبێت پەرلەمانی وڵاتانی بەشدار، لەنێویاندا کۆنگرێسی ئەمریکا، بەیاننامەی پابەندی بە رێککەوتن بڵاوبکەنەوە.  حوسێن ئەمیر عەبدوڵڵاهییان، وەزیری دەرەوەی ئێران دەڵێت، "ئەمریکا و لایەنە رۆژئاواییەکان دەبێت یاریکردن بە دەق و کات بەلاوە بنێن. بۆ ئێمە گرنگ ئەوەیە، لەسەر زەوی چ رووداوێکی راستەقینە لەبارەی هەڵوەشاندنەوەی گەمارۆکان و گەڕانەوەی وڵاتان بە پابەندییەکانیان روودەدات. "  رۆژی سێشەممە بڵاوکرایەوە، وەفدێکی ئیسرائیل سەردانی ڤییەننایان کردووە و لەگەڵ بەڕێوەبەری ئاژانسی نێودەوڵەتیی وزەی ئەتۆمی و نوێنەری رووسیا لە دانوستاندنە ئەتۆمییەکان کۆبوونەتەوە. ئێران سەردانی ئەو وەفدەی بە هۆکارێک بۆ پێشگرتن لە بەرەوپێشچوونی دانوستاندنەکان لەقەڵەمداوە. رۆژی چوارشەممە وەفدی ئێرانیش لەگەڵ رافایێل گرۆسی کۆبوونەوە. وەفدی کۆریای باشووریش جارێکی دیکە چووەتەوە ڤیەننا.  وەزارەتی دەرەوەی کۆریای باشوور رۆژی چوارشەممە بڵاویکردەوە، بەرپرسانی ئێران و کۆریا لە ڤیەننا سەرقاڵی دۆزینەوەی رێگەیەکن بۆ ئازادکردنی ٧ ملیار دۆلار پارەی بلۆککراوی ئێران لە کۆریا. ئەنجامی هەموو ئەو دانوستاندنانە کاریگەری لەسەر زۆر شت دەبێت، بۆیە چاوی زۆریشی لەسەرە.