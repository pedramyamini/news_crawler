مەسعوود میرکازمی، سەرۆکی رێکخراوی پلاندانان و بودجەی ئێران رایگەیاند، "هەوڵەکانمان بۆ ئەوەیە کە ئەوپەڕی زیادبوونی مووچەمان هەبێت، بەڵام بە شێوەی پلە بە پلە. رەنگە مووچە کەمەکان، نزیکەی ٣٠ % زیاد بکەین و ئەو مووچانەش کە چەندینجار زیادکراون و خۆشتان ئاگادارن، ئەوانە رەنگە کەمترین رێژەیان بۆ زیاد بکەین، بەڵام ئەوە بەو واتایە نییە کە هەموو مووچەکان ١٠ % زیاد دەکەین، نا، دەبێت بگەینە هاوسەنگییەک و ئەو پشێوییەی لە رێژەی مووچەی فەرمانبەراندا هەیە، چارەسەر بکرێت".  بەپێی دواهەمین ئاماری رێکخراوی پلاندانان و بودجەی ئێران، لەو وڵاتە دوو ملیۆن و ٢٧٦ هەزار فەرمانبەر لە کەرتی حکومیدان و لەو ژمارەیە یەک ملیۆن و ٥٣٤ هەزار کەسیان فەرمانبەری هەمیشەیی حکومەتن، کە دەکاتە ٦٨ % و مووچەکانیان چوار بۆ شەش ملیۆن تمەنە. ئەوەی دیکەش، ٧٤٢ هەزار کەس واتە ٣٢ % فەرمانبەری گرێبەستن و مووچەکانیان لەنێوان دوو ملیۆن و ٦٥٥ هەزار تمەن بۆ سێ ملیۆن و ٢٠٠ هەزار تمەنە.  لە میدیاکانی ئێراندا زیادکردنی مووچەی فەرمانبەران کاردانەوەی زۆری لێکەوتووەتەوە و میدیا ئابوورییەکان باس لەوە دەکەن، ئەگەر ئەو بڕیارە لەسەر زیادکردنی مووچەی فەرمانبەران جێبەجێ بکرێت و تەنانەت ٣٠ % ی مووچەکانیان زیاد بکرێت، هێشتا بەپێی رێژەی هەڵاوسان و هێڵی هەژاری لە ئێران، بڕێکی کەمە و ناتوانێت کێشەی فەرمانبەران چارەسەر بکات. سەرۆکی رێکخراوی پلاندانانیش هۆکاری ئەو شێوازی زیادکردنی مووچەیە دەگەڕێنێتەوە بۆ پشێوییەکی ئابووری، کە ئێران تووشی بووە.  سەرۆکی رێکخراوی پلاندانان و بودجەی ئێران دەڵێت، "کەوتووینەتە ئاڵۆزییەکی نێگەتیڤ. بەردەوام هەڵاوسان دروستدەبێت و ئێمە مووچەکان زیاد دەکەین، بۆئەوەی بتوانین پارەی مووچە دابینبکەین، رێژەی نەختینە زیاد دەکات. زیاتربوونی نەختینەش دەبێتە هۆی زیادبوونی پارەی کاش و پارەی کاشیش دەبێتە هۆی هەڵاوسانی زیاتر. واتە ٢٠ % بە مووچەی فەرمانبەران زیاد دەکەیت، هەڵاوسان دەبێتە ٥٠ %، ئەویش بۆ هەموو خەڵک. ئەم بازنەیە بازنەیەکی دروست نییە".  بەرزبوونەوەی پلە بە پلەی مووچەی فەرمانبەرانی حکومی لە کاتێکدایە کە هێشتا زیاتر لە سێ ملیۆن فەرمانبەری خانەنشین و ژمارەیەکی بەرچاوی مامۆستایان و کرێکارانی کەرتی تایبەت، چاوەڕێی زیادبوونی مووچەکانیان لە ساڵی داهاتوودا دەکەن.