ئایشە ئاجار باشاران، پەرلەمانتاری فراکسیۆنی هەدەپە کە سەرۆکایەتیی شاندی ئەنجوومەنی ژنانی هەدەپە دەکات، لە کێڵگەکانی شارۆچکەی کوڵو لە پارێزگای کۆنیا لەگەڵ ژنە کرێکارەکان کۆبووەوە و هەڵسەنگاندنی بۆ دۆخی ژیان و ئابووری و کۆمەڵایەتی و تەندروستیی و پەروەردەیی کرد.   باشاران لە هەژماری تایبەتی خۆی لە تویتەر لەبارەی چالاکییەکەیان رایگەیاند، کرێکارەکان کاژێر ٠٧: ٠٠ی بەیانی هەموو رۆژێک دەچنە سەرکار و تاوەکو رۆژئاوابوون کاردەکەن، بەڵام کرێی هەشت کاژێر کارکردنیان پێدەدرێت. رۆژانە تەنیا ٩٠ لیرەی تورکی کە دەکاتە ١٠ دۆلاری ئەمریکییان پێدەدرێت. سەرەڕای ئەوەش، خواردن و خواردنەوە و چارەسەریی پزیشکی و شوێنی مانەوە و هیچ جۆرە خزمەتگوزارییەکی دیکەیان پێنادرێت و تەنانەت هەموو کات ئەگەری دەرکردنیان لە کارەکانیاندا هەیە؛ بۆیە ناچارن پابەندی رێنوێنییەکانی خاوەن کارەکانیان بن.   ئەو پەرلەمانتارەی هەدەپە دەڵێت، ئەو خێزانانە بەهۆی ئەوەی لە چۆڵەوانی و کێڵگەکان ژیان بەسەردەبەن کە هاوکات شوێنکارەکانیانە، منداڵەکانیان لە خوێندن و نازی منداڵێتی بێبەشن و بەیانی تا ئێوارە یان لەنێو خێوەتەکانیاندادەمێننەوە یان بەدیار کەسوکارەکانیاندا دەمێننەوە کە کاردەکەن، زۆربەی کاتیش کاردەکەن و هاوکاریی دایک و باوکیان دەکەن.   ئایشە ئاجار باشاران ئاماژەی بەوەداوە، ئەگەر کرێکارەکان نەخۆش بکەون، ئەمبوڵانس ناچێتە ئەو چۆڵەوانییە و هەربۆیە ناچار دەبن خۆیان سەردانی نەخۆشخانەکان بکەن. چوونیان بۆ نەخۆشخانە واتای نەبوونی کرێی کارکردنی ئەو رۆژەیان دەبێت و خەرجی و چارەسەری تەندروستیشیان هەر لەسەر خۆیانە.   رۆژی ٤ی شوباتی ٢٠٢١، فراکسیۆنی هەدەپە بڵاویکردەوە، کاردەکەن بۆ داڕشتن و ئامادەکردنی پرۆژەیاسایەک بەمەبەستی پاراستنی ماف و پێدانی شایستە بەو کرێکارە کوردانەی کە لە بواری کشتوکاڵدا کاردەکەن و لە تورکیا بە "کرێکاری وەرزی" دەناسرێن.   کرێکارە کوردەکان، بەگوێرەی وەرزەکان و لەکاتی دروێنە و لێکردنەوەی بەروبوومەکاندا، لە کێڵگەکانی هەرێمی دەریای رەش و ناوچە جیاوازەکانی تورکیا کاردەکەن. ئەوان بەخێزانەوە روو لە ناوچە جیاوازەکان دەکەن و بۆ ماوەیەکی دیاریکراو یان بۆ ماوەی وەرزێک دەمێننەوە و لە بەرامبەر کرێیەکی کەمدا کاردەکەن.   بەپێی زانیارییەکانی هەدەپە، "ژمارەی ئەم کرێکارە کوردانە نزیکەی ٧٠٠ هەزار کەس دەبن. سیاسەتی کشتوکاڵی حکومەتی تورکیا زیانێکی زۆری بە سێکتەری کشتوکاڵ گەیاندووە، ئەوەش هۆکار بووە بۆ ئەوەی کاری ئەم چینە کرێکارانەش کەم ببێتەوە و ناچاربن لە بەرامبەر کرێیەکی زۆر کەم، هەموو ناوچەکانی تورکیا بگەڕێن بۆ کارکردن لە کێڵگەکاندا".   لە راپۆرتەکەی هەدەپەدا هاتووە، سەتان هەزار دۆنم زەوی لە باکووری کوردستان هەن، بەتایبەتیش لە رووها، بەڵام بەهۆی خراپی سیاسەتی کشتوکاڵی حکومەت و بەردەوامبوونی قەدەخەی هاتووچۆ و ئەنجامدانی ئۆپەراسیۆنی ئەمنی و سەربازی، خەریکە کشتوکاڵ لە باکووری کوردستان بەرەو نەمان دەچێت.   هەدەپە باس لەوە دەکات، کرێکارەکان بۆ دابینکردنی بژێوی ژیانیان بێ گوێدانە بەر مەترسییەکانی ڤایرۆسی کۆرۆنا بەردەوام کاردەکەن و دۆخی تەندروستیی و ئابووریشیان خراپە. ئەمە جگە لەوەی منداڵەکانیشیان بەهۆی بەردەوام گواستنەوەیان بۆ ناوچە جیاوازەکانی تورکیا لە خوێندن بێبەش دەبن و لە تەمەنێکی بچووکدا کرێکارییان پێدەکرێت.   هەدەپە جەختی لەوەشکردەوە، پرۆژە یاساکەیان مافی ئەوەیان پێدەدات کە وەک چینێکی تایبەتی کرێکاری بناسرێن و سەندیکا و کۆمەڵەیان هەبێت و منداڵەکانیان پارێزراو بن و مۆڵەتێکی تایبەتیان پێبدرێت لەکاتی چوونیان بۆ هەر شوێنێک لە قوتابخانەکاندا وەربگیرێن و نرخی کرێی رۆژانەیان بۆ دیاری بکرێت و کاتی کارکردنیشیان بۆ دیاری بکرێت.   هاوکات بەشێوەیەکی بەردەوام لە دەستپێکی وەرز پشکنینی تەندروستی و لە کۆتایی وەرزەکانیشدا پشکنینیان بۆ بکرێت و رێگە نەدرێت منداڵانی تەمەن ٥ - ١٠ ساڵ لەو کێڵگانە کاربکەن و کەشێکیان بۆ فەراهەم بکرێت.