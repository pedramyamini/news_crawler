عەلیڕەزا مونادی، نوێنەری تەورێز و سەرۆکی کۆمیسیۆنی پەروەردەی پەرلەمانی ئێران رایگەیاند، لە کۆبوونەوەی رۆژی سێشەممەی ئەو کۆمیسیۆنەدا پڕۆژەیاسای جێبەجێکردنی ماددەی ١٥ی دەستووری ئێران لەبارەی خوێندنی زمانی پێکهاتەکان لە قوتابخانە و زانکۆکان پەسندکراوە.   بەگوتەی ئەو پەرلەمانتارە، ٣٠ پەرلەمانتار ئەو پڕۆژەیاسایەیان پێشنیازکردووە و خواستێکی سەرەکی پێکهاتە نەتەوەییەکانی ئەو وڵاتەیە.  عەلیڕەزا مونادی دەڵێت، خوێندن بە زمانی دایک لە پەیماننامە نێودەوڵەتییەکانی مافی مرۆڤدا ئاماژەی پێکراوە و لە دەستووری ئێرانیشدا هاتووە، بەڵام تاوەکو ئێستا جێبەجێ نەکراوە. ئەو پڕۆژەیاسایە دەبێ لە کۆبوونەوەی گشتیی پەرلەماندا دەنگی پێبدرێت و ئەنجوومەنی پاراستنی دەستووری ئێرانیش پەسندی بکات تاوەکو ببێتە یاسا.  لە ماددەی ١٥ی دەستووری ئێراندا نووسراوە، زمانی قسەکردن و نووسینی هاوبەشی خەڵکی ئێران فارسییە. بەڵگەنامە و نامە و دەقە فەرمییەکان و کتێبەکانی خوێندن بەو زمانە دەنووسرێن، بەڵام کەڵکوەرگرتن لە زمانە ناوچەیی و ئەتنیکییەکان لە چاپەمەنی و میدیاکان و گوتنەوەی وانەی ئەدەبی ئەو زمانانە لە قوتابخانەکان، لەپاڵ زمانی فارسی رێگەپێدراوە.