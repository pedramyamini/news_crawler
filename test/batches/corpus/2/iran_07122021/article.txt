سەرۆکی ئەو ئەنجوومەنە دەڵێت، خراپتربوونی دۆخی ئابووریی خێزانەکان هۆکاری زیاتربوونی ژمارەی منداڵانی کارکەرە و تاوەکو کێشەی کەمداهاتی و تێچووی زۆری بژێوی خێزانەکان چارەسەر نەکرێت، ژمارەی منداڵانی کار هەروا زیاتر دەبێت. جێگری سەرۆکی رێکخراوی خۆشبژێوی ئێرانیش دەڵێت، هەژاری خێزانەکان و هەرزانبوونی نرخی کارکردنی منداڵان هۆکاری سەرەکین. ئەو رێکخراوە زیاتر گرنگی بە چارەسەرکردنی کێشەکە لە تاران دەدات و دەڵێت، هاوکاریی خێزانی بەشێک لە منداڵەکان دەکەن، بۆ ئەوەی کار بە منداڵەکەیان نەکەن.  هەردووکیان منداڵن، بەڵام ژیانی ئەم لە کوێ و ئەویان لە کوێ. کەم نین ئەو منداڵانەی ناچارن بۆ داهاتێکی کەم شەو و رۆژ لەسەر شەقامەکانی ئێران و رۆژهەڵاتی کوردستان بخولێنەوە و بە پاڕانەوە داوا بکەن شتێکیان لێ بکڕن.   مستەفا ئیقلیما، سەرۆکی ئەنجوومەنی هاوکارییە کۆمەڵایەتییەکانی ئێران دەڵێت، زیاتر لە ٧ ملیۆن منداڵ لە ئێران کار دەکەن و دۆخی خراپی ئابووریی خێزانەکان بووەتە هۆی زیاتربوونی ژمارەی منداڵانی کارکەر. وەکو نموونە باس لەوە دەکات، ئەگەر خێزانێکی ٤ کەسی هەر سێ ژەم نان و هێلکە بخۆن، مانگانە تەنیا بۆ خواردن دوو ملیۆن و ٨٠٠ هەزار تمەنیان پێویستە. منداڵانیش دەبێ باجی ئەو گرانییە بدەن.   حەبیبوڵڵا مەسعودی فەرید، جێگری سەرۆکی رێکخراوی خۆشبژێوی ئێران دەڵێت، "پەیوەندیی بە هەژارییەوە هەیە. هەرچەندە هەژاری زیاتر بێت، ئەگەری ئەوەی خێزانەکان کار بە منداڵەکانیان بکەن زیاتر دەبێت. هەروەها پەیوەندیی بەوە هەیە کە چەندە بازاڕی کار دەیەوێ ئەو منداڵانە بەکاربێنێت. منداڵی کارکەر بازاڕێکی هەرزانە. منداڵێک ئەگەر کاری کەسێکی گەورەش بکات، وەکو کەسێکی گەورە مووچەی پێنادرێت. "  بەپێی یاسای کاری ئێران، کارکردنی منداڵانی خوار ١٥ ساڵ قەدەخەیە، بەڵام ئەو یاسایە جێبەجێ ناکرێت. رێکخراوی خۆشبژێوی ئێرانیش کە دامەزراوەی پەیوەندیدار بە پاراستنی مافی ئەو منداڵانەیە، زیاتر لەسەر چارەسەرکردنی ئەو کێشەیە لە تاران چڕ بووەتەوە و کەمتر گرنگی بە شارەکانی دیکە دەدات.  جێگری سەرۆکی رێکخراوی خۆشبژێوی ئێران دەشڵێت، "بۆ نموونە لە تاران ٦٠٠ بۆ ٧٠٠ خێزانمان دەستنیشانکرد و هاوکاریمان کردن. قەرزی بانکیمان بەسوودی ٤ % پێدان و هاوکاری دیکەشمان کردن تاوەکو سەرپەرشتی خێزانەکە بتوانێ کار بکات و منداڵەکەی نەیەتەسەر شەقام. "  خراپتربوونی دۆخی ئابووری و داخرانی قوتابخانەکان بەهۆی کۆرۆنا بووەتە هۆی زیاتربوونی ژمارەی منداڵانی کارکەر. وەزارەتی پەروەردەی ئێران دەڵێت ئەمساڵ ٩٧٠ هەزار قوتابی نەچوونەتەوە قوتابخانە، بەڵام میدیاکانی ئێران لە زاری لێکۆڵەرانی پەروەردەییەوە دەڵێن، ژمارەیان لە سێ ملیۆن و ٥٠٠ هەزار قوتابی زیاترە.