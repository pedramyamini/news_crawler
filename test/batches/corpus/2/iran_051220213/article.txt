رەئوف ئیسماعیلزادە، شۆفێری ئامبوڵانس دەڵێت "بۆ قەبرێک لە مهاباد ٥٠ ملیۆن تمەن وەرگیراوە، هەروەها پارەی مردوو شۆردن وەردەگیرێت. "  لە یەکەم کارەکان کە دوای کۆچیدوایی کەسێک، کەسوکاری دەیکەن، راگەیاندنی هەواڵی کۆچیدواییەتی، لە رۆژهەڵاتی کوردستان کاخەزی تایبەت بەوە چاپدەکرێت و لە شوێنی گشتی هەڵداوەسرێت.  ئەنوەر شێربەگی، خاوەنی چاپخانە دەڵێت " کەسوکاری مردووەکان دێنە ئێرە و دێن ١٠٠ دانە بۆ ٢٠٠ دانەیان لەو کاخەزەی ئاگادارییە دەوێت کە ئەوەش خەرجییەکەی نزیکەی ٥٠٠ بۆ ملیۆنێک تمەنی دەوێت. "  زۆربەی خەڵک رێز لە مردووەکانیان دەگرن و دەیانەوێ رێوڕەسمی شیاویان بۆ بەڕێوەببەن و کێلی گۆڕەکانیان بە جوانی دروست بکەن. کارێک کە بۆ کەسوکاری مردووەکە چەند ملیۆن تمەن تێچووی هەیە.  چاککردنی گۆڕ لە شارەکانی رۆژهەڵاتی کوردستان لانیکەم ٣ ملیۆن تمەنی پێویستە، بەپێی جۆری بەرد و چاککردنی، تێچووکەی دەگاتە زیاتر لە ٧٠ ملیۆن تمەنیش. کەسانێک هەن ئامادەن پارە قەرز بکەن بۆ ئەوەی گۆڕی مردووەکانیان بێ کێل نەبێت.  لە دوو ساڵی رابردوودا کە کۆرۆنا بڵاوبووەتەوە، ژمارەی مردووان زۆر زیاتر بووە. لە شەش مانگی یەکەمی ئەمساڵدا، مردنی ٢٩٠ هەزار کەس لە هەموو ئێران تۆمارکراوە.   ساڵانی پێش بڵاوبوونەوەی کۆرۆنا، ژمارەی مردووان لەو ماوەیەدا کەمتر لە ١٩٠ هەزار کەس بوو. ئەوانەی ئەمساڵ و ساڵی رابردوو گیانیان لەدەستداوە، زۆربەیان بەهۆی کۆرۆنا گیانیان لەدەستداوە و کەسوکاریان ناچاربوونە پارەیەکی زۆر بدەن بە نەخۆشخانەکان.