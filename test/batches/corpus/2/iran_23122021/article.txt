نەتەوە یەکگرتووەکان لە ماڵپەڕی خۆی راپۆرتێکی بڵاوکردووەتەوە و دەڵێت، لەسێدارەدانی حەیدەر قوربانی لەلایەن ئێرانەوە "پشتگوێخستی روونی پابەندییەکانییەتی بەگوێرەی یاسا نێودەوڵەتییەکانی مافەکانی مرۆڤ".  ئەو دوو پسپۆڕەی نەتەوە یەکگرتووەکان دەڵێن، حەیدەر قوربانی لە زیندانی ناوەندیی سنە "بە نهێنی" لەسێدارەدراوە، بەبێ ئەوەی پێشتر خێزان و پارێزەرەکەی ئاگاداربکرێتەوە. ئاماژە بەوەش دەکەن بەرپرسانی زیندانەکە دواتر بە نهێنی تەرمەکەیان ناشتووە.  ئەو دوو پسپۆڕەی مافەکانی مرۆڤی سەر بە نەتەوە یەکگرتووەکان، بریتین لە جاوید رەحمان، ریپۆرتەری تایبەتی نەتەوە یەکگرتووەکان لەبارەی رەوشی مافەکانی مرۆڤ لە ئێران، هەروەها مۆریس تیدباڵ بینز، ریپۆرتەری تایبەتی تایبەتمەند بە لەسێدارەدان لە دەرەوەی یاسا و لەسێدارەدانی ناڕەوا.  نەتەوە یەکگرتووەکان دەڵێت، حەیدەر قوربانی، لە ئۆکتۆبەری ٢٠١٦ بە تۆمەتی هەبوونی پەیوەندی بە کوشتنی سێ کەسەوە دەستگیرکراوە، کە پەیوەندییان بە هێزی بەسیجەوە هەبووە، دەگوترێت ئەو سێ کەسە لەلایەن چەند ئەندامێکی گرووپێکی چەکداری ئۆپۆزیسیۆنەوە کوژراون.  کۆمسیۆنی مافەکانی مرۆڤی سەر بە نەتەوە یەکگرتووەکان لە راگەیێندراوێکدا ئاماژە بەوە دەکات حەیدەر قوربانی رەتیکردووەتەوە ئەندامی ئەو گرووپە بێت، یان هیچ پەیوەندییەکی بەو کوشتنانەوە هەبێت و دەڵێت: "سەرەڕای ئەوەی دادگەی شۆڕش گەیشتووەتە ئەو ئەنجامەی ئەو بێ چەک بووە، بەڵام هێشتا سزای لەسێدارەدانیان بەسەردا سەپاندووە بە تاوانی ' بەغی ' کە یاخیبوونی چەکدارییە، ئەوەش دوای دادگاییەکی نادادپەروەرانە و دەنگۆی ئەشکەنجەدانی".   لەوبارەیەوە، پسۆڕەکانی نەتەوە یەکگرتووەکان دەڵێن: "زۆر بەداخین بۆ ئەوەی سەرەڕای چەندینجار دەستێوەردانمان لە کەیسی بەڕێز قوربانیدا، بەڵام بەرپرسان بڕیاریاندا بەردەوامبن لە پڕۆسەی لەسێدارەدانی".  پسپۆڕەکانی مافەکانی مرۆڤی نەتەوە یەکگرتووەکان ئاماژە بەوەش دەکەن ترسی ئەوەیان هەیە "ئەم لەسێدارەدانە ناڕەوایە بۆ بڵاوکردنەوەی ترس کرابێت. بە لەبەرچاوگرتنی بەردەوامیی خۆپیشاندان و ناڕەزایی بەرامبەر بە دەسەڵاتداران - لە ئێران - ".  ریپۆرتەرە تایبەتەکانی نەتەوە یەکگرتووەکان ئەم کارەی ئێران وەکو "ئاماژەیەکی دیکەی روونی پشتگوێخستنی پابەندییەکانی بەرامبەر بە یاسای نێودەوڵەتی مافەکانی مرۆڤ، هەروەها میکانیزمە نێودەوڵەتییەکانی مافەکانی مرۆڤ" لەقەڵەمداوە.  ئەوان دەڵێن: "داوا لە حکومەت [ئێران] دەکەین سەپاندن و جێبەجێکردنی لەسێدارەدان رابگرێت".  پێشتر، ئەو پسپۆڕە سەربەخۆیانە نیگەرانی خۆیان بەرامبەر بە حکومەتی ئێران دەربڕیبوو لەبارەی "سزای لەسێدارەدان، دەنگۆی ئەشکەنجەدان و پێشێلکردنی دادگاییەکی دادپەروەرانە" بۆ حەیدەر قوربانی.  ریپۆرتەرانی تایبەت و پسپۆڕانی سەربەخۆ لەلایەن ئەنجوومەنی مافەکانی مرۆڤی نەتەوە یەکگرتووەکانەوە دەستنیشان دەکرێن، کە ناوەندەکەی لە جنێڤە. ئەرکیان هەڵسەنگاندن و ئامادەکردنی راپۆرتە لەبارەی رووداوی دیاریکراوی پەیوەندیدار بە مافەکانی مرۆڤەوە، یان رەوشی وڵاتەکە بە گشتی. ئەو پۆستانە فەخرین و پسپۆڕەکان پارەیان پێنادرێت بۆ ئەنجامدانی ئەو کارە.