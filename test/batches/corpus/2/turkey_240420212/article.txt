دوای تێپەڕبوونی ٦ ساڵ بەسەر کەیسی رووداوەکانی کۆبانێ کە لە رۆژانی  ٦ - ٨ی تشرینی یەکەمی ٢٠١٤ روویدا، یەکەم دانیشتنی دادگا لەسەر ئەو کەیسە رۆژی ٢٦ی نیسانی ئەمساڵ لە گرتووخانەی سینجان لەلایەن ٢٢ یەمین دادگای سزا قورسەکانی ئەنقەرەوە بەڕێوەدەچێت.   لە کەیسی رووداوەکانی کۆبانێدا کە وەک پاساوێکی سەرەکی بۆ داخستنی هەدەپە ئاماژەی پێدەکرێ، ١٠٨ ئەندام و بەرپرس و پەرلەمانتاری پێشووی هەدەپە دادگایی دەکرێن، لەوانە ٢٨ کەسیان ئێستا لە زینداندان و هەریەک لە سەڵاحەدین دەمیرتاش و فیگەن یوکسەکداغ، هاوسەرۆکانی پێشووی هەدەپەی لەو کەسانەن.    رۆژی دادگاییکردنەکە ١١ شاندی بیانی وەک چاودێر ئامادەی دانیشتنەکە دەبن کە پێکهاتوون لە، "پارتی سۆسیال دیموکراتی سوێد، پارتی دیموکراسی ئیتالیا، پارتی هاوئاهەنگی ناوچەکان و گەلانی فەرەنسا، بلۆکی نیشتمانی گالیچیا، پارتی  MeRA ٢٥ی یۆنان، پارتی چەپی پۆڵەندا، پارتی چەپی فەرەنسا، پارتی چەپی کۆماریی کەتەلۆنیا، پارتی یەکێتی گەلی کەتەلۆنیا، پارتی باسکی یەکگرتوو".   بۆ بەرگریکردن لە هەدەپە، هەزار و ٢٠٠ پارێزەر بەڵگەنامەی پێدانی مۆڵەتیان پێشکێشی دادگا کردووە. ژمارەیەکی زۆر لە نوێنەرانی سەندیکای پارێزەران، رێکخراوی مافی مرۆڤ و کۆمەڵگەی مەدەنی لەگەڵ نوێنەرانی پارتەکانی ئۆپۆزیسیۆن لە شارە جیاوازەکانی تورکیا و باکووری کوردستانەوە وەک چاودێر لە دانیشتنەکەی دادگەدا ئامادە دەبن.   لە رۆژی یەکەمدا، هاوسەرۆکانی هەدەپە و فراکسیۆنی هەدەپە لە پەرلەمانی تورکیا، لە رۆژانی دواتریشدا بەشێکی زۆر لە ئەندامانی فراکسیۆنی هەدەپە ئامادەی دانیشتنەکە دەبن. هەدەپە لە ئەنقەرە و پارێزگاکانی دەوروبەی ژمارەیەک پاسی تەرخان کردووە بۆ گواستنەوەی ئەو کەسانەی دەیانەوێت ئامادەی رۆژی دادگاییکردنەکە بن.    دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاریکاریی دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان لەسەر داوای هەدەپە خۆپیشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و ٤٦ سڤیل و پۆلیس کوژران و ٦٨٢ کەس لە خۆپیشاندەران و پۆلیس برینداربوون و ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی کردە سەر هەدەپە و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگا خرانە زیندانەوە.   هەر لەو چوارچێوەیەدا رۆژی هەینی ١٩ی شوباتی ٢٠٢١ داواکاری گشتیی کۆماریی ٣٦ دۆسیەی تاوانی دژی ٩ پەرلەمانتاری هەدەپە پێشکێشی وەزارەتی داد کرد بۆئەوەی وەزارەتەکە ئاراستەی سەرۆکایەتی پەرلەمانی بکات و پارێزبەندیی ئەو نۆ پەرلەمانتارە هەڵبگرێت.  ماهسونی کارامان، پارێزەری سەڵاحەددین دەمیرتاش، هاوسەرۆکی پێشووتری هەدەپە رۆژی یەکشەممە ١٨ی نیسانی ٢٠٢١ رایگەیاند، "ئەگەر بەرپرسیارێتی سیاسی و یاسایی تێکەڵ بکەین، لەو دۆخەدا لەوانەیە ئەردۆغانیش دادگایی بکرێت".  هەدەپە کە لەو کەیسەدا ١٠٨ ئەندام و بەرپرسی دادگایی دەکرێن، پێیوایە کەیسی کۆبانێ یاسایی نییە، بەپێچەوانەوە سیاسییە و مەبەست لێی تۆڵەسەندنەوەیە لە هەدەپە.