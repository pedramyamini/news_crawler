رێکخراوی لێبووردنی نێودەوڵەتی رۆژی چوارشەممە لە راگەیێنراوێکدا رایگەیاند: "پرۆسەی دادگاییکردنی ئەو حەوت کەسە زۆر زۆر نادادپەروەرانە بووە، لەژێر ئەشکەنجەدا دانپێدانیان لێوەرگیراوە و حوکمی دادگاش هەر لەسەر بنەمای ئەو دانپێدانانە بووە".  بەپێی راپۆرتی ئەو رێکخراوە، هەریەک لە ئەنوەر خزری، ئەیوب کەریمی، داوود عەبدوڵڵاهی، فەرهاد سەلیمی، قاسم ئابستە، کامەران شێخە و خەسرەو بەشارەت لە کۆتایی بەهاری ساڵی ٢٠١٨ لەلایەن دادگای شۆڕشی شاری تارانەوە بە تۆمەتی "خراپەکاری و کاری ناڕەوا" حوکمی لەسێدارەیان بەسەردا سەپا.  ئەوان لە پاییزی ساڵی ٢٠٠٩ لە پارێزگای ورمێ دەستبەسەرکراون و تۆمەتی ئەندامێتییان لە گرووپێکی سەلەفیدا رەتکردووەتەوە.  لێبووردنی نێودەوڵەتی دەڵێت: "ئەو گیراوانە لە مافی هەبوونی پارێزەر بێبەش کراون و داوای کردووە سزای لەسێدارەیان هەڵبوەشێنرێتەوە و بوار بۆ دادگاییکردنەوەی دووبارە، بەڵام دادپەروەرانەیان بۆ بڕەخسێنرێت.  بەپێی راپۆرتی رێکخراوی نەتەوە یەکگرتووەکان، ساڵی ٢٠٢١ لە ئێراندا ٢٧٥ کەس لە سێدارە دراون، لەو ژمارەیە ٥٠ کەسیان کورد بوون.