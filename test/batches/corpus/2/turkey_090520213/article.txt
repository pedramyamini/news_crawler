لە گوتەیەکدا بۆ ژمارەیەک گەنجی باکووری کوردستان و تورکیا، رەجەب تەیب ئەردۆغان، سەرۆککۆماری تورکیا لەبارەی ئاساییبوونەوەی دۆخی پارێزگاکان کە ئێستا قەدەخەی سەرتاسەرییان تێدا راگەیێندراوە، گوتی "لە رۆژانی داهاتوودا رۆژژمێری ئاساییبوونەوە کە دوای ١٧ی ئایار دەستپێدەکات، رادەگەیێنین. یەکەمین کۆبوونەوەی کابینەی کۆماریمان لەبارەی ئەو پرسە دەبێت. لەم رۆژژمێرەدا کرانەوەی دەرگەکانی قوتابخانەش هەیە. هەڵبەز و دابەزی خێرای ئامارەکانی کۆرۆنا ئاستەنگ لەبەردەم بڕیاری پێشوەختە بۆ ئاساییبوونەوە دروستدەکات".  سەرۆککۆماری تورکیا ئاماژەی بە کەمبوونەوەی ژمارەی مردن و تووشبوون بە ڤایرۆسی کۆرۆنا کرد و گوتی، ئەمە مانای ئەوەیە کە دەبێت بڕیاری تایبەت بە ئاساییبوونەوەی ژیان بدرێن. ئەردۆغان دڵنیایی دا لەوەی هەوڵی تەواو دەدەن بۆئەوەی بتوانن قوتابخانەکان بکەنەوە و خوێندنی نێو پۆل و هۆڵەکان دەستپێبکەنەوە.  رەجەب تەیب ئەردۆغان باسی لەوەش کرد، چەند پاکێجێکیان بۆ کاسبکاران و کەمدەرامەتان تەرخانکردووە. ئەمەش لەکاتێکدایە کە پارتەکانی ئۆپۆزیسیۆن رەخنەی تووند لە حکومەت دەگرن بەوەی بەراورد بە وڵاتانی دیکە، لەکاتی راگەیاندنی قەدەخەی هاتووچۆدا، هاوکاریی کاسبکاران و هەژاران نەکراوە.  رۆژی ١١ی ئاداری ٢٠٢٠ یەکەمین تووشبوون بە پەتای کۆرۆنا لەلایەن وەزارەتی تەندروستیی تورکیاوە راگەیێندرا و بەپێی ئامارەکانی حکومەت، ژماره‌ی مردووان به ڤایرۆسی كۆرۆنا تاوەکو ئێستا لە باکووری کوردستان و تورکیادا گه‌یشتووه‌ته ٤٢ هه‌زار و ٤٦٥ كه‌س، بەگشتی ژماره‌ی تووشبووانیش ٤ ملیۆن و ٩٩٨ هەزار و ٨٩ كه‌سە.  تاوەکو ئێستا پشكنین بۆ ٤٨ ملیۆن و ٩٦٣ هه‌زار و ٨٠٠ كه‌س لە تورکیا و باکووری کوردستان كراوه. دۆخی ته‌ندروستیی سێ هه‌زار و ٢٦٠ کەس باش نییە، چوار ملیۆن و ٦٦٢ هەزار و ٣٢٨ تووشبووی ڤایرۆسەکەش چاكبوونه‌ته‌وه.