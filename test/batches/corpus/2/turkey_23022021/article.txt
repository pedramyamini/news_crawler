پەروین بوڵدان، هاوسەرۆکی هەدەپە رۆژی دووشەممە ٢٢ی شوباتی ٢٠٢١ لە شاری وان بە یاوەری ژمارەیەک پەرلەمانتار و بەرپرسی هەدەپە ویستیان بچنە دەروازەی سنووریی کاپی کۆی، بەڵام بەرپرسانی کارگێڕی وان و هێزە ئەمنیییەکانی ناوچەکە رێگریان لە شاندەکەی هەدەپە کرد، بەوهۆیەوە دەمەقاڵی لە نێوان شاندی هەدەپە و بەرپرسانی ناوچەکە روویدا.   پەروین بوڵدان گوتی: "لە کاتێکدا سەرجەم دەروازە سنوورییەکانی تورکیا کراونەتەوە، نەکردنەوەی دەروازەی سنووریی کاپی کۆی لە وان و ئەسەندەرە "باژرگە" کە دەکەوێتە سنووری کارگێڕی ورمێی رۆژهەڵاتی کوردستان و شادەماری ئابووریی پارێزگای جۆلەمێرگە، بە جۆرێک لە جۆرەکان سزادانی خەڵکە".    ماوەی یەک ساڵە دەروازەی سنووریی کاپی کۆی لە پارێزگای وان و ئەسەندەرە "باژرگە" لە پارێزگای جۆلەمێرگ و گوربوڵاک لە پارێزگای ئاگریی باکووری کوردستان، بە پاساوی بڵاوبوونەوەی پەتای کۆرۆنا داخراون.  دەروازەی کاپی کۆی کە بە دووریی ١٠٠ کیلۆمەتر لە ناوەندی شاری وانی باکووری کوردستان هەڵکەوتووە، لە دیوی رۆژهەڵاتی کوردستان پێدەگوترێت دەروازەی سنووریی رازییە. لە ساڵی ٢٠١٩ بە فەرمی کراوەتەوە و  لە ٢٤ی ئاداری ٢٠٢٠ بەهۆی بڵاوبوونەوەی ڤایرۆسی کۆرۆنا داخراوە. ئەم دەروازەیە، کە دەکەوێتە سنووری کارگێڕی شاری خۆی لە پارێزگای ورمێی رۆژهەڵاتی کوردستان، رۆڵێکی گرنگی دەگێڕا لە جووڵەی بازرگانیی پارێزگای وان و تورکیا.  پارێزگای وان کە ژمارەی دانیشتووانی زیاتر لە یەک ملیۆن کەسە، یەکێکە لەو پارێزگایانەی باکووری کوردستان کە بەهۆی پەتای کۆرۆنا و داخستنی دەروازەی سنووریی کاپی کۆی، دۆخی ئابووریی خراپ بووە. بەگوێرەی داتاکان رێژەی بێکاری و هەژاری لەو پارێزگایەدا لە ٥٠ % نزیکبووەتەوە.  دەروازەی سنووری ئەسەندەرە "باژرگە" کە بە دووریی ٤٠ کیلۆمەتر لە ناوەندی شارۆچکەی گەڤەری جۆلەمێرگ هەڵکەوتووە و دەکەوێتە سنووری کارگێڕی ورمێی رۆژهەڵاتی کوردستان، بە شادەماری ئابووریی پارێزگای جۆلەمێرگ هەژمار دەکرێ. بەر لە داخستنی بەهۆی کۆرۆناوە، ساڵانە ١٤ هەزار بارهەڵگر و ٣٩ هەزار ئۆتۆمبێل و ٧٢٤ هەزار گەشتیار لەو دەروازەیە هاتووچۆیان دەکرد.   دەروازەی سنووری گوربوڵاک لە پارێزگای ئاگری، کە دەکەوێتە سەر رێگای ئاوریشم یەکێکە لە گرنگترین دەروازە سنوورییەکان کە تورکیا بە ئێران و ئاسیای ناوەڕاست دەبەستێتەوە. ئەم دەروازە سنوورییە ساڵی ١٩٣٧ بە فەرمانی مستەفا کەمال ئەتاتورک دروستکراوە.