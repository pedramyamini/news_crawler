ژمارەی مردووان بەهۆی ڤایرۆسی کۆرۆنا لە باکووری کوردستان و تورکیا گەیشتووەتە ٢٩ هەزار و ٣٠ کەس، ژمارەی تووشبووانی تۆمارکراویش بۆ دوو ملیۆن و ٧٨٠ هەزار و ٤١٧ کەس بەرزبووەتەوە کە هەزار و ٢٦١ لەو تووشبووانە دۆخی تەندروستییان ناجێگیرە.  لە ماوەی ٢٤ کاژێری رابردوودا حەوت هەزار و ٧٨٥ تووشبووی پێشووی کۆرۆنا چاکبوونەتەوە و بەگشتی تاوەکو ئێستا دوو ملیۆن و ٦٢٣ هەزار و ٩٢٤ تووشبوو لە باکووری کوردستان و تورکیادا چاکبوونەتەوە.  ژمارەی ئەو پشکنینانەی کۆرۆنا کە تاوەکو ئێستا لە تورکیا و باکووری کوردستان کراون، گەیشتووەتە ٣٤ ملیۆن و ١٢٢ هەزار و ٨٥١ پشکنین.  لە ماوەی رابردوودا ژمارەی مردووان بەهۆی کۆرۆنا لە باکووری کوردستان و تورکیا بۆ زیاتر لە ٢٠٠ کەس لە رۆژێکدا بەرزبووەوە، بەڵام ماوەی نزیکەی سێ مانگە ئەم ژمارەیە لە دابەزینێکی هێواشدایە.  رۆژی ١١ی ئاداری ٢٠٢٠ یەکەم تووشبووی کۆرۆنا لە باکووری کوردستان و تورکیا راگەیێندرا و کاریگەرییەکانی بەردەوامن. شەممەی رابردوو فەخرەدین کۆجا، وەزیری تەندروستیی تورکیا لە رۆژی ١ی ئادارەوە قۆناخەکانی ئاساییبوونەوە بەشێوەیەکی پلە بە پلە دەستپێکرد.