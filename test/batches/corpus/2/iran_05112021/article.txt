بەهروز کەمالوەندی، گوتەبێژی رێکخراوی وزەی ئەتۆمیی ئێران رایگەیاند، پەرلەمانی ئێران مۆڵەتی پیتاندنی ١٢٠ کیلۆگرام یۆرانیۆمی داوەتە ئاژانسی ئەتۆمی  وڵات، بەو جۆرەش ئێستا ئێران سنووری ٢١٠ کیلۆگرام لە یۆرانیۆمی پیتێندراوی تێپەڕاندووە.  کەمالوەندی گوتی: "بەدەر لە پرۆسەی بەردەوامی پیتاندنی یۆرانیۆم، ئێستا ئێران خاوەنی ٢٥ کیلۆگرام لە یۆرانیۆمی پیتێندراو بە رێژەی ٦٠ % ە". راشیگەیاند: "جگە لە وڵاتە خاوەن چەکە ئەتۆمییەکان، هیچ وڵاتێك توانای پیتاندنی یۆرانیۆمی بە رێژەی لە ٦٠ % ی نییە و ئێستا بە قەد ئەو وڵاتانەی کە خاوەن چەکی ئەتۆمین یۆرانیۆمی پیتێندراومان هەیە".  پێشتر رافائێل گرۆسی، سکرتێری گشتیی ئاژانسی نێودەوڵەتیی وزەی ئەتۆم راگەیاندبوو، ئێران پیتاندنی یۆرانیۆمی لە ئاست چەکی ئەتۆمی نزیککردووەتەوە و پەرە بە ئامێری نوێی سانتریفیوج دەدەن.  رافائێل گرۆسی راشیگەیاندبوو "ئێران لە بەرنامەیەکی ئەتۆمی زۆر بەهێز و پڕ لەخواست بەردەوامە لەکارەکانی و پیتاندنی یۆرانیۆمی گەیاندووەتە ئاستی ٦٠ % و زۆر نزیکە لە ئاستی دروستکردنی چەکە ئەتۆمییەکان، کە پێویستیان بە پیتاندنی یۆرانیۆمە بە رێژەی لە ٩٠ %. "  بە گوتەی گرۆسی ئێران ئێستا کار لەسەر پێکهاتەی یۆرانیۆم دەکات و پەرە بە ئامێری نوێی سانتریفیوج دەدات و لە هەموو روویەکی تەکنیکییەوە بەرەوپێش چووە، زۆر زیاتر و بەرزتر لەوەی کە لە رێککەوتنی ئەتۆمی ساڵی ٢٠١٥ دا رێککەوتن لەبارەیانەوە کراوە.  ئەو هەوڵانەی ئێران لە کاتێکدان، بڕیارە ٢٩ی ئەم مانگە گەڕی حەوتەمی گفتوگۆکانی تایبەت بە رێککەوتنی ئەتۆمی ئێران لە ڤیەننا لە نێوان ئێران و وڵاتانی ٤+١ بەڕێوەبچێت.