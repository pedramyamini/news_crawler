رەجەب تەیب ئەردۆغان، سەرۆککۆماری تورکیا له‌میانی به‌شداریكردن له کۆنفرانسی شورای ئابووریی توركیا TOBB، گوتارێكی پێشكێشكرد و لەبارەی چاكسازییه‌كان و گه‌شه‌ی ئابووریی تورکیا گوتی '' بەو چاکسازییانەی جێبەجێمان کردن، وڵاتەکەمان لە نیشاندەری ئاسانکاری کارکردندا، ٢٧ پلە بەرزبووەوە و لەنێو ١٩٠ وڵاتدا ریزبەندیی ٣٣ یەمینمان گرتووە".  سەرۆککۆماری تورکیا ئاماژەی بەوە کرد "ئامارەکانی مانگی ئەیلوول بەراورد بە ئاماری مانگەکانی پێش خۆی، ئەوەیان سەلماند کە چارەکی سێیەمی ئەمساڵ بە گەشەکردنێکی گەورەوە تەواودەکەین. بە پاراستنی دسپلینی دارایی و بە تێگەیشتن لە تیشکخستنەسەر گەشەسەندن و رەخساندنی هەلیکار، بەردەوام دەبین لەسەر رێگاکەمان ''.  رەجەب تەیب ئەردۆغان جه‌ختی له‌وه كرده‌وه كه بەرەنگاربوونەوەی هەڵاوسان گرنگترین کاری لەپێشینەیانە و باسی لەوە کرد "ئامانجمانە بەزووترین کات رێژەی هەڵاوسان بۆ ژمارەکانی خانەی یەکانە کەمبکەینەوە. وڵاتەکەمان قۆناخی ئامادەکاریی تێپەڕاند و ئیدی دەچێتە قۆناخی پەروەردەکردن و بەرزبوونەوەوە. پشتیوان بەخوا ساڵی داهاتوو هەموو ئەم سەختیانە تێدەپەڕێنین و بە بزەیەکی ئازاربەخش، یادی ئەم رۆژانە دەکەین ''.  ئەردۆغان باسی لەوەش کرد، هەموو جۆرە ئاسانکارییەک بۆ وەبەرهێنەران دەکەن و نابێت وەبەرهێنەر بکەوێتە ژێر گوشاری قورسی سووی بەرز، "توانیومانە بایەخی زۆر بە پرۆژەی مەزن بدەین لەڕێگەی ئاسانکاریکردن و دوورخستنەوەیان لە سووی بانکییەوە".