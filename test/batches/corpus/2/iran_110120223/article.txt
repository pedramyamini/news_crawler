رۆژی سێشەممە ١١ - ٠١ - ٢٠٢٢ بەهرام عەینوڵڵاهی، وەزیری تەندروستیی ئێران بانگکرایە پەرلەمان و لەبارەی کێشەکانی کەمیی دەرمان و بەرزبوونەوەی نرخەکان، دابین نەکردنی خزمەتگوزاریی تەندروستی بۆ ناوچە پەراوێزخراوەکان، دانەمەزراندنی کەسانی پسپۆڕ و رێزنەگرتن لە خەڵک لە ناوەندە تەندروستییەکان پرسیاری لێکرا. عەینوڵڵاهی بە پەرلەمانتارانی راگەیاند، ئەو پلانانە جێبەجێ دەکات کە لە کاتی متمانەپێدانی بەڵێنی لەسەر دابوون.  وەرگرتنەوەی متمانە لە وەزیری تەندروستیی ئێران لەلایەن پەرلەمانتارانەوە شەش مانگ دوای دەستبەکاربوونی یەکێکە لە مژارە گەرمەکانی پەرلەمانی ئەو وڵاتە. بابەتێک کە بەشێکی زۆری بەرپرسانی حکومەت لە میدیاکاندا بەدرۆیان دەخستەوە، یان وەکو داواکارییەکی کەسی هەندێک لە پەرلەمانتاران باسی لێدەکرا.  محەممەد عەلی موحسنی بەندپەی، ئەندامی کۆمسیۆنی دەرمان و تەندروستیی پەرلەمانی ئێران دەڵێت، "هیوادارین ئەو کەسانەی کە بەشوێن وەرگرتنەوەی متمانە لە وەزیری تەندروستین، داواکاریی کەسی یان داواکاریی بازنەی نوێنەرایەتیی خۆیان نەبێت و بەڕاستی بەپێی ئەو نیگەرانیانە بێت کە بۆ کەرتی تەندروستیی وڵاتەکەمان هەیانە. لەگەڵ جێگری سەرۆکی پەرلەمانیش قسەمان کردووە و بڕیارە لەگەڵ ئەو پەرلەمانتارانە قسە بکرێت تاوەکو بە جۆرێک پرسیار لە وەزیری تەندروستی بکەن کە نەبێتە هۆی نیگەرانیی بەڕێزیان".  دیارترین ئەو هۆکارانەی کە وەزیری تەندروستیی ئێران لەسەریان بانگهێشتی پەرلەمان کراوە ئەمانەن:  - نەبوونی دادپەروەری لە دابەشکردنی بودجە بەسەر پارێزگاکاندا بۆ دروستکردنی بنکەکانی تەندروستی  - دەستڕانەگەیشتن بە خزمەتگوزاریی تەندروستی و نەبوونی توانای کڕینی دەرمان لەلایەن خەڵکەوە  - رێزنەگرتن لە شکۆی خەڵک لە بنکەکانی تەندروستی  - سوودوەرنەگرتن لە کەسانی پسپۆڕ لە وەزارەتی تەندروستی  - پشێوی و نەبوونی سەربەخۆیی لە دابینکردنی دەرماندا  - پابەندنەبوون بە بەڵێن و بەرنامەکانی کاتی وەرگرتنی متمانە لە پەرلەمان  - نەبوونی پلان بۆ رێگەگرتن لە کۆچی پزیشکان  یەکێک لەو پەرلەمانتارانەی هەوڵی ئامادەکردنی بەڵگەی وەرگرتنەوەی متمانە لە وەزیری تەندروستیی دابوو، نوێنەری سەردەشت بووە کە باس لە کەمتەرخەمییەکانی وەزارەتی تەندروستی لە ناوچەکانی سەر سنووری رۆژهەڵاتی کوردستان دەکات.  کەمال حوسێنپوور، نوێنەری سەردەشت لە پەرلەمانی ئێران ئاماژە بەوە دەکات، "رەنگە ئەوانەی لە تاران دەژین، نەزانن دابەشکردنی نادادپەروەرانەی دەرمان چەندێک کێشەی لێدەکەوێتەوە، بەڵام لە شارێکی وەکو سەردەشت کە تەنیا یەک نەخۆشخانەی هەیە بە ٨٠ قەرەوێڵەوە، کێشەی نادادپەروەری لە کەرتی تەندروستیدا ئاشکرایە. لە سەردەشت بە ٢٧٠ گوندەوە، ئەمبوڵانسێکی ستاندارد بۆ گواستنەوەی نەخۆش نییە".  بەیانیی رۆژی سێشەممە ١١ - ٠١ - ٢٠٢٢ وەزیری تەندروستیی ئێران بە واژۆی ٤٨ پەرلەمانتار بانگهێشتی پەرلەمان کرا و پەرلەمانتاران چەندین پرسیاریان لێکرد، بەڵام ئەو وەڵامی تەنیا دوو لە پرسیارەکانی دایەوە.  بەهرام عەینوڵڵاهی، وەزیری تەندروستیی ئێران گوتیشی، "کار بۆ جێبەجێکردنی هەموو ئەو بەرنامە و بەڵێنانە دەکەین کە لە کاتی وەرگرتنی متمانە دابووم بە پەرلەمانتاران. هەموو ئەو کەسانەش کە دامەزراون یان کراون بە سەرۆکی زانکۆ پزیشکییەکان، پسپۆڕ و پابەند بە بنەماکانی شۆڕشی ئیسلامی بوون".