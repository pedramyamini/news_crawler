ئوفوک یکڵماز، راپەری تورک، کە بە شاهینشاهـ ناسراوە ئێوارەی رۆژی شەممە ٥ی حوزەیرانی ٢٠٢١ هەواڵی دەستبەسەرکردنی لە هەژماری تایبەتی خۆی لە تویتەر بڵاوکردەوە.  ئوفوک یکڵماز لە تویتەکەیدا نووسیویەتی: "هاوڕێیان کاتێک دەگەڕامەوە بۆ ماڵەوە بە تۆمەتی بێڕێزیکردن بە سەرۆککۆمار لە فڕۆکەخانە دەستبەسەرکرام. واتا جارێکی دیکە لە ژێر چاودێریدام... ناتوانم بەدواداچوونی بۆ بکەم، کۆمەڵێک دۆسیە هەن، بەدواداچوون بۆ یەکێکیان دەکەم، یەکێکی دیکە دێتە پێش. تاکە داواکاریم ئەوەیە نزای دانبەخۆداگرتنم بۆ بکەن".   ئوفوک یکڵماز راپەرێکی ناسراوە لە تورکیا و لە ساڵی ١٩٨٦ گۆرانیی راپ دەڵێت، گۆرانییەکانی لە یوتیوب ملیۆنەها بینەریان هەبووە.   به‌گوێره‌ی ئاماری وه‌زاره‌تی دادی توركیا، ته‌نیا له ساڵی ٢٠١٩ دا ٣٦ هه‌زار و ٦٦ كه‌س به‌تۆمه‌تی سووكایه‌تیكردن به ره‌جه‌ب ته‌یب ئه‌ردۆغان سه‌رۆككۆماری توركیا لێکۆڵینەوەیان لەگەڵدا کراوە. له‌م ژماره‌یه‌دا ١٢ هه‌زار و ٢٩٨ كه‌سیان دادگاییكراون و ٣ هه‌زار و ٨٣١ كه‌س سزایان به‌سه‌ردا سه‌پێندراوه.  ره‌جه‌ب ته‌یب ئه‌ردۆغان ساڵی ٢٠١٤ بۆ یه‌كه‌مجار به سه‌رۆككۆماری توركیا هه‌ڵبژێردرا و ماددەی ٢٩٩ی له یاسای ژماره ٥٢٣٧ی تایبه‌ت به یاسای سزاكانی توركیا دەستکاری کرد. به‌گوێره‌ی بڕگه‌كانی ئه‌و مادده‌یه هه‌ر كه‌سێك سووكایه‌تیی به سه‌رۆككۆمار بكات له ساڵێك بۆ چوار ساڵ زیندانی دەكرێت. ئه‌وانه‌شی پارێزبه‌ندییان هه‌یه، سزای دارایی ده‌درێن. زۆرترین سزای داراییش بە کەمال کڵچدارئۆغڵو، سەرۆکی جەهەپە دراوە، کە لەکاتی گوتارەکانیدا سووکایەتیی بە ئەردۆغان کردووە.  هه‌ر به‌گوێره‌ی ئاماره‌كه‌ی وه‌زاره‌تی دادی توركیا، له ساڵی ٢٠١٤ دا ٤٠ كه‌س، له ساڵی ٢٠١٥ دا ٢٣٨ كه‌س، له ساڵی ٢٠١٦ دا ٨٨٤ كه‌س، له ساڵی ٢٠١٧ دا ٢ هه‌زار و ٩٩ كه‌س، له ساڵی ٢٠١٨ دا ٢ هه‌زار و ٤٦٢ كه‌س و له ساڵی ٢٠١٩ دا ٣ هه‌زار و ٨٣١ كه‌س به یه‌ك بۆ چوار ساڵ به‌ندكردن سزادراون. به‌مه‌ش له سه‌رده‌می سه‌رۆكایه‌تیی ئه‌ردۆغاندا ٩ هه‌زار و ٥٥٤ كه‌س ته‌نیا به‌تۆمه‌تی سووكایه‌تیكردن به سه‌رۆككۆماره‌وه خراونه‌ته زیندانه‌وه.   یەکێتیی سەندیکاکانی پارێزەرانی تورکیا له سه‌ره‌تای ئه‌مساڵدا ئاماری چوار ساڵی سزادانی خه‌ڵكی به‌هۆی سووكایه‌تیكردن به ئه‌ردۆغان بڵاوكرده‌وه و رایگه‌یاند، زیاتر له ١٢٥ هه‌زار كه‌س بەو هۆیەوە سزادراون.