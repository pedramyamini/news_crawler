وەزارەتی ناوخۆی تورکیا رایگەیاند، لە سەرانسەری وڵاتدا جگە لە راگەیاندنی قەدەخەی هاتووچۆی گشتی، لە کاژێر ١٨: ٠٠ی ئێوارەی ئەمڕۆ پێنجشەممە ٣١ی کانوونی یەکەمی ٢٠٢٠ تاوەکو کاژێر ٠٨: ٠٠ی بەیانیی سبەی هەینی ١ی کانوونی دووەمی ٢٠٢١، تیمەکانی سەر بە هێزە ئەمنییەکان لە هەموو شوێنێک بڵاودەکرێنەوە بۆ رێگەگرتن لە پێشێلکاری.  هەر بەگوێرەی راگەیێندراوەکە، وەزارەتی ناوخۆی تورکیا بۆ ئەمشەو ٢٠٨ هەزار و ١٣٩ کارمەندی هێزە ئەمنییەکان لە تەواوی شار و شارۆچکەکانی باکووری کوردستان و تورکیا بەسەر ٤٥ هەزار و ٢٢ تیم دابەش دەکات، کە ١١٩ هەزار و ٧٤٤ کەسیان سەر بە هێزەکانی ئاسایشن، ٨٦ هەزار و ٢٧٠ یان جەندرمەن و دوو هەزار و ١٢٥ یشیان کارمەندی ئاسایشی کەنار دەریاکانن. هەروەها ١١٣ کۆپتەر و درۆن بەردەوام لە ئاسماندا لە ئەرکدا دەبن.  هاوکات وەزارەتی ناوخۆی تورکیا ئەوەشی راگەیاند، وەزیر و یاریدەدەر و تەواوی بەرپرسە ئەمنییەکان و فەرماندەیی جەندرمە ئێشکگر دەبن و لە ژووری ئۆپەراسیۆنە گشتییەکان چاودێریی دۆخەکە دەبن و هەستیارانە لەسەر زانیارییە هەواڵگرییەکان کاردەکەن بۆ رێگەگرتن لە ئەگەری هەر رووداوێکی تیرۆریستی و ئاژاوەگێڕی و کێشەی کۆمەڵایەتی و رووداوی نەخوازراوی دیکە.