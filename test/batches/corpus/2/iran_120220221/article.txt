پزیشکێک دەڵێت، "رۆژانە ئاگامان لێیە نزیکەی ٤٠٠ بۆ ٥٠٠ تووشبووی سەرپێیی سەردانمان دەکەن. لەم شەپۆلی شەشەمەدا بینیومانە، تووشبوون لەنێو منداڵە ساواکانیشدا هەبووە. هەر ئێستا لە بەشەکەی ئێمە سێ منداڵی ساوای ژێر یەک مانگ، خەوێندراون. "  ناوەندی بەرەنگاربوونەوەی کۆرۆنای ئێران، بەیانی ئەمڕۆ بڕیاری داخستنی باخچەکانی منداڵانی ئەو وڵاتەی دا و داخستنی قوتابخانەکانیشی خستە ئەستۆی ناوەندەکانی بەرەنگاربوونەوەی پارێزگاکان. هەروەها لە رێگەی هەموو میدیاکانەوە داوا لە خەڵک دەکرێت بۆ بەرگرتن لە تەشەنەسەندنی زیاتری ئەم شەپۆلە نوێیە، قورچکی سێیەمی پێکوتەی کۆرۆنا وەربگرن.  بەهرام عەینوڵڵاهی، وەزیری تەندروستیی ئێران دەڵێت، "وەرگرتنی قورچکی سێیەمی پێکوتە، بە باشی دەتوانێت بەر بە بڵاوبوونەوەی زیاتری پەتاکە بگرێت. بە تایبەت رێژەی تووشبوونی ناجێگیر و خەوێندران لە نەخۆشخانەکان و گیانلەدەستدانیش کەمدەکاتەوە. ئێمە هەموو تکامان لە خەڵک ئەوەیە کە بچنە ناوەندەکانی پێدانی پێکوتە، هەموو ناوەندەکان ئامادەن قورچکی سێیەمیش لە خەڵک بدەن. "  بەپێی ئامارەکانی ناوەندی بەرەنگاربوونەوەی کۆرۆنا، زۆربەی شارەکانی پارێزگاکانی رۆژهەڵاتی کوردستانیش لە دۆخی سوور و زۆر مەترسیداردا تۆمارکراون و ناوەندەکانی تەندروستی، هۆشداری زیاتربوونی ئەو شارانە لە رۆژانی داهاتوودا دەدەن.  لە پارێزگای کرماشان: ئیسلامئاوا، کرماشان، کەنگاوەر، گەیەڵان، سونقوڕ، روانسەر، هەرسین و سەرپێڵ زەهاو. لە پارێزگای لۆڕستان: خوڕەمئاوا، ئەزنا، ئەلیگودەرز، برووجێرد، پۆلدوختەر، دوروود، دۆڵفان، سلسلە و چگنی. لە پارێزگای ئیلام: مێهران، چەرداوڵ، ئەیوان، بەردە، ئیلام، دەڕەشار و چەوار. لە پارێزگای ورمێ: خۆی، میاندوواو، تیکاب، شنۆ و چایپارە و لە پارێزگای سنەش، شارەکانی بانە و سنە، لە دۆخی سوور و مەترسیداردا تۆمارکراون.  وەزارەتی تەندروستیی ئێران و زانکۆ پزیشکیەکانی پارێزگاکانی رۆژهەڵاتی کوردستان، هۆشداری زیاتربوونی ژمارەی شارە سوور و مەترسیدارەکان لە رۆژانی داهاتوودا دەدەن و داوا لە خەڵک دەکەن پابەندی رێنماییە تەندروستییەکان بن.  ئەمڕۆ نزیکە ١٩ هەزار کەسی دیکە لە ئێران تووشی کۆرۆنا بوون و ١٣٣ کەسی دیکە گیانیان لەدەستداوە.