رۆژی سێشەممە ٢٩ی کانوونی یەکەمی ٢٠٢٠ لە ناوچەی ماڵتەپەی ئیستەنبووڵ ژنێک بە ناوی "ئایلین سۆزئەر" کە مامۆستا بوو لە زانکۆیەکی تایبەت لە ئیستەنبووڵ لەلایەن هاوڕێ کوڕەکەیەوە کوژرا.   پۆلیسی ئسیتەنبووڵ لە شوێنی رووداوەکە "کەمال دەلبە"ی دەستبەسەر کرد کە هاوڕێی ئەو خانمە مامۆستایە بوو. کەمال لە کاتی دەستبەسەرکردنیدا هێرشی کردە سەر پۆلیسەکان. دوای لێکۆڵینەوە دانی بەوەدا نا کە سەرەتا ئایلینی سەربڕیوە و دواتر سووتاندوویەتی.   تیمەکانی بەرگریی شارستانی ئاگری نێو شوقەکەیان کوژراندەوە و لێکۆڵینەوە لە رووداوەکە بەردەوامە.   هەمان رۆژ لە شاری مەڵەتیی باکووری کوردستان لە گەڕەکی بۆستانباشی ژنێکی تەمەن ٣٨ ساڵ بە ناوی "سەلدا ت. " لەگەڵ هاوژینە کۆنەکەیدا بە ناوی "محەممەد ت. "ـی تەمەن ٤٠ ساڵ دەبێتە دەمەقاڵێیان.  هاوژینە کۆنەکەی بە دەمانچە تەقەی لێدەکات و، بە قورسی بریندار دەبێت، دوای گواستنەوەی بۆ نەخۆشخانەی گێرکاری مەڵەتی، مرد.  بە گوێرەی زانیارییەکان هاوژینە کۆنەکەی ئەو ژنە پێشتر بە تۆمەتی مادەی هۆشبەر، بریندارکردن و هەڕەشەکردن ٣٨ دۆسیەی تاوانی لەسەر تۆمار کراوە.   لە شاری دیلۆکیش لە گەڕەکی حاجی عەلی ئۆزتورک دایکێكی تەمەن ٥٥ ساڵ بە ناوی "ڤەسیلە د. " لەلایەن کوڕە ٣٢ ساڵانەکەیەوە کوژرا.   بە گوێرەی زانیارییەکان کوڕەکەی بە ناوی "ئوغور د. " بە هۆکارێک کە هێشتا نەزانراوە دایکی دەستبەسەر کردووە.   دوای ئادگادارکردنەوەی لایەنە پەیوەندیدارەکان تیمەکانی پۆلیس گەیشتوونە شوێنی رووداوەکە و هەوڵیانداوە کوڕەکە رازی بکەن کە دایکی ئازاد بکات، بەڵام رازی نابووە و فیشەکێكی ناوە بە سەری دایکەوە و کوشتوویەتی.