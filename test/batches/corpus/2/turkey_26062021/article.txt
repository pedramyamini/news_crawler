عەبدولسەمەدی تەمەن ٢٠ ساڵان کە پلەی سێیەمی لەسەر ئاستی ئەوروپا بەدەستهێناوە و چەندین مەدالیای دیکەشی هەیە، پێشتر لەگەڵ پارێزگاری رووها شکستی خواردووە.  رەجەب تەیب ئەردۆغان، سەرۆککۆماری تورکیا رایگەیاند، "وادیارە لەگەڵ پارێزگار زۆرانت گرتووە، بەڵام پارێزگار تۆی بەزاندووە! "  عەبدولسەمەد ئۆجاکئۆغڵوش گوتی، "بەڵێ پارێزگار منی بەزاند!.. بەڵام دەمەوێ لەگەڵ ئێوە زۆران بگرم. " ئەردۆغان وەڵامی دایەوە و گوتی، "عەبدولسەمەد من ئەوەندە بەهێز نیم، واز لە من بهێنە! بەڵام من ئەو کارە بە مستەفا ڤارانک دەسپێرم، ئەو توانای هەیە، ئەگەر هاتیتە ئەنقەرە من رووبەڕووتان دەکەمەوە. "  عەبدولسەمەد ئەمجارە پێداگرە لەسەر ئەوەی مستەفا ڤارانک، وەزیری پیشەسازی و تەکنەلۆجیای تورکیا ببەزێنێت و تۆڵەی پارێزگاریشی لێبکاتەوە. هەر بۆیە بە شێوەیەکی رێکوپێک درێژە بە راهێنانەکانی دەدات.  ئەو یاریزانەی دەستشکانەوە دەڵێت، "داوام لە سەرۆککۆمارمان کرد پێشبڕکێم لەگەڵدا بکات، بەڵام ئەو مستەفا ڤارانکی بۆ ناردم. پەنا بەخوا رۆژی یەکشەممە لەگەڵ وەزیرمان دەستشکانەوە دەکەین. لەسەر مۆڵەتی سەرۆککۆمارمان پەنا بەخوا دەستی مستەفا ڤارانک لە زەوی دەدەم. "  مستەفا ڤارانک ئێستا لە باکووری کوردستانە و سەرقاڵی کردنەوەی چەند پرۆژەیەکی خزمەتگوزارییە لە دیلۆک. رۆژی یەکشەممە بە مەبەستی کردنەوەی پرۆژەی بە مارکەکردنی کەرتی گەشتیاریی میزۆپۆتامیا سەردانی رووها دەکات و هەر لەوێش لەگەڵ عەبدولسەمەد کێبڕکێکە دەکات.  عەبدولسەمەد کە ماوەی پێنج ساڵە بە شێوەی پرۆفیشناڵ ئەم وەرزشە دەکات، دەڵێ حەزدەکەم دوای مستەفا ڤارانک یاری لەگەڵ وەزیری کولتوور و گەشتیاری بکەم.