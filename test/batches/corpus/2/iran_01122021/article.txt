ئێوارەی ئەمڕۆ دەیان ڤیدیۆی شەڕ و پێکدادانی نێوان تاڵیبان و هێزەکانی ئێران لە سنووری نێوان هەردوو وڵات بڵاوکرایەوە. بەپێی ڤیدیۆکان شەڕێکی قورس روویداوە و چەکی سووک و قورس لە شەڕەکەدا بەکارهاتووە.  تاوەکو ئێستا هۆکاری شەڕەکە نەزانراوە بەڵام تاڵبیان بانگەشەی ئەوە دەکەن لانیکەم دەستیان بەسەر دوو بنکەی سەربازیی ئێراندا گرتووە. هاوکات ئاژانسە هەواڵییەکانی نزیک لە سوپای پاسدارانی ئێران رەتیدەکەنەوە و دەڵێن هەواڵی کۆنترۆڵکردنی بنکە سەربازییەکانی ئێران دوورە لە راستییەوە.  بەپێی چەند ماڵپەڕێکی هەواڵیی ئەفغانستان، تاڵیبان دەیان هەمەری سەربازیی ئەمریکی ناردووەتە سنوورەکە و شەڕ و پێکدادان بەردەوامە.  ئاژانسە هەواڵییەکانی تەسنیم و فارس لە ئێران بەبێ ئەوەی ناوی تاڵیبان بهێنن، شەرەکەیان لەنێوان پاسەوانی سنووریی ئێران و چەکدارانی سنوورەکە ناوبردووە کە دەڵێن دوای ئەوەی لەلایەن ئێرانەوە بە تووندی وەڵام دراونەتەوە، ناچاربوون پاشەکشە بکەن.