سەیف رەزا شەهابی، ئەندامی پێشووی ئەنجوومەنی دەرمانسازانی ئێران دەڵێت: "لەمڕۆژانەدا بەکارهێنانی ژیناو لە دەرمانخانەکان و نەخۆشخانەکاندا زۆر زیادی کردووە. لەگەڵ تەشەنەسەندنی ئۆمیکرۆن بەکارهێنانی ئانتی بیوتیکەکانیش زۆر زۆر زیادی کردووە، بەجۆرێک کە تەنانەت کۆمپانیاکانی بەرهەمهێنانیش پێشبینی ئەم دۆخەیان نەدەکرد. "   ئەو باردۆخە وایکردووە، ژیناو و ئانتی بیوتیکەکان لە ئێراندا دەستنەکەوێت. ئەوە لە کاتێکدایە شەپۆلی شەشەمی کۆرۆنا هێشتا لە دەسپێکدایە و بەرپرسانی وەزارەتی تەندروستیی ئێرانیش باس لەوە دەکەن، ئەگەر تاوەکو نەورۆزیش کۆنترۆڵ بکرێت، باش دەبێت.   بەپێی راپۆرتی وەزارەتی تەندروستیی ئێران، لە نیوەڕۆی رۆژی سێشەممەوە تاوەکوو نیوەڕۆی ئەمڕۆچوارشەممە ١٦ - ٠٢ - ٢٠٢، لە ئێران ١٨٥ توشبووی دیکە بە کۆرۆنا گیانیان لەدەستداوە، ١٦ هەزار و ٣١٠ کەسی دیکەش تووشی نەخۆشییەکە بوون.  بەهرام عەینوڵاهی وەزیری تەندروستیی ئێران دەڵێت، "چونکە لەنێوەڕاستەکانی شەپۆلی شەشی کۆرۆناداین، دەبێت ئەم ماوەیە زیاتر رەچاوی بارودۆخ بکەین، هەڵبەت ئەگەر ئەم لوتکەیەش تێپەڕ بکەین و کۆرۆنا بەرەو کەمبوونەوە بچێت، دیسان دەبێت رەچاوی بارودۆخ بکەین. بۆ گەشتەکانی نەورۆز دەبێت ناوەندی بەرەنگاربوونەوەی کۆرۆنا بڕیار بدات. بۆ قوتابخانەکانیش بڕیاردان لەسەر داخستنیان بە پارێزگاکان سپێراوە. "   بەپێی راپۆرتی راگەیاندنەکانی ئێران، تەنیا ژیناو و ئانتی بیوتیک نییە کە دەستناکەون، بەڵکو لەم چەند مانگەی دواییدا زۆر دەرمانی دیکەش دەستناکەون، بۆ نموونە؛ دەرمانی نەخۆشانی تالاسیمیا و هیمۆفیلی.  سەیف رەزا شەهابی ئەندامی پێشووی ئەنجوومەنی دەرمانسازانی ئێران ئاماژەی بەوەش کرد، "کەمیی دەرمان جوان هەستی پێدەکرێت و گەمارۆکان هۆکاریکی سەرەکی ئەم کێشەیەیە. "  حکومەت بۆ هاوردە و دابینکردنی دەرمان دۆلاری بە نرخی ٤ هەزار و ٢٠٠ تمەن بە چالاکانی بواری دەرمان دەدا، بەڵام ئێستا روون نییە بۆ ساڵی نوێ دۆلاری ٤ هەزار و ٢٠٠ تمەنی دەمێنێت یان نا. بۆیە ئەوەش کاریگەریی لەسەر کەمیی دەرمان داناوە.   حکومەت دەڵێت ئەوە گەندەڵی دروستدەکات و پێویستە نەمێنێت، دژبەرانی لابردنیشی دەڵێن، ئەگەر لاببرێت هەموو شتەکان نرخیان چەند قات بەرز دەبێتەوە، یەکێک لەوان دەرمانە کە ئەگەر دۆلار بە نرخی ٤ هەزار و ٢٠٠ تمەن بۆ دابینکردنی نەدرێت، هێندەی دیکەش گران دەبێت و بە زەحمەتی زۆرتریشەوە دەستدەکەوێت.