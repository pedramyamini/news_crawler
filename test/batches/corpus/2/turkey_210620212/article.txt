ئەو سکە زێڕانە دیارنەماون، ژمارەیان ٢٠ سکەیە و بەهای بازاڕیان بە ١٠ ملیۆن لیرەی تورکی مەزەندە دەکرێ.   ساڵی ٢٠١٧ لە ئۆپەراسیۆنێکی هێزە ئەمنییەکانی تورکیا دژ بە قاچاخچێتی شوێنەوار دەستگیرابوو بەسەر ئەو سکانە و رادەستی بەڕێوەبەرایەتیی کولتووری پارێزگای ئێلیهـ کرابوون.   دوای ئاشکرابوونی رووداوەکە ئەو پشکنەرانەی لەلایەن وەزارەتی کولتوور و گەشتیاریی تورکیا رەوانەی بەڕێوەبەرایەتیی کولتووری پارێزگای ئێلیهـ کراون، گوتەی یەک بە یەکی کارمەندانیان وەرگرت.   لە چوارچێوەی ئەو راپۆرتەی پشکنەرەکان ئامادەی دەکەن، چاوەڕوان دەکرێ رووداوەکە بگوازرێتەوە بۆ داواکاری گشتی.  تاوەکو ئێستا پارێزگای ئێلیهـ هیچ راگەیێنراو و روونکردنەوەیەکی لەبارەی ئەو بابەتە بڵاونەکردووەتەوە.  شێخمووس گەنچ، بەڕێوەبەری مۆزەخانەکەش لەبارەی دیارنەمانی سکە زێڕەکان رایگەیاند، لە دەسەڵاتی ئەو دا نییە لەبارەی رووداوەکەوە زانیاری بڵاوبکاتەوە.