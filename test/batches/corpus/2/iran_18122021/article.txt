جەیک سولیڤان، راوێژکاری ئاسایشی نیشتمانیی ئەمریکا دەڵێت، "بەباشی بەڕێوەناچێت، ئەوەش لەبەر ئەوەی تائێستا رێگەیەکمان بۆ گەڕانەوە بۆ نێو رێککەوتنی ئەتۆمی نییە. چەند رۆژی رابردوو پێموایە هەندێ بەرەوپێشچوونیان هێناوەتە سەر مێزی دانوستاندنەکان. بەڵام لە هەمانکاتدا، لەبەر ئەوەی ئێمە لە رێککەوتنێک کشاوینەتەوە کە سنوورێکی بۆ بەرنامەی ئەتۆمیی ئێرانی دانابوو، ئێستا ئەوان بەرنامەکەیان زۆر بەرەوپێش بردووە. ئەمساڵ دەرکەوت کە گەڕاندنەوەی ئەو بەرنامەیە بۆ نێو سندووقەکە لە رێگەی پابەندبوونی دوولایەنانە بە رێککەوتنی ئەتۆمی، زەحمەتترە لەوەی کە ئێمە دەمانویست. "  پێچەوانەی ئەو بەرپرسە ئەمریکییە، سەرۆکی شاندی دانوستاندنکاری ئێران پێیوایە گفتوگۆکان "بەباشی" بەڕێوەدەچن.  ئاماژە بەوەش دەکات کە وڵاتە رۆژئاواییەکان "رازیبوون" دانوستاندنەکان لەسەر ئەو پێشنیازە بن کە تیمەکەی ئیدارەی ئیبراهیم رەئیسی پێشکێکش بە ئەوانی کردووە.  عەلی باقری، جێگری وەزیری دەرەوە و سەرۆکی شاندی دانوستاندنکاری ئێران لە ڤییەنا دەڵێت، "لە گەڕی حەوتەمی گفتوگۆکاندا، ئێمە روانگە و هەڵوێستی حکومەتی نوێ و تیمی نوێمان لەسەر پرسەکانی دانوستاندنەکانی ڤییەنا خستنە بەردەم لایەنی بەرامبەر. لە بارەی دوو پێشنیازی سەرەکی، یەکەمیان رەشنووسێک بوو لەسەر لادانی سزاکان. لایەنی بەرامبەر رازیبوو کە بۆچوونەکانی کۆماری ئیسلامیی ئێران بکرێتە بناخەی دانوستاندنەکان. بۆیە بەڵگەنامەیەکی نوێ کرایە بناخەیەکی دانوستاندنەکان لەسەر سزاکان، کە ئەو بەڵگەنامەیە تەواو لەوەیان جیاوازە کە لە گەڕی شەشەمی گفتوگۆکاندا بڕیاری لەسەر درابوو. "  رۆژی هەینی، بۆ دووەمجار، گەڕی حەوتەمی گفتوگۆکان وەستێنرا بۆ ئەوەی شاندەکەی ئێران بگەڕێتەوە تاران و راوێژ لەگەڵ حکومەتەکەیاندا بکات.   رۆژی هەینی ئەڵمانیا، فەرەنسا و بەریتانیا لە راگەیێندراوێکی هاوبەشدا ئەو وەستاندنەیان بە "بێهیواکەر" ناوبرد و راشیانگەیاند، هەرچەندە لە ٢٤ کاژێری رابردوودا بەرەوپێشچوونێکی بچووک لە گفتوگۆکاندا هەبووە، بەڵام هێشتا زۆریان ماوە بگەنەوە بەو ئاستەی مانگی حوزەیران.   ئەوە لە کاتێکدایە کە پێشتر ئەمریکا، فەرەنسا، بەریتانیا و ئەڵمانیا پێشنیازە نوێیەکەی تیمەکەی ئیدارەی رەئیسیان رەتکردەوە، چونکە پێیانوابوو تاران بەو پێشنیازە لە هەموو ئەو سازشانە پاشگەزبووەتەوە کە ئیدارەی رووحانی لە شەش گەڕی دانوستاندنەکانی رابردوودا کردبوونی.