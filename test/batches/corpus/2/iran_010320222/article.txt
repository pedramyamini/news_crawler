نوورەدین گەندومی، بەڕێوەبەری پرۆژەی هێڵی ئاسنی رۆژئاوا دەڵێت، "پلانێک کە بۆ ئەم هێڵی ئاسنە دانراوە، دەبەسترێتەوە بە خوسرەوی و لەوێشەوە بە عێراق و دواتریش سووریا بە تۆڕی هێڵی ئاسنی ئێرانەوە گرێ بدرێت، بۆ ئەوەی بۆ گواستنەوەی کاڵا و گەشتیاریش بەکاربێت. "  مەسعود فەرامەرزیان، بەڕێوەبەری پرۆژەی هیڵی ئاسنی کرماشان ئاماژە بەوە دەکات، ئامانجی گرنگی ئەو هێڵە ئاسنە بەستنەوەی رۆژهەڵات و رۆژئاوای ئێران بوو بە یەکدی، بەڵام کەمیی پارە بووەتە هۆی ئەوەی کە کارەکانی بە باشی بەڕێوە نەچن.  هێڵی ئاسنی کرماشان بۆ خوسرەوی بە دوو قۆناخ جێبەجێدەکرێت، قۆناخی یەکەم تاوەکو شاری شابادە کە دەبێت تاوەکو ٣ ساڵی دیکە تەواو بێت و قۆناخی دوای ئەویش تاوەکو خوسرەوییە کە دەبێت ساڵی ٢٠٢٧ تەواو ببێت.  راکێشانی هەر کیلۆمەترێک هیڵی ئاسن ٥٠ تاوەکو ٦٠ ملیار تمەن تێچووی هەیە. بەو پێیە هێڵی ئاسنی کرماشان بۆ خوسرەوی نزیکەی ٦٠٧ ملیۆن دۆلاری پێویستە.  چارەنووسی پرۆژەی هێڵی ئاسنی سنەش هاوشێوەیە. ئەویش دوای ١٥ ساڵ لە دانانی بەردی بناخەی هەرچەندە دانانی هێڵەکانی تەواو بوون، بەڵام هێشتا وردەکاریی زۆری ماوە و تەواو نەکراوە. ئەویش بڕیارە تاوەکو باشماخ بێت، بەڵام روون نییە کەی تەواو دەکرێت.  خەیروڵڵا خادمی، جێگری پێشووی وەزیری رێگەی ئێران باس لەوە دەکات، "بۆ درێژەدان بە پرۆژەکە بەرەو سنووری باشماخ، لەڕووی تەکنیکییەوە توێژینەوەمان لە پرۆژەکە کردووە، مەرجی ئەم کارە ئەوەیە دڵنیا بینەوە عێراقی دراوسێشمان هێڵی ئاسنی بگەیەنێتە سنووری باشماخ. ئەگەر ئەم رێککەوتننە لەنێوان دوو وڵاتدا بکرێت، واتە لەوێشەوە هێڵی ئاسن تاوەکو سنوور بێت، ئێمە ئەم هێڵە بەرەو سنوور رادەکێشین".  روستەم قاسمی، وەزیری رێگەی ئێران دەڵێت، "ئەم پرۆژەیە بۆ حکومەت گرنگیی تایبەتی هەیە و حکومەت لە هەوڵدایە بە خێرایی تەواوی بکات. پرۆژەکانی هێڵی ئاسنی رۆژهەڵاتی کوردستان لە ساڵانێکدا کە پارەی نەوت بەسەر ئێراندا دەڕژا، ئاوڕی لێنەدرایەوە، ئێستا بەو بارودۆخە ئابوورییەی کە ئێران پێیدا تێپەڕ دەبێت رەنگە تەواوکردنیان ئەستەم بێت.