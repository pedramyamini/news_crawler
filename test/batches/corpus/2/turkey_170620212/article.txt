رووداوەکە کاژێر ١١: ٠٠ی پێش نیوەڕۆی ئەمڕۆ پێنجشەممە لە شارۆچکەی کۆناک روویداوە. کەسێکی نەناسراو بە دەمانچە لە کۆڵانەوە تەقەی لە بارەگای هەدەپە کردووە.   مورات چەپنی، پەرلەمانتاری هەدەپە لە بازنەی ئیزمیر هەواڵەکەی پشتڕاستکردەوە و بە تۆڕی میدیایی رووداوی راگەیاند: "لە رووداوی تەقەکردنەکەدا ئەندامێکمان بەناوی دەنیز پۆیراز گیانی لەدەستداوە و تەقەکەرەکەش لەلایەن هێزەکانی پۆلیسەوە دەستگیرکراوە".  لەکاتی رووداوەکەدا هاووڵاتیان ناوچەکەیان چۆڵکردووە و هەواڵیان بە پۆلیس داوە.  بەپێی راگەیێنراوێک لە پارێزگای ئیزمیرەوە، ئەو کەسەی تەقەی کردووە پێشتر کارمەندی وەزارەتی تەندروستی بووە. لە راگەیێنراوەکەدا هاتووە: "ئەمڕۆ کاژێر ١١: ٠٥ی بەیانی کەسێک بەناوی (ئۆ، گ) کە پێشتر کارمەندی تەندروستی بووە و دەستی لەکارکێشاوەتەوە، چووەتە نێو باڵەخانەیەک، کە ٣٢ شوێنکاری تێدایە و لە بارەگای هەدەپە کە لە نهۆمی دووەمی ئەو باڵەخانەیەدایە، تەقەی لە کارمەندێکی پارتەکە (د. پ) کردووە و کوشتوویەتی".  تیمەکانی پۆلیس گەیشتنە شوێنی رووداوەکە و کۆڵانەکەیان بەڕووی هاتووچۆدا داخست، دواتریش تەقەکەرەکەیان دەستگیرکرد. لێکۆڵینەوە لە رووداوەکە بەردەوامە.