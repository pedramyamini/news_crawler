سەزگین تانریکوڵو، پەرلەمانتاری جەهەپەی ئیستەنبووڵ رایگەیاند، لە ماوەی ساڵانی ٢٠٠٢ بۆ ٢٠١٩ دا ٥٣ هەزار و ٧٨٤ کەس لە تورکیا خۆیان کوشتووە.  ئەو پەرلەمانتارەی جەهەپەی ئیستەنبووڵ کە لە هەمانکاتدا ئەندامی کۆمیسیۆنی مافی مرۆڤە لە پەرلەمانی تورکیا، ئاماژەی بەوەش دا، لە ماوەی دەسەڵاتی ئاک پارتیدا بەهۆی هەژاری و کێشەی ئابوورییەوە رووداوەکانی خۆکوشتن لە تورکیا رۆژ لەدوای رۆژ زیاد دەکەن و داوایکرد کۆمیسیۆنی پەرلەمان لێکۆڵینەوە لەو بابەتە بکات.  تانریکوڵو دەڵێت، دەسەڵات نەیتوانیوە سیاسەتێک پیادە بکات، کە کێشەی هەژاری و بێئومێدی لە تورکیا چارەسەر بکات و بەو هۆیەوە تەنیا لە شاری ئامەد لە ماوەی یەک ساڵی رابردوودا، ١٨ کەس بەهۆی کێشەی ئابووری خۆی کوشتووە، کە زۆربەیان کەسانی گەنج بوون.  پەرلەمانتارەکەی جەهەپە ئاماژەی بەوە دا، لە تورکیا نزیکەی ١٠ ملیۆن کەس بێکارن و لە ماوەی ١٤ مانگی بڵاوبوونەوەی پەتای کۆرۆنادا بەهۆی داخستنی شوێنەکانی کار، ژمارەیەکی زۆر هاووڵاتی بێکاربوون، حکومەتیش هیچ هاوکارییەکی دارایی ئەو هاووڵاتییانەی نەکردووە کە لەو ماوەیەدا بێکاربوون و ئەو خاوەنکارانەش کە مایەپووچ بوون.  بەگوێرەی راپۆرتەکەی جەهەپە لە ماوەی ساڵانی ٢٠١٤ و ٢٠١٧ دا لە تورکیا حەوت هەزار و ٤١ پیاو و دوو هەزار و  ٤٣٨ ژن خۆیان کوشتووە. راپۆرتەکە دەشڵێت، حکومەتەکانی ئاک پارتی رووداوەکانی خۆکوشتن و مردنە گوماناوییەکان پەردەپۆش دەکەن و بەدواداچوونی پێویستیان بۆ ناکەن.