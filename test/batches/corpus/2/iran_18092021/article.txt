حەبیبوڵڵا مەسعودی فەرید، جێگری رێکخراوی خۆشبژێویی کۆمەڵایەتیی ئێران دەڵێت، هیچ کام لەو خێزانانەی کە تێیدا منداڵەکان، دایک یان باوکیان بەهۆی کۆرۆناوە لەدەستداوە، یارمەتی لە رێکخراوی خۆشبژێویی کۆمەڵایەتی وەرناگرن، ئەوەش لەبەرئەوەی کە وەزارەتی تەندروستی لیستی ئەو خێزانانەی پێی نەداوە.   مەسعودی فەرید دەڵێت، بەشێک لەو خێزانانە کە ژن سەرپەرشتیانە لەبەر دۆخی کۆرۆنا و هەروەها رەوشی ئابووریی وڵات، پێویستیان بە یارمەتییە.  لەلایەکی دیکەوە، حەسەن موسەوی چەلەک، سەرۆکی ئەنجوومەنی یارمەتیدەرانی کۆمەڵایەتی لەبارەی زیادبوونی ژمارەی منداڵانی کارکەر هۆشداری دەدات و دەڵێت، "منداڵان ناچار دەبن کاری جیاواز بکەن بۆ ئەوەی بژێویی خێزانەکانیان دابین بکەن. "  بەپێی راپۆرتە فەرمییەکان، کۆرۆنا زیاد لە یەک ملیۆن هەلی کاری لە ئێران لەنێوبردووە و هەژاریشی پەرەپێداوە.   هەر لەم ماوەیەدا نرخی پێداویستییەکان زۆر بەرزبووەتەوە و توانای خێزانەکان بۆ دابینکردنی پێداویستییەکانیان ئێجگار لاواز بووە. ئەمەش ئاسایشی خۆراکی زۆر لە خێزانەکانی خستووەتە مەترسییەوە. ئەمانە بوونەتە هۆی ئەوەی ژمارەیەکی زیاتری خێزان منداڵانیان رەوانەی بازاڕی کار بکەن بۆئەوەی لە دابینکردنی بژێویدا بتوانن یارمەتیدەر بن.   ژمارەیەکی ورد لە منداڵانی کار لە ئێران لە بەردەستدا نییە. پەرویز حەناچی، سەرۆکی شارەوانیی پێشووی تاران دوو ساڵ لەمەبەر گوتی، ٤٠٩ هەزار منداڵی کار لەو وڵاتدا هەن، بەڵام بەپێی ئامارە نافەرمییەکان، نزیکەی ٣ ملیۆن منداڵ لە ئێراندا خەریکی کارکردنن.