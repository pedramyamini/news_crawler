ئەحمەدڕەزا فەرشچیان دەڵێت، ژەهراویبوونی بەرهەمە کشتوکاڵییەکانی ئێران بابەتێکی نوێ نییە؛ سێ دەیەیە وڵاتانی ئەوروپی بەرهەمە کشتوکاڵییەکانی ئێران ناکڕن و ئەمەش بووەتە هۆی ئەوەی کە ئێران بازاڕە پلە یەکەمەکانی جیهان لەدەستبدات و ئەو وڵاتانەش چی دیکە بەرهەمی کشتوکاڵیی ئێران نەکڕن.  بە گوتەی فەرشچیان، دوای ئەوەی وڵاتانی ئەوروپی ستانداردەکانی خۆیان بۆ بەرهەمە کشتوکاڵییەکان باشترکرد، پشکنینیان بۆ هەموو بەرهەمەکانی ئێران دەستپێکرد، دواتر وڵاتانی رۆژهەڵاتی ئەوروپاش بەو رێگەیەدا رۆیشتن و ئێستا بازاڕە پلە سێ و چوارەکانی جیهانیش بەو ئاراستەیەدا دەڕۆن و ئەوانیش کۆنترۆڵی خۆیان لەسەر بەرهەمە ئێرانییەکان تووندتر دەکەن.  فەرشچیان دەڵێت، بازاڕە پلە نزمترەکان دەبنەهۆی ئەوەی کە کوالێتیی بەرهەمە ئێرانییەکان کەم بێتەوە و داهاتیشیان دابەزێت. سەرەڕای ئەوەش لە رۆژانی رابردوودا بەرپرسان بەردەوام هەوڵیانداوە گەڕاندنەوەی بەرهەمە کشتوکاڵییەکان وەک شتێکی کەمتر گرنگ لە قەڵەم بدەن.  شاپوور عەلایی موقەدەم، سەرۆکی رێکخراوی پارێزگاری لە رووەک باس لەوە دەکات کە "وڵاتانی دیکە دەڵێن دەبێت بەپێی رێوشوێنەکانی ئێمە بەرهەممان بۆ بنێریت. ئەمە بەو مانایە نییە کە بەرهەمە کشتوکاڵاییەکانی ئێمە ژەهراوین. یان باخەوانەکان و جووتیارەکان گوێ بەم شتە نادەن. "  ناسر مورادی، جێگری سەرۆکی کۆمیسیۆنی کشتوکاڵیش باس لەوە دەکات کە "رێژەی ژەهر و نیترات لە بەرهەمە کشتوکاڵییەکانی ئێراندا زیاتر لە ستانداری جیهانییەکانە، کە یەکێک لە هۆکارەکانی ناشارەزایی جووتیارەکان لە بەکارهێنانی ژەهر و پەینی کیمیاییە. هەندێ لە شارەزایان بەکارهێنانی ژەهر کوالێتی نزم و خراپ بەهۆکاری بوونی ژەهر لە میوەدا دەزانن. "  بەپێی ئاماری رێکخراوی پەرەپێدانی بازرگانیی ئێران، لە ٩ مانگی رابردوودا ئەو وڵاتە سێ ملیار و ٨٤٠ ملیۆن دۆلار بەرهەمی کشتوکاڵی هەناردە کردووە، کەچی لە کاتی هاوشێوەی ساڵی ٢٠٢٠ دا چوار ملیار و ٥٠٠ ملیۆن دۆلار بووە. ئەگەر جووتیارانی ئێرانی کوالێتی بەرهەمەکانیان باشتر نەکەن، دوور نییە وڵاتانێکی کەمتریش بەرهەمەکانی ئێران بکڕن.