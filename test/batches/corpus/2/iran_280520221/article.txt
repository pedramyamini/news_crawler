رۆژی شەممە ٢٢ ـی ئایاری ٢٠٢٢ تەلەڤزیۆنی فەرمیی ئێران دیمەنی بنکەیەکی هێزی ئاسمانیی تایبەت بە فڕۆکەی بێفڕۆکەوان، لەژێر چیای زاگرۆسی رۆژئاوای وڵاتەکە بڵاوکردەوە.    ئێران ئاماژەی بە شوێنی دیاریکراوی بنکەکە نەکرد، بەڵام پەیامنێری تەلەڤزیۆنی فەرمیی ئێران دەڵێت: کە بۆ ماوەی ٤٠ خولەک بە هێلیکۆپتەر رێی بڕیوە تاوەکو لە شاری کرماشان گەیشتووەتە شوێنی بنکەکە.   لە ساڵەکانی ١٩٨٠ ـەوە لەو کاتەی لەگەڵ عێراق لە جەنگدابوو، ئێران دەستیکرد بە دروستکردنی درۆن.   ئەمریکا و ئیسرائیلیش ئێران بەوە تۆمەتبار دەکەن کە درۆن بە هێزەکانی نزیک خۆی لە رۆژهەڵاتی نێوەڕاست دەدات، لەنێویدا، حیزبوڵڵای لوبنان، حکومەتی بەشار ئەسەد لە سووریا و حووسییەکانی یەمەن.   لەو گرتە ڤیدیۆیەی کە تەلەڤزیۆنی فەرمیی ئێران بڵاویکردووەتەوە، محەممەد باقری، سوپاسالاری ئێران و عەبدولڕەحیم مووسەوی دەردەکەون کە سەردانی ژێرزەمینەکە دەکەن.   راپۆرتەکەی تەلەڤزیۆنی ئێران دەڵێت، زیاتر لە ١٠٠ درۆنی شەڕکەری تایبەت بە سوپای ئێران لەو بنکەیە هەڵگیراون کە بە گوتەی خۆیان، شوێنەکەی دەکەوێتە ژێر زنجیرە چیاکانی زاگرۆس.   ئاژانسی فەرمیی هەواڵی ئێران IRNA لەسەر زاری محەممەد باقری شوێنەکەی بە بنکەیەکی ئۆپەراسیۆنی سەلامەت بۆ درۆنی ستراتیژی ناوبردووە. محەممەد باقری ئاماژەی بەوەش کردووە کە ئەوان هەمیشە هۆشیارن و هەڕەشەکان بە کەم نازانن.   هاوکات، مووسەوی بە تەلەڤزیۆنی فەرمیی ئێرانی راگەیاندووە کە بنکەکە "چەند سەد مەترێک" دەکەوێتە ژێرزەوییەوە، بەبێ ئەوەی باسی وردەکاریی زیاتر بکات.   تەلەڤزیۆنی فەرمیی ئێرانیش دەڵێت، ئەو درۆنانەی لەوێ دانراون، دەتوانن لانیکەم ٢ هەزار کیلۆمەتر بفڕن.   ئەوە لە کاتێکدایە کە لە مانگی تشرینی یەکەمی ساڵی ٢٠٢١ دا وەزارەتی گەنجینەی ئەمریکا سزای بەسەر پڕۆگرامی درۆنی سوپای پاسدارانی ئێراندا سەپاند.   ئەمریکا سوپای پاسدارانی ئێران بە ئەنجامدانی هێرشی ئەیلوولی ساڵی ٢٠١٩ بۆ سەر کۆگەی نەوتی سعودیە و هێرشی درۆنی حوزەیرانی ساڵی ٢٠٢١ بۆ سەر کەشتییەکی بازرگانی لە کەناراوەکانی عومان تۆمەتبار دەکات. بەڵام ئێران ئەو تۆمەتانە رەتدەکاتەوە.