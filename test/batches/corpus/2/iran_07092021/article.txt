ئیسماعیل قائانی، فەرماندەی سوپای قودسی ئێران ئەمڕۆ بۆ روونکردنەوەی هەڵوێستی ئەو وڵاتە لەبارەی ئەفغانستان دوای بە دەسەڵاتگەیشتنی تاڵیبان چووە پەرلەمانی ئەو وڵاتە و لە کۆبوونەوەیەکی داخراودا بە پەرلەمانتارانی راگەیاندووە، لەگەڵ تاڵیبان لە پەیوەندیدان و بۆ داکۆکیکردن لە شیعەکانی ئەفغانستان و رێگەی سەربازی ناگرنەبەر.  نیزامەدین مووسەوی، گوتەبێژی دەستەی سەرۆکایەتی پەرلەمانی ئێران لەبارەی ناوەڕۆکی قسەکانی قائانی رایگەیاند، فەرماندەی سوپای قودس پێیراگەیاندوون  ئێران لەگەڵ تاڵیبان لە پەیوەندیدایە و پەیوەندی باشی نێوان تاران و کابول بەردەوام دەبێت.   هەروەها ئەحمەد عەلیڕەزا بەیگی، نوێنەری تەورێز لە پەرلەمان بە میدیاکانی راگەیاند، قائانی لە قسەکانیدا ئاماژەی بەوەداوە کە ئەمریکا پلانی بەشەڕدانی ئێران و سوننەی داناوە، بەڵام کۆماری ئیسلامی ئێران بەشێوەیەک هەڵسوکەوت دەکات، کە ئەمریکا بە ئامانجەکانی نەگات.  بەگوتەی ئەو پەرلەمانتارە، فەرماندەی سوپای قودس گوتوویەتی، شیعەکانی ئەفغانستان گرنگی زۆریان بۆ ئێران هەیە، بەڵام وڵاتەکەی نایەوێ پاراستنی ئەوان و دابینکردنی مافەکانیان لەرێگەی سەربازی و شەڕەوە بێت، لە هەوڵدان هەموو پێکهاتەکان لە دەسەڵاتی داهاتووی ئەفغانستاندا بەشداربن.