فارووق کەیخەسرەوی، جێگری بەرپرسی ژووری بازرگانی سنەی رۆژهەڵاتی کوردستان بە تۆڕی میدیایی رووداوی راگەیاند، گەمارۆیەکی قورسی ئابووری لەسەر ئێران هەیە و هیوایەکیش نییە بۆ ئەوەی بەم زووانە ئەو گەمارۆیانە لابدرێن، تەنانەت ئەگەر وتووێژی نێوان ئێران و وڵاتانی رۆژئاواییش بە ئاکام بگەن، لادانی گەمارۆ ئابوورییەکان کاتێکی زۆری دەوێ، گرفتێکی دیکەیش دابەزینی بەهای دراوە، کە بەتایبەت لە دوو ساڵی رابردوودا زیاتر پەرەیسەندووە.  ئیبراهیم رەئیسی، سەرۆککۆماری ئێران هەفتەیەک بەر لە نەورۆز داوای لە پارێزگارەکانی ئێران کردبوو، بۆ بنەبڕکردنی هەژاری سوود لە هەموو تواناکانیان وەربگرن و رێگە نەدەن ئەو بابەتە لە ساڵی نوێدا زیاتر تەشەنە بکات. دوابەدوای ئەو لێدوانە پسپۆڕانی ئابووریی ئێران رەخنەی زۆریان رووبەڕووی فەرمانەکەی رەئیسی کردەوە و ئەو داوایەیان بە ناپسپۆڕانە وەسف کرد.  خەسرەو فرووغان، سەرۆکی کۆمیسیۆنی بازرگانی لە ژووری بازرگانی ئێران وێڕای ئاماژەدان بە فەرمانەکەی ئیبراهیم رەئیسی، سەرۆککۆماری ئێران، بە میدیا فەرمییەکانی ئەو وڵاتەی راگەیاندووە، بەو جۆرەی هەڵسوکەوت دەکرێ، نەک هەژاری بنەبڕ نابێت، بەڵکو زۆر لەوەی کە هەیە زیاتر دەبێت و خێزانە کەمدەرامەتەکان رووبەڕووی گرفتی زیاتر دەبنەوە.  ئەو بەرپرسەی کۆمیسیۆنی بازرگانیی ئێران پێشبینی دەکات، ئەمساڵ هەڵاوسان و بەرزبوونەوەی نرخەکان روو لە هەڵکشانی زیاتر دەکەن و بەهۆیەوە چینی هەژار زیانی یەکجار زیاتریان پێ دەگات. وەک ئاماژەی پێ دەدات، هەرچەند حکومەت پێشبینی ئەوەی کردووە رێژەی هەڵاوسان لەمساڵدا ٧ % دەبێت، بەڵام بەهۆی ئەو گرفتانەی لە شێوەی دابەشکردن و چاودێری نرخەکان هەیە، هەڵاوسانی ئابووری زۆر لەو ئامارە زیاتر دەبێت.  فرووغان پێی وایە گرفتەکە لە داڕشتنی بناخەی ئابووریی ئێران هەیە، رەخنە لە بەرپرسانی حکومەت دەگرێت و دەڵێ، ئێمە بناخەیەکی ئابووریی شەفافمان نییە و ئەو کەسانەی کاربەدەستی سەرەکین، راستگۆیانە ناجووڵێنەوە.  جێگری سەرۆکی ژووری بازرگانیی سنە لە رۆژهەڵاتی کوردستان بە تۆڕی میدیایی رووداوی راگەیاند، "دۆخی ئابووری بابەتێک نییە، کە بە فەرمانێک یان بە شەوێک بیگۆڕێت و بەرەو باشبوونی بەرێت، بەڵکو ئەوە پێویستی بە پلاندانان هەیە و دەبێ دۆخی ئێستەی هەڵسەنگێنن و دواڕۆژ بمانەوێ بە چ ئاستێکی بگەیەنین".  لە پایزی ساڵی رابردوو وەزارەتی کاری ئێران رایگەیاند، تاوەکو کۆتایی ساڵی رابردوو، یەک لەسەر سێی دانیشتووانی ئێران لە هەژاری رەهادا ژیانیان بەڕێ کردووە و پێشتریش حەمیدڕەزا ئیمامقوڵی تەبار، پشکنەری دەستەی باڵای نوێنەری کرێکارانی ئێران رایگەیاندبوو، نیوەی دانیشتووانی ئێران ژیانێکی هەژارانە بەڕێ دەکەن.  بۆ کۆنتڕۆڵکردنی ئەو دۆخە شڵەژاوە کەیخەسرەوی دەڵێ، "ئێستە گەورەترین هیوا و سەرمایەی ئێران بۆ ئەوەی لە رێگەیەوە بتوانێ دۆخەکە کۆنتڕۆڵ بکات، هەناردەکردنی نەوتە کە بەهۆی شەڕی ئۆکرایناوە نرخی رووی لە بەرزبوونەوە کردووە، لەگەڵ ئەوەیش ئاستی هەناردەی نەوتی ئێران لەچاو ساڵی رابردوو تا رادەیەک بەرز بووەتەوە، کە ئەو دوو هۆکارە بۆ کورتخایەن هیوایەک دروست دەکەن، کە بتوانرێ فەرمانی سەرۆککۆمار بۆ نەهێشتنی هەژاری جێبەجێ بکرێت".  وەک ئاماژەی پێ دەدات، ئەو پلانە کورتخایەنە و ناتوانرێ بۆ دواڕۆژیش پشتی پێ ببەسترێ، بەڵکو دەبێ بەرنامە هەبێ بۆ ئەوەی هەلی کار بڕەخسێنن و کارگەکان بکەونەوە گەڕ بۆ ئەوەی خەڵک داهاتی خۆیان هەبێت.  دوێنێ هەینی ٢٥ی ئادار بە فەرمانی سەرۆککۆمار بانکی نیشتمانیی ئێران بڕی ٤٣٠ ملیۆن دۆلاری بۆ وەگەڕخستنی پڕۆژەی نیشتەجێبوون خستە سەر هەژماری بانکی وەبەرهێنەران و بەپێی ئەو پڕۆژەیە حکومەت بڕیارە ساڵانە یەک ملیۆن یەکەی نیشتەجێبوون بۆ ماوەی ١٠ ساڵ رادەستی هاووڵاتییان بکات و بەمەیش کرێچی لەو وڵاتەدا نەمێنێت.  کەیخەسرەوی دەڵێ، ئەو فەرمانەی سەرۆککۆمار بۆ دروستکردنی یەک ملیۆن خانوو لە ئێران، ئەگەر بەتەواوی جێبەجێ بکرێت، هەلی کاری زۆر لە پارێزگاکانی ئێران و رۆژهەڵاتی کوردستان دەڕەخسێنێت.  بەپێی راپۆرتی وەزارەتی کاری ئێران بۆ دەستنیشانکردنی پارێزگا هەژارەکانی ئەو وڵاتە، هەرسێ پارێزگای کرماشان و سنە و ئیلام لە ریزی هەرە پێشەوەی پارێزگا هەژارەکانن و پارێزگای ورمێش بە مەودایەکی کەمتر لە ریزی یازدەیەمی پارێزگا هەژارەکانی ئێرانە.  جێگری ژووری بازرگانیی پارێزگای سنە دووپاتی دەکاتەوە، ئێستە ئابووریی ئێران ئابوورییەکی حکومەتییە و زیاد لە ٨٠ % ی کارگە و سەرچاوە ئابوورییەکان لەدەستی حکومەتدان و ئەگەر حکومەت بێت پەرە بە کەرتی تایبەت بدات و بار و خەرجییەکانی خۆی سووکتر بکات، دەستی واڵاتر دەبێت بۆ پڕژانە سەر چارەسەری گرفتە ئابوورییەکان.  کەیخەسرەوی پێی وایە، بنەبڕکردنی هەژاری بە دابینکردنی هەلی کار و بووژاندنەوەی کەرتی کشتوکاڵ و سەرجەم ئەو رێیانەوە دەکرێت، کە خەڵک خۆیان داهاتی راستەوخۆیان هەبێت، ئەگینا بە پێدانی بڕە یارمەتییەکی مانگانە، کە بڕەکەی ٤٥ هەزار تمەنە "کەمتر لە سێ دۆلار" خەڵک لە هەژاری دەرباز نابن و ئەگەر ئەو یارمەتییە چەند هێندەش زیاد بکرێت کاریگەری لەسەر گوزەرانی خەڵک نابێت.