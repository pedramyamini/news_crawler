موحەڕەم ئينجە، پەرلەمانتارێکی پێشووتری جەھەپە پاشنیوەڕۆی ئەمڕۆ دووشەممە ٨ی شووباتی ٢٠٢١ لە نووسینگەی خۆی لە ئەنقەرە لە کۆنفرانسێکی رۆژنامەڤانیدا رایگەیاند "ئەمڕۆ ده‌ست له ئه‌ندامێتیی [جەهەپە] ده‌كێشمه‌وه. ھۆکاری دەستلەکارکێشانەوەم لەم ھەفتەیەدا بە نووسراوێک ده‌خه‌مه‌ڕوو".  هەر لە کۆنفرانسەکەدا ئینجە رەتیکردەوە پەیوەندی بە هاوپەیمانیی جمهورەوە بکات.  ئەو پەرلەمانتارەی پێشووتری جەهەپە کە دەستی لەکار کێشاوەتەوە، باسی لەوە کرد "ئێمە هەرگیز، هەرگیز، هەرگیز کارمان بە شوێنێک نییە کە ئەویش هاوپەیمانی جمهوورە. روون و ئاشکرایە. جا لێرەوە دەڵێم کە ئێمە ٥٠+١ بەدەستدەهێنین. با هیچ کەسێک گومانی لەمە نەبێت. ئەم وڵاتە بەڕێوەدەبەین و ئاشتەوایی بەرقەرار دەکەین".  بە گوتەی ئینجە "نیوەی ئەو کەسانەی دەنگ بە پارتی گەلی کۆماری دەدەن، دەڵێن، بە نەفرەت بێت هیچ چانسێکی دیکەم نییە بۆیە دەنگ بە جەهەپە دەدەم. جا لەبەرئەوەی بەرپرسانی جەهەپە ئەمە دەزانن، دەڵێن، موحەڕەم ئینجە ئۆپۆزیسیۆن دابەشدەکات. درۆ دەکەن، دابەشکاری و شت لەئارادا نییە... لە ماوەیەکی زۆر کورتدا و لە کۆبوونەوەی داهاتووماندا پارتەکەمان رادەگەیێنین. لۆگۆ و پرۆگرامەکانمان هەمووی ئامادەن".