ئەمڕۆ دووشەممە، ٢٥/١٠/٢٠٢١، کۆنسوڵخانەی كۆماری ئیسلامیی ئێران له سلێمانی ئاگادارییەکی تایبه‌ت به ئاسانكاریی نوێی گه‌شتی هاووڵاتیانی عێراق بۆ كۆماری ئیسلامیی ئێران له‌ڕێی فڕۆكه‌وه بڵاوکردەوە.  لە ئاگادارییەکەدا هاتووە: "به‌پێی رێكه‌وتنه‌كانی پێشووی نێوان حكومه‌ته‌كانی كۆماری ئیسلامیی ئێران و كۆماری عێراق، هاوڵاتیانی عێراقی ده‌توانن له رۆژی ٢٥ی تشرینی یەکەمی ٢٠٢١ ەوە، ته‌نیا به هه‌ڵگرتنی پاسپۆرتی باوه‌ڕپێكراو و ماوه‌به‌سه‌رنه‌چووی عێراقی و به ره‌چاوكردنی رێكاره ته‌ندروستییه‌كان ده‌توانن له سنووره ئاسمانیه‌كانه‌وه بچنه‌ناو خاكی كۆماری ئیسلامی ئێرانه‌وه".   هەروەها هاتووە: "ئه‌و مۆره‌ی كه له‌لایه‌ن كارمه‌ندانی سنووره‌كانی كۆماری ئیسلامیی ئێرانەوە له‌سه‌ر پاسپۆرته‌كه ده‌درێت به مانای مانه‌وه‌ی یه‌ك مانگه له ئێران و هیچ پێویستیی بە وه‌رگرتنی ڤیزا نییه".  سیروان حوسێن مەحموود، گوتەبێژی دەروازەی حاجی ئۆمەران بە تۆڕی میدیایی رووداوی گوت "هەڵگرتنی ڤیزا بۆ هاتووچۆی گەشتیاران لە رێگەی وشکانییەوە ناگرێتەوە، بەڵکو هاتووچۆی گەشتیاران کارتی وەرگرتنی ڤاکسینیشی بۆ زیادبووە، ئەو گەشتیارانەی دەیانەوێت گەشت بۆ ئێران بکەن دەبێت پاسپۆرتیان ڤیزای پێوەبێت، لەگەڵ کارتی وەرگرتنی ڤاکسین، هەروەها پشکنینی PCRی کۆرۆنا، کە ٩٦ کاژێری بەسەردا تێپەڕنەبووبێت".  رۆژی ١٢/٩/٢٠٢١، ئیبراهیم رەئیسی، سەرۆککۆماری ئێران لە کۆنگرەیەکی رۆژنامەڤانیدا لەگەڵ مستەفا کازمی، سەرۆکوەزیرانی عێراق، کە سەردانی ئێرانی کردبوو رایگەیاند هەردوولا گەیشتوونەتە رێککەوتن بۆ هەڵگرتنی ڤیزا لە نێوان عێراق و ئێران.  هەر ئەمڕۆ دووشەممە ٢٥/١٠/٢٠٢١، ئیرەج مەسجدی، باڵیۆزی ئێران لە عێراق لە توویتێکدا رایگەیاند: "لە ئەمڕۆوە عێراقییەکان دەتوانن بەبێ ڤیزا گەشت بۆ ئێران بکەن".