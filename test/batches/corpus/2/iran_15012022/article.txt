تۆڕی کۆمەڵایەتیی تویتەر ئەمڕۆ شەممە ئەژماری @ khameneiSite ی داخستووە و هۆکاری ئەمەشی بۆ پێشێلکردنی رێوشوێنەکانی تۆڕە کۆمەڵایەتییەکە گەڕاندووەتەوە.  ماڵپەڕی رێبەری ئێران لە دووەمین ساڵی کوژرانی قاسم سلێمانی، فەرماندەی پێشووی فەیلەقی قودسی سوپای پاسداران، ئەنیمەیشنێکی لەژێر ناوی  "بێگومان تۆڵە دەکرێتەوە" بڵاوکردبووەوە، کە تێیدا سوپای پاسدارانی ئێران دۆناڵد ترەمپ و هاوڕێکانی دەکوژن.  قاسم سلێمانی سەرەتای ساڵی ٢٠٢٠ و لە سەردەمی سەرۆکایەتیی دۆناڵد ترەمپ، سەرۆککۆماری پێشووی ئەمریکا، لە بەردەم فڕۆکەخانەی نێودەوڵەتیی بەغدا کوژرا.  رانی جەکسۆن، ئەندامی کۆماریخوازی ئەنجوومەنی نوێنەرانی ئەمریکا، لە تویتێکدا گوتی: "چۆن ئەمجۆرە کەسانە (رێبەری ئێران) لە تویتەردا دەرفەتی چالاکییان پێدەدرێت، بەڵام بە دۆناڵد ترەمپ نادرێت؟! "  تویتەر سەرەتا ئەو ئەژمارەی عەلی خامنەیی هەڵپەسارد، بەڵام دواتر بۆ هەمیشە سڕییەوە.  تویتەر بەهاری ساڵی ٢٠١٩ ئەژمارێکی دیکەی عەلی خامنەیی بە ناوی Khamenei _ Site داخست. هۆکاری داخستنیشی ئەوە بوو کە لە تویتێکدا فڕۆکەیەکی بێفڕۆکەوان بەسەر دۆناڵد ترەمپەوە دەفڕی.