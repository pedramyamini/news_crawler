سلێمان سۆیلو، وەزیری ناوخۆی تورکیا رایگەیاند، "لە بەرەنگاربوونەوەی پەکەکە و رێکخراوەکانی دیکەی تیرۆر لەگەڵ ئیراندا بە هاوبەشی کار دەکەین و چەندین گرووپی کارمان هەیە. ئاسایشی سنوور بۆ ئیران و تورکیا، یەکێکبوو لە مژارە هەرە گرنگەکانی کۆبوونەوەکەمان، بە تایبەتی لە پرسی دیواری ئاسایش لەسەر سنوور، لەبارەی سیستەمی گونجاندنی جەستەیی و سیستەمە تەکنۆلۆژییەکانەوە سوپاسی برا ئێرانییەکانمان دەکەین بۆ ئەو ئاسانکارییانەی بۆیان کردووین".  تورکیا لەنێوان باکوور و رۆژهەڵاتی کوردستاندا دیوارێکی کۆنکرێتیی دروستکردووە. ئەو دیوارە کۆنکرێتییە کە لە بنەڕەتدا بۆ رێگریکردن لە پەکەکە لەنێوان باکوور و رۆژهەڵاتی کوردستاندا دروستکراوە، ئێستا بووەتە بەربەستێکیش بۆ پەڕینەوەی کۆچبەرانی ئەفغانی.  تورکیا هێزی ئەمنیی زیاتر و سیستەمێكی چاودێریی بەهێزی لەسەر ئەو سنوورە جێگیرکردووە. لە رێگەی کامێرای چاودێری، گەڕانی بەردەوامی تیمەکان و لە ئاسمانیشەوە لە رێگەی درۆنەوە چاودێریی هەر جموجۆڵێک دەکات کە لەسەر ئەو سنوورە روودەدات.  ئەحمەد وەحیدی، وەزیری ناوخۆی ئێران رایگەیاند، "بابەتی هاوبەشی زۆرمان هەیە کە هەردوو وڵاتەکە لەسەری کۆکین، لەبارەی بەرەنگاربوونەوەی تیرۆریزم، بەرەنگاربوونەوەی تاوانە نێودەوڵەتییەکان و بەرەنگاربوونەوەی قاچاخچێتیی چەک، هەروەها ئاڵوگۆڕی نێوان دەروازە سنوورییەکان و گەشەپێدان بە چالاکییە بازرگانییەکان و هاوکاری لە هەموو بوارەکانی دیکەدا، وەکو بابەتی کۆچبەری. لە لایەکی دیکەشەوە گفتوگۆمان لەسەر بابەتی گشتیی دیکەی وەکو رۆڵی وێرانکەری ئەمریکا و ئیسرائیل لە ناوچەکەدا کرد. هەردوو وڵاتەکەمان کۆکن لەسەر گەشەپێدان بە پەیوەندیی کاریگەر لەنێوانیاندا".  لە کۆبونەوەی نێوان شاندی هەردوو وڵاتدا بە سەرۆکایەتیی وەزیرانی ناوخۆی هەردوو وڵات، لەسەر داوای لایەنی ئێرانی بڕیاردراوە بە پێکهێنانی گرووپێکی کاری هاوبەش لە پارێزگا سنوورییەکانی نێوان هەردوو وڵاتدا.