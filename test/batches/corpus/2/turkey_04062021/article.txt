پرۆفیسۆر د. ئۆزەر سانجار، سەرۆکی کۆمپانیای میترۆپۆڵ MetroPOLL بۆ لێکۆڵینەوە و توێژینەوەی سیاسی و کۆمەڵایەتی، لە تویتەر، ئەنجامی دوایین راپرسی کۆمپانیاکەی بڵاوکردووەتەوە، کە تایبەتە بە هەڵبژاردنی داهاتووی تورکیا.  سانجار رایگەیاند، ئەگەر هەفتەی داهاتوو هەڵبژاردن بکرێت هاوپەیمانیی میللەت (جەهەپە و ئی پارتی) ٤٨.٠ % ی دەنگەکان بەدەستدەهێنن. لە بەرامبەردا هاوپەیمانیی جمهوور (ئاکپارتی و مەهەپە) کە بەرەی دەسەڵاتە % ٤٠.١ی دەنگەکان بەدەستدەهێنن.  بە گوێرەی راپرسییەکە ١١ % ی بەشداربووانی راپرسییەکە هێشتا خۆیان یەکلایی نەکردووەتەوە دەنگ بە کێ دەدەن، ئەو رێژەیە زۆرەش گۆڕانکاری بەسەر ئەنجامی هەڵبژاردنەکان دێنێت.  بەهۆی ئەو رەوشە ئابوورییە خراپەی تورکیا تێیکەوتووە، ئۆپۆزیسیۆنی تورکیا داوای هەڵبژاردنی پێشوەخت دەکات، هەرچی بەرەی دەسەڵاتە دژی ئەوەیە و دەڵێت هەڵبژاردن لە وادەی یاسایی خۆیدا لە حوزەیرانی ٢٠٢٣ دەکرێت.