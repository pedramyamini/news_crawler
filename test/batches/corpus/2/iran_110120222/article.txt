لە ئێران سێ دەسەڵاتی سەرەکیی، دوو ملیۆن و ٨٧ هەزار و ٣٤٣ فەرمانبەری هەن کە لەو ژمارەیە، یەک ملیۆن و ٩٩٨ هەزار و ٤٣٧ یان فەرمانبەری حکومەت، ٨٤ هەزار و ٧١١ کەسیان فەرمانبەری دەسەڵاتی دادوەری و چوار هەزار و ٢٠٠ کەسیشیان فەرمانبەری پەرلەمانن. مووچەی بنەڕەتی فەرمانبەرانی هەرسێ دەسەڵاتەکە نزیکەی هەشت ملیۆن تمەنە، بەڵام لە دەسەڵاتی دادوەریدا ئەو مووچەیە مانگانە تاوەکو ١٨٠ ملیۆن تمەنیش بە تایبەت بۆ دادوەرەکان، بەرزدەبێتەوە.  فەرمانبەرێکی ناڕازی دەڵێت، "بەداخەوە پەرلەمانتاران ئەوەنین کە نیشانی دەدەن. زۆر ئاساییشە، کەسێک کە بە سوێندخواردنی درۆ و فریودان دەنگ بهێنێت، ئەنجامی کردەوەکانی لەوە باشتر نابێت. ٢١٢ کەس بە ناوی خۆیانەوە واژۆیان کردووە و پشتیوانییان لە پرۆژەیاساکە کردووە. بەڵام لەڕۆژی دەنگدان لەسەر پرۆژەیاساکە، لەپشتەوە شمشێریان لە کارمەندان و دادوەرانی دەسەڵاتی دادوەری دا. "  لە پرۆژەیاساکەدا داوای زیادکردنی ٣٥ لەسەتی بڕی مووچەی فەرمانبەرانی دەسەڵاتیی دادوەریی کرابوو. پەرلەمانی ئێرانیش دەڵێت، ساڵی داهاتوو تەنیا ١٠ لەسەت بە مووچەی هەموو فەرمانبەران زیاد دەکرێت و نایەوێت جیاوازی لەنێوان فەرمانبەرانی هەرسێ دەسەڵاتەکەدا هەبێت. بەڵام فەرمانبەرانی دەسەڵاتی دادوەری پێیانوایە جیاوازی لەنێوان ئەوان و فەرمانبەرانی دیکەی حکومەتدا کراوە.   فەرمانبەرێکی دیکەی دادوەری کە لەپەسندنەکردنی پرۆژەیاساکە نیگەرانە، باس لەوە دەکات، "بەداخەوە کۆمەڵگە سەرەڕای ئەو هەموو زەحمەتەی کە دەیکێشین باش سەیرمان ناکات. خەڵک لەدەرەوە پێیانوایە ئێمە پشتیوانی پیاوکوژ و دز و گەندەڵین، کەس وەکوو پشتیوانی حەق و دادپەروەری سەیرمان ناکات. لە کاتێکدا هەموو تەمەن و گەنجێتیمان لەپای ئیشەکەمان دانا. هۆکارەکەشی ئەوەیە حکومەت بەچاوی سووک سەیرمان دەکات و ماف و مووچەمان لە زۆربەی فەرمانبەرانی کەرتەکانی دیکە کەمترە. "  ناڕەزایەتی فەرمانبەرانی دەسەڵاتی دادوەری لەنێو بەرپرسانی ئەو دەزگایە و حکومەت، کاردانەوەی زۆری لێکەوتووەتەوە، بڕیاری پێداچوونەوە بە پرۆژەیاسای بەرزکردنەوەی مووچەی فەرمانبەرانییان دا.  غوڵامحوسێن موحسنی ئێژەیی، سەرۆکی دەسەڵاتی دادوەری ئێران رایگەیاند، "بەداخەوە بەو ئەنجامەی کە ئێمە دەمانویست، نەگەیشتین. بەڵام لە هەوڵەکانمان بەردەوامین. حکومەت و پەرلەمانیش خەریکن هاوکاریمان دەکەن. هەڵبەت زۆر بابەت هەیە دەچێتە پەرلەمان و پەسندناکرێت. گرنگ ئەوەیە کە هەموومان لە هەوڵداین و دەبێت فەرمانبەرانیش ئەو هەوڵانە ببینن و بزانن کەمتەرخەمیمان نەکردووە. "  وێڕای ئەوانەش، بەیانی ئەمڕۆ سێشەممە ١١ - ٠١ - ٢٠٢٢ داواکاری گشتیی ئێران، گردبوونەوەی فەرمانبەرانی دەسەڵاتی دادوەریی بە نایاسایی زانی، داوایکرد کۆتایی بەو گردبوونەوانە بهێنن کە دەبێتە هۆی گەرمکردنی بازاڕی میدیا بێگانەکان.