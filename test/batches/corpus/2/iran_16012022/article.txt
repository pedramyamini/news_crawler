کاژێر ٠٠: ٠٠ لەوکاتەی خەڵک دەیانویست بخەون، دەنگی تەقینەوەی بەهێز خەوی لە دانیشتووانی دەیان شاری پارێزگاکانی رۆژهەڵاتی کوردستان و رۆژئاوای ئێران زڕاند و ترس و دڵەڕاوکێیەکی زۆری لای خەڵک دروستکرد.  تاوەکو ئێستا هیچ بەرپرسێکی فەرمیی ئێران لەبارەی ئەو دەنگانەی بیستراون قسەیان نەکردووە. ئاژانسێکی هەواڵیی ناوخۆی ئێران نووسیویەتی، لە ئەسەدابادی پارێزگای هەمەدان دەنگی تەقینەوەکە هێندە بەهێز بووە کە خانووەکانی هەژاندووە و خەڵک چوونەتە دەرەوەی ماڵەکانیان.  سەعید کتابی، قایمقامی ئەسەدابادی هەمەدان لە سەرەتای رووداوەکەوە گوتویەتی کە سەرقاڵی لێکۆڵینەوەن تاوەکو بزانن هۆکاری ئەو دەنگە بەهێزانە چی بووە.  رووداوەکە سۆشیاڵمیدیای ئێرانی تەنیوە. چەندین سەرچاوە باس لەوە دەکەن کە هێرشکراوەتە سەر چەندین سەکۆی مووشەکیی لە رۆژئاوای ئێران و دەنگەکان لە ئەنجامی بۆردوومانەکانی ئەو شوێنانە بوون. بەڵام سەرچاوەکانی نزیک لە حکومەتی ئێران و سوپای پاسداران رەتیدەکەنەوە و باس لە مانۆڕێکی سەربازیی ئێران دەکەن بۆ ئامادەباشیی سیستەمی بەرگریی ئاسمانیی ئێران.  چەندین ڤیدیۆ لە تویتەر و ئینستاگرام بڵاوکراونەتەوە کە دەنگی تەقەیەکی زۆر دەبیسترێت، بەڵام هیچ سەرچاوەیەکی فەرمی و ئاژانسێکی هەواڵیی ئێران راستیی ڤیدیۆکانیان پشتڕاست نەکردوونەتەوە.