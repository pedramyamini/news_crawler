ئەمڕۆ سێشەممە، کۆشکی کریملین لە راگەیێندراوێکدا رایگەیاند، رۆژی چوارشەممە ١٩ - ١ - ٢٠٢٢ لەسەر بانگهێشتنامەی پووتین، ئیبراهیم رەئیسی سەردانی مۆسکۆ دەکات. ئەوەش لەکاتێکدایە کە گفتوگۆی زیندووکردنەوەی رێککەوتنی پڕۆگرامی ئەتۆمیی ئێران  لە نێوان ئێران و ڵاتە زلهێزەکانی جیهان لە ئارادایە.  ئەم سەردانەی رەئیسی بۆ رووسیا وەکو گرنگترین سەردانی فەرمی بۆ دەرەوەی وڵات دەبینرێت لەو کاتەوەی لە مانگی ئابی پارساڵدا لە کۆشکی سەرۆکایەتیدا دەستبەکار بووە. هاوکات ئەمە لە دوای ساڵی ٢٠١٧ دەبێتە یەکەمین سەردانی سەرۆکێکی ئێران بۆ رووسیا.   کریملین دەڵێت، هەردوو سەرۆکەکە گفتوگۆ لەبارەی "هەموو پرسەکانی نێو هاوئاهەنگیی دوولایەنەی نێوانیان دەکەن، " لەنێویدا، باس لە رێککەوتنی ساڵی ٢٠١٥ ـی پڕۆگرامی ئەتۆمیی ئێران دەکەن، کە بەگوێرەی رێککەوتنەکە، ئێران پڕۆگرامە ئەتۆمییەکەی سنوورداردەکرد و لە بەرامبەردا، سزاکانی سەری سووک دەکرانەوە.   لە ساڵی ٢٠١٨ دا واشنتن لە سەر دەستی دۆناڵد ترەمپ، سەرۆکی ئەوکاتی ئەمریکا، تاکلایەنە لە رێککەوتنەکە کشایەوە، ئەوەش وایکرد ئێرانیش پابەندییەکانی بەو رێککەوتنەوە رابگرێت.   لە ماوەی پارساڵیشەوە، چەند گەڕێکی دانوستاندن لە نێوان ئێران و وڵاتە زلهێزە بەشداربووەکەی رێککەوتنەکە بۆ زیندووکردنەوەی رێککەوتنەکە بەڕێوەچوون. هەرچەندە لەدوای هەڵبژاردنی رەئیسی وەکو سەرۆککۆماری ئێران، دانوستاندنەکان لە مانگی حوزەیرانی ساڵی ٢٠٢١ دا راگیران، بەڵام دواتر لە مانگی تشرینی دووەمی هەمان ساڵ دەستیان پێکردەوە.   مۆسکۆ و تاران پەیوەندیی سیاسی، ئابووری و سەربازیی بەهێزیان هەیە و لە ماوەی شەڕێ یەک دەیەی سووریادا هاوپەیمانی سەرەکیی بەشار ئەسەدی سەرۆکی سووریا بوونە.