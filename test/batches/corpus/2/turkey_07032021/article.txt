کەمال کڵچدارئۆغڵو، سەرۆکی پارتی گەلی کۆماری ' جەهەپە ' لە هەڤپەیڤینێکدا هەڵسەنگاندنی بۆ پلانی کاری مافەکانی مرۆڤ کرد، کە هەفتەی رابردوو لەلایەن سەرۆککۆماری تورکیا خوێندرایەوە و چووە بواری جێبەجێکردنەوە.  لەمبارەیەوە کڵچدارئۆغڵو رایگەیاند، بەر لە هەموو شتێک ئەگەر رەجەب تەیب ئەردۆغان راست دەکات و لە خەمی پاراستنی مافەکانی مرۆڤە، با سەڵاحەددین دەمیرتاش و عوسمان کاڤاڵا ئازاد بکات، با دەستبەرداری تەواوی ئەو سکاڵایانە ببێت کە بە تۆمەتی بێڕێزیکردن بە سەرۆککۆمار تۆمارکراون. با پێش هەموو کەسێک رێز لە بڕیارەکانی دادگای دەستوور بگرێت و دادوەر بۆ ئەم دامەزراوە یاساییە فەرمییە دانەمەزرێنێت، چونکە ئەمانە دادوەر نین، دارودەستەی کەسی ئەردۆغان و دەسەڵاتن و تەنیا فەرمانی کۆشک جێبەجێ دەکەن و بەدەقی یاسایی کارناکەن. ئەگەر ئەردۆغان ئەم چەند هەنگاوە بچووکانە بنێت، ئەوکات باوەڕی پێدەکەین.   رۆژی ٢ - ٣ - ٢٠٢١ رەجەب تەیب ئەردۆغان، سەرۆککۆماری تورکیا لە رێوڕەسمێکدا کە بە ئامادەبوونی سەرۆکی گشتیی پارتە سیاسییەکان بەڕێوەچوو، کارنامەی تایبەت بە مافی مرۆڤ لە تورکیا راگەیاند.  لەبارەی کاریگەری مەهەپە و دەوڵەت باخچەلی بەسەر ئەردۆغان و حکومەتی تورکیا، کەمال کڵچدارئۆغڵو گوتی: "ئەردۆغان لە ترسی لەدەستدانی کورسیی دەسەڵات، هاوپەیمانی لەگەڵ باخچەلی کرد، باخچەلیش دۆخەکەی بۆ بەرژەوەندی و مەرامە سیاسییەکانی خۆی قۆستەوە. ئەردۆغان گیرۆدە و دیلی دەستی باخچەلییە.   ماوەیەکە لە تورکیا داخستنی هەدەپە بووەتە رۆژەڤ، بە تایبەتی دوای ئۆپەراسیۆنەکەی تورکیا بۆ سەر چیای گارە کە بە کوژرانی ژمارەیەک دیلی تورکیا کۆتاییهات.   سەبارەت بە هەوڵەکانی داخستنی هەدەپە، کەمال کڵچدارئۆغڵو رایگەیاند، ئەگەر ئەوان بەنیازن بەداخستنی هەدەپە سزای زیاتر لە شەش ملیۆن کەس بدەن، ئەمە دیموکراسییەت نییە. دەسەڵات سزای هەموو ئەو کوردانە دەدات کە دەنگی پێنادەن. تەنانەت کوردە نەریتخوازەکانیش لەم دۆخە ناڕازین. لە کاتێکدا کورد خەڵکی رەسەنی ئەو وڵاتەن و  لە جەنگی رزگاریخوازیشدا کورد لە چاناککالە لەگەڵ تورکەکان پێکەوە گیانیان فیدا کرد و خوێنیان تێکەڵ بوو.