بەپێی ئەو گرتە ڤیدیۆییانەی بڵاوکراونەتەوە، هێزەکانی پۆلیس لە چەندین شاری وەکو کرماشان، تاران، مەشهەد، شاری کورد، ساری و چەند شاری دیکە پێشنیوەڕۆی ئەمڕۆ دووشەممە گردبوونەوە و رایانگەیاند، دۆخی ژیانیان خراپە و ئەو مووچەیەی پێیان دەدرێت بەشی دابینکردنی پێداویستییەکانیان ناکات. هێزەکانی پۆلیس لە تاران لەبەردەم پەرلەمان و لە ناوەندی پارێزگاکانیش لەبەردەم باڵەخانەی پارێزگاکان گردبوونەوە.  بەپێی گرتە ڤیدیۆییەکان، لەکاتی ناڕەزایەتی دەربڕینی هێزەکانی پۆلیسدا، هێزە ئەمنییەکانی ئێران لە دەوروبەری شوێنی ناڕەزایەتییەکان بڵاوەیان پێکرابوو.  حوسێن ئەشتەری، فەرماندەی گشتیی پۆلیسی ئێران پێشتر رایگەیاندووە، لە چوار ساڵی رابردوودا هەشت جار مووچەی هێزەکانی پۆلیس زیادکراوە و ئەوانەی مووچەکانیان کەمبووە، دوو هێندە زیادکراوە، بەڵام دیسانیش بەهۆی بەرزبوونەوەی رێژەی هەڵاوسان، هێزەکانی پۆلیس توانای دابینکردنی پێداویستییە سەرەکییەکانیان نییە.