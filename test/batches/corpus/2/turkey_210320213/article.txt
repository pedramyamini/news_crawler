رەجەب تەیب ئەردۆغان، سەرۆککۆماری تورکیا لە پەیامەکەیدا، رۆژی نەورۆز بە موژدەی بەهار و هێمای ئاشتیی و برایەتی پێناسەکردووە و رایگەیاندووە: '' ئاواتەخوازم ئەو هەستی یەکێتی و پشتیوانییەی نەورۆز ئاماژەی بۆ دەکات کە هەزاران ساڵە هەر لە رۆژهەڵاتی ئاسیاوە تا ئەنادۆڵ و بەلقان لە جوگرافیایەکی فراواندا بە جۆشوخرۆشەوە یاد دەکرێتەوە لە تەواوی جیهاندا رەگ داکوتێت و هەمیشەیی بێت".  لە بەشێکی دیکەی پەیامەکەیدا سەرۆککۆماری تورکیا رایگەیاندووە: "بەو ئومێد و جۆشوخرۆشەی کە نەورۆز هێناویەتیە ئاراوە، بە ژن، پیاو، گەنج و پیرەوە شان بە شانی یەک بەردەوام دەبین لەسەر بنیاتنانی داهاتوویەکی خۆشگوزەرانتر، دادپەروەرتر و ئارامتر بۆ وڵاتەکەمان، ناوچەکە و هەموو مرۆڤایەتیی. ئاواتەخوازم نەورۆز ببێتە مایەی خۆشگوزەرانیی و بەرەکەت بۆ گەلە ئەزیزەکەمان و هەموو مرۆڤایەتی، لە قوڵایی دڵمەوە سڵاو لە هەموو هاووڵاتیانمان دەکەم ''.  لالەیەکی دیکەوە جۆ بایدن، سەرۆکی ئەمریکا بە بۆنەی هاتنی نەورۆزەوە پەیامێکی پیرۆزبایی بڵاوکردەوە. بایدن دەڵێت "بەهار هێمایەکی تاهەتاییە بۆ نوێبوونەوە و زیندووبوونەوە لە ئەمریکاوە تاوەکو ئێران، ئاسیای ناوەڕاست، وڵاتانی قەوقاز و، رۆژهەڵاتی نێوەڕاست دڵی خەڵکی پڕ دەکات لە رووناکی و هیوا. "  هەروەها سکرتێری گشتیی نەتەوە یەکگرتووەکانیش وێڕای دەربڕینی خۆشحاڵیی بەبۆنەی دروستکردنی ڤاکسینی کۆرۆنا رایدەگەیێنێت، نەورۆز کار بۆ چاکبوونەوە و دروستکردنەوە دەکات لەڕێگەیەکی باش و بەهێز بە هاوئاهەنگیی لەگەڵ سرووشت.  ئەنتۆنیۆ گوتیرێز، سکرتێری گشتیی نەتەوە یەکگرتووەکان لە پەیامێکیدا بەبۆنەی نەورۆزەوە رایگەیاند: هەموو ساڵێک نەورۆز ئاماژە بە دەستپێکێکی نوێ دەدات، نەورۆزی رابردوو هاوکات بوو لەگەڵ سەرەتاکانی پەتایەکی جیهانیی وێرانکەر، نەورۆزی ئەمساڵ لە هەموو کات گرنگترە، هاوخەمیی نێوان کۆمەڵگەکان و نەوەکان لە هەموو کات گرنگترە.