کەمال کڵچدارئۆغڵو، سەرۆکی جەهەپە لەبارەی رەجەب تەیب ئەردۆغان لە گوتارێکدا گوتبووی "ئەو، بەناو سەرۆککۆمارە"، لە دژی بەکارهێنانی ئەو دەستەواژەیە، پارێزەرانی ئەردۆغان سکاڵایان لە دژی تۆمارکرد و دەڵێن ئەوە سووکایەتییە بە ئەردۆغان. پارێزەرەکان لە داواکەیاندا داوای یەک ملیۆن لیره " ١٣٤ هه‌زار دۆلار" پێبژاردنی سزای ماددی ده‌كه‌ن.   به‌گوێره‌ی ئاماری وه‌زاره‌تی دادی توركیا، ته‌نیا له ساڵی ٢٠١٩ دا لێكۆڵینه‌وه له‌دژی ٣٦ هه‌زار و ٦٦ كه‌س به تۆمه‌تی سووكایه‌تی به ره‌جه‌ب ته‌یب ئه‌ردۆغان سه‌رۆككۆماری توركیا كراوه. له‌م ژماره‌یه‌دا ١٢ هه‌زار و ٢٩٨ كه‌سیان دادگاییكران و ٣ هه‌زار و ٨٣١ كه‌س سزایان به‌سه‌ردا سه‌پێندراوه.  ره‌جه‌ب ته‌یب ئه‌ردۆغان ساڵی ٢٠١٤ بۆ یه‌كه‌مجار به سه‌رۆككۆماری توركیا هه‌ڵبژێردرا و ماددەی ٢٩٩ له یاسای ژماره ٥٢٣٧ی تایبه‌ت به یاسای سزاكانی توركیا زیادكرا. به‌گوێره‌ی بڕگه‌كانی ئه‌و مادده‌یه هه‌ر كه‌سێك سووكایه‌تیی به سه‌رۆككۆمار بكات له ساڵێك بۆ چوار ساڵ سزای زیندانیكردنی به‌سه‌ردا ده‌سه‌پێندرێت. سزای ئه‌و كه‌سانه‌ش پارێزبه‌ندییان هه‌یه، بەقەرەبووی داراییەوە سزا ده‌درێن. زۆرترین سزای قەرەبووی داراییش بە کەمال کڵچدارئۆغڵو سەرۆکی جەهەپە دراوە، کە لەکاتی گوتارەکانیدا سووکایەتیی بە ئەردۆغان کردووە.  هه‌ر به‌گوێره‌ی ئاماره‌كه‌ی وه‌زاره‌تی دادی توركیا، له ساڵی ٢٠١٤ دا ٤٠ كه‌س، له ساڵی ٢٠١٥ دا ٢٣٨ كه‌س، له ساڵی ٢٠١٦ شدا ٨٨٤ كه‌س، له ساڵی ٢٠١٧ یشدا ٢ هه‌زار و ٩٩ كه‌س، له ساڵی ٢٠١٨ دا ٢ هه‌زار و ٤٦٢ كه‌س و له ساڵی ٢٠١٩ شدا ٣ هه‌زار و ٨٣١ كه‌س به یه‌ك بۆ چوار ساڵ به‌ندكردن سزادراون. به‌مه‌ش له سه‌رده‌می سه‌رۆكایه‌تیی ئه‌ردۆغاندا ٩ هه‌زار و ٥٥٤ كه‌س ته‌نیا به تۆمه‌تی سووكایه‌تیكردن به سه‌رۆككۆماره‌وه خراونه‌ته زیندانه‌وه.   یەکێتیی سەندیکاکانی پارێزەرانی تورکیا له سه‌ره‌تای ئه‌مساڵدا ئاماری چوار ساڵی سزادانی خه‌ڵكی به‌هۆی سووكایه‌تیكردن به ئه‌ردۆغان بڵاوكرده‌وه و رایگه‌یاند، زیاتر له ١٢٥ هه‌زار كه‌س سزادراون.