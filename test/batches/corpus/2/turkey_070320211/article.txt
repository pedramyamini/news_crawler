دیسک کە لە راپۆرتەکەیدا پشتی بە زانیارییەکانی دەستەی ئاماری تورکیاش بەستووە، بڵاویکردووەتەوە "لە ماوەی قەدەخە و سنووردارکردن بەهۆی ڤایرۆسی کۆرۆنا، لە تورکیادا رێژەی بێکاریی ژنان گەیشتووەتە ٣٧.٧ %، هەر لە ماوەی بڵاوبوونەوەی ڤایرۆسی کۆرۆنادا بێکاربوونی ژنان بە تێکڕایی بۆ مانگێک ١.٤٨ ملیۆن بووە".  لەوەتەی ڤایرۆسی کۆرۆنا بڵاوبووەتەوە تاوەکو ئێستا ٨٦٧ هەزار ژن کارەکانیان لەدەستداوە. هەر بەپێی راپۆرتی دەستەی ئامار لە ماوەی ساڵی رابردوودا، بەراورد بە پیاوان، ژنان زیاتر کارەکانیان لەدەستداوە.  بەپێی راپۆرتی سندووقی بیمەی بێکاری، لە ساڵی ٢٠٢٠ ژمارەی ئەو کەسانەی لە بیمەی بێکاری سوودمەندبوون، بە رێژەیەکی زۆر دابەزی. لە کانوونی دووەمی ٢٠٢٠ دا ٦١٠ هەزار و ٢٨٧ کەس بڕی ٧١٢ ملیار لیرەی تورکییان وەرگرت، کە دەکاتە نزیکەی ٩٤.٥ ملیۆن دۆلار. لە کانوونی یەکەمی ٢٠٢٠ ژمارەی ئەو کەسانەی لەم بیمەیە سوودمەند بوون بۆ ٢٠٧ هەزار و ٢٦٣ کەس دابەزیوە و بڕی ٢٦٠ ملیۆن لیرەیان پێدراوە کە دەکاتە نزیکەی ٣٤.٥ ملیۆن دۆلار.  ئەمەش لەکاتێکدایە، چاوەڕوان دەکرێت لە کۆتایی ئاداری ئەمساڵدا سەدان کرێکار و کارمەند لە باکووری کوردستان و تورکیا لەلایەن خاوەن کارەکانیانەوە دەربکرێن.  لەگەڵ بڵاوبوونەوەی ڤایرۆسی کۆرۆنا ژمارەیەکی زۆر لە شوێنکارەکان داخران و خاوەن کارەکانیش بۆئەوەی مووچە نەدەن بەشێک لە کارمەند و کرێکارانیان دەردەکردن و ناویان لەو جۆرە دەرکردنەش دەنا، مۆڵەتی بێ مووچە.  سندووقی بیمەی بێکاری بەو پاکێجەی پێشی لەم دۆخە گرت، ئەویش بە پێدانی بڕە مووچەیەکی کەم. ئامانج لەمە، پێشگرتن بوو لە زیادبوونی ژمارەی بێکاران لە باکووری کوردستان و تورکیادا. ئێستاش چاوەکان لەسەر کۆتایی مانگی ئادارن، چونکە ئەوکاتە ماوەی یاسایی پابەندبوونی خاوەن کارەکان بە پێدانی بڕە مووچە و دەرنەکردنی کرێکاران و کارمەندان کۆتایی دێت. هەربۆیە ترس و دڵەڕاوکێی دەرکردن دروستبووە.  بەپێی دوایین راپۆرتەکانی دەستەی ئاماری تورکیا، رێژەی بێکاری لەو وڵاتەدا بریتییە لە ١٢.٨٧ %، هەروەها رێژەی بێکاری لە چینی گەنجاندا بە ٢٤.٩ % خەمڵێندراوە. ئۆپۆزسیۆن رەخنەی لەم ئامارەش هەیە و پێیوایە رێژەی بێکاری بەرزترە لەوەی حکومەت بڵاویدەکاتەوە.