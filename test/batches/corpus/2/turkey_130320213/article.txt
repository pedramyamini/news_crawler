لە کۆبوونەوەکەدا نوێنەرانی پارتی دیموکراتی گەلان (هەدەپە) و پارتی هەرێمە دیموکراتەکان (دەبەپە) و کۆنگرەی کۆمەڵگەی دیموکراسی (دەتەکە) و کۆمەڵەکانی کوردی دیموکرات و شۆرشگێڕ  "DDKD" و پارتی مرۆڤ و ئازادی "PIA" و پارتی کۆمۆنیستی کوردستان "KKP" و پلاتفۆرمی دیموکراتی کوردستان "PDK BAKUR" و پارتی دیموکراتی کوردستانی تورکیا  "PDK - T" بەشداربوون و بیروبۆچوونیان لەبارەی ئاهەنگ و چالاکییەکانی نەورۆز خستەڕوو.   دواتر راگەیێندراوی هاوبەشیان بڵاوکردەوە و لە بەشێکی راگەیێندراوەکەدا ئاماژەیان بەوەداوە، "لە عەفرینەوە تاوەکو گرێسپی، لە سەرێ کانی تا کەرکووک، لە رۆژهەڵاتەوە تا باکوور، کورد لەژێر گوشارێکی گەورەدایە. نەیارانی کورد دەیانەوێت خواستی یەکبوون و یەکگرتوویی گەلی کورد و پەیوەستبوونیان بە گیانی نەورۆزەوە بە هەڵمەتەکانیان لەنێوببەن".   لە بەشێکی دیکەی راگەیێندراوەکەدا هاتووە: "ئەوان دەیانەوێت خەباتی ئازادیخوازانەشمان لەکەدار بکەن. لێرەوە داوای کۆتاییهێنان بە گۆشەگیری سەر ئۆجەلان و تەواوی زیندانە سیاسییەکان دەکەین. هێرشکردن و گوشارخستنە سەر گەلی کورد و زمانی کوردی بەراورد بە قۆناخەکانی پێشوو، زیاد بووە و نکۆڵی لە کورد و مافەکانی دەکرێت. کێشەی کورد ئەمڕۆ گەورەترین کێشەی رۆژهەڵاتی نێوەڕاستە، بە دانپێنان بە مافەکانی گەلی کورد، کێشەی کورد چارەسەر دەبێت، بەڵام بە فەرامۆشکردنی دۆزی گەلی کورد، ئاشتی و سەقامگیری هەرگیز بەدینایەت".  سینان چیفتە یورەک، سکرتێری گشتیی پارتی کۆمۆنیستی کوردستان رایگەیاند، نەورۆزی ٢٠٢١ بۆ یەکگرتوویی و یەکڕیزی گەلی کورد بایەخ و گرنگییەکی تایبەتی هەیە و گوتی، "لەم چەند ساڵەی رابردوودا لە باشوور هێزەکانی پێشمەرگە و لە رۆژئاوا هێزەکانی هەسەدە بە ئیرادەیەکی پۆڵایین توانییان یەکێک لە بەهێزترین گرووپی تیرۆریستی لەنێوببەن".   لەبارەی هاوکارییەکانی نێوان هێزەکانی پێشمەرگە و هێزەکانی هەسەدە سکرتێری گشتیی پارتی کۆمۆنیستی کوردستان رایگەیاند: "باشوور و رۆژئاڤا لە چەندین وێستگە بەهانای یەکدییەوە چوون و بەهێزێکی تۆکمە دڕندەیی داعشیان لەنێوبرد. ئەمەش سەلمێنەری ئەوەیە هەرچەندە یەکگرتوو بین، هێندە بەهێز دەبین".   ساڵانە هەدەپە و پارتەکانی باکوور لەبارەی بەرنامەی ئاهەنگ و چالاکییەکانی نەورۆز کۆدەبنەوە و لیژنەی رێکخەری چالاکییەکانی نەورۆز بەرنامەی چالاکییەکان بڵاودەکەنەوە و بڕیارە لە چەند رۆژی داهاتوودا بەرنامەی نەورۆز رابگەیێندرێت.