به‌كر بۆزداغ، سه‌رۆكی کۆمسیۆنی ده‌ستوور له په‌رله‌مانی توركیا، كه لە هەمانکاتدا پەرله‌مانتاری ئاکپارتییە لە بازنەی یۆزگات، رۆژی دووشەممە ٨ی ئاداری ٢٠٢١، لە هەڤپەیڤینێکدا لەگەڵ ئاژانسی فەرمی وڵاتەکەی (ئەنادۆڵو) ئاماژەی بەوەدا، کۆمسیۆنی هاوبەش كه له ئه‌ندامانی کۆمسیۆنەکانی ده‌ستوور و داد پێكهاتووه، ده‌ستی به لێكۆڵینه‌وه لە هه‌زار و ٣٤٧ دۆسیه‌ی هه‌ڵگرتنی پارێزبه‌ندیی په‌رله‌مانتاران کردووە.  به‌كر بۆزداغ رایگه‌یاند: "هه‌زار و ٣٤٧ دۆسیه‌ی پارێزبه‌ندیی له‌لایه‌ن سه‌رۆكایه‌تیی په‌رله‌مانه‌وه بۆ کۆمسیۆنی هاوبەشی دەستوور و داد رەوانە کردووە و سه‌رۆكایه‌تیی کۆمسیۆنەکە دەستی بە لێكۆڵینه‌وه له یه‌ك به یه‌كی دۆسیه‌كان کردووە".   بۆزداغ ئاماژەی بەوەدا، زۆربەی دۆسیەکان دۆسیەی پەرلەمانتارانی هەدەپەن، کە ٩٦١ دۆسیەن. جه‌هه‌په به ٢٤٦ دۆسیه‌ی هه‌ڵگرتنی پارێزبه‌ندیی بە پلەی دووەم دێت. له دوای ئه‌وانیش پارتی هەرێمە دیموكراتییه‌كان (دەبەپە) ٥٥ دۆسیه، په‌رله‌مانتارانی سه‌ربه‌خۆ ٣٣ دۆسیه، ئاكپارتی  ١٤ دۆسیه، ئیی پارتی ١٢ دۆسیه، مه‌هه‌په  ١٠ دۆسیه، پارتی كرێكارانی توركیا به ٩ دۆسیه، پارتی دیموكرات  ٦ دۆسیه و پارتی نوێگه‌ریی یه‌ك دۆسیه دێن.  سه‌رۆكی کۆمسیۆنی ده‌ستوور له په‌رله‌مانی توركیا دەڵێ، ئەو هەزار و ٣٤٧ دۆسیەیەیە بۆ هەڵگرتنی پارێزبەندی ١٩٥ پەرلەمانتارە. له‌وانه‌ش: ١٢ پەرلەمانتاری ئاكپارتی، ٩٧ پەرلەمانتاری جه‌هه‌په، ٥٩ پەرلەمانتاری هه‌ده‌په، ٧ پەرلەمانتاری مه‌هه‌په، ٧ پەرلەمانتاری ئیی پارتی، ٢ په‌رله‌مانتاری پارتی كرێكارانی توركیا، په‌رله‌مانتارێكی پارتی دیموكرات، په‌رله‌مانتارێكی پارتی هەرێمە دیموكراتییه‌كان - دەبەپە، په‌رله‌مانتارێكی پارتی نوێگه‌ریی و ٨ په‌رله‌مانتاری سه‌ربه‌خۆ.