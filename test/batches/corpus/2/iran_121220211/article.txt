حامد وەیسکەرەمی، سەرۆکی ناوەندی جێبەجێکردنی بڕیارەکانی ئیمام (رێبەری پێشووی ئێران) دەڵێت: "کەمتەرخەمی بەرپرسانی پێشوو بووەتە هۆی ئەوەی کە پارێزگای لۆڕستان لەگەڵ قەیرانە کۆمەڵایەتییە جیاوازەکاندا بەرەوڕووبێت و بەرزترین ژمارەی بێکاری لەسەر ئاستی ئێراندا هەبێت".  بەگوتەی حامد وەیسکەرەمی، بەهۆی بێکارییەوە ساڵانە ١٢ هەزار کەس لە پارێزگای لۆڕستان کۆچ دەکەن و لە گەڕەکە پەراوێزەکانی شار گەورەکاندا نیشتەجێ دەبن. هەروەها لەهەر چوار کەس لە پارێزگای لوڕستان، کەسێک لەلایەن دامەزراوە خێرخوازییەکانەوە یارمەتی دەدرێت.  دامەزراوە خێرخوازییە حکومییەکان هاوکاری خەڵکی کەمداهات دەکەن، کەسانێک کە نەتوانن بژێویی ژیانیان دابین بکەن.   بەگوتەی مورتەزا مەحموودوەند نوێنەری خوڕماوا، ٣٠٠ هەزار کەس لە لۆڕستان بێکارن و داوای لە سەرۆککۆماری ئێران کرد ساڵانە هیچ نەبێت هەلیکار بۆ ١٠ هەزار کەس بڕەخسێنن.   ئەمە لەکاتێکدایە حوجەت عەبدولمالکی، وەزیری کاری ئێران گوتبووی: ساڵانە لە لۆڕستان ٤٠ هەزار هەلیکار دەڕەخسێنین.   رۆژی هەینیی رابردوو ئیبراهیم رەئیسی، سەرۆککۆماری ئێران سەردانی پارێزگای لۆڕستانی کرد، کە هاوکات لەگەڵ ئەم سەردانەدا زۆر کەس ناڕەزایەتییان دژی بارودۆخی ئابووری دەربڕی.   بۆ وەڵامدانەوە داوکاریی خەڵک ناوەندێک بۆ کۆکردنەوەی داواکارییەکان پێکهاتبوو، کە لە ماوەی یەک رۆژدا خەڵک ٣٥ هەزار نامەیان بۆ سەرۆککۆماری ئێران ناردووە.  زیاتر لە ٣٠٠ کەس هەوڵی جیاکردنەوەی نامەکان دەدەن و دواتر رەوانەی نووسینگەی سەرۆککۆماری دەکرێن.