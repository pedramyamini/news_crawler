لە تورکیا ئەمڕۆ یەکشەممە ١٠ی کانوونی دووەم رۆژی ئەو رۆژنامەڤانانەیە کە کار دەکەن. دەسەڵات و سەندیکای رۆژنامەڤانانی تورکیا قسەی جیاواز لەبارەی ئەو رۆژە دەکەن.  فه‌خره‌ددین ئاڵتون، سه‌رۆكی فه‌رمانگه‌ی په‌یوه‌ندییه‌كان لە سه‌رۆكایه‌تی كۆمار رایگەیاند، لە تورکیا ئازادی رادەربڕین و راگەیاندن لە سایەی هەمەچەشنی لە میدیادا و دەستبەرکردنی کەشێکی ئازاد، بەجۆرێک پێشکەوتووە کە بە ٢٠ ساڵی رابردوو بەراورد ناکرێت.   سەندیکای رۆژنامەڤانانی تورکیاش راگەیێنراوێکی بڵاوکردەوە و رایگەیاند، لە تورکیا گوشاری سەر رۆژنامەڤانان رۆژ لە دوای رۆژ زیاتر دەبێت و رێژەی بێکاری لەو کەرتەدا دوو ئەوەندەی تێکڕای بێکاری نیشتمانییە.  بەگوێرەی هەمان سەرچاوە زیاتر لە ٩٠ % ی رۆژنامەڤانان لە تورکیا بێ متمانە و لە دەرەوەی کاری سەندیکایی ماونەتەوە و ٦٧ رۆژنامەڤان لە زیندانەکانی تورکیان.  لە راگەیێندراوەکەی سەندیکای رۆژنامەڤانانی تورکیا ئاماژە بە دوایین ئامارە فەرمییەکانی وەزارەتی کار و کاروباری کۆمەڵایەتی تورکیا دراوە کە لە تەمموزی ٢٠٢٠ بڵاوکراوەتەوە و رایگەیاندووە، لە تورکیا ٨٦ هەزار و ٥٠٥ رۆژنامەڤان بە فەرمی کار دەکەن.  بەگوێرەی داتاکانی فه‌رمانگه‌ی په‌یوه‌ندییه‌كانی سه‌رۆكایه‌تی كۆماری تورکیا کە لە ئەیلولی ٢٠٢٠ بڵاوکراوەتەوە، ١٧ هەزار و ٥٥١ رۆژنامەڤان بیمەیان هەیە.   سەندیکای رۆژنامەڤانانی تورکیا دەڵێ، ئەو خوێندکارانەی دەرچووی بەشی راگەیاندنن، تەنیا ٢٥ - ٣٠ % یان هەلی کارکردنیان بۆ دەڕەخسێت.