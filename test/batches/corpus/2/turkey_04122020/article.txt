چەند سەرچاوەیەک لە سەرۆکایەتیی کۆماری تورکیا رایانگەیاندووە، رۆژی ٩ - ١٠ی کانوونی یەکەمی ٢٠٢٠ رەجەب تەیب ئەردۆغان، سەرۆککۆماری تورکیا دەچێتە ئازەربایجان و بەشداری لە رێوڕەسمێکی سەربازیی تایبەت بە "سەرکەوتنی ئازەربایجان" دەکات بەبۆنەی کۆنترۆڵکردنی هەرێمی ناگۆرنۆ - قەرەباخ.  پێشبینی دەکرێت لەو سەردانەیدا، سەرۆکی تورکیا لەگەڵ ئیلهام عەلیێڤ، سەرۆکی ئازەربایجان تاوتوێی پرسە هەرێمی و پەیوەندییە دوولایەنەکان بکات، لەنێویاندا دامەزراندنی ناوەندێکی چاودێری لەگەڵ رووسیا بۆ چاودێریکردنی ئاگربەست، ئەرکەکانی سەربازانی تورکیا و پەیوەندییە ئابوورییەکان.  لە ماوەی رابردوودا ئەنقەرە پاڵپشتیی تەواوی خۆی بۆ باکو دەربڕی بۆ رووبەڕووبوونەوەی هێزەکانی ئەرمینیا.  نزیکەی ٢٠ % ی خاکی ئازەربایجان بۆ ماوەی نزیکەی سێ دەیە بەشێوەیەکی نایاسایی لەژێر کۆنترۆڵی ئەرمینیا بوو. رۆژی ٢٧ی ئەیلوول شەڕ و ئاڵۆزی لەنێوان ئەو دوو وڵاتە لەسەر ئەو زەوییانە دەستیپێکرد، ئازەربایجان توانیی کۆنترۆڵی بەشێکی بەرچاو لە خاکی ناگۆرنۆ قەرەباخ و چواردەوری بکات کە لە جەنگی ساڵانی ١٩٩١ - ١٩٩٤ لەدەستیدابوو.  رۆژی ١٠ی تشرینی دووەمی ٢٠٢٠ بە نێوەندگیریی رووسیا، ئاگربەست لەنێوان ئازەربایجان و ئەرمینیا راگەیێندرا.