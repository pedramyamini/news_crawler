رەجەب تەیب ئەردۆغان، سەرۆککۆماری تورکیا لەبارەی دۆخی تەندروستیی خۆی دوای وەرگرتنی ڤاکسینی کۆرۆنا رایگەیاند، هیچ کاریگەرییەکی لاوەکیی نەبووە و گوتی: "دۆخی تەندروستیم باشە و هیچ کێشەیەکم نییە. " جەختی لەوەش کردەوە، دوای ٢٨ رۆژی دیکە ژەمی دووەمی ڤاکسین وەردەگرێت.   لە وەڵامی پرسیاری دوایین پێشهاتەکان بۆ کڕینی پاکێج و قۆناخی دووەمی سیستەمی بەرگریی مووشەکی ئاسمانیی ئێس - ٤٠٠،  ئەردۆغان رایگەیاند: "وەک لای هەمووان روون و ئاشکرایە پاکێجی یەکەمی ئێس - ٤٠٠ کۆتایی هات و رادەستمان کرایەوە. لە کۆتایی ئەم مانگەدا کۆبوونەوەیەک لەگەڵ رووسیا دەکەین، هەموو بابەتەکان دەخەینە بەرباس و لێکۆڵینەوە، لەمانەش پرسی کڕینی قۆناخی دووەمی ئێس - ٤٠٠ تاوتوێ دەکەین و بڕیاری لەسەر دەدەین. "  سەرۆککۆماری تورکیا گوتی: "ئێمە کە بڕیارمان لەسەر بابەتێک دا، گوێ بە هەڵوێستی کەس نادەین، جا ئەمریکا بێت یان وڵاتێکی دیکە. ئێمە ئەندامی ناتۆین، تەنانەت ناتۆیش بۆی نیی، لەم بارەوە خۆی بەسەرماندا بسەپێنێت. بەتایبەتییش ئەمریکا. ئەوان لەبارەی فڕۆکەی ئێف - ٣٥ هەڵەیەکی گەورەیان بەرامبەر تورکیا کرد. هیوادارم لە داهاتوودا لەگەڵ ئیدارەی نوێی بایدندا ئەم دۆخە چارەسەر بکەین. "  لەبارەی پەیوەندییەکان لەگەڵ ئەوروپا و بابەتی ئەندامبوون لە یەکێتیی ئەوروپا، سەرۆککۆماری تورکیا ئاماژەی بەوە دا کە ئەوان هەموو جۆرە پابەندییەکیان بە پەیوەندییەکان و رێکارەکان بۆ ئەندامبوون لە یەکێتیی ئەوروپا جێبەجێ کردووە، بەڵام بێهوودە بووە و تاوەکو ئێستا ئەوان پابەندییەکانیان جێبەجێ نەکردوون.   ئەردۆغان باسی لەوەش کرد، ئێستا پێشهاتی نوێ لەبارەی دەریای ناوەڕاست لە ئارادایە و هەمووان هاتوونەتە سەر هێڵ و ئەوانیش لە پەیوەندیدان و دیدار و پەیوەندیی دوو قۆڵییان لەگەڵیاندا بەردەوامە.