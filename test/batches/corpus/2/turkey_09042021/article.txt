ئۆپەراسیۆنەکە بەرەبەیانی ئەمڕۆ هەینی ٩ی نیسانی ٢٠٢١ لە یەک کاتدا لە شارەکانی ئیستەنبووڵ، ئەنقەرە، کۆجائەلی، ترابزۆن و هاتای دەستیپێکرد.    تیمەکانی هۆبەی بەرەنگاربوونەوەی تاوانە رێکخراوەکانی سەر بە بەڕێوەبەرایەتی گشتی ئاسایشی ئیستەنبووڵ، بۆ گرتنی ٦٣ کەس کە تۆمەتی "دروستکردنی رێکخراو بۆ تاوانکاری"، "بەرتیل"، "هەڕەشەکردن"، "تاڵانکردن"، "زەوتکردن"، "بریندارکردن"، "زەوتکردنی ئازادیی کەسیی"یان دراوەتە پاڵ، لە یەککاتدا هەڵیانکوتایە سەر ١٢١ ناونیشان و ٤٩ کەسیان دەستبەسەرکرد.   تیمەکان لە ناوچەی بەیکۆزی ئیستەنبووڵ هەڵیانکوتایە سەر ڤیلای سەدات پەکەر سەرۆکی گرووپەکە، کە ئێستا لە دەرەوەی تورکیایە و لە چەند رۆژی رابردوودا ئاشکرا بوو بە بەڵگەی ساختە لە مەسەدۆنیا دەمێنێتەوە.   لەو ئۆپەراسیۆنەدا کە بە پاڵپشتی تیمی پۆلیسی تایبەت و بەکارهێنانی فڕۆکەی پشکنینی بێفڕۆکەوان بەڕێوەچوو دەستگیرا بەسەر ژمارەیەک چەک و تەقەمەنی و ئێلەگی گوللەنەبڕدا.  سەدات پەکەر، لە ساڵی ٢٠١٦ دا راگەیێنراوێکی لە دژی راگەیێنراوی ژمارەیەک کەسایەتی و ئەکادیمیستی تورکیا و باکووری کوردستان بڵاوکردەوە، کە داوای راگرتنی شەڕی نێوان تورکیا و پەکەکە (شەڕی خەندەق)یان  کردبوو.   سەدات پەکەر لە راگەیێنراوەکەیدا بە زمانێکی تووند هەڕەشەی کوشتنی لەو ئەکادیمیستانە کردبوو کە واژۆیان لەسەر راگەیێنراوی ئاشتی کردبوو. پەکەر لە راگەیێنراوەکەیدا نووسیبووی،: "بە قوڵپە قوڵپ خوێنتان دەڕژێنین و  خۆمانی پێدەشۆین".