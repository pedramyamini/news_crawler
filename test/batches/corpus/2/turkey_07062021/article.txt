ئەمڕۆ دووشەممە ٧ - ٦ - ٢٠٢١ لە رێوڕەسمێکی سەربازیدا، کە لە فەرماندەیی کۆماندۆ لە جۆلەمێرگی باکووری کوردستان بەڕێوەچوو، تەرمی ئەو سەربازە شارەزایە کە ناوی سامەت شەکەرە و خەڵکی شاری سامسوونی تورکیایە، رەوانەی شارەکەی خۆی کرایەوە.    وەزارەتی بەرگریی تورکیا لە راگەیێندراوێکدا ئاماژەی بەوەدا، رۆژی ٦ی حوزەیرانی ٢٠٢١ لە چوارچێوەی ئۆپەراسیۆنەکانی "چڕنووکی هەورەبرووسکە" کە لە باشووری کوردستان بەڕێوەدەچێت، سەربازێکی سوپای وڵاتەکەی کوژراوە.   سوپای تورکیا لە ٢٣ ـی مانگی رابردووەوە بە پاساوی رووبەڕووبوونەوەی پەکەکە لە قووڵایی خاکی باشووری کوردستاندا ئۆپەراسیۆنێکی بەناوی "چڕنووکی هەورە برووسکە" بۆ سەر ناوچەکانی مەتین و ئاڤاشین و زاپ دەستپێکردووە؛ لەو کاتەوە ئۆپەراسیۆن و رووبەڕووبوونەوەی نێوان سوپای ئەو وڵاتە و گەریلاکانی پەکەکە بەردەوامە.