محەممەد فال، بەڕێوەبەری مۆزەخانەی مێژوویی ئێران دەڵێت، "ئۆتۆمبێلێکی جۆری [پیەرس ئارۆ مۆدێل ئەی] کە لەپشت ئەم ئۆتۆمبێلەوەیە، ساڵی ١٩٣٠ دروستکراوە. ئەو ئۆتۆمبێلە لەو کاتەدا گرانبەهاترین بووە لە ئەمریکا و بەهاکەی ٣٠ هەزار دۆلار بوو؛ ئەو پارەیەش یەک لەسەر هەشتی بودجەی ئەوکاتەی ئێران بوو. ئۆتۆمبێلەکە لەلایەن شا محەممەد رەزا پەهلەوی، شای ئێرانەوە کڕدرابوو".  پێشانگەکە چەند رۆژێکە کراوەتەوە؛ ٥٥ ئۆتۆمبێل و ٤ ماتۆڕسکیلی تێدا نمایشکراوە؛ نزیکەی ٢٠ هەزار کەس لەم رۆژانەی رابردوودا سەردانیان کردووە.  بەرپرسانی پێشانگەکە ئاماژە بەوە دەکەن، زیاد لە ١٠٠ ئۆتۆمبێلی دیکەش لە رۆژانی داهاتوودا نمایش دەکەن کە ئەوانیش زۆر تایبەتن.  فەرزانە، دانیشتووی تاران دەڵێت، "جوانترینی ئۆتۆمبێلەکانن و ناتوانین هیچ بڵێین، بەڵام ئەوانەی کە بەلای منەوە زۆر جوانن، کادیلاکەکان و ئۆتۆمبێلێکە لە جۆری پیەرس ئارۆ مۆدێل".  رەزا شا خولیایەکی زۆری بۆ ئۆتۆمبێل هەبوو، هەر ئۆتۆمبێلێکیشی بۆ بۆنەیەکی تایبەتی بەکاردەهێنا. ئۆتۆمبێلەکەی لە جۆری پیەرس ئارۆ مۆدێل لە دوو بۆنەدا بەکارهێنا؛ کاتێک ژنی دووەمی بەناوی سورەیا گواستەوە و هەروەها لە پرسەی باوکیشیدا.