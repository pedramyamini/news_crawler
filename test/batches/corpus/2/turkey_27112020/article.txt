جەنگیز ئاڤجی ئەو شوانەی کە خەڵکی شاری تۆکاتی سەر بە هەرێمی دەریای رەشە لە تورکیا، دوای ئەوەی مەڕوماڵاتەکەی لە وەرزەکانی بەهار، هاوین و سەرەتای پاییز لە کوێستانەکانی گوندی گەینیک لە شارۆچکەی یڵدزئێلی سەر بە پارێزگای سێواس لە باکووری کوردستان دەلەوەڕاند، بەهۆی هاتنی سەرماوەرزی و باران و بەفربارینەوە، هەشت رۆژ لەمەوبەر ئاژەڵەکانی بەدەم رێگا گەڕاندەوە شارەکەی.  درەنگانی شەوی رابردوو، ئەو شوانە گەیشتە نێو سەنتەری شاری تۆکات و دوای وەرگرتنی رەزامەندی لە پۆلیسی هاتووچۆ، بەناو بازاڕ و رێگا سەرەکییەکانی شارەکەدا مەڕەکانی گواستەوە و دوو ئۆتۆمبێلی پۆلیسی هاتووچۆ تاوەکو دەرچوونی مێگەلەکە، یاوەری بوون.  بەشێک لە خەڵکی شارەکە لەکاتی بینینی دیمەنەکە، بە مۆبایلەکانیانەوە وێنە و ڤیدیۆیان گرت و لە تۆڕە کۆمەڵایەتییەکان بڵاویانکردەوە.  شوانەکە رایگەیاندووە، سێ ساڵە ئەو کارە دەکات و لە سەرەتای وەرزی بەهارەوە مەڕ و ماڵاتەکانی دەگوازێتە باکووری کوردستان بۆ لەوەڕاندنیان و بە هاتنی زستان دەیانگەڕێنێتەوە شاری تۆکات لە هەرێمی دەریای رەش.