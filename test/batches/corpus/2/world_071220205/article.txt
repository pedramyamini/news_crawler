رەجەب تەیب ئەردۆغان، سەرۆککۆماری تورکیا ئەمڕۆ دووشەممە ٧ی کانوونی یەکەمی ٢٠٢٠ لە گوتارێکدا کە لەڕێگەی ئۆنلاینەوە بۆ وۆرک شۆپی "رۆژهەڵاتی دەریای ناوەڕاست" پێشکەشی کرد، ئاماژەی بەوە کرد "ئێمەش لە لایەکەوە بۆ گەرەنتیکردنی بەرژەوەندییەکانی خۆمان و لە لایەکی دیکەوە بۆ پاراستنی مافی براکانمان لە کۆماری قوبرسی باکوور، زۆر لە نزیکەوە چاودێریی قۆناخەکە دەکەین".  سەرۆککۆماری تورکیا پێیوایە کێشەکانی دەریای ناوەڕاست نەک بە تۆمەتبارکردنی یەکتر، بەڵکو بە کۆبوونەوە لەسەر مێزی گفتوگۆ چارەسەر دەکرێن و پێویستە چانس بدرێتە هەوڵە دیپلۆماسییەکان.  ئەردۆغان دەڵێت "وڵاتەکەمان لە پرسی رۆژهەڵاتی دەریای ناوەڕاستدا هەرگیز له‌گه‌ڵ ته‌شه‌نه‌سه‌ندنی گرژییه‌كاندا نییە، به‌ڵكو له‌گه‌ڵ ئه‌وه‌دایە كێشه‌كان به ئاشتەوایی، هاوئاهه‌نگی و دادپه‌روه‌ری چاره‌سه‌ر بكرێن. رێگەی ئەوەش ئەنجامدانی دانوستاندنە لەسەر بنەمای رێزگرتن لەیەکدی".  هەنگاوەکانی ئەم دواییەی تورکیا لە قوبرس و رۆژهەڵاتی دەریای ناوەڕاست ناڕەزایی یۆنان و وڵاتانی نێوەندگیری لێکەوتووەتەوە.  لە ماوەی رابردوودا گرژییەکانی نێوان تورکیا و یۆنان گەیشتنە لووتکە، بە جۆرێک یۆنان سەربازی لە دوورگەی کاستیلۆریزو جێگیرکرد.   دوورگەی کاستیلۆریزوی یۆنان کە لە تورکیا بە دوورگەی مەیس دەناسرێت، تەنیا دوو کیلۆمەتر لە کەناراوی تورکیا دوورە. ئەو دوورگە یۆنانییە کێشەی بۆ تورکیا دروستکردووە. یۆنان جەختدەکاتەوە کە بەپێی یاسا و نەخشە دوورگەی خۆیەتی و مافی ئەسینایە بە ویستی خۆی جموجووڵ لەوێدا بکات. هەرچیی تورکیایە رەتیدەکاتەوە ئەو هەنگاوەی یۆنان یاسایی بێت. ئەنقەرە ئەوە بە پڕچەککردنی دوورگەکە ناودەبات و دەڵێت، بەپێی یاسا رێگەپێدراو نییە.  بڕیارە ئەمڕۆش وەزیرانی دەرەوەی یەکێتیی ئەوروپا کۆببنەوە و یۆنانێش داوای سزادانی تورکیا دەکات.