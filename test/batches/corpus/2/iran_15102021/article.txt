ئەمین مەحموودی، دانیشتووی میراوای سەلاسی باوەجانییە و دەڵێت، "شارۆچکەی میراوا دۆخی لە گوندەکانی دەوروبەری باشترە. ئەگەر هەموو رۆژێک ئاو بگاتە شارۆچکەکە، بۆ گوندەکان بە چەند رۆژ جارێکە. "  ئیبراهیم ئەحمەدی، دانیشتووی میراوای سەلاسی باوەجانی دەڵێت، "سەرچاوەی داهاتی خەڵکی ئەم ناوچەیە، کشتوکاڵ و ئاژەڵدارییە. کەمئاوی کاریگەریی گەورەی لەسەر هەردوو بەش داناوە. زەوییەکان بەرهەمیان کەمبووەتەوە و ماڵ هەبووە ١٠ سەر مەڕی بەهۆی بێ ئاوی مردار بوونە. "  دانیشتووانی ناوچەکە زۆرجار کێشەکەیان بردووەتەوە لای بەرپرسانی حکومەت، بەڵام بێ چارەسەر گەڕاونەتەوە. ئەو بڕیارانەش کە دراون، جێبەجێ ناکرێن.  میراوا ساڵی ٢٠٢٠ لە بەخشەوە کراوەتە شارۆچکە. ناوەندی ناوچەی زمکانە. ژمارەی دانیشتووانی شەش هەزار و ٢٠٠ کەسە و دانیشتووانی ناوچەکە دەڵێن، ئەگەر کێشەکەیان چارەسەر نەکرێت، لەوانەیە خەڵکێکی زۆر ناچار بن کۆچ بکەن.