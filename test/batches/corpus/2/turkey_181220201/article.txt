بەبڕیارێکی رەجەب تەیب ئەردۆغان، سەرۆککۆماری تورکیا، حەسەن یەرلیکایا پاڵەوانی پێشووی زۆرانبازی تورکیا و پەرلەمانتاری پێشووی ئاکپارتی و یاریدەدەری وەزیری وەرزش و لاوان و راوێژکاری سەرۆککۆماری تورکیا، بە ئەندامی ئەنجوومەنی کارگێڕیی وەقف بانکی تورکی دامەزرا. بەڵام پۆستە نوێیەکەی لەو بانکە مشتومڕی زۆری نایەوە، بەوەی چۆن دەکرێ کەسێکی دەرچووی ئامادەیی ئەو پۆستە گرنگەی لە بانکێکی هەستیاردا بدرێتێ.  لایەنەکانی ئۆپۆزسیۆنی تورکیا لێکۆڵینەوەیان لەبارەی پاشخانی حەسەن یەرلیکایا کرد، بۆیان دەرکەوت، بڕوانامەی ساختە بووە. لە سایتی پەرلەمانی تورکیا خۆی بە دەرچووی زانکۆ و لە سایتی ئاکپارتیش بەدەرچووی ئامادەیی سیڤییەکەی بڵاوکرابووەوە.  بەڵام بەدواداچوونەکانی ئۆپۆزسیۆن بۆ بڕوانامەی یەرلیکایا ئەنجامێکی دیکەی لێکەوتەوە و دەرکەوت ناوبراو نە دەرچووی زانکۆیە نە دەرچووی ئامادەییە، تەنیا بڕوانامەی قۆناخی خوێندنی ناوەندی هەیە.   ئۆپۆزسیۆن ئەوەشیان سەلماند، حەسەن یەرلیکایا لە رۆژی ٢٢ی شوباتی ٢٠٠١ لەلایەن حەوتەمین دادگای سزا قورسەکانی ئەنقەرە بڕیاری پێنج ساڵ بەندکردنی بۆ دەرکراوە بەهۆی ساختەکردنی بڕوانامەکەی بۆ ئەوەی بتوانێت خۆی بۆ پەرلەمان بەربژێر بکات، کە دواتر بووە پەرلەمانتار. بەڵام دادگا بەردەوام جێبەجێکردنی بڕیارەکەی بە پاساوی جیاواز دوادەخست. دوای بەسەرچوونی ماوە یاساییەکەی بڕیارەکە هەڵوەشێنرایەوە و سزاکەی لەسەرلادرا و بە قەرەبووی دارایی، پاکانەی بۆ کرا.