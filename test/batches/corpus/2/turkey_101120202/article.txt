بەرات بزنسمان و سیاسییەکی گەنجی تورکیایە، لە ساڵی ٢٠١٨ ەوە وەزیری دارایی وڵات بوو. ئەو بیانووی وازهێنانی لە پۆستەکەی بۆ کێشەی تەندروستی گەڕاندووەتەوە، لە بڵاوکراوەی تایبەت بە وازهێنانەکەیدا دەڵێت: "دوای پێنج ساڵ لە پۆستی وەزارەتەکان، بڕیارمدا واز لە کارەکانی خۆم وەک وەزیری دارایی بهێنم، بەهۆی تەندروستییەوە". لە کاتێکدا هەندێک سەرچاوە ئاشکرایانکردووە دەستلەکارکێشانەوەکەی بەرات، لەسەر داوای سەرۆکی تورکیا بووە، بەتایبەت پاش دابەزینی بەردەوامی بەهای لیرە.  بەرات لای هەندێک سەرچاوەی تورکیا بە ئامادەکراو بۆ جێگرتنەوەی خەزووری ناودەبرا، ئەو هەروەها پێیدەگوترا ' "ئیمپراتۆری ئابووریی لە تورکیادا". لە ماوەی پێنج ساڵی رابردووی وڵاتدا، بەرپرسی یەکەمی ئابووریی تورکیا بوو، لە کاتێکدا لیرەی تورکی لە ماوەی ئەمساڵدا، نزیکەی ٤٢ % ی بەهاکەی لەدەستدا. بەڵام لە دوای راگەیاندنی دەستلەکارکێشانەوەی بەراتەوە، لیرەی تورکی لە بەرامبەر دۆلاری ئەمریکیدا ٥ % بەهای زیادیکرد، ئەوە گەورەترین بازی بەرزبوونەوەی بەهای لیرەیە لە ماوەی ٢٠ مانگی رابردوودا.  دەستلەکارکێشانەوەی بەرات و دەستنیشانکردنی ناجی ئیقبال، وەزیری پێشووی دارایی وڵات لە پۆستی بانکی ناوەندیدا، لای هەندێک بە هەڵگەڕانەوەی سەرۆکی تورکیا لە زاواکەی دادەنرێت، چونکە ئیقبال بەر لە بەرات، وەزیری دارایی وڵات بوو. پێشتر ئیقبال چەندینجار بە ئاشکرا رەخنەی لەدەستتێوەردانی بەرات لە بازاڕی دراوی تورکیا گرتووە.  ماڵپەری ' سکای نیوز ' ئاشکرایکردووە، پێشتر هەندێک لە پەرلەمانتارانی پارتی داد و گەشەپێدان، کە ئەردۆغان سەرۆکایەتی دەکات، سکاڵایان لای سەرۆکی پارتەکەیان کردبوو بەوەی دۆخی ئابووری بەشێوەیەک تێکچووە، ئازایەتی رووبەڕووبوونەوەی دەنگدەرەکانیان نەماوە. ئەندام پەرلەمانەکان، لە کۆبوونەوەیەکدا ئەو قسەیەیان بە سەرۆکی تورکیا گوتووە، کە بەراتیش تێیدا بەشداربووە.  لەو کۆبوونەوەیەدا، وەک ماڵپەرەکە ئاشکرایکردووە، بەرات نەیتوانیوە وەڵامی رەخنەی پەرلەمانتارەکان بداتەوە، سووربووە لەسەر ئەوەی ئابووری وڵاتەکە لە دۆخێکی باشدایە، ئەوەشی دەگوترێت لەبارەیەوە هیچ نییە جگە لە "هەڵمەتێکی درۆزنانەی پڕوپاگەندە"، کە ئۆپۆزیسیۆنی وڵات بەدەستلەپشتدانی هەندێک لایەنی دەرەوە، دەیکەن.  لە ئەیلوولی رابردوودا، بەرات پلانێکی سێ ساڵەی خستە روو بۆ باشترکردنی ئابووریی تورکیا، بەڵام پارتەکانی ئۆپۆزیسیۆنی وڵات بە تووندی رەتیانکردەوە و بە ' درۆی پلاندار ' ناویان برد. ئەوکات سەلیم تەمبورچی، گوتەبێژی پارتی ئایندە کە ئەحمەد داودئۆغلو، سەرۆکوەزیرانی پێشوو سەرۆکایەتی دەکات، لە زنجیرەیەک توویتدا هێرشی کردە سەر پلانەکە و نووسی بەرات "دەریخست درۆکردن چۆن بووەتە پرۆسەیەکی پلان بۆ داڕێژراوی ناو حکومەت".  کەمال کلیچدار ئۆگڵۆ، سەرۆکی پارتی گەلی کۆماری، یەکێکی دیکەبوو لەوانەی رەخنەی لە کارەکانی وەزیری دارایی گرت و باسی لە بەرزبوونەوەی بێکاری و بەهای دراوەکان لە بەرامبەر لیرەدا کرد، ئەو نووسی "ئێستا تورکیا کۆنترۆڵکراو نییە، تورکیا پەرتبووە".  پێدەچێت کێشە قووڵەکانی دارایی تورکیا، دواجار سەریکێشابێت بۆ دەستبەرداربوونی سەرۆکی تورکیا لە زاواکەی، چونکە هەوڵەکانی حکومەتی وڵات بۆ باشترکردنی دۆخی دارایی بەردەوام شكستدەهێنێت و ئاشکراکردنی دۆزینەوەی بیرە نەوتەکانی ناو دەریای سپی ناوەڕاستیش، تائێستا نەیانتوانیوە هیچ گۆڕانکارییەک لە بەهای لیرەدا بەرامبەر دۆلار، دروست بکەن. لە کاتێکدا وەک ماڵپەری ' خەبەر ٢٤ ' ئاشکرایکردووە، ژمارەی بێکاران لە تورکیادا ئێستا ١٠ ملیۆن کەسە.  بەرات هەر لە سەرەتاوە بە کەسایەتییەکی مشتومڕ دروستکەر لە نێو تورکیادا ناودەبرا، دیارترین وەزیری تورکیایە لە پێنج ساڵی رابردوودا، کە زۆرترین ناکۆکی لەلایەن سیاسەتڤانە تورکەکانەوە لەسەر وروژێنراوە.  ساڵی ٢٠١٨ لەگەڵ راگەیاندنی حکومەتی نوێی تورکیادا، بەرات پۆستی وەزارەتی دارایی و خەزێنەی تورکیای پێدرا، ئەو پێشتر لە ٢٠١٥ ەوە وەزیری وزە و سەرچاوە سرووشتییەکانی تورکیا بوو، بەرلەوەش بەڕێوەبەری جێبەجێکاری کۆمپانیای ' چالیک ' ی تورکی بووە، کە تایبەتمەندی بواری وزە و بیناسازییە، ماوەیەک سەرۆکی لقی کۆمپانیاکە بووە لە ئەمریکا.  بەرات بەدیارترین رووخسارەکانی حکومەتی تورکیا دادەنرا، ئەو بەرلە ١٤ ساڵ هاوسەرگیری لەگەڵ ئیسرای کچە گەورەکەی ئەردۆغاندا کرد، ئاراستەیەکی ئیسلامییانەی لە بیرکردنەوەدا هەیە، کوڕی سادق ئەڵبایراکە کە پەیوەندییەکی هاوڕێیانەی لەگەڵ ئەردۆغاندا هەیە و پێشتر چوار ساڵ ئەندامی پەرلەمانی تورکیا بووە لەسەر پارتی رەفا.  ساڵی ٢٠٠٧، بەرات کە بەڕێوەبەری جێبەجێکاری کۆمپانیای چالیک بوو، ژمارەیەک دەزگای میدیایی کڕییەوە، لە نێویاندا رۆژنامەی ' سەباح ' کە ئێستا گوتەبێژی پارتی داد و گەشەپێدانە، لەگەڵ کەناڵی هەواڵیی ' خەبەر '.  گۆڤاری ' دێرشپێگڵ ' ی ئەڵمانی ئاشکرایکردووە، کاتێک بەرات بەڕێوەبەری جێبەجێکاری کۆمپانیای چالیک بووە، هاوکارەکانی لە دەستەی بەڕێوەبردنی کۆمپانیاکە و ئەندامانی ئەنجوومەنەکەی رازیکردووە، یاسایەک تێبپەڕێنن بۆ هێنانی بڕێک پارە کە بەرات لە دەرەوەی تورکیا پەیدایکردوون، بۆ ئەوەی بخرێنە سەر ئەژمارەکانی کۆمپانیاکە بەبێئەوەی باجیان لێبدات.  بەرات ساڵی ٢٠١٥ وازی لە پۆستەکەی لە کۆمپانیای ' چالیک ' هێنا و خۆی لەسەر پارتی داد و گەشەپێدان بۆ پەرلەمان بەربژێرکرد و بووە ئەندامی پەرلەمان، پاش چەند مانگێک، بووە وەزیری وزەی تورکیا.  دەستنیشانکردنی بەرات بە وەزیری دارایی تورکیا ئەوکات، بەهەلێک دادەنرا بۆ چارەسەرکردنی کێشە زۆرەکانی ئابووری تورکیا لە ٢٠١٨ دا، لەسەرووی هەموویانەوە هەڵاوسان و دابەزینی بەهای لیرە و بەرزبوونەوەی نرخی سوود و لەدەستدانی متمانەی وەبەرهێنەرانی بیانی. بەڵام ئێستا پێدەچێت، هیچ کام لەو ئامانجانە بەدینەهاتبن کە ئەوی لەپێناودا کرایە وەزیری دارایی.  ماڵپەری ' بی بی سی ' لە تەمووزی ٢٠١٨ و پاش چەند رۆژێک لە دەستنیشانکردنی بەرات بە وەزیری دارایی، ئاشکرایکرد کاردانەوەی بازاڕەکانی تورکیا لەبەرامبەر دەستنیشانکردنی زاواکەی ئەردۆغان بە وەزیری دارایی، پێچەوانە کەوتوونەتەوە، چونکە پاش تەنیا یەک رۆژ لە دەستبەکاربوونی وەک وەزیر، لیرە ٣ % ی بەهاکەی لەدەستداوە، بۆرسەش پاشەکشەی کردووە.  بەپێی هەمان ماڵپەر، بەرات بیرکردنەوەیەکی نزیکی لە بیرکردنەوەی خەزووری هەیە لەبارەی زۆر بابەتەوە، هەردووکیان پێیانوایە پێویستە بڕی سوود زۆر کەمبکرێتەوە، کۆکن لەسەرئەوەی ئەوە هۆکاری سەرەکی تەنگژە داراییەکانی تورکیایە، لەکاتێکدا دامەزراوە جیهانییەکان وایدەبینن، بانکی ناوەندیی تورکیا پێویستە سەربەخۆیی خۆی بپارێزێت و نرخی سوود بەرزبکاتەوە بۆ رێگرتن لە هەڵاوسانی زیاتر.  لەگەڵ دەستبەکاربوونیدا وەک وەزیری دارایی تورکیا، بەرات رووبەڕووی رەخنەی زۆر بووەوە، هەرزووش ناوەندە داراییەکانی وڵات، گومانیان لەتواناکانی کرد، بەتایبەت کە ئەو پێشینە و ئەزموونێکی ئەوتۆی ئەو بوارەی نەبوو، بەتایبەت کە دەگوترا ئەو رێگەچارانەی خستوویەتییە بەردەم وەبەرهێن و نوێنەری ئابوورییە جیهانییەکان، کاریگەر و رازیکەر نییە.  لەگەڵ دەستبەکاربوونی بەراتدا لە وەزارەتەکەی، ئابووریی تورکیا کەوتە ناو گێژاوێکی گەورەوە، بەهای لیرە زیاتر دابەزی و تەنگژەی نێوان تورکیا و ئەمریکا لەسەر دەستگیرکردنی قەشە ' برۆنسۆن ' دۆخی پەیوەندییەکانی نێوان هەردوو وڵاتی شڵەقاند.  دواتر لەگەڵ هەنگاونانی ئابووریی تورکیا بەرەو هەڵسانەوە، پەتای کۆرۆنا رووی لە دونیا کرد و زیانەکانی ئابووریی تورکیا دوو هێندە بوونەوە. بەڵام پەرچەکردارەکانی ئەو وەک وەزیری دارایی، دۆخەکەیان خراپترکرد، لە چاوپێکەوتنێکی تەلەڤزیۆنیدا لە ئابی رابردوو، ئەحمە هاکان، رۆژنامەڤانی تورک پرسیاری لێکرد لەبارەی رادەی رەنگدانەوەی بەرزبوونەوەی نرخی دۆلار لەسەر ژیانی خەڵک، ئەو گوتی "تۆ مووچەکەت بە دۆلار وەردەگریت؟ قەرزاریت؟ چ ئیشێکت بە دۆلار هەیە؟ ".  ئەو وەڵامە بارانێک رەخنەی رووبەڕووی کردەوە، بەتایبەت لەلایەن سەرکردەکانی ئۆپۆزیسیۆنی وڵاتەوە، لە نێویاندا کلچدارئۆغڵو و ئەحمەد داوودئۆغڵو. بەڵام پارتی داد و گەشەپێدان، هەڵمەتێکی پشتگیری فراوانی بەرپرسانی پارتەکەی بۆ پشتگیری لە وەزیری دارایی بەرپاکرد.  ماڵپەری ' عەرەبیە نێت ' لە زاری سەرچاوەکانی ناو پارتی گەلی کۆماریی ئۆپۆزیسیۆنی گواستووەتەوە، کە راپرسییە ناوخۆییەکانی پارتەکە دەریانخستووە، کارە خراپەکانی بایرات، رەنگدانەوەی لەسەر رادەی گەلویستی سەرۆکی تورکیاش دروستکردووە. پێدەچی بێتوانایی لە راستکردنەوەی دۆخی شێواوی دارایی وڵاتدا، سەرئەنجام سەریکێشابێت بۆ دوورخستنەوەی لە پۆستی وەزارەتەکەی.  لەنێوەندی ئەو هەڵا میدیاییەی لەسەر وەزیرە گەنجەکە لە تورکیا بەرپابوو، ئەو نهێنییەکی لێئاشکرابوو کە هێندەی دیکە، ئاراستەی رەشەبای رەخنەکانی لەسەر چڕکردەوە.  میدیاکانی تورکیا ئاشکرایانکرد بایرات ١٣ دۆنم زەوی لە نێو پڕۆژەی ' نۆکەندی ئیستەنبووڵ ' دا کڕیوەتەوە، ئەوە هەلیدایە دەست ئۆپۆزیسیۆن بۆ بەرپاکردنی هەڵمەتێکی دیکەی رەخنە، بەتایبەت لەلایەن رۆژنامەکانی ئۆپۆزیسیۆنەوە.  بەرات پارێزەرەکەی خۆی راسپارد بۆ وەڵامدانەوەی رەخنەکان، پارێزەرەکەی ئاشکرایکرد: "سادق ئەڵبایراک، باوکی بەرات، ساڵی ٢٠٠٣ پارچە زەوییەکی لەناو پڕۆژەکەدا کڕیووەتەوە، کوڕەکەشی ساڵی ٢٠١٢ پارچە زەوییەکی لەتەنیشت زەوییەکەی باوکی کڕیوەتەوە، پاش ئەوەی خاوەنەکەی ویستوویەتی بیفرۆشێت، بۆیە بیرکردنەوەکە وابووە، کە ئەو پارچە زەوییە لەلایەن بەراتەوە بکڕدرێتەوە و ببێتە دراوسێی باوکی، نەک زەوییەکە بکەوێتە دەست یەکێکی دیکەی بێگانە". ئەو وەڵامە رەخنەکانی خاونەکردەوە، بۆیە بەرات هەوڵیدا بڕیارێک لە حکومەتەوە دەربکات بۆ قەدەخەکردنی گەیشتن بەسەرچاوەکانی هەواڵ.  جیا لەوە، وەک ماڵپەری ' عەرەبیە نێت ' ئاشکرایکردووە، بەرات دەستی لە تۆپی پێش وەرداوە. ئەو چەندینجار ئاشكرایکردووە ماڵباتەکەی پشتگیر و هاندەری یانەی ' ترابزۆن سپۆر ' ن، کە یانەی شارەکەیانە و یەکێکە لە دیارترین یانە وەرزشییەکانی تورکیا و لە خولی نایابی ئەو وڵاتە یاریدەکات.   بەرات پشتگیری خۆی و ماڵباتەکەی بۆ ئەو یانەیە نەشاردووەتەوە، ئەمەش رووداوێکی ئاساییە، بەڵام نائاساییەکە ئەوەیە، کە ئەو گوتوویەتی خۆی و وەزیرە هاوکارەکانی کە هاندەری یانەکەن، لەپشتی پەردەوە هەموو کارێک بۆ سەرخستنی یانەکەیان دەکەن.  ئەو پشتگیرییە راگەیەندراوە، پەیوەندی نهێنی دونیای سیاسەت و وەرزشی لە وڵاتەکەدا دەرخست، بەهۆیەوە هاندەرانی ژمارەیەکی زۆری یانەکانی تورکیا، داوای دەستلەکارکێشانەوەی وەزیرەکەیان کرد، وایاندانا ئەو پاڵپشتیی یانەکە دەکات بۆ بەدەستهێنانی سەرکەوتن و لەژێرەوە پارەی پێدەدات.  ماڵباتی بەرات، یەکێک لە گرنگترین دامەزراوە میدیاییەکانی تورکیایان بەدەستەوەیە کە کۆمەڵەی ' ترکواز ' ە، چەندین سەرچاوەی جیاوازی میدیایی لەخۆ دەگرێت، چ بە موڵکایەتی تەواوی ئەو دەزگایانە یان بەپشکداری، لە نێویاندا رۆژنامەی ' تەقویم ' و ' سەباح '، هەروەها کەناڵە تەلەڤزیۆنییەکانی وەک ' ئە تەڤە ' و ' ئە هەبەر ' کە هەموویان پشتگیری ئەردۆغان و پارتەکەی دەکەن. جیا لەوەش رۆژنامەی ' یەنی شەفەق ' موڵکی هەمان ماڵباتە.  توێژینەوەیەکی ' هرانت دینک ' ساڵی ٢٠١٥ ئاشکرایکردووە، رۆژنامەکە یەکێکە لە دیارترین ئەو رۆژنامانەی هانی ' رقلێبوونەوە ' لە وڵاتدا دەدەن. ناوی رۆژنامەکە لە ترێندی جیهانیدا هات، پاش ئەوەی چاوپێکەوتنێکی لەگەڵ ' نوام چۆمسکی ' زانا و فەیلەسوفی ئەمریکیدا ئەنجامدا، بەڵام دواتر دەرکەوت بەشێکی چاوپێکەوتنەکە، ساختەیە.  بەرات لە بابەتی گرێبەست و وەبەرهێنانەکانیشیدا مشتوومڕی زۆری دروستکردووە، کۆمپانیای ' کالیۆن ' کە موڵکی ماڵباتەکەی زاوای سەرۆکە، چەندین پڕۆژەی گەورە و زەبەلاحی لە تورکیادا بردووەتەوە، لەوانەش پڕۆژەی دروستکردنی باڵەفڕخانەی نوێی ئیستەنبووڵ، رێڕەوی ئاویی قوبرسی تورکی، رێگەی باکووری مەڕمەڕە، هێڵی گواستنەوەی میترۆباس، یاریگەی یانەی باشاک شهیر، لەگەڵ ژمارەیەک پڕۆژەی میترۆ، لە ئیستەنبووڵ و شارە گەورەکانی دیکەی تورکیا، هەروەها هاوبەشی لە هەندێک کۆمپانیای ئاو و کارەبادا.  لە کۆبوونەوەیەکی ئەنجوومەنی وەزیرانی تورکیادا لە ٢٠١٣، قەرەباڵخی و کەمیی توانای باڵەفڕخانەی ' ئەتاتورک ' بووە هۆکاری بڕیاردان لە دروستکردنی فڕۆکەخانەیەکی نوێ لە شارەکەدا، کە بەگەورەترین وەبەرهێنان لە مێژووی تورکیادا، ناوبرا.  ئەو گرووپەی لە کەمکردنەوەی جێبەجێکردنی پڕۆژەکەدا سەرکەوتنی بەدەستهێنا، "کۆمەڵەی وەبەرهێنانی هاوبەش"بوو کە کۆمپانیای ' کالیۆن ' گەورەترین پشکدار و گرنگترینی ناو کۆمەڵەکەیە، ساڵی ٢٠١٨ ئەردۆغان بەشی یەکەمی فڕۆکەخانەکەی کردەوە.  لەماوەی دروستکردن و کارکردن لە فڕۆکەخانەکەدا، رۆژنامەکانی ئۆپۆزیسیۆن بەردەوام باسیان لە گیانلەدەستدانی کرێکارانی ناو پڕۆژەکە دەکرد، ئەمەش بەهۆی لاوازیی دەستەبەرکردنی سەلامەتیی بۆ کرێکاران. لە نیسانی ٢٠١٨ دا هەندێک ژمارە بڵاوکرانەوە، کە باس لەگیانلەدەستدانی ٤٠٠ کرێکار دەکەن لە دروستکردنی فڕۆکەخانەکەدا، ئەمە وەزارەتی کاری تورکیای ناچارکرد  دان بە بابەتەکدا بنێت و ئاشکرای کرد ٢٧ کرێکار لە کاتی دروستکردنی باڵەفڕخانەکەدا گیانیان لەدەستداوە.  لە ئەیلوولی ٢٠١٨ دا، کرێکارانی باڵەفڕخانەکە خۆپێشاندانیان کرد و داوای باشترکردنی دۆخی کاریان لە پڕۆژەکەدا کرد، پۆلیس رێگری لە خۆپێشاندەرەکان کرد و گازی فرمێسکڕێژی لە دژیان بەکارهێنا، سەرچاوەیەک لە سەندیکای کرێکاران ئاشکرایکرد، پۆلیس ٦٠٠ کرێکاری لە دوای خۆپێشاندانەکە، دەستگیرکردووە.  پڕۆژەی میترۆپۆس هێڵێکی گواستنەوەیە بۆ بەستنەوەی هەردوو بەری ئەوروپا و ئاسیای ئیستەنبووڵ، لە ٤٤ وێستگە پێکدێت. کۆمپانیای ' کالیۆن ' لە حوزەیرانی ٢٠٠٦ دا دەستی بەکارکرد و بە سێ قۆناخ لە ٢٠٠٨ دا تەواویکرد.  پڕۆژەیەکی دیکەی کۆمپانیاکانی ماڵباتەکەی بەرات، پڕۆژەی رێگەی باکووری مەڕمەڕەیە، رێگایەکە هەردوو بەری ئەوروپا و ئاسیای ئیستەنبووڵ پێکەوە دەبەستێتەوە، لەرێگەی پردی ' یاوز سوڵتان سەلیم ' ەوە، ئامانج لێی ئاسانکاری گواستنەوەی نێوان هەردوو کیشوەرەکەیە لە شارەکەدا، هەروەها کەمکردنەوەی گوشاری سەر رێگاکانی دیکە. کۆمپانیای "کۆمەڵەی وەبەرهێنانی هاوبەش" تەندەری پڕۆژەکەی بردەوە و لە ٢٠١٣ تاوەکو ٢٠١٧ دروستکرا.  شەوی ١٥ی تەمووزی ساڵی ٢٠١٦، لە تورکیا کۆدێتایەک لە دژی رەجەب تەیب ئەردۆغان، سەرۆککۆماری تورکیا کرا، کۆدێتاکە شکستیهێنا. ئەوکات لە پاش دەرکەوتنەوەی لە دوای شکستی کۆدێتاکە، سەرۆکی تورکیا ئاشکرایکرد یەکەم کەس کە لە ئەگەری کۆدێتاکە ئاگاداریکردووەتەوە، زاواکەی بووە.  هەرچەندە ئەردۆغان دەستنیشانینەکردووە کام زاوایە هۆشدارییەکەی داوەتێ، بەڵام هەموو سەرچاوەکان ئەوکات کۆکبوون لەسەر ئەوەی بەرات، خەزووری لە پێوەبوون بە کۆدێتاکەوە رزگارکردووە. لە یەکەم ساتی دەرکەوتنەوەشیدا لە پاش کۆدێتاکە، بەرات لە تەنیشت سەرۆکی تورکیاوە دەرکەوت.  ' جەزیرە نێت ' ئاشکرایکردووە، ئەو کەسەی ئەردۆغانی ئاگادارکردووەتەوە، بەرات بووە. ئەو ئاشکرایکردووە شەوی کۆدێتاکە لەگەڵ ئەندامانی ماڵباتەکەی لە مەڕمەڕیس بووە، کاتێک تەلەفۆنێکی بۆ هاتووە و باسی لە هەوڵی کۆدێتاکە کردووە، پاش تەلەفۆنەکە وەک ئەو دەڵێت: "سەرۆکم لە کۆبوونەوە خێزانییەکە دوورخستەوە و بردمە ژوورێکی تەنیاوە، لەوێ لە هەوڵەکە ئاگادارم کردەوە".  بەرات ئاشکرایکردووە، سەرۆکی تورکیا دەستبەجێ بۆ دڵنیابوونەوە لە هەواڵەکە، پەیوەندی بە سەرۆکی دەزگای هەواڵگری، سەرۆک ئەرکانی سوپا و سەرۆکوەزیرانی ئەوکات بیناڵی یڵدرمەوە کردووە و کاتێک سەرۆکوەزیران وەڵامیداوەتەوە، لە هەوڵەکە دڵنیا بووەتەوە. پاش ئەوەی ئەردۆغان دەستنوێژی گرت و دوای دوو رکات نوێژ، خۆی بۆ شکستپێهێنانی کۆدێتاکە ئامادەکرد. ئەوەشی راگەیاندووە کە خاڵی وەرچەرخان لەو شەوەدا، دەرکەوتنی سەرۆکی تورکیا بووە لەسەر تەلەڤزیۆن بۆ شکستپێهێنانی کۆدێتاکە.  دەستلەکارکێشانەوەی زاواکەی ئەردۆغان لەم کاتەدا، زیاتر لە پرسیارێکی وروژاندووە، چونکە ئەو کەسەی دەگوترا دەبێتە میراتگری سیاسی خەزووری، لە خراپترین دۆخدا پشتی لە باوکی هاوژینەکەی کردووە، ئێستا حکومەتی تورکیا بە سەرۆکایەتی ئەردۆغان، بەدۆخێکی دارایی یەکجار خراپدا گوزەر دەکات.  زۆر سەرچاوەی جیاواز باس لەوەدەکەن کە بەرات، جێگرەوەی ئەردۆغان دەبێت لە سەرجەم ئەو پۆستانەدا کە هەیەتی، دەرکەوتن و درەوشانەوەکانی ئاماژە بەوەدەدەن، بەڵام روونبوونەوەی هۆکاری دەستلەکارکێشانەوەکەی لە وەزارەتی دارایی، گومان دەخەنە سەر ساخڵەم مانەوەی پەیوەندییەکانی نێوان زاوا و خەزوور.  رۆژنامەی ' ئەلقودس ئەلعەرەبی ' لە شرۆڤەیەکدا بۆ دەستلەکارکێشانەوەکەی بەرات، دەڵێ ئەگەر وازهێنانەکە لە سرووشتی ئاسایی خۆیدا تەماشا بکرێت، کارەکە پێشبینینەکراو نەبوو، چونکە ئەو وەزیرە بووەتە بابەتی رای گشتی لە تورکیا، ئەمەش بەهۆی کێشە داراییەکانی تورکیا و زیاتر داڕمانی بەهای لیرەدا.  رۆژنامەکە دەڵێ ماوەی بوونی بەرات لە وەزارەتی دارایی، نەک هەر بەهای لیرەی هاڕە پێکردووە، بەڵکو یەدەگی بانکی ناوەندیی تورکیاش زۆر دابەزیووە، گەشەی ئابووری پاشەکشەی کردووە، بەوەش بێکاری و کێشە داراییەکان یەکجار زۆر بوون.  پیێر هامارلۆنس، گەورە شرۆڤەکاری بازارە تازەگەشەسەندووەکان لە SEB AB لە ستۆکهۆڵم، لە راپۆرتێکدا دەڵێ "پێشبینیدەکرێت بانکی ناوەندیی تورکیا رێوشوێنی نوێ بۆ تووندکردنی سیاسەتە دراوییەکانی وڵات بگرێتەبەر لەپێناو سەقامگیرکردنی بەهای لیرەدا".  ئەو ئاشکرایکردووە تورکیا لەبەردەم کێشەیەکی دیکەی گەورەدایە، چونکە یەدەگی بانکی ناوەندیی وڵات لەمساڵدا بۆ نیوە دابەزیوە و گەیشتووەتە ١٨، ٤ ملیار دۆلار، هەروەها بانکەکە دەیان ملیار دۆلاری لە ماوەی سەرۆکایەتیی ئۆیسالدا قەرزکردووە و ئەوەش تەنگژە ئابووریی لە تورکیادا، یەکجار ئاڵۆز کردووە.  رۆژنامەکە ئاشکرایکردووە هەموو بابەتی دەستلەکارکێشانەوەی وەزیرە لاوەکە، بە راگەیاندنێک لەلایەن خۆیەوە ئاشکراکراوە، کە لە رێگەی ئینستاگرامەوە ئاشکرایکردووە، پاش ئەوەی پێشتر ئەکاونتی خۆی لە توویتەر داخستبوو.  ئەو رۆژنامەیە دەڵێت هەرچەندە هۆکارە ئاشکراکان بۆ وازهێنانی بەرات روونن، بەڵام بۆچوونە باوەکە ئەوەیە کە بەرات لە بڕیاری لەناکاوی رۆژی شەممەی سەرۆککۆماری تورکیا تووڕە بووە، کە سەرۆکی بانکی ناوەندیی دوورخستەوە و ناجی ئیقبالی لە جێگەی دانا، لە کاتێکدا سەرچاوەکان باس لەوە دەکەن پەیوەندی نێوان بەرات و ئیقبال کە بەدوای یەکدا وەزیری دارایی تورکیا بوون، باش نییە.  رۆژنامەکە ئەوەشی روونکردووەتەوە، لەو نێوەندەدا باس لە سیناریۆیەکی دیکەش دەکرێت. ئەو سیناریۆیە ئەوەیە کە دەیان پەرلەمانتاری پارتی داد و گەشەپێدان بەنیازبوون دەستلەکارکێشانەوەی خۆیان لە پارتەکە رابگەیەنن و بچنە ریزەکانی پارتەکانی ئەحمەد داوودئۆغڵو و عەلی باباجانی وەزیری پێشووی ئابووری، ئەگەر بەرات ناچار بەرۆیشتن لە وەزارەتەکە نەکرێت. هەر بۆیە بەرات ناچار بەوازهێنان کراوە.  زۆرینەی سەرچاوەکان کۆکن لەسەرئەوەی وازهێنانی بەرات لە پۆستەکەی، جۆرێک لە گەشبینی بۆ بازاڕەکانی تورکیا و هێزی لیرەی تورکی گەڕاندووەتەوە، وەبەرهێنە بیانییەکانیش لەپاش پاشەکشەی بەراتەوە، دڵخۆشانەتر تەماشای کار و سەرمایە دەکەن لە تورکیادا. بەڵام هێشتا زووە بۆ دروستبوونی گەشبینی گەورە لە بەرامبەر دۆخەکەدا.  ' بی بی سی ' عەرەبی سەرسوڕمانی خۆی لە شێوازی دەستلەکارکێشانەوەکەی بەرات دەربڕیووە، ئەو ماڵپەرە دەڵێ "شێوازی ناباوی دەستلەکارکێشانەوەکە بۆ خۆی بووەتە هۆی دروستبوونی پشێوی، تەنانەت لەناو یاریدەدەرەکانی بەراتیشدا کە کاتێک ویستوویانە بەتەلەفۆن پەیوەندی پێوەبکەن و لە دەستلەکارکێشانەوەکەی دڵنیابنەوە، بۆیان دەرکەوتووە تەلەفۆنەکەی داخراوە"  رۆژنامەی ' ئەلقودس ئەلعەرەبی ' لە کۆتاییدا ئەوەی خستووەتە روو کە وازهێنان و دەستلەکارکێشانەوە لە وەزارەتی دارایی، نابێتە سەرەتای پاشەکشەی یەکجاری بەرات لە سیاسەت، چونکە ئەو تەنیا وەزیرێکی ئاسایی نییە، بەڵکو زاوای سەرۆکی وڵاتە و نوێنەرایەتی ماڵباتێکی گەورەی ناو تورکیا دەکات، کە رۆڵیان لە ئابووری و سیاسەتی وڵاتەکەدا هەیە، جیا لەوەش ئیمپراتۆریەتێکی گەورەی میدیایی بەدەستەوەیە و هەژموونی لە نێو پارتی داد و گەشەپێداندا یەکجار زۆرە.  هەرچۆنێک بێت، رۆژانی داهاتوو، ئەوەی میدیاکانی سەر بە ماڵباتەکەی بەرات دەیڵێن و دەیخەنە روو، هەروەها پەرچەکرداری خۆی و ماڵباتەکەی لەپاش قبووڵکردنی دەستلەکارکێشانەوەکەی لەلایەن سەرۆکی تورکیاوە، بەشێک لە راستییەکانی پشت هۆکارە راستەقینەکەی وازهێنانی بایرات ئاشکرا دەکەن و رووندەکەنەوە.