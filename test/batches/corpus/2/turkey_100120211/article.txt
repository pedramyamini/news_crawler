بەگوێرەی سەرچاوەکانی هەواڵ لە ناوچەکە، ئۆپەراسیۆنی سوپای تورکیا کە لە ناوچەی نێوان گوندەکانی چاغداش، دیبەک، ئارکلی و باغڵان لە سنووری شارۆچکەی لجێ دەستیپێکردبوو، بەردەوامە. دوای شەڕ و پێکدادانەکەی دوێنێ شەممە کە بەهۆیەوە سەربازێک کوژراو و ٢ی دیکەش برینداربوون، سوپای تورکیا ئەو گوندانەی گەمارۆداون.    بەگوێرەی زانیارییەکان رێگاکانی چوون و هاتن بۆ ئەو گوندانە لەلایەن سەربازەکانەوە گیراون و رێگە نادرێ کەس لە ماڵی خۆی بچێتە دەرەوە.   وەزارەتی ناوخۆی تورکیا رۆژی شەممە ٩ی کانوونی دووەمی ٢٠٢١ رایگەیاند، لە پێکدادانێکی نێوان گەریلاکانی پەکەکە و سوپای تورکیادا لە سنووری شارۆچکەی لجێ، جەندرمەیەک کوژراوە و ٢ی دیکەش بریندارن. تاوەکو ئێستا میدیای نزیک لە پەکەکە هیچ روونکردنەوەیەکی لەمبارەیەوە بڵاونەکردووەتەوە.