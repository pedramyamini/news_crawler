عارف چراغی، پسپۆڕی ئایتی و سەرنووسەری رێکخراوی میدیایی تێبیان، دەڵێت، "ساڵانە نۆ هەزار ملیار تمەن پارە لەڕێگەی ماڵپەڕەکانی قومارەوە لە ئێران دەچێتەدەر. سیستەمی بانکیی ئێران لەبەر سوودێک کە لەو ئاڵوگۆڕی پارەیە دەستیدەکەوێت، نایەوێت چاودێریی ئەو هەژمارە بانکییانە بکات".  ئێستا بانکی ناوەندیی ئێران، بڕیاریداوە بە هاوکاریی دامودەزگا پەیوەندیدارەکانی وەکو پۆلیسی ئینتەرنێت و ناوەندە هەواڵگرییەکان، دەستبکات بە ناساندنی ئەو تیمانە کە زۆربەیان لە تورکیاوە کار دەکەن.  مێهران موحەڕەمییان، جێگری سەرۆکی بانکی ناوەندیی ئێران دەڵێت، "توانیومانە بازنەی بەشداریکردنی خەڵک لە ماڵپەڕەکانی قوماری ئۆنلایندا تاوەکو رادەی ٦٠ % بچووک بکەینەوە. ئەو کەسانەی لە بازنەی قوماری ئۆنلایندا چالاکن، چ ئەوانەی قومار دەکەن، چ ئەوانەی کارتی تایبەت بە قومارخانەکانیان هەیە و بە کرێی دەدەن، هەموو ئەوانە، دەستنیشان دەکرێن و سزا دەدرێن. هۆشداری دەدەم بەو کەسانەی لەو بوارەدا چالاکن، بە وردی لەژێر چاوماندان و ئەگەر فریو دراون یان بە هەر جۆرێک تووش بوون، خێرا خاوێن بکەنەوە و بێنەدەر".  بەپێی راگەیاندنی بانکی ناوەندی، حکومەتی ئێران بۆ بەرەنگاربوونەوەی قوماری ئۆنلاین، پلانێکی لە ٤ تەوەر و ٨ بڕیاردا داڕشتووە کە لەوانە بەرەنگاربوونەوەی خاوەنی قومارخانەکان و قومارچییەکان، دۆزینەوەی سەردەستە بنەڕەتییەکانی قومار، رێگری لە چالاکیی قومارچییەکان لە تۆڕە کۆمەڵایەتییەکاندا، چاودێریی پسپۆڕانە و لێکۆڵینەوە لە تەکنیکەکانی قومارچییەکان لە ماڵپەڕەکاندا، چاودێری و سنووردارکردنەوەی ئاڵوگۆڕی پارە لە ماوەی ٢٤ کاژێردا و هەروەها چاودێریی سەرپێچیکردن لە بەرنامە ئینتەرنێتییەکانە.  لە چەند ساڵی رابردوودا رێژەی قوماری ئۆنلاین لە بەشێکی زۆر لە شارەکانی رۆژهەڵاتی کوردستانیش بەرزبووەتەوە. بە گوتەی یاساناسان کە دۆسییەکانی ئەو گەنجانە لە دادگەکان دەچنە بەردەستیان، هۆکارەکەی دەگەڕێتەوە بۆ نەبوونی هەلی کار و ئومێد بە داهاتوو لەنێو گەنجاندا.  کۆنترۆڵکردنی دیاردەی قوماری ئۆنلاین، ئەستەمترە لە قومارکردنی سەر مێز، چونکە هەر کەسێک لە شوێنی خۆیەوە و بە مۆبایل و کۆمپیوتەرەکەی دەتوانێت قومار بکات، بۆ کۆنترۆڵکردنی ئەم دیاردەیەش پۆلیسی ئینتەرنێت و هێزی ئەمنی زیاتر پێویستن.