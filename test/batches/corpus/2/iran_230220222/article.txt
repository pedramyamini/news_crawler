عەلی ئەکبەر مێحرابیان، وەزیری وزەی ئێران دەڵێت: "بۆ ئەو کەسانەی پابەندی ئاستی بەکارهێنانی کارەبان، نرخەکان هیچ گۆڕانکارییەکیان بەسەردا نایەت. نزیکەی ٧٥ % ـی هاوبەشەکان، پابەندی ئاستی بەکارهێنانی کارەبان و نرخەکانیشیان هەمان نرخی پێشوو دەبێت. ئەوانەشی لە سەرووی ئاستی دیاریکراو کارەبا بەکاردەهێنن، بەپێی ئەو ئاستە پارەی پسوولەکانیشیان زیاد دەکات. "  حکومەتی ئێران بە بیانووی هەڵگرتنی هاوکاریی حکومی لەسەر کرێی کارەبای ئەو هاوبەشانەی پابەندی ئاستی بەکارهێنان نین و گەڕاندنەوەی ئەو هاوکارییە بۆ چینی کەمداهات، ئەویش لە رێگەی زیاد نەکردنەوە، بڕیاری ئاڵوگۆڕی لە نرخەکانی کارەبا داوە، بەڵام ئەو ئاستی زیادکردنەی کە دیاری کردووە.   مستەفا رەجەبی، گوتەبێژی پیشەسازیی کارەبای ئێران باسی لەوە کرد: "نرخی ئەوانەی کە پابەندی ئاستی دیاریکراوی بەکارهێنانی کارەبان لەگەڵ ئەوانەی ئەو ئاستە تێدەپەڕێنن، جیاوازی دەبێت. ئەمە بە جۆرێک هەڵگرتنی هاوکاری حکومییە لەسەر کارەبای چینی پڕداهات و هاوکاری کردنی زیاتری چینی کەمداهات. رەنگە ئەوانەی تاوەکو ئێستا ٥ ملیۆن تمەن پارەی مانگانەی کارەبایان دابێت، لێرە بەدوا ١٥ ملیۆن تمەن بدەن. "  پەرلەمانی ئێران لەمیانی تاوتوێکردنی پرۆژەیاسای بودجەی ساڵی داهاتووی ئەو وڵاتە، بڕیاری زیادکردنی نرخی ئاوی پەسندکرد. بەپێی راگەیاندنی پەرلەمان، ئەو کەسانەی دووهێندەی ئاستی دیاریکراو یان زیاتر، ئاو بەکاردەهێنێت، دەبێ نرخی پسوولەکانیان لەگەڵ ئەو کەسانەی کە پابەندی ئاستی ستانداردی بەکارهێنانن، جیاواز بێت. "   عەلیڕەزا سەلیمی، پەرلەمانتاری ئێران دەڵێت: "پەرلەمانتاران پەسندیان کردووە کە کرێی ئاو بەشێوەی پیلکانەیی زیادبکات. ئەوانەی دوو هێندە زیاتر لە ئاستی ستاندارد، ئاو بەکاردەهێنن، ١٥ %  و ئەوانەشی زیاتر لە دوو هێندەی ئاستی ستاندارد ئاو بەکاردەهێنن، ٣٥ % زیاتر پارە بدەن. "  زیادبوونی نرخی ئاو و کارەبا لە ئێران و رۆژهەڵاتی کوردستان لە کاتێکدایە کە هاوینی رابردوو زۆرینەی پارێزگاکان، تووشی کێشەی کەمئاوی و بێ کارەبایی بوون، گرانکردنی ئەو پێداویستییەی خەڵک لە ساڵی داهاتوودا، بووەتە هۆی نیگەرانی بەشێکی زۆر لە هاووڵاتیان.