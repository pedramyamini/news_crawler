لە کاژێر ١٢: ٠٠ ـی نیوەڕۆی دوێنێوە هیچ هەواڵێک لەبارەیانەوە نەدەزانرا. حەنیفە بویور و ئیلکەر بویور دایک و باوکی منداڵەکان پۆلیسیان ئاگادارکردەوە و تیمەکان دەستیان بە گەڕان کرد، بەڵام هیچ سەرەداوێکیان دەست نەکەوت.  دراوسێیەکی ماڵی ئەو دوو برایە ئاماژە بەوە دەکات، "ئەو منداڵانە، منداڵی گەڕەکەکەمان بوون، بەردەوام دەمانبینین. کاژێر ١٢: ٠٠ بۆ ٠١: ٠٠ ـی نیوەڕۆ لە بڵندگۆی مزگەوتەوە بانگەواز کرا کە دوو منداڵ ونبوون".  دوای چەندین کاژێر لە گەڕان و پشکنین کاژێر ٠١: ٠٠ی بەرەبەیانی ئەمڕۆ سێشەممە تەرمی ئەو دوو منداڵە لە چاڵێکدا کە بۆ ئەسانسۆر دروستکرابوو و ئاوی باران پڕی کردبووەوە، لە پشت ماڵەکە خۆیان دۆزرانەوە.   دراوسێیەکی دیکەی ئەو ماڵە باس لەوە دەکات، "دوای ئەوەی منداڵەکان ونبوونە، دەمە و ئێوارە تیمەکان دێن و دەست بە گەڕان دەکەن، چاڵەکە دوو مەتر و نیو دەبوو. بە ئاوی باران پڕبووەتەوە. منداڵەکان کاتێک کەوتوونەتە نێو چاڵەکە یەکێکیان خنکاوە، وادیارە منداڵەکەی دیکە کە تەمەنی هەشت ساڵە چووەتە خوارەوە بۆ ئەوەی رزگاری بکات. لەو کاتەدا ئەویش خنکاوە".  تەرمی دوو منداڵەکە لەلایەن تیمەکانی پۆلیس لە چاڵەکە هێنرانە دەرەوە و دوای ئەنجامدانی پشکنین گوازرانەوە بۆ بەشی هەڵگرتنی مردوو. هاوکات لێکۆڵینەوەش لە رووداوەکە دەستی پێکردووە.