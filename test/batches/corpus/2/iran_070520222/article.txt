محەممەد موخبێر، جێگری سەرۆککۆماری ئێران دەڵێت، "گرانییەکە سێ سەرچاوەی هەیە؛ یەکیان پەسندکراوەکانی پەرلەمان و یاسای بودجەن؛ یەکێکی دیکەیان لابردنی دۆلار بەنرخی حکومی بۆ کڕینی کاڵا سەرەکییەکان؛ ئەوی دیکەشیان گرانبوونی وزە و زیاتربوونی باجە لەسەر کاڵاکان".   حکومەت دەڵێت، رێگە نادات نان لەواش، سەنگەکەی و بەڕبەڕی گران بێت، بەڵام هەر حکومەت لە پارێزگای زەنجان خەریکە پرۆژەیەک بە شێوەی تاقیکردنەوە جێبەجێدەکات کە نرخ بەرزدەکاتەوە.  تەنانەت شەوی رابردوو باس لەوەکرا حکومەت لەڕێگەی ئەمجۆرە کارتەوە نان بە خەڵک دەدات، بەڵام وەزارەتی ناوخۆی ئێران ئەوەی رەتکردەوە.  سەرەڕای ئەوە، محەممەد سەفایی، پەرلەمانتار دەڵێت: "پرۆژەی فرۆشتنی نان بە کارتی بانکی لە زەنجان بەڕێوەدەچێت و ئەگەری هەیە دوو هەفتەی دیکەش بە گشتی جێبەجێ بکرێت؛ پشکی نانی هەر کەسێکیش ٢٥٠ گرامە".  ئەسغەر پابەرجا، سەرۆکی یەکێتیی نانەواخانە سەنگەکییەکانیش دەڵێت: "بەپێی پرۆژەیەک، نان بە کارتی یارانە بە خەڵک دەفرۆشرێت و رۆژانە بۆ هەر یەک کەس ٣٣٠ گرام دیاریکراوە و ئەگەر کەسێک لەوە زیاتر بکڕێت، دەبێت بە نرخی ئازاد بیکڕێت".  بەڵام حکومەت ئەمەش رەتدەکاتەوە.  هادی سوبحانیان، جێگری وەزیری ئابووری بۆ کاروباری دارایی گوتی، "بێئەوەی هیچ گۆڕانکارییەک لە رەوتی کڕینی نان و نرخەکەیدا رووبدات، خەڵک دەتوانن نان بکڕن. واتە ئێمە پرسی قاچاخ لەنێو دەبەین؛ نەک تەنیا خەڵک نان بە نرخێکی گرانتر ناکڕن، بەڵکو حکومەت لە هەوڵدایە وابکات کە خەڵک نان بە هەرزانتر بکڕن".  نرخ لە ئێران زۆر بەرز بووەتەوە. ئەمە رەخنە و ناڕەزایەتی بەرامبەر حکومەتی زیاد کردووە. عەباس تابش، سەرۆکی رێکخراوی پشتگیری لە بەکارهێنەر و بەرهەمهێنەر دەستی لەکار کێشایەوە، گوتوویەتی: لەبەر ئەو بارودۆخەی بەسەر بازاڕدا زاڵە.  رۆژنامەی کۆماری ئیسلامی، روو لە سەرۆککۆماری ئێران دەڵێت: "ئێستا کە روونبووەتەوە ناتوانن کێشەکان چارەسەر بکەن، دەستلەکاربکێشنەوە و رێگە بە خەڵکی شارەزا بدەن کارەکان راپەڕێنێت بۆ ئەوەی وڵات لە قەیران رزگاری ببێت".   رۆژنامەی هەمشەهریش لە راپۆرتێکدا لە ژێرناوی پلانی نوێی حکومەت دەنووسێت: "دوای هەڵگرتنەوەی یارمەتی نەختی حکومی بۆ نرخی نان، رەنگە نۆرە بگاتە رۆن و دواتریش وزە، بەتایبەت بەنزین".