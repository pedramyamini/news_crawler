لە راگەیێندراوەکەدا هاتووە: "بە تیرۆرکردنی موحسین فەخریزادە، زانای ئێرانی، دڵگران بووین. ئەم کارە قێزەونە سەرکۆنە دەکەین و سەرەخۆشی ئاراستەی حکومەتی ئێران و خێزانی خوالێخۆشبوو دەکەین. "  لە راگەیێندراوەکەدا جەخت لەوەش کراوەتەوە، تورکیا دژ بە هەموو هەوڵێکی تیرۆریستییە کە ئامانجی تێکدانی ئاشتی و ئاسایشی ناوچەکە بێت.  وەزارەتی دەرەوەی تورکیا، داوایشی کردووە بکەرانی ئەو "کارە تیرۆریستییە" بدۆزرێنەوە و بە سزای یاسایی خۆیان بگەیێندرێن.  ئێوارەی هەینی ٢٠٢٠/١١/٢٧ لەسەر رێگەیەکی نزیک تارانی پایتەختی ئێران، موحسین فەخریزادە کە بە "باوکی پرۆگرامی ئەتۆمیی ئێران" ناودەبرێت، کوژرا. رووداوەکە دەسەڵاتدارانی ئێرانی نیگەران کرد و ناوچەکەی خستووەتە دۆخێکی مەترسیدارەوە. تاران هەڕەشەی تووندی تۆڵەکردنەوە دەکات و پەنجەی تۆمەتی بۆ ئیسرائیل درێژکردووە. حکومەتی ئیسرائیلیش بێدەنگیی هەڵبژاردووە.