ئەنجوومەنی ناوەندی هەدەپە رۆژی شەممە ٢٧ی شوباتی ٢٠٢١ لە ناوەندی سەرەکی پارتەکەی لە ئەنقەرە کۆدەبێتەوە. رۆژی دواتریش بە بەشداری سەرجەم پەرلەمانتارانی فراکسیۆنی پارتەکەی جارێكی دیکە کۆدەبێتەوە.  بەگوێرەی زانیارییەکان ئەنجوومەنی ناوەندی هەدەپە لەو کۆبوونەوانەدا تاوتوێی سیناریۆ و گریمانەییەکان دەکات و نەخشەڕێگای خۆی دەستنیشان دەکات.  هەروەها چاوەڕوان دەکرێ هەدەپە لە بارەی دوایین پێشهاتەکاندا راوێژ بە رێکخستنەکانی پارتەکەی لە شار و شارۆچکەکاندا بکات و لە چوارچێوەی بڕیاری کۆبوونەوەکانیدا، لە رۆژانی داهاتوودا زنجیرە چالاکی و گردبوونەوە بکات.   بەرپرسانی هەدەپە ئەم قۆناخە بە "ئامادەکاری دووەمین کودەتای ٤ی کانوونی دووەم" ناودەبەن. حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی کردە سەر هەدەپە و هەریەک لە سەڵاحەدین دەمیرتاش و فیگەن یوکسەکداغ هاوسەرۆکانی پێشووتری هەدەپە و ژمارەیەکی زۆر پەرلەمانتاری ئەو پارتە دەستبەسەرکران و دواتر بە بڕیاری دادگا خرانە زیندانەوە.   رۆژی هەینی ١٩ی شوباتی ٢٠٢١ داواکاری گشتیی کۆماریی، لە چوارچێوەی رووداوەکانی کۆبانێ ٣٦ دۆسیەی تاوانی لە دژی ٩ پەرلەمانتاری هەدەپە پێشکەشی وەزارەتی داد کرد، بۆ ئەوەی وەزارەتە ئاراستەی سەرۆکایەتی پەرلەمانی بکات و پارێزبەندیی ئەو نۆ پەرلەمانتارە هەڵبگرێت کە بریتین لە  لە پەروین بوڵدان هاوسەرۆکی هەدەپە، هودا کایا، هاککی ساروهان ئۆلوچ، فاتمە کورتوڵان، سەرپیل کەمالبای، مەراڵ دانش بێشتاش، گارۆ پایلان، سەزایی تەمەللی و پەرۆ دوندار.   رۆژی ٢٤ی شوباتیش بۆ لابردنی پارێزبەندی لەسەر ٢١ پەرلەمانتاری هەدەپە ٢٨ دۆسیەی تاوان گەیشتنە سەرۆکایەتی پەرلەمانی تورکیا کە بە تۆمەتی "پڕوپاگەندەکردن بۆ تیرۆر"، "پەسندانی تاوان و تاوانبار"، "ئەندامبوون لە رێکخراوی تیرۆر" و "هاندانی خەڵک بۆ رق و دوژمنکاری" داوای لابردنی پارێزبەندیان دەکرێ.   دوای ئەوەی لە دانیشتنی پەرلەماندا داواکاری لادانی پارێزبەندی ئەو پەرلەمانتارانە خرایە دەنگدانەوە و پەسند کرا، قۆناخی دادوەری دەستپێدەکات.   گوشارەکان بۆ سەر هەدەپە دوای ئەوە زیادیان کرد کە سوپای تورکیا لە ١٠ی شوباتی ئەمساڵ ئۆپەراسیۆنێکی بۆ سەر چیای گارە لە باشووری کوردستان کرد و لە ئەشکەوتێکی چیای گارە ١٣ سەربازی دیلی دەستی پەکەکە کوژران.  لە رۆژی ١٠ی شوباتەوە هێزە ئەمنییەکانی تورکیا هەڵمەتێکیان بۆ دەستگیرکردنی ئەندام و لایەنگرانی هەدەپە دەستپێکردووە و تائێستا زیاتر لە ١٠٠٠ ئەندام و لایەنگری هەدەپە دەستگیرکراون.