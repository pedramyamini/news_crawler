لە میانی کۆنفرانسێکی رۆژنامەڤانییدا لە نیویۆرک، حوسێن ئەمیر عەبدوڵڵاهیان، وەزیری دەرەوەی ئێران گوتی: "ئێستا ئێمە پێداچوونەوە بە دۆسیەی دانوستاندنەکانی ڤییەننادا دەکەین و لە گونجاوترین دەرفەتدا دانوستاندنەکانی ئێران لەگەڵ وڵاتانی چوار کۆ یەک دەستپێدەکەنەوە"، کە مەبەستی لە وڵاتانی بەریتانیا، فەرەنسا، رووسیا، چین و ئەڵمانیایە.  هەر لە میانەی کۆنفرانسە رۆژنامەڤانییەکەدا عەبدوڵڵاهیان گوتیشی، ئێران جۆرێکی بەرهەمداری دانوستاندنی دەوێت و کاریش بۆ ئەوە دەکات.   کاتێک پرسیاری لێکرا کە مەبەستی چییە لە "کاتێکی زۆر نزیک"، ئەمیر عەبدوڵڵاهیان وردەکاریی نەدرکاند و گوتی: "دەکرێت چەند رۆژێکی دیکە یان چەند هەفتەیەکی دیکە بێت" و ئاماژەی بەوەشکرد کە هەرکاتێک پرۆسەی پێداچوونەوە تەواوبوو، هیچ کار بەفیڕۆ نادەن و دەگەڕێنەوە سەر مێزی دانوستاندنەکان.   لە ئایاری ٢٠١٨ دا دۆناڵد ترەمپ ئەمریکای لە رێککەوتنی ئەتۆمی کشاندەوە؛ ئیدارەی بایدن کە لە ٢٠ی کانوونی دووەم دەستبەکاربوو لە هەوڵدایە رێککەوتنەکە زیندووبکاتەوە، بەڵام ئێران داوای هەڵگرتنی سزاکانی سەری دەکات پێش ئەوەی دەست بە جێبەجێکردنی تەواوی پابەندبوونەکانی بکاتەوە.