تیمەکانی هۆبەی بەرەنگاربوونەوەی تیرۆر سەر بە بەڕێوەبەرایەتیی گشتیی پۆلیسی ئەدەنە بەرەبەیانی ئەمڕۆ دووشەممە ٢٤ی ئایاری ٢٠٢١ بە بەشداریی تیمی تایبەت، لەسەر راسپاردەی داواکاری گشتیی ئەدەنە لە سێ پارێزگای تورکیا و باکووری کوردستان ئۆپەراسیۆنێکیان بۆ دەستبەسەرکردنی ٢٠ ئەندام و لایەنگری هەدەپە و دەبەپە دەستپێکرد.  لە چوارچێوەی ئۆپەراسیۆنەکەدا کە ناوەندەکەی پارێزگای ئەدەنەی تورکیا بوو و لە پارێزگاکانی شرناخ و دێرسم بەڕێوەچوو تیمەکان هەڵیانکوتایە سەر ماڵی ئەو ٢٠ کەسە و دوای شکاندنی دەرگای ماڵەکانیان، چوونە ژوورەوە و ماڵەکانیان پشکنی و سەرجەمیان دەستبەسەرکردن.  محەممەد یاشک، بەرپرس لە رێکخستنەکانی هەدەپە لە پارێزگای ئەدەنە، محەممەد توتوش، جگەرخوێن گوڤەن، شیندا ئەرۆل و بێریتان ئۆزبەی ئەندامانی دەستی بەڕێوەبەرایەتیی کۆمەڵەی هاوئاهەنگی لەگەڵ کەسوکاری زیندانییان "تویادەر" لە نێو ئەو کەسانەدان، کە لە چوارچێوەی ئۆپەراسیۆنەکەدا دەستبەسەرکراون.   ئەو ٢٠ کەسە دوای دەستبەسەرکردنیان بە مەبەستی لێکۆڵینەوە رەوانەی بەڕێوەبەرایەتیی گشتیی پۆلیسی ئەدەنە کران و لە ئەنجامی پشکنینی ماڵەکانیاندا دەستگیرا بەسەر ژمارەیەک بەڵگە و کەلوپەلی دیجیتاڵی.