لە راپۆرتی ساڵانەی وەزارەتی دەرەوەی ئەمریکادا لەبارەی دۆخی مافی مرۆڤ لە جیهان لە ساڵی ٢٠٢١، لە بەشی ئێراندا ئاماژە بەوەکراوە، "لەسێدارەدان لەو وڵاتە هەروا زیاتر دەبێت و کەسانێک کە لە منداڵیدا تاوانیان کردووە، لەسێدارە دەدات. "  هەروەها تێیدا هاتووە: "دەسەڵاتی تاران ماف و ئازادییەکانی خەڵک سنووردار دەکات و دژبەرانی سیاسی و ناڕازییان دەستبەسەر دەکات و بە تۆمەتی ناڕوونی وەکو دژایەتی خوا و هاوکاریکردنی دژبەران دادگایی و سزایان دەدات".  وەزارەتی دەرەوەی ئەمریکا لە راپۆرتەکەیدا کە شەوی رابردوو بڵاوکراوەتەوە، هەروەها دەڵێت: "هێزەکانی ئێران لە وڵاتانی دیکە هەوڵی کوشتن و رفاندنی دژبەرانی سیاسی ئەو وڵاتە دەدەن. "  تاوەکو ئێستا کۆماری ئیسلامیی ئێران وەڵامی راپۆرتەکەی وەزارەتی دەرەوەی ئەمریکای نەداوەتەوە.