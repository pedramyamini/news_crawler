پارتی کرێکارانی کوردستان - پەکەکە رایگەیاندووە، ئەمساڵ ٩٤٦ سەربازی سوپای تورکیایان کوشتوون، لە بەرامبەردا ٢٢٧ گەریلایان لەلایەن سوپای تورکیاوە کوژراون.  بە سەرۆکایەتیی خولوسی ئاکار، وەزیری بەرگریی تورکیا و بە بەشداریی ژەنەراڵ یاشار گولەر، سوپاسالاری تورکیا و فەرماندەکانی سوپا، کۆبوونەوەی هەڵسەنگاندنی کۆتایی ساڵ بەڕێوەچوو.  لە کۆبوونەوەکەدا، وەزیری بەرگریی تورکیا رایگەیاند، بە درێژایی ئەمساڵ لە بەرەنگاربوونەوەی تیرۆردا سەرکەوتنی مەزن بەدەستهاتوون. خولوسی ئاکار گوتیشی '' لە قۆناخی نوێی بەرەنگاربوونەوەی تیرۆردا کە لە ٢٤ی تەممووزی ٢٠١٥ دەستیپێکرد، تاوەکو ئەمڕۆ ژمارەی ئەو تیرۆریستانەی کە کوژراون ٣٠ هەزار و ٤١٦ تیرۆریست بوون ''.  وەزیری بەرگریی تورکیا گوتیشی ئاماژەی بەوەش کردووە '' بە درێژایی ئەمساڵ زیاتر لە ٢٠٠ ئۆپەراسیۆن لە ناوخۆی وڵات و ئەودیو سنوور ئەنجامدراون، سێ هەزار و ٦٤٦ تیرۆریست کوژران. ترس شاخەکانی داگرتووە. لە راپۆرتە هەواڵگرییەکاندا دەیبینین کە بەناو ئیدارەی رێکخراوی تیرۆریستی لە ترس و دڵەڕاوکێدان، ناتوانن دوو وشە بڵێن و لە هەمان شوێندا بخەون ''.  خولوسی ئاکار باسی لە بەرەنگاربوونەوەی گرووپی فەتحوڵڵا گولەنیش کردووە و ئەوەی خستووەتەڕوو '' لە هەوڵی کودەتا ناپاکەکەی ١٥ی تەممووزەوە ٢٠ هەزار و ٨٣٣ کەس لەنێو سوپای تورکیا دەرکراون. رێگەنادەین جلوبەرگی سوپای تورکیا لەبەر هیچ ناپاکێکدا بێت ''.  رۆژی ٢٠ی مانگیش، ناوەندی راگەیاندن و چاپەمەنیی هێزەکانی پاراستنی گەل - هەپەگە ئاماری چالاکییە سەربازییەکانی پەکەکە و ئۆپەراسیۆنە ئاسمانی و وشکانییەکانی سوپای تورکیای لە باکوور و باشووری کوردستان بڵاوکردەوە و رایگەیاند، ئەمساڵ ٩٤٦ سەربازی سوپای تورکیایان کوشتوون، لە بەرامبەردا ٢٢٧ گەریلا لەلایەن سوپای تورکیاوە کوژراون.  هەر بەگوێرەی راگەیێندراوەکە، بەهۆی هێرشەکانی سوپای تورکیا بۆسەر باشووری کوردستان، دوو فەرماندەی سەربازیی سوپای عێراق و ٢٤ هاونیشتمانی بوونەتە قوربانی، لەنێویاندا چوار منداڵ و دوو ژن هەن. جەخت لەوەش کراوەتەوە، لە ساڵی ٢٠١٧ وە ١٧٣ هاونیشتمانی لە باشووری کوردستان بەهۆی هێرشەکانی سوپای تورکیاوە کوژراون.  هەپەگە لە ئامارەکەیدا دەڵێت، ئەمساڵ ٣٩٣ چالاکیی سەربازییان ئەنجامداوە، زۆرترین چالاکییەکان لە باشووری کوردستان بوون و سوپای تورکیاش ١٢٧٥ ئۆپەراسیۆنی ئاسمانی و ١٢٠ هێرشی زەمینیی ئەنجامداون.