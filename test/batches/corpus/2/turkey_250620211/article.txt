کۆبوونەوەکە لە کاتێکدایە، رۆژی ١٤ی ئەم مانگە، ئیمانوێل ماکرۆن، سەرۆکی فەرەنسا و ئەنگێلا مێرکل، راوێژکاری ئەڵمانیا لە پەراوێزی لووتکەی ناتۆدا لە برۆکسل بەجیا لەگەڵ سەرۆککۆماری تورکیا کۆبوونەوە و رایانگەیاند، ئامادەن لەگەڵ ئەنقەرە کاربکەن بۆ ئەوەی ناکۆکییەکانیان چارەسەر بکەن.   رۆژی ١٤ - ٦ - ٢٠٢١ ئیمانوێل ماکرۆن، سەرۆکی فەرەنسا گوتی: "کەشی کۆبوونەوەکە زۆر ئارام بوو، هیچ داوای لێبووردنێک نەکرا و هیچ لایەنێکیش داوای لەوی دیکە نەکرد داوای لێبوردن بکات. خواستێکی روون بۆ پێکەوەکارکردن هەبوو. "  یەکێک لە ناکۆکییەکانی نێوان ئەنقەرە و برۆکسل، پرسی مافی مرۆڤە و پێشتریش ئەنجوومەنی یەکێتیی ئەوروپا بە روونی نیگەرانی خۆی لە بەرامبەر پرسی مافی مرۆڤ لە تورکیا دەربڕیوە.   لووتکەی ئەمڕۆش چەند رۆژێک دوای بڕیاری دادگەی دەستووری تورکیا بۆ دەستپێکردنی پڕۆسەی لێکۆڵینەوە داخستنی پارتی دیموکراتی گەلان - هەدەپە دێت.  بەرپرسانی هەدەپە هەوڵی داخستنی پارتەکەیان بە ناڕەوا ناودەبەن و لەو بوارەوە رەخنەی تووند لە دەسەڵات دەگرن.   میتحەت سانجار، هاوسەرۆکی هەدەپە رۆژی ٢١ - ٦ - ٢٠٢١ رایگەیاند: "رێگە بە داخستنی هەدەپە نادەین. هێزی گەورەترکردنی هەدەپە و درێژەدان بەم رێبازەمان هەیە. ئەگەر دادگەی دەستووری لە کۆتایی ئەم پرۆسەیەدا بڕیاری داخستنی هەدەپە بدات، ئەوان نیشانیدەدەن کە ملکەچی کارتەکانی گوشار، هەڕەشە و پلانە تێکدەرەکان بوون".  پرسی مافی مرۆڤ لە تورکیا وایکردووە، ١٦ رێکخراوی داکۆکیکار لەو بوارە لە نامەیەکدا داوا لە ئورسولا فۆن دێر لاین، سەرۆکی کۆمیسیۆن و چارلس میشێل، سەرۆکی ئەنجوومەنی یەکێتیی ئەوروپا بکەن کە لە کۆبوونەوەکەیاندا سەرنجی سەرەکیان لەسەر پرسی دیموکراسی بێت لە تورکیا.   ئەو رێکخراوانە داواش لە بەرپرسانی ئەوروپا دەکەن گوشارەکانیان بۆ سەر ئەنقەرە زیاتربکەن و داوا لە تورکیا بکەن پابەندی بڕیارەکانی دادگای مافەکانی مرۆڤی یەکێتیی ئەوروپا بێت و زیندانییە سیاسییەکان ئازادبکات.  هاوکات سەرکردەکانی یەکێتیی ئەوروپا لە لووتکەی ئەمڕۆیاندا تاوتوێی ئەوە دەکەن کە ٤.١٨ ملیار دۆلار بە تورکیا بدەن بۆ ئەوەی تاوەکو ساڵی ٢٠٢٤ بەردەوام بێت لە لەخۆگرتنی ئەو چوار ملیۆن پەنابەرەی سووریەی کە لەو وڵاتەدا دەژین.  رۆژی ٢١ی ئەم مانگەش، رەجەب تەیب ئەردۆغان لەگەڵ ئورسولا فۆن دێر لاین قسەی کرد و رایگەیاند، ئەنقەرە ئەرکەکانی خۆی بەرێکوپێکی جێبەجێکردووە و هەر بۆیە کاتی ئەوە هاتووە، یەکێتیی ئەوروپاش ئەجێندایەکی ئەرێنی بەرامبەر تورکیا جێبەجێ بکات.