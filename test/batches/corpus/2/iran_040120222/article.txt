مەهدی وەلیپوور، سەرۆکی رێکخراوی فریاکەوتنی مانگی سووری ئێران رایگەیاند، لە رۆژی دووشەممەوە لە ٢٣١ شوێنی پارێزگاکانی ورمێ، چوارمەحاڵ و بەختیاری، کۆهگیلویە و بویرئەحمەد، خوزستان، زەنجان، سیستان و بەلوچستان، هورموزگان، فارس، ئیسفەهان و بووشەهر لافاو دروستبووە و زیانی گیانی و ماددی لێکەوتووەتەوە.  بەپێی دوایین ئاماری رێکخراوی فریاکەوتنی پزیشکی ئێران، بەهۆی لافاوەوە لانیکەم هەشت کەس لە پارێزگاکانی سیستان و بەلوچستان، فارس و کرمان گیانیان لەدەستداوە و دوو کەسیش بێسەروشوێنن.  هەر بەهۆی لافاوەوە برینداربوونی ١٤ کەسیش تۆمارکراوە.  لافاو لەو پارێزگایانە زیانی ماددی زۆریشی بە ماڵ و موڵکی خەڵک و کەرتی گشتی گەیاندووە و بەپێی ئاماری بەڕێوەبەرایەتییەکانی مانگی سوور، لەو سێ پارێزگایە سەتان خانوو چۆڵکراون.