نێشات، دانیشتووی تاران دەڵێت، "ئێمە تەنیا بۆ ئەوە هاتووینەتە ئەم شەقامە، ئەم رەنگە جوانانە ببینین، بەردەم دووکانەکە جوان رازێندراوەتەوە و دڵخۆشی بە مرۆڤ دەدات. تەنیا هاتووین سەیری بکەین و چێژی لێ وەربگرین".  مەسیحییەکان لە ئێراندا کۆمەڵگەیەکی زۆر گەورە نین؛ ئەوان کەمینەیەکی ئایینیی بچووکن. بەپێی ئامارەکان، ساڵی ٢٠١٦ نزیکەی ١٣٠ هەزار کەس بوون، بەڵام سیمبۆلەکانی ساڵی نوێی ئەوان، کە لە هەموو جیهاندا هاوشێوەیە، زۆر ئێرانیی دیکەشی هانداوە تاوەکو بێنە ئەو شەقامە و سێڵفی بگرن.  موحسین، دانیشتووی تاران دەڵێت، "هاتووم بزانم شتە سەرنجڕاکێشەکانی ئەم ئایینە چۆنە؟ شتەکانیان چییە؟ بە هەر حاڵ، دوای دوو ساڵ کۆرۆنا، کە خەڵک لە ماڵەوە بوون و ماندوو بوون، هەندێک گوشاری دەروونییان بۆ هاتووە و ماندوو بوون، هاتووم کە هەندێک دڵم خۆش بێت. هەروەها فرەچەشنیی جەژنی مەسیحییەکان ببینم. ئەمیش شتی سەرنجڕاکێشی تایبەت بە خۆی هەیە".  مەسیحییەکان لە ئێران لە کاتێکدا بەرەو ساڵی نوێ دەچن کە دۆخی ئابووری، کاریگەریی لەسەر بازاڕیش داناوە. کەلوپەل و پێداویستییەکان گران بوون و بەو پێیەش ژمارەی کڕیارەکانیان کەم بوونەتەوە.  ئەمیری، دووکاندار باس لەوە دەکات، "ئێستا هەوڵاوسان زۆر بەرزە. لە پارەوە تاوەکو ئێستا شتەکان نزیکەی ٢٠ % گرانتر بوون. هۆکاری ئەمەش بۆ دۆلار و پرسەکانی دیکە دەگەڕێتەوە، بەڵام چونکە خەڵک ئەمەیان پێخۆشە و جەژنێکی زۆر گەورەیە، ئەگەر شتێکی زۆر بچووکیش بێت دەیکڕێت و جەژنەکە بە باشترین شێوە بەڕێوەدەبەن".  سەرەڕای هەموو ئەمانەش، ئەوانەی سەردانی شوێنە رازێندراوەکان بۆ سەری ساڵ دەکەن، دەیانەوێت چەند ساتێک کێشەکانی رۆژانە لەبیر خۆیان ببەنەوە، بە هیوای ئەوەی ساڵی نوێ ساڵێکی باشتر بێت.