بەپێی دوایین نەخشە، کە وەزارەتی تەندروستیی ئێران لەبارەی دۆخی دۆخی کۆرۆنا لەو وڵاتەدا بڵاوی کردووەتەوە، پێنج شاری پارێزگای ورمێ، پێنج شاری پارێزگای سنە و شەش شاری پارێزگای کرماشان هێشتا کۆرۆنا لە بەرزترین ئاستدایە، واتە لە دۆخی زۆر زۆر مەترسیداردایە.  لەگەڵ ئەوەشدا بەپێی راپۆرتی وەزارەتی تەندروستیی ئێران، بەشێوەیەکی گشتی شەپۆلی پێنجەمی کۆرۆنا رووی لە داکشان کردووە و ژمارەی تووشبووان و مردن بە کۆرۆنا کەمتر بووەتەوە.  عەلی ئەحمەد ئاقاپوور، گوتەبێژی ناوەندی بەرەنگابوونەوەی کۆرۆنا لە ورمێ دەڵێت: ژمارەی تووشبوون بە کۆرۆنا لەم پارێزگایەدا رووی لە دابەزینە و ئێستا هەزار و ٨٥٠ کەس لە نەخۆشخانەکان خەوێنراون.  مەهدی محەممەدی، گوتەبێژی ناوەندی بەرەنگاربوونەوەی کۆرۆنای پارێزگای کرماشانیش دەڵێ: ئێستا هەزار و ١٤٠ تووشبووی کۆرۆنای لە نەخۆشخانەکانی ئەم پارێزگایەدا خەوێنراون، کە ژمارەیەکی زۆریان لە ژێر چاودێریی چڕدان.  بە گوتەی مەحموود رەزا مورادی، سەرۆکی زانکۆی زانستیی پزیشکی کرماشان، ئاستی مامناوەندیی تەمەنی مردن بە کۆرۆنا لەم پارێزگایەدا لە ٦٤ ساڵەوە بۆ ٤٨ ساڵ دابەزیوە و هۆکارەکەشی بۆ وەرگرتنی ڤاکسین لەلایەن خەڵکی بە تەمەن گەڕاندووەتەوە.