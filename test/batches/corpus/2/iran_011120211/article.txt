بەشێک لە کرێکارەکان لە بەردەم بەڕێوبەرایەتییە پەیوەندیدارەکان، ناوەندی قایمقامێتییەکان و تەنانەت لە بەردەم پەرلەمانی ئێرانیش گردبوونەوە دەکەن، تاوەکو بتوانن بژێوی ژیانیان لەگەڵ رێژەی هەڵئاوسان و گرانی رێکبخەن.  کرێکارێکی خەڵکی ئەهواز لە نێو خۆپێشاندەران قسە بۆ میدیای ئێران دەکات و دەڵێت، "تەنیا چەکێک کە بە دەستمانەوەیە هەر ئەم مانگرتنانەیە. بۆ لای هەر بەرپرسێک دەچین، پارێزگار و جێگرەکانی و قایمقامەکانیش، هەر دەڵێن بەدواداچوونی بۆ دەکەین. کەی دەتانەوێ بەدواداچوونی بۆ بکەن؟ مانگێک، دوو مانگ، سێ مانگ؟ وەڵڵا ئەوەی کرێکار لێرەیە، ژنەکانیان لێیان جیابوونەتەوە و چوونەتەوە ماڵی باوکیان. چیدیکە نانیان نییە بیاندەنێ. پیاوێک نەتوانێ ژیانی بەڕێوەببات، خوا ئەیزانێ هەر شەرمی بۆ دەمێنێتەوە".  لە ئێران و رۆژهەڵاتی کوردستان نزیکەی ١٤ ملیۆن کرێکاری گرێبەست هەن، هەروەها نزیکەی ٩ ملیۆن فەرمانبەری حکومی و خانەنشینیش هەن کە مووچەی مانگانەیان لە چوار ملیۆن و ٢٠٠ هەزار تمەنەوە بۆ نزیکەی شەش ملیۆن تمەنە.   لە کاتێکدا بەپێی دوایین راپۆرتی ناوەندی ئاماری ئێران، رێژەی هەڵئاوسانی خێزانی لە وڵاتەکە ٥٣.٣ % ـە، پارێزگای ئیلام لە پلەی یەکەم، پارێزگای سنە، چوارەم، ورمێ، حەوتەم، لووڕستان هەشتەم و کرماشانیش لە دەیەمین پلەی خراپترین پارێزگاکانی ئێران لە رووی هەڵئاوسانەوە تۆمار کراون.  محەممەد مەحموودی، شارەزای ئابووری دەڵێت، "ناڕەزایەتیی کرێکاران و فەرمانبەرانی ئێران و رۆژهەڵاتی کوردستان، رۆژبەڕۆژ لە بەردەم ناوەندە حکومییەکان زیاتر دەبێت و ئەوەش دۆخی خراپیی ئابووریی ئەو چینە نیشاندەدات کە نزیکەی ٧٠ % ـی کۆمەڵگەن".