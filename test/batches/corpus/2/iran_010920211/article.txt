حوسێن ئەمیر عەبدوڵڵاهیان، وەزیری دەرەوەی ئێران بە تەلەڤزیۆنی فەرمی وڵاتەکەی رایگەیاند: "ئێمە نامانەوێت لە  مێزی دانوستاندن رابکەین. بە رای حکومەتیش گفتوگۆیێکی راستەقینە ئەوەیە ئەنجامێکی بەرجەستەی هەبێت کە گەرەنتیی مافی ئێرانییەکان بکات. دانوستاندنەکانی ڤییەنا یەکێکە لە پرسەکانی ئەجێندای حکومەت و سیاسەتی دەرەوە. "  دانوستاندنەکانی ئێران و وڵاتانی ٤+١ لەبارەی بەرنامە ئەتۆمییەکەی ئێران لە مانگی نیسانی ئەمساڵ لە ڤیەننای پایتەختی نەمسا دەستیانپێکرد، شەش گەڕی دانوستاندنەکان بەڕێوەچوون، بەڵام لە دوای هەڵبژاردنی سەرۆککۆماری نوێی ئێران لە حوزەیرانی ئەمساڵدا، ئێران تاکلایانە گفتوگۆکانی هەڵپەسارد.  وەزیری دەرەوەی ئێران باسی کاتی دەستپێکردنەوەی گفتوگۆ ئەتۆمییەکانی کرد و گوتی: "دوو بۆ سێ مانگی پێویستە هەتا حکومەتی نوێ خۆی دادەمەزرێنێت و دەست بکات بە بریاردان. "  ساڵی ٢٠١٨ ئەمریکا بە پاساوی ئەوەی ئێران پابەند نەبووە بەو رێککەوتنەی لە ساڵی ٢٠١٥ لە نێوان ئێران و ئەمریکا، فەرەنسا، بەریتانیا، چین و ئەڵمانیا کراوە، تاکلایەنە لە رێککەوتنەکە کشایەوە و سزا ئابوورییەکانیشی بەسەر ئێراندا سەپاندنەوە.  هەر لەو چاوپێکەوتنەی لەگەڵ کەناڵی فەرمی وڵاتەکەیدا، ئەمیر عەبدوڵڵاهیان وەڵامی هەندێک لەو تۆمەتانەی دایەوە کە ئاڕاستەی کرابوون، بەوەی کە لە لووتکەی بەغدادا پڕۆتۆکۆڵی دیپلۆماسیی پێشێلکردووە، کاتێک لە کاتی وێنەگرتندا لە ریزی پێشەوە لەگەڵ سەرۆکەکان وەستاوە، لەکاتێکدا دەبووایە لە ریزی دووەم بوەستێت. لە وەڵامدا گوتی: "من هەستمکرد لە شوێنی دروستی کۆماری ئیسلامیی ئێران و نوێنەرایەتییەکەیدا وەستاوم. "