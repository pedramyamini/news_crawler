خوێندکارێکی ئێرانی لە ئۆکراینا دەڵێت، "تکایە ئەم ڤیدیۆیە بڵاوبکەنەوە با هەموو بەرپرسان بیبینن و وەزارەتی دەرەوەی ئێران چارەیەکمان بۆ بکات. ئەمە تەنیا یەک شوێنی خەوی خوێندکارانە و ئێمە پەنامان هێناوەتە ئەم ژێرخانە و وەکو دەیبینن پڕبووە لە خوێندکاران. تکاتان لێدەکەم، تەنیا رێگەی دەرچوونمان ئەوەیە بمانبەنە سەر سنووری پۆڵەندا و لەوێوە بمانگێڕنەوە بۆ وڵاتەکەمان".  ئەو گرتە ڤیدیۆییانە لەنێو بەرپرسانی حکومەتدا، کاردانەوەی جیاوازی لێکەوتەوە. بەرپرسانی وەزارەتی دەرەوە دەڵێن؛ لە هەوڵدان بۆ دۆزینەوەی رێگەیەک کە خوێندکاران لەو دۆخە دەرباز بکەن؛ باڵیۆزی ئێرانیش بە بڵاوکردنەوەی ڤیدیۆ نیشانی دا کە لە خەمی خوێندکاراندایە و رۆژی رابردوو رایگەیاند، "سەد خوێندکارمان لە رێگەی شەمەندەفەری کیێڤەوە ناردووەتە سەر سنوورەکانی پۆڵەندا".  مەنوچێهر مورادی، باڵیۆزی ئێران لە کیێڤ دەشڵێت، "لە هەوڵداین رۆژی یەکشەممە ژمارەیەکی دیکە لە خوێندکاران دەرباز بکەین"، بەڵام بەیانیی ئەمڕۆ ئەو گوتانە بە جۆرێک رەتکرانەوە.  حەسەن محەممەدیاری، پەرلەمانتار دەڵێت، "ژمارەیەک لە خوێندکارانمان لە ئۆکرایناوە پەیوەندییان پێوە کردووین و دەڵێن، چارەنووسیان نادیارە. بۆ گواستنەوەیان بۆ وڵاتەکەمان لەگەڵ بەڕێز مورادی قسەم کردووە و دۆخەکەم بۆ باس کردووە. ئەویش ئامادەی هاوکارییە؛ بەڵام دەڵێت، ئیمکانیاتی پێویست بۆ هاوکاریی خوێندکاران و گواستنەوەیان بۆ ئێران لەبەردەست نییە".  میدیاکانی نێوخۆی ئێران، ژمارەی خوێندکارانی ئەو وڵاتە لە ئۆکرانیا بە دوو هەزار خوێندکار دەخەمڵێنن. سەرۆکی رێکخراوی کاروباری خوێندکارانی وەزارەتی خوێندنی باڵاش دەڵێت، "هەزار و ٤٢٤ خوێندکاری پزیشکی لە ئۆکراینا دەخوێنن و هەموو هەوڵێک دەدەن بۆ گەڕاندنەوەیان". چەند کاژێر پێش ئێستاش، گوتەبێژی وەزارەتی دەرەوەی ئێران رایگەیاند، "سەرەڕای ئەو هەوڵانەی کە بۆ گەڕاندنەوەی خوێندکاران داومانە، بەڵام سەرکەوتوو نەبووین و تاوەکو ئێستا تەنیا ١٠٠ خوێندکارمان گەیاندووەتە وارشۆی پایتەختی پۆڵەندا".  سەعید خەتیبزادە، گوتەبێژی وەزارەتی دەرەوەی ئێران دەشڵێت، "زۆرتر هەوڵ بۆ گەڕانەوەی ئەو هاووڵاتییانە دەدەین کە نزیکی سنوورەکانی پۆڵەندا، رۆمانیا و هەنگاریان".  بەپێی میدیا فەرمییەکانی ئێران؛ باڵیۆزی ئەو وڵاتە لە ئۆکراینا، ئۆتۆمبێلی پێویست بۆ گواستنەوەی خوێندکاران تاوەکو سەر سنووری نییە و لەڕێگەی فڕۆکەشەوە رێگەی ئەو کارەی پێنادرێت.