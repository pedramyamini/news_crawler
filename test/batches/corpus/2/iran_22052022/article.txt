لە پێنج پارێزگاکەی رۆژهەڵاتی کوردستان، ١٠ هەزار و ٧٥٤ گوند هەن. بەڕێوەبەرایەتیی ئاوی پارێزگاکان دەڵێن، سێ هەزار و ٦٧٤ گوند کە بە تۆڕی ئاو نەبەستراونەتەوە، کێشەی ئاویان هەیە، واتە زیاتر لە ٣٤ % ـی کۆی گوندەکان.   لە دوو هەزار و ٨٦٩ گوندی پارێزگای ورمێ، ٧٠٠ گوند کێشەی ئاویان هەیە. هەزار و ٢٣ گوندی پارێزگای سنە بە تۆڕی ئاو بەستراونەتەوە و ٦٥٤ گوندیش نەبەستراونەتەوە. لە دوو هەزار و ٦٠٠ گوندی پارێزگای کرماشانیش، ٧٠٠ یان ئاویان نییە. کێشەی کەمئاوی لە ١٢٠ گوندی ئیلامیش لە ئاستی قەیراندایە. ٤٨٨ گوندەکەی دیکەشی بە تەواوی بێ کێشە نین. لە پارێزگای لۆڕستان سێ هەزار گوند هەیە. تەنیا نیوەیان بە تۆڕی ئاوی پارێزگاکە بەستراونەتەوە.  ناڕەزایەتی دەربڕین بەهۆی کێشەی کەمئاوی لە ساڵانی رابردوودا، ئەو بابەتەی بۆ دەسەڵاتی ئێران کردووەتە پرسێکی ئەمنی. دەیەوێت بۆ ئەمساڵ، ئەو کێشەیە کەمبکاتەوە.   ئەحمەد حەیدەری، جێگری وەزیری وزەی ئێران دەڵێت، "پڕۆژەی چارەسەرکردنی کێشەی ئاو لە ١٠ هەزار گوند دەستیپێکردووە و بودجەی تایبەتی بۆ تەرخانکراوە. "  ئەو گوندانەی بە تۆڕی ئاو نەبەستراونەتەوە، پێشتر ئاوە سەرزەوییەکان وەکو کانی و رووباریان بۆ دابینکردنی پێداویستییەکانیان بەکاردەهێنا، بەڵام چەند ساڵێکە بەهۆی وشکەساڵی دەستڕاگەیشتنیان بەو سەرچاوانە سنووردار و سنووردارتر بووەتەوە.   بەپێی دوایین راپۆرتی ناوەندی وشکەساڵی و کۆنترۆڵی قەیرانەکانی کەشناسیی ئێران، لەمساڵدا بەشێوەی مامناوەندی بارینی ١٥٦ میلی مەتر باران تۆمارکراوە. ٢٢ میلیمەتر زیاتر بووە لە ساڵی رابردوو، بەڵام هێشتا ٤٠ میلی مەتر کەمترە لە ئاستی مامناوەندیی ٥٠ ساڵی رابردوو.   هۆکارێکی دیکەی کەمئاوی، بەفیڕۆچوونی ئاوە. کۆمپانیای ئاو و ئاوەڕۆی ئێران دەڵێت، ساڵانە زیاتر لە ٢٥ % ـی ئاوی پاڵێوراوی ئەو وڵاتە بەفیڕۆ دەچێت. ساڵی رابردوو یەک ملیار و ١٠٠ ملیۆن مەتری سێجا ئاوی پاڵێوراو پێش ئەوەی بگاتە دەستی خەڵک، لەکاتی گواستنەوەیاندا و بەهۆی کۆنبوونی ژێرخانەکانی گواستنەوەی ئاو، بەفیڕۆ چووە.