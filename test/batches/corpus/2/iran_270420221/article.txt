د. محەممەد بەهامین، مامۆستای ناڕازی دەڵێت، "دەستم خەریکە لێدەبێتەوە، هاوکاران، سەیرکەن دەستم هیچ هەستێکی نەماوە. لێیانداوم، لە شەقامی زانکۆوە دەمویست بگەڕێمەوە بۆ ماڵەوە، بە ١٧ کەس بەبێ ئەوەی هیچ بەڵگەیەکی دادگەیان پێبێت، رژانە سەرم و ئاوایان لێکردم. "  دیمەنەکان کاردانەوەی زیاتری ئەنجوومەنی پیشەیی مامۆستایانی لێکەوتەوە و وایکرد لە راگەیێندراوێکدا داوا لە هەموو مامۆستایانی سەرانسەری ئێران بکەن رۆژی یەکشەممەی داهاتوو بێنەوە. داواکاریی مامۆستایان جێبەجێکردنی تەواوەتیی یاسای پلەبەندی بەبێ ئەو مەرجانەیە، کە وەزارەتی پەروەردە دایناوە تاوەکو بەپێی ١٧ پێوەر هەڵسەنگاندن بۆ مامۆستایان بکرێت، لەوانەش، "شیاوێتیی گشتی، بڕوانامە، ئەندامێتییان لە ئەنجوومەنە حکومییەکان، کاری زیادە، ئاستی لێکۆڵینەوەکانیان و بەرهەمهێنانی بابەت. ژمارەیەک پێوەر کە رۆژ بە رۆژ زیاتر دەبێتە هۆی ناڕەزایەتیی مامۆستایان. "  کەریم بێستانچی، مامۆستا لە ورمێ دەڵێت، "ئەوەی ئێمە لەو ١٧ پێوەرەدا بەدیی دەکەین، زیاتر لە گاڵتەجاڕییەک دەچێت تاوەکو راگەیاندن. ئێمە روو لەو کەسانەی کە لە وەزارەتدا ئەم راگەیاندنەیان ئامادەکردووە ئەوەندە دەڵێین: ئێستا کە پرۆژەیاساکە پەسندکراوە، ئێوە بۆچی ناتانەوێت جێبەجێی بکەن و مەرجتان بۆ داناوە؟ ئێوە لە پێوەرەکاندا ٤٠ سەرەتیتان داناوە بۆ کاری زیادە. دەتانەوێت مامۆستا بۆ وەرگرتنی مووچەی زیادە، بە درۆ بڵێت دەبێت زیادە کار بکات؟ "  ژمارەیەک لە مامۆستایان لەگەڵ سەرۆککۆماری ئێران کۆبوونەوە، کە بەبێ ئەوەی باس لە یاسای پلەبەندی بکرێت، هەندێک بابەتی لاوەکی باس کراون کە هیچ کاریگەریی لەسەر دۆخی مامۆستایان نییە. ئەو کۆبوونەوە ئەوەندەی دیکە بووە هۆی ناڕەزایەتیی زیاتری مامۆستایان. دوای کۆبوونەوەکە، هەندێک دیمەن لە تۆڕە کۆمەڵایەتییەکان بڵاوبوونەوە، یەکێک لەوانە دۆخی مامۆستایەکە کە بەهۆی کەمیی مووچە، کرێی خانووی بۆ نادرێت و ناچارە لە هۆڵی قوتابخانەیەک بمێنێتەوە.  ئەو مامۆستایە دەڵێت، "دوای ٣٠ ساڵ مامۆستایەتی، هاتوومەتە ئەم هۆڵەی قوتابخانە کە نە پەنجەرەیەکی هەیە و نە ئاودەست و حەمام، سێ مانگە خاوەن ماڵەکەم دەریکردووم و لێرە دەژیم. تەنیا دەمەوێت ئەم فیلمە ببینن و بزانن ئەمە ئەنجامی مامۆستایەکە کە ٣٠ ساڵ خزمەتی کردووە. مامۆستایەک بە حەوت ملیۆن مووچەوە لە کوێی بێنێت مانگی ١٠ ملیۆن کرێی خانوو بدات؟ بۆچی کەس دۆخی راستەقینەی ئێمە نابینێت؟ "  ناڕەزایەتییەکانی ئەمجارەی مامۆستایان لە زیاتر لە ١٠٠ شاری ئێران و رۆژهەڵاتی کوردستان بەڕێوەچوو و زیاتر لە ٧٠ مامۆستاش دەستبەسەر کراون. وەزیری پەروەردە بڕیاریداوە هەفتەی داهاتوو جارێکی دیکە بە مەرجەکانی یاسای پلەبەندیدا بچێتەوە و مامۆستایانیش دەڵێن، تاوەکو جێبەجێکردنی تەواوەتیی بڕیارەکە واز لە ناڕەزایەتییەکان ناهێنن.