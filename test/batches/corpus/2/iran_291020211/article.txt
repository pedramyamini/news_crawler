ئەمڕۆ هەینی ٢٩ - ١٠ - ٢٠٢١ وەزارەتی گەنجینەی ئەمریکا بڵاویکردەوە، سزایان خستووەتە سەر ژمارەیەک کۆمپانیا و کەسایەتی کە پاڵپشتیی پرۆگرامی دروستکردنی درۆنی ئێران دەکەن؛ پڕۆگرامەکە لەلایەن سوپای پاسداران و فەیلەقی قودسەوە سەرپەرشتی دەکرێت.   نووسینگەی کۆنترۆڵکردنی سەرمایە بیانییەکانی سەر بە وەزارەتی گەنجینەی ئەمریکا، سەعید ئاغاجانی، فەرماندەی یەکەی درۆنەکانی هێزی ئاسمانیی سوپای پاسدارانیشی خستووەتە نێو لیستی سزاکانەوە.   وەزارەتی گەنجینەی ئەمریکا دەڵێت، "فەیلەقی قودسی سەر بە سوپای پاسدارانی ئێران هەستاوە بە دروستکردن و بڵاوکردنەوەی درۆنی کوشندە لە ناوچەکە بۆ ئەوەی لە لایەن گرووپەکانی سەر بە ئێرانەوە بەکاربهێندرێن، وەک حیزبوڵڵای لوبنان، حەماس، کەتائیبی حیزبوڵڵا، حوسییەکان. "  ئەوە لە کاتێکدایە، لە ماوەی چەند مانگی رابردوودا هێرشە درۆنییەکانی گرووپە چەکدارەکان لە عێراق، هەرێمی کوردستان، ناوچەکانی ژێر دەسەڵاتی بەڕێوەبەرایەتیی خۆسەر و سووریا بۆ سەر بەرژەوەندییەکانی ئەمریکا زیادیانکردووە.   لەو بارەوە، وۆڵی ئەدیێمۆ، جێگری وەزیری گەنجینەی ئەمریکا دەڵێت، "بڵاوکردنەوەی درۆنەکان لە لایەن ئێرانەوە بە ناوچەکەدا بووەتە هەڕەشە بۆ سەر ئاشتی و ئاسایشی نێودەوڵەتی. ئێران و میلیشیا بەوەکالەتەکانی درۆنیان بەکارهێناوە بۆ هێرشکردنە سەر هێزەکانی ئەمریکا، هاوبەشەکانمان و رێڕەوەکانی گواستنەوەی بازرگانی. وەزارەتی گەنجینە بەردەوام دەبێت لە سزادانی ئێران لە بەرامبەر کارە نابەرپرسیار و شەڕەنگێزەکانی. "  وەزارەتی گەنجینەی ئەمریکا باس لەوە دەکات کە هێزی ئاسمانیی سوپای پاسداران لە ژێر سەرکردایەتیی عەمید سەعید ئاغاجانی، هێرشە درۆنییەکەی ٢٩ی تەممووزی ئەمساڵی دژی کەشتیی بازرگانیی مێرسەر سترییت لە نزیک عومان ئەنجامداوە کە بووە هۆی کوژرانی دوو لە دەریاوانەکانی.   هەروەها دەشڵێت، لە ساڵی ٢٠١٩، هەر لە ژێر فەرمانی ئەو سەرکردە سەربازییە ئێرانییەدا، بە درۆن هێرشکراوەتە سەر پاڵاوگەیەکی نەوتی سعودیە و ژمارەیەک کەشتیی گواستنەوەی نەوتی سەر بەو وڵاتە و ئیمارت و نەرویجیش.   هاوکات کۆمپانیای کیمیا پارت سیڤان (کیپاس)یش بەر سزا نوێیەکانی ئەمریکا دەکەوێت. وەزارەتی گەنجینەی ئەمریکا باس لەوە دەکات، کۆمپانیاکە لە رووی تەکنیکییەوە هاوکاری سوپای پاسدارانی کردووە بۆ ئەوەی درۆنەکانی دروستبکات، تێستیان بکات و بۆ عێراق بیانگوازێتەوە.   کیپاس هەروەها لە رێگەی کەسێکەوە بە ناوی محەممەد ئیبراهیم زەرگەر تەهرانی، پێداویستیی درۆنەکانی لە دەرەوەی ئێران بۆ سوپای پاسداران دابینکردووە. هەربۆیە سزاکان تەهرانیش دەگرنەوە.   جەنەڕال عەبدوڵڵا مێهری، سەرۆکی دەزگای جیهادی لێکۆڵینەوە کە بەشێکە لە هێزی ئاسمانیی سوپای پاسداران، بە تۆمەتی دابینکردنی بزوێنەری درۆن خراوەتە لیستی سزاکانی ئەمریکا.   وەزارەتی گەنجینەی ئەمریکا دەڵێت، ئەو کەسە لە رێگەی کۆمپانیای ئوج پەرڤاز مادۆ نەفار، ناسراو بە مادۆ، ئەو کارەی کردووە، کە بەشێکی ئەو کۆمپانیایە لە لایەن خۆیەوە خاوەندارێتی و سەرکردایەتی دەکرێت.   وەزارەتە ئەمریکییەکە دەشڵێت، یوسف ئەبوتاڵبی، بەڕێوەبەری کۆمپانیای مادۆش لەو کارەدا بەشداربووە و بزوێنەری درۆنی بۆ هێزی دەریایی و ئاسمانی سەر بە سوپای پاسداران دابینکردووە، بەو هۆیەوە ئەویش دەکەوێتە نێو لیستی سزاکانەوە.   بە گوێرەی وەزارەتی گەنجینەی ئەمریکا، لە هەر شوێنێک سەرمایە و بەرژەوەندییەکانی سزادراوان بکەونە ژێر دەسەڵاتی دادوەریی ئەمریکا، ئەوا بلۆک دەکرێن و دەستیان بەسەردا دەگیرێت.  هەروەها مامەڵەکردن لەگەڵ سزادراوان یان مامەڵەکردن لەگەڵ سامانە بلۆککراوەکانیان لە هاووڵاتیانی ئەمریکا قەدەخە دەکرێت، بە پێچەوانەوە سزادەدرێن.   جگە لەوەش، هەر کەسێک و هەر دامەزراوەیەکی دەرەوەی ئەمریکاش مامەڵە لەگەڵ ئەو سزادراوانەدا بکات، لە کاتێکدا کە دەزانن ئەوانە سزادراون، ئەوانیش دەکەونە ژێر سزاکان.