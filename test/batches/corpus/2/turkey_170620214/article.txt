میتحات سانجار، هاوسەرۆکی هەدەپە لە تۆڕی کۆمەڵایەتیی تویتەردا بڵاویکردەوە "دەسەڵات تێگەیشتووە لەوەی ئیدی رزگاربوونی لەنێو ئەو گێژاوە نییە کە دروستیکردووە، پلان دادەڕێژێت بۆ دروستکردنی پشێوی. سەرۆکی گشتیی ئاکەپە ماوەیەک لەمەوبەر گوتی، ئەمە جارێ رۆژە خۆشەکانتانە. بزانن و ببینن چی دیکە روودەدات. ئێستا لەسەرتە روونکردنەوە بۆ ئەم گوتەیەت بدەیت".  ئەو هاوسەرۆکەی هەدەپە هەروەها دەوڵەت باخچەلی، سەرۆکی پارتی بزووتنەوەی نەتەوەیی - مەهەپەشی تۆمەتبارکرد و جەختیکردەوە کە ئەویش وەکو هاوبەشە بچووکەکەی ئاکپارتی بەرپرسیارە لەو تاوانە. لە بەشێکی دیکەی تویتەکەی میتحات سانجاردا هاتووە "دەسەڵات بەرپرسیاری ئەو هێرشەیە. ئەم دەسەڵاتە کە سیاسەتی بەدووژمنکردن پەیڕەو دەکات و زەمینەسازی بۆ پێکدادان دەڕەخسێنێت، لەم تاوانە و تاوانەکانی داهاتوو و کۆمەڵکوژییەکان بەرپرسیارە".  سانجار باسی لەوەش کردووە کە باڵەخانەی هەدەپە لە ئیزمیر ماوەی ساڵ و نیوێکە لەژێر گەمارۆدایە، بەڵام کەسێک کاژێر ١٠: ٣٠ خوولەکی بەیانی بە چەکی دەستییەوە و بە ئاشکرا دەتوانێت بچێتە ژوورەوە، بەڵام سەتان پۆلیسی ئەو ناوچەیە چاوپۆشیی لێدەکەن، یانیش رێگەی پێدەدەن. هاوسەرۆکی هەدەپە بە پێداگرییەوە دەڵێ "بە جیددی بەدوای ئەم کارەوە دەبین".