تیمەکانی هۆبەی بەرەنگاربوونەوەی مادەی هۆشبەر سەر بە بەڕێوەبەرایەتیی گشتیی ئاسایشی ئیستەنبووڵ، رۆژی یەکشەممە ٣٠ی ئایاری ٢٠٢١ لە ئۆپەراسیۆنێکدا گەشتیارێکی نایجیرییان بە ناوی (بە. ئە. ئۆ) دەستبەسەرکرد، کە لە ئیستەنبووڵەوە بەرەو ئەسیوپیا گەشتی دەکرد.  گەشتیارە نایجیرییەکە دەستبەسەرکرا. لە کاتی پشکنیندا هیچ بەڵگە و شتێکی گوماناوی لە نێو کەلوپەلەکانیدا نەدۆزرایەوە، بەڵام تیمەکانی پشکنین دەستنیشانیانکرد کە بەشی گەدەی زۆر رەقە.   بۆ یەکەمینجار لە تورکیا لە فڕۆکەخانەی ئیستەنبووڵ بە ئامێری دەستنیشانکردنی مادەی هۆشبەر پشکنین بۆ ئەو گەشتیارە کرا و بۆ زیاتر دڵنیابوون رەوانەی نەخۆشخانە کرا.   لە ئەنجامی ئەو پشکنینەدا، کە لە نەخۆشخانە کرا،  هەزار و ٨٤٤ گرام کۆکایین لە گەدەی گەشتیارەکەدا دۆزرایەوە و لە لایەن تیمەکانی ئاسایشەوە دەستبەسەرکرا.   ئەو گەشتیارە نایجیرییە رۆژی ١ی حوزەیرانی رابردوو درایە دادگا و بە بڕیاری دادوەر خرایە زیندانەوە.