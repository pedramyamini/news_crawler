لە راگەیێندراوێکی هاوبەشیاندا جۆزێف بۆرێل، بەرپرسی پەیوەندییەکانی دەرەوەی یەکێتیی ئەوروپا  و ئۆلیڤەر ڤرهێلیی، کۆمسیاری فراوانکردنی پەیوەندییەکانی یەکێتی ئەوروپا لەگەڵ وڵاتانی دراوسێی، نیگەرانی قووڵی وڵاتانی یەکێتییەکە لە ئاست هەوڵەکانی تورکیا بۆ داخستنی پارتی هەدەپەیان دەربڕی.  لە راگەیێندراوەکەیاندا هاتووە، یەکێتیی ئەوروپا بە قووڵی نیگەرانە لە هەوڵی دوورخستنەوەی عومەر فارووق گەرگەریئۆغڵو، پەرلەمانتاری هەدەپە لە پەرلەمانی تورکیا، هەروەها یەکێتیی ئەوروپا لە داواکەی داواکاریی گشتی تورکیا بۆ داخستنی پارتی هەدەپە نیگەرانە.  ئەو دوو بەرپرسە باڵایەی یەکێتیی ئەوروپا دەڵێت: "داخستنی سێیەم گەورەترین پارت لە تورکیا پێشێلی مافی ملیۆنان دەنگدەر لە تورکیایە و نیگەرانی یەکێتییەکە لە ئاست پاشەکشەکردنی بەرگریکردن لەمافە سەرەکییەکان لە تورکیا زیاتر دەکات و راستگۆیی تورکیا سەبارەت بە پابەندبوونی بە جێبەجێکردنی چاکسازییەکان، لەناودەبات".  لە راگەیێندراوەکەیاندا هەروەها هاتووە، تورکیا وەک وڵاتێکی بەربژێرکراو بۆ ئەندامێتیی یەکێتیی ئەوروپا و ئەندامی لیژنەی ئەوروپا داوای لێدەکرێت رێز لە پابەندبوونە سەرەکییەکانی لەئاست دیموکراسی، مافەکانی مرۆڤ و سەروەری یاسا بگرێت.  لە سکاڵانامەیەکدا داواکاری گشتیی تورکیا داوای داخستنی هەدەپە دەکات و تێیدا کەیسی رووداوەکانی کۆبانێ لە ٦ - ٨ی تشرینی یەکەمی ٢٠١٤ بە بنەما گیراوە. لەو کەیسەدا کە پێشتر سکاڵانامە لە دژی ١٠٨ سیاسەتڤانی هەدەپە ئامادەکراوە، ناوی هەر یەک لە سەڵاحەدین دەمیرتاش و فیگەن یوکسەکداغ هاوسەرۆکانی پێشووتری هەدەپەی تێدایە.  لەلایەکی دیکەوە  داوای لابردنی پارێزبەندی ٩ پەرلەمانتاری دیکەی هەدەپە دەکرێ کە پەروین بوڵدان هاوسەرۆکی ئەو پارتەی لە نێودایە.  ئەمڕۆ هەینیش دادگای دەستووریی تورکیا بۆ لێکۆڵینەوە لەو سکاڵانامەیەی بۆ داخستنی هەدەپە تۆمارکراوە، ریپۆرتەرێکی راسپاردووە  لە پاڵ بەردەوامی کاردانەوەکان بەرامبەر داخستنی هەدەپە، لە بەرەبەیانی ئەمڕۆ هەینییەوە هەڵمەتێكی بەرفراوان لە دژی ئەندام و لایەنگرانی هەدەپە دەستیپێکرد.   لە ئەنقەرەی پایتەختی تورکیا هێزە ئەمنییەکان ئۆزتورک تورکدۆغان، سەرۆکی کۆمەڵەی مافی مرۆڤ و چەند بەرپرس و ئەندامێکی هەدەپەیان بە تۆمەتی پەکەکە دەستبەسەرکرد.  تیمەکانی دژی تیرۆر و هێزی تایبەت بەهەمان تۆمەت لە شارەکانی ئیستەنبووڵ و ئاداناش ٢٥ ئەندام و لایەنگری هەدەپەیان دەستبەسەرکرد، کە بەرپرسی رێکخستنەکانی هەدەپەی بێشیکتاش و کاغتهانەی ئیستەنبووڵی لەنێو دەستبەسەرکراوەکاندان.