راپۆرتەکە بە ناوی "شەفافیەتی تویتەر '' ەوە بڵاوکراوەتەوە کە هەر ٦ مانگ جارێک لەلایەن تویتەرەوە ئامادە دەکرێت.   دوایین راپۆرت شەش مانگی یەکەمی ساڵی ٢٠٢٠ لە خۆ دەگرێت و تێیدا وڵاتانی داواکار بۆ سانسۆر و کۆنترۆڵکردن لە ریزبەندییەکدا نیشاندراون.   پرۆفیسۆر دکتۆر یامان ئاکدەنیز، شارەزا لە یاساکانی تۆڕی تەکنەلۆجیا راپۆرتەکەی لە ئەکاونتی خۆیدا بڵاوکردەوە و رایگەیاند: "لە شەش مانگی یەکەمی ٢٠٢٠ ـدا ٣٤٧ داواکاریی تورکیا کە ئاراستەی تویتەری کردوون، لەلایەن تویتەرەوە بە ئەرێنی وەڵام نەدراوەتەوە. "  بە گشتی لە ٢٠١٢ وە تاوەکو حوزەیرانی ٢٠٢٠ تورکیا ٤٥ هەزار و ٧٧٦ داواکاریی ئاراستەی تویتەر کردووە و لە لیستی داواکارییەکانی کۆمپانیاکەدا پلەی یەکەمی گرتووە.   هاوکات تورکیا لە لیستی وڵاتانی داواکار بۆ سڕینەوەی پۆست دووبارە لە پلەی یەکەمدا دێت و لە ٢٠١٢ وە تاوەکو حوزەیرانی ٢٠٢٠، ١٢ هەزار و ١٦٥ داواکاریی ئاراستەی تویتەر کردووە.   رووسیا بە ٧ هەزار و ٣٣٤ داواکاری لە پلەی دووەم و هیندستان بە دوو هەزار و ٧٥٩ داواکاری بۆ سڕینەوەی پۆست لە پلەی سێیەمدا دێت.