ئەمڕۆ چوارشەممە، پارتی دیموکراتی گەلان - هەدەپە وەڵامی دەوڵەت باخچەلی سەرۆکی مەهەپەی دایەوە کە رۆژی سێشەممە، لە کۆبوونەوەی فراکسیۆنی پارتەکەی لە پەرلەمانی تورکیا، سەلاحەددین دەمیرتاشی بە "تیرۆریست" و کتێبی "دەوران"ی بە "پڕوپاگەندەی تیرۆر" ناساند.  هەدەپە لە هەژماری فەرمیی تویتەریدا لە وەڵامی باخچەلی نووسیویەتی "پاشماوەی مافیاکان و هاوکارانی چەتەکان و هاوبەشی دەسەڵات، هەر شتێکیان لەبارەی دەمیرتاشەوە گوتبێت هیچ بەهایەکیان نییە. سەلاحەددین دەمیرتاش سیاسەتڤانێکی شەرەفمەندە، بۆ بەدەستهێنانی مافەکانی گەلانی تورکیا باجی داوە. هەوادارانی مافیاکان مافی ئەوەیان نییە بەرامبەر دەمیرتاش دەمیان بکەنەوە و قسە بکەن".  سەرۆکی مەهەپە رەخنەی تووندی ئاراستەی بولەنت ئارنچ، ئەندامی دەستەی باڵای راوێژکاریی سەرۆکایەتیی کۆماری تورکیا کرد و گوتی "دەربڕینی هەستی سۆزداری و خۆشەویستی بۆ دەمیرتاشی تیرۆریست، ئاماژەیەکی نەرێنییە. ئه‌و سیاسەتڤانە پێشووەی كه هێشتا ئه‌ندامی ده‌سته‌ی باڵای راوێژكاریی سه‌رۆكایه‌تیی كۆماره، بێته سه‌ر ته‌له‌ڤیزیۆن و هه‌وڵی جوانكردنی ده‌میرتاشی تیرۆریست بدات، به‌ته‌واوی دژبەرەییە و ته‌نانه‌ت ده‌به‌نگیشه".  دەوڵەت باخچەلی، سەرۆکی مەهەپە لەبارەی دەمیرتاش و کتێبەکەی "دەوران" گوتی "کتێبی دەوران باسکردنە لە تیرۆر و خودی دەوران تیرۆریستە و نووسەرەکەشی تیرۆریستە. ئەگەر تۆ بەچاوی بێتاوان سەیری دەمیرتاش دەکەیت، چی بەو شەهیدانە دەڵێیت کە بەدەستی ئەو تیرۆریستانە شەهید کراون؟ چۆن رووت دێت باس لە شەهیدکردنی منداڵی ساوا و ژنە دووگیانەکان بکەیت؟ چۆن باسی ٥٣ قوربانییەکەی رۆژانی نێوان ٦ - ٨ی ئۆکتۆبەر دەکەیت؟ ئارنچ تۆ بەنیازی چیت؟ هۆکاری ئەو سۆزداری و میانڕەوییەت چییە بۆ تیرۆریستان؟ تۆ واز لە دەوران بێنە و سەیری سەربازە قارەمانەکانمان بکە بۆئەوەی ویژدانت ئاسوودەبێت، ئەگەر ویژدانت هەیە. تۆ واز لە کاروانی تیرۆریستان بێنە و گوێ لە مێژوو و هەڵوێستی نیشتمانپەروەر و مرۆڤپەروەری بکە و بیکە بە رێبەری ویژدانت. دەڵێ ئازادانە بیربکەنەوە، مەبەستی ئازادکردنی تیرۆریستانە، ئەمە شێوازێکی بێ رەوشتییە. ئازادی بۆ ئەو تیرۆریستانەی لە شاخەکاندا چەکیان بەدەستە شیاو نییە، گورزی ئاسنینی میللەتیان شیاوە".  دەوڵەت باخچەلی لە درێژەی قسەکانیدا گوتی "داواكاریی ئه‌و كه‌سه به‌وه‌ی ئه‌و دوو تاوانباره ئازادبكرێن، ستایشكردنی تاوان، به‌شداریكردن له تاوانه و مه‌یله‌و ناپاكیشه. داواکردنی ئەو کەسە گەمژەیە بۆ خوێندنەوەی کتێبی دەوران بە مەبەستی تێگەیشتن لە گەلی کورد، پڕوپاگەندە و پەسنێکی ئاشکرایە بۆ تیرۆریستان. بەڕێز ئارنچ ئێمە هاووڵاتییانی بە رەچەڵەک کورد لەڕێگەی باسکردنی نێو کتێبەکەی ئەو تیرۆریستە ناناسین، بەڵکو لەڕاستیدا لە خۆشی و ناخۆشی و لە هەموو رووداوەکاندا وەکو تاکێکی ئەم وڵاتە بە کەسانی شکۆمەند و سەربەرزەوە دەیانناسین. بەشێوەیەک برایانی کوردمان دەناسین هەر وەکو ئەوەبێ سەیری خۆمان بکەین".  شەوی پێنجشەممەی رابردوو ١٩ی تشرینی دووەم، بولەنت ئارنچ، ئەندامی ئەنجوومەنی باڵای راوێژکارانی سەرۆکایەتیی کۆماری تورکیا، لەمیانی هەڤپەیڤینێکی تایبەتیدا لەبارەی سەلاحەددین دەمیرتاش و کتێبی دەوران گوتبووی "کاتێک قسە لەبارەی سەلاحەددین دەمیرتاش دەکرێت، دەمەوێت شتێک لەبارەی تێگەیشتن لە خودی دەمیرتاش بڵێم، کتێبێکی زۆر جوانی هەیە بەناوی (دەوران). تکایە ئەو کتێبە بکڕن و بیخوێننەوە. من لە ماوەی کەرەنتینەکانی کۆرۆنا ئەم کتێبەم خوێندەوە".  بولەنت ئارنچ ئەوەشی گوتبوو "دوای خوێندنەوەی ئەم کتێبە لەوانەیە بۆچوونەکانتان لەبارەی کەسایەتیی سەلاحەددین دەمیرتاش نەگۆڕێت، بەڵام بۆچوونەکانتان لەبارەی کورد و ئەو تراژیدیایانەی رووبەڕووی کورد بوونەتەوە، زۆر دەگۆڕێت. برا کوردەکانمان لەم وڵاتەدا نەهامەتییان زۆرە و ستەمیان لێکراوە، ئەوان یەک لەو پێکهاتانەن کە رووبەڕووی جەور و ستەمی زۆر هاتوونەتەوە. ئەوان هاووڵاتییانی ئێمەن. بە دڵنیاییەوە پێکهاتەکانی دیکەش کێشە و قەیرانیان هەبووە، بەڵام کاتێک هەندێک زانیاری لەبارەی گرتووخانەی ئامەد دەخوێنیتەوە، کە چۆن وەکو تاقیگەیەک بەکارهێندراوە، دەبێت هەموومان چیرۆکەکانی کتێبی دەوران بخوێنینەوە".