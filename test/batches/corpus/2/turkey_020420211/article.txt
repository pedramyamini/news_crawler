ئومیت دەدە، جێگری هاوسەرۆکی هەدەپە بۆ کاروباری ماف و یاساکان رایگەیاند، سەرۆکی داواکاری گشتیی کۆماری دەیەوێت هەدەپە دابخرێت، چونکە ئەو کەسە لەلایەن رەجەب تەیب ئەردۆغانەوە دامەزراوە و "ئەگەر ئەو کارە نەکات، ئەوا بە دڵنیاییەوە لەکار لادەدرێت".   لە بەشێکی دیکەی قسەکانیدا ئومیت دەدە گوتی، "داوانامەکە هێندە بەخێرایی و شپرزەییەوە ئامادەکراوە، پڕە لە کەموکورتی لە رووی ماف و یاساوە. هەرگیز باوەڕ بەوە ناکەیت کە سەرۆکایەتیی داواکاری گشتیی کۆماری ئەم داوانامەیەی ئامادەکردبێت".   رۆژی چوارشەممە ٣١ی ئاداری ٢٠٢١، ئەنجوومەنی گشتیی دادگەی دەستووریی تورکیا کۆبووەوە بۆ گفتوگۆکردن لەسەر سکاڵانامەی تایبەت بە داخستنی هەدەپە کە لە لایەن بەکر شاهین، سەرۆکی داواکاری گشتییەوە ئامادە کرابوو.  ئەنجوومەنی گشتی لە یەکەم خوێندنەوەدا کۆمەڵێک کەموکوڕی لە سکاڵانامەکەدا دیاریکرد و بۆ چاککردنی کەموکوڕییەکان، سکاڵانامەکەی ناردەوە بۆ سەرۆکایەتیی داواکاری گشتی.  دەوڵەت باخچەلی لەو هەنگاوە توڕە بوو و رایگەیاند، پێویستە دادگای دەستووریش دابخرێت. عومەر چەلیک، گوتەبێژی ئاکپارتیش داوای لە داواکاری گشتی کرد، دەستوبرد بکات بۆ ئەوەی داوانامەیەکی نوێ ئامادە بکرێت و بەبێ کوموکورتی پێشکێشی دادگای دەستووری بکات بۆ ئەوەی هەرچی زووە بڕیار لەبارەی داخستنی هەدەپە بدرێت.