خوێندکارێکی زانکۆی پیشەیی شەریفی تاران دەڵێت، "دوو هەفتە بەسەرکردنەوەی زانکۆکاندا تێدەپەڕێت و ئێمە جگە لە ئازاردران لەلایەن هێزەکانی پاراستنەوە، هیچی دیکەمان نەبینیوە. پاراستنی زانکۆ کە دەبێت مافی خوێندکار بپارێزێت، ئەمڕۆ زیاتر لە هەر لایەنێکی دیکە، خەریکی پێشێلکردنی مافی خوێندکارە. رۆژانە گوشار دەخەنە سەرمان بۆ چۆنێتی خۆداپۆشینی خوێندکاران و پەیوەندی نێوان کچان و کوڕانی خوێندکار تەنانەت لە دەرەوەی زانکۆکانیش. ئێستا ئیدی ٤٠ ساڵ لەمەوپێش نییە کە بەزۆر یاسای کۆنەپەرستانە بەسەر خەڵکدا بسەپێنن. "   سنووردارییەکانی حکومەتی ئێران تەنیا لە زانکۆکان نییە و زۆربەی شوێنەکانی گرتووەتەوە. لە پارکەکانی تاران دیوار و حەساری ئاسن بۆ جیاکردنەوەی ژنان و پیاوان لە پارک و باخە گشتییەکان دادەنرێت، بڕیارێک کە لەلایەن ئەنجوومەنی شار و شارەوانی تارانەوە، بەناوی دانانی شوێنی تایبەت بۆ دایکان و منداڵان. تاوەکو ئێستا لە ٢٧ پارکی ئەو شارە جێبەجێکراوە و بۆ زیاتر لە ٣٠٠ پارکی دیکەش، پلانەکەی ئامادەیە.   عەلی رەزا زاکانی، سەرۆکی شارەوانیی تاران گوتیشی، "بابەتی ژنان و کچان، بابەتی دایکان و منداڵان لە تاران بۆ ئێمە گرنگە. هەر بەوهۆیەش ٣٥٢ شاری یاریمان دەستنیشان کردووە کە لە هەمووی یان بەشێکی ئەو شاری یارییانە بە دانانی دیوار، شوێنی تایبەت دروستبکەین تاوەکو ژنان و کچان بە ئاسانی کەڵکی لێوەربگرن بۆ بەتاڵکردنەوەی خۆیان. "  نوێنەری تاران لە پەرلەمانی ئێران دەڵێت، بەپێی داواکاریی خەڵک ئەم بڕیارە دراوە، بەڵام ئەوەی دیارە جێبەجێکردنی پلانەکە تەنیا لە تاران نەبووە. کۆمەڵناسانی ئێرانی دانانی ئەو پلانە بۆ جیاکردنەوەی ژنان و پیاوان بە مەترسییەکی گەورە دەزانن لە بەرزبوونەوەی رێژەی توندوتیژیی لەنێو خێزانەکان و دواجاریش لەنێو کۆمەڵگەدا.  لەیلا ئەرشەد، کۆمەڵناس و چالاکڤانی مافی ژنان دەڵێت، "جیاکردنەوەی ژنان لە پیاوان لە شوێنە گشتییەکانی شاردا، دەبێتە هۆی بەرزبوونەوەی رێژەی توندوتیژی. ئەو بڕیارانە دەتوانن کاریگەرییان لەسەر خێزانەکانیش هەبێت بۆ دانانی رێکاری توند بۆ کچان و ژنان. "   چەند دیمەنێک لە شوێنە گشتییەکان لە ئێران بڵاوبووەتەوە کە تێیدا ژنان و کچان لەنێو میترۆ سەما دەکەن. میدیاکانی ئێران دەڵێن، دیمەنەکان بوونەتە هۆی دانانی پلان بۆ جیاکردنەوەی ژنان و پیاوان لە شوێنە گشتییەکان، بەڵام سەرهەڵدانی رۆژانەی ناڕەزایەتییەکانی خەڵک بەو بڕیارانە، باس لە شتێکی دیکە دەکەن.