ئێران لەگەڵ رووسیا، چین، ئەڵمانیا، فەرەنسا و بەریتانیا بە راستەوخۆ و لەگەڵ ئەمریکاش بە ناڕاستەوخۆ لە ڤیەننای پایتەختی نەمسا سەرقاڵی دانوستاندنە بۆ چالاککردنەوی رێککەوتنە ئەتۆمییەکەی ساڵی ٢٠١٥، کە لە ساڵی ٢٠١٨ ـەوە پەکیکەوتووە، ئەوەش دوای ئەوەی کە دۆناڵد ترەمپ، سەرۆکی ئەوکاتی ئەمریکا، تاکلایەنانە واشنتنی لە رێککەوتنەکە کشاندنەوە.   رێکەوتنەکە بواری بە لابردنی سزاکانی سەر ئێران دەدا لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ئەتۆمی.  لە هەڤەپیڤینێکدا لەگەڵ میدیای بەریتانی، حوسێن ئەمیر عەبدوڵڵاهیان، وەزیری دەرەوەی ئێران داوای لە ئەمریکا کرد گەرەنتیی بە تاران بدات کە ئەگەر ئەمجارە رێککەوتن کرا، ئەوا واشنتن لێی ناکشێتەوە.    وەزیری دەرەوەی ئێران گوتی: "رای گشتیی ئێران ناتوانێت قسەی سەرۆکی وڵاتێک بە تایبەتیش ئەمریکا وەکو گەرەنتی قبووڵ بکات، ئەوەش بەهۆی کشانەوەی ئەمریکییەکان لە رێککەوتنی ئەتۆمی. "   هەروەها جەختیشی لەوە کردەوە داوای لە دانوستاندنکارە ئێرانییەکان کردووە، بە شاندە رۆژئاواییەکان بڵێن: "لانیکەم پەرلەمانەکانیان یان سەرۆکی پەرلەمانەکانیان، لە نێویشیاندا کۆنگرێس، دەتوانن لە شێوەی راگەیێندراوێکی سیاسیدا پابەندبوونی خۆیان بە رێککەوتنی ئەتۆمی و گەڕانەوە بۆ سەر جێبەجێکردنی تەواوەتیی رێکەوتنەکە رابگەیێنن. "  عەبدوڵڵاهیان گوتیشی ئەوان پابەند دەبن بە رێککەوتنی ئەتۆمی و لایەنەکان دەتوانن لە رێگەی ئاژانسی نێودەوڵەتیی وزەی ئەتۆمییەوە، لە پابەندبوونی وڵاتەکەی بە رێککەوتنەکە دڵنیاببنەوە.    بەڵام باسی لەوەش کرد ئەوان پێش هەموو شتێک، دەیانەوێت لەلایەن ئەمریکاوە گەرەنتییان پێبدرێت و گوتی: "لەم ماوەیەدا ئێمە کێشەیەکمان هەیە چونکە لایەنەکەی دیکە وەکو پێویست دەستپێشخەریی رژدی پێنییە. "   گفتوگۆکانی ڤییەنا تشرینی دووەمی ساڵی رابردوو دەستیانپێکردەوە، ئەوەش دوای ئەوی کە بەشێوەیەکی کاتی پاش هەڵبژاردنی ئیبراهیم رەئیسی، وەکو سەرۆککۆماری ئێران، وەستان.   ئەمریکا ئامادەیی خۆی بۆ ئەنجامدانی گفتوگۆی راستەوخۆ لەگەڵ ئێران بۆ چارەسەرکردنی پرسە هەڵپەسێردراوەکان دەربڕیوە، بەڵام تاران پێداگرە لەسەر ئەوەی کە پێویستە مەرجە پێشوەختەکانی جێبەجێبکرێن پێش ئەوەی دوو نەیارەکە لەسەر یەک مێز، دابنیشن.   وەزیری دەرەوەی ئێران لەو بارەیەوە گوتی: "ئێمە ئامادەنین بچینە نێو گفتوگۆی راستەوخۆ لەگەڵ ئەمریکا ئەگەر روانگەیەکی روون و گەشبینانەمان بۆ گەیشتن بە رێککەوتنێکی باش بە گەرەنتییەوە نەبێت. "  وەزیری دەرەوەی ئێران پێیوایە ئەگەر نیازەکانی ئەمریکا "راستگۆیانەن"، ئەوا پێویستە "هەنگاوی کردەیی و بەرجەستەکراو بنێن، پێش ئەوەی هەر گفتوگۆ و پەیوەندیێکی راستەوخۆ رووبدەن". ئەمیر عەبدوڵڵاهیان گوتیشی گفتوگۆی راستەوخۆ لەگەڵ واشنتن "باجی گەورەی بۆ حکومەتەکەم دەبێت".