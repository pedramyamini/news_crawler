بەگوێرەی ئەو هەواڵانەی ئەمڕۆ چوارشەممە ١٣ی کانوونی دووەمی ٢٠٢١ لە میدیای فەرمیی تورکیا بڵاوکراونەتەوە، پەروین بوڵدان هاوسەرۆکی هەدەپە لە لیستی ئەو ٩ پەرلەمانتارەی هەدەپەدایە کە داوای لابردنی پارێزبەندیان دەکرێت.   بەگوێرەی زانیارییەکان، بێجگە لە پەروین بوڵدان، هاوسەرۆکی هەدەپە، هەر یەک لە مەراڵ دانش بێشتاش و ساروهان ئۆڵوچ، گارۆ پایلان، هودا کایا، سەزایی تەمەللی، پەرۆ دوندار، فاتمە کورتوڵان و سەرپیل کەمالبای لە سکاڵانامەکەدا ناویان هاتووە.   چاوەڕوان دەکرێ ئەو سکاڵانامەیە، کە لەلایەن نووسینگەی داواکاری گشتیی ئەنقەرە ئامادە کراوە، رەوانەی وەزارەتی داد بکرێت بۆ ئەوەی بخرێتە کارنامەی پەرلەمانەوە.    نووسینگەی داواکاری گشتیی ئەنقەرە پێشتر لە چوارچێوەی لێکۆڵینەوەکان لە کەیسی رووداوەکانی کۆبانێ لە ٦ - ٨ی تشرینی یەکەمی ٢٠١٤، سکاڵانامەی لە دژی ١٠٨ سیاسەتڤانی هەدەپە ئامادەکردبوو، کە سەڵاحەدین دەمیرتاش و فیگەن یوکسەکداغ هاوسەرۆکانی پێشووتری هەدەپە و ژمارەیەک لە ئەندامانی ئەنجوومەنی ناوەندی هەدەپەی لە نێودابوو.