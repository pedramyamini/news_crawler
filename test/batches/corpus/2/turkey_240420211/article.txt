هەرچەندە ناوەندی "کەمەربوورگاز" بۆ چاودێریکردن و چارەسەرکردنی ئاژەڵە بێلانەکان لە ٤ ـی ئۆکتۆبەری ساڵی ٢٠٢٠ وە لەو بەشەی ئیستەنبووڵ کە بە "ئەوروپی"ناسراوە کراوەتەوە، بەڵام ناوەندەکە کە گەورە شارەوانیی ئیستەنبووڵ بودجەی بۆ دابین دەکات لەم دواییانە پرۆگرامێکی دەستپێکردووە بۆ پێشکێشکردنی خزمەتگوزاریی پزیشکی و لەخۆگرتنی ئاژەڵی بێلانە لە رێگەی دۆزینەوەی ماڵ بۆ ئەو ئاژەڵانە، کە زۆرجار سەگ و پشیلەن و لە شەقامەکان و کۆڵانەکاندا دەمێننەوە.  بەپێی ئاماری فەرمی بەلایەنی کەمەوە ٢٦٠ هەزار ئاژەڵی بێلانە لە شاری ئیستەنبووڵ هەن، بۆیە بینینی دیمەنی دروستکردنی کولانە و پێشکێشکردنی خواردن بە سەگ و پشیلەی بێلانەکان لە ئیستەنبووڵ نامۆ نییە، بەڵام هەندێک ئاژەڵی بێلانە پێویستیان بە زیاتر لەوەیە، ئەو پێداویستییەش کە زۆرجار خزمەتگوزاری دەستنیشانکردنی نەخۆشی و چارەسەر و تیشک و نەشتەرگەرییە، لەگەڵ نەزۆککردن لە رێگەی ناوەندی "کەمەربوورگاز" بۆیان دابین دەکرێت.  ئەحمەد ئەتالیک، بەرپرسێک لە شارەوانیی ئیستەنبووڵ دەڵێ: "لە ساڵی ٢٠٢٠ دا ناوەندەکەمان کردەوە، ئیستەنبووڵ شارێکی گەورەیە و ژمارەی دانیشتووانی زۆرە، ژمارەی ئاژەڵە بێلانەکانیش لە شارەکە زۆر زوو زیاد دەبێت، بۆیە پێویستە بەڕێوەبەرایەتییەکان و ئیدارە خۆجێکان ناوەند بۆ چاودێریکردنی هاوشێوە دروست بکەن بۆ کۆنترۆڵکردنی ژمارەی ئەو ئاژەڵانە".  ناوەندی "کەمەربوورگاز" لە یەککاتدا جێگەی ١٤٠ سەگ و ٣٠٠ پشیلەی تێدا دەبێتەوە، بەڵام ئێستا ناوەندەکە چارەسەر پێشکێشی تەنیا ٦٨ سەگ و ١٨٦ پشیلە دەکات، لە کاتێکدا تورکیا یاسای زۆر تووندی دەرکردووە بۆ رێگەگرتن لە کوشتنی ئاژەڵی بێلانەکان.