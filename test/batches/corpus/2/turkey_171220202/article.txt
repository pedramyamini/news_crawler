باسکردن لە کردنەوەی دەروازەی سنووریی کۆراڤا بەشێوەیەک کە تورکیا راستەوخۆ بە عێراقەوە ببەستێتەوە، دەگەڕێتەوە بۆ دوای رووداوەکانی گشتپرسیی هەرێمی کوردستان لە ساڵی ٢٠١٧. دەروازەکە ١٢ کیلۆمەتر دوورە لە باشووری رۆژئاوای دەروازەی ئیبراهیم خەلیل.  مەولوود چاوشئۆغڵو، وەزیری دەرەوەی تورکیا رۆژی چوارشەممە لە کۆنگرەیەکی رۆژنامەڤانی رایگەیاندبوو، "ئێمە ئەمڕۆ هەڵسەنگاندنمان بۆ ئەو بابەتە کرد لەوەی دەبێت چی بکەین بۆ کردنەوەی دەروازەی کۆراڤا ئۆڤاکۆی و پێشابوور، بەتایبەت وەکو بەغدا و هەولێر و تورکیا قسە لەسەر ئەو بابەتە بکەین بەبێ ئەوەی هیچ لایەک پشتگوێ بخرێت. بۆئەوەی لەڕووی بازرگانییەوە عێراق ببێتە وڵاتێکی ترانزێت، گرنگە ئەم دەروازەیە بکرێتەوە".  وەزیری دەرەوەی تورکیا گوتیشی، ئێستا ئاڵوگۆڕی بازرگانیی نێوان تورکیا و عێراق گەیشتووەتە ١٧ ملیار دۆلار، بەڵام ئەوان مەبەستیانە بیگەیێننە ٢٠ ملیار دۆلار لە ساڵێکدا.  ساڵی ٢٠١٧، ئەوکاتەی تورکیا هەڕەشەی داخستنی دەروازەی ئیبراهیم خەلیلی کرد، بینالی یەڵدرم، سەرۆکوەزیرانی ئەوکاتەی تورکیا بە میدیاکانی راگەیاند، ئەوان پێشنیازیان کردووە کە دەروازەی کۆراڤا بکرێتەوە و چاوەڕێی ئەوە دەکەن عێراق لەو رووەوە هاوکاربێت.