کوی وەی، کۆنسوڵی چین لە ئیستەنبووڵ رۆژی چوارشەممە ٣٠ی کانوونی یەکەمی ٢٠٢٠ دوای گەیشتنی بەشی یەکەمی ڤاکسینی (سینۆڤاک) بۆ تورکیا لە کاتی بەشداریکردنی لە بەرنامەیەکی تەلەڤیزیۆنی کەناڵێکی ئاسمانی تورکی گوتی، ئەو ڤاکسینەی کە تورکیا لە چین هاوردەی کردووە، هێشتا بەکارهێنانی لە چین قەدەخەیە.   کۆنسوڵی چین لە ئیستەنبووڵ لە بەرنامە تەلەڤیزیۆنییەکەدا بە زمانی تورکی وەڵامی پرسیارەکانی دایەوە و لەبارەی ئەو ڤاکسینەی وڵاتەکەی بە تورکیای فرۆشتوە ئاماژەی بەوەدا، لە چین بە فەرمی رێگە نەدراوە بەکارهێنانی ئەو ڤاکسینانەی لە سێیەم قۆناخی تاقیکردنەوەدان.  کوی وەی گوتی، ئەو ڤاکسینە لە چین بەکارناهێنرێت، بەڵام بە ئەنجامدانی گۆڕانکاری لە یاسادا، لە رووبەری سنووردار و بۆ حاڵەتە بەپەلەکان رێگە بەبەکارهێنانی دەدرێت.   بەرەبەیانی رۆژی چوارشەممە ٣٠ کانونی یەکەمی ٢٠٢٠ بەشی یەکەمی ڤاکسینی چینی (سینۆڤاک) کە لە ٣ ملیۆن دۆز پێکهاتووە گەیشتە ئەنقەرەی پایتەختی تورکیا.   فه‌خره‌ددین كۆجا، وەزیری تەندروستیی تورکیا رایگەیاند، بۆ ماوەی ١٤ رۆژ لە دامەزراوەی دەرمان و ئامێرە پزیشکییەکان پشکنین بۆ ڤاکسینەکە دەکرێت و دوای کۆتاییهاتنی پشکنینەکان کوتان دەستپێدەکات و ئاماژەی بەوەدا، پرۆسەی دابەشکردن و ئەنجامی جێبەجێکردنی بەشێوەیەکی زیندوو و سات بە سات بەخش دەکەین.  بەگوێرەی ئامارەکانی وەزارەتی تەندروستیی تورکیا، تائێستا دوو ملیۆن و ١٩٤ هەزار کەس لە تورکیا و باکووری کوردستان تووشی ڤایرۆسی کۆرۆنا بوون،  ٢٠ هەزار و ٦٤٢ کەسیش بە کۆرۆنا گیانیان لەدەستداوە.