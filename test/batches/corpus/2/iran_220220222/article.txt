غوڵام حوسێن موحسینی ئێژەیی، سەرۆکی دەسەڵاتی دادوەری ئێران دەڵێت، "لە سەروبەندی جەژنی نەورۆزداین و دەبێت بە هەموومانەوە هەوڵبدەین بە جۆرێک بازاڕ کۆنترۆڵ بکەین کە هەم پاڵپشتی لە بەرهەمهێنەران و چالاکانی ئابووری بکەین، هەمیش یارمەتیی تۆڕی بڵاوکردنەوەی کاڵا و پێداویستیی خەڵک بدەین".  بەپێی راپۆرتی ناوەندی ئاماری ئێران، لە دووەم مانگی زستاندا، رێژەی هەڵئاوسانی ساڵانە ٤٢.٤ % و رێژەی هەڵئاوسانی خاڵبەخاڵ کە بۆ نرخی پێداویستییەکانی خەڵکە، ٣٥.٩ % تۆمارکراوە. لەو راپۆرتەدا رێژەی هەڵئاوسانی خۆراک ٥٧ %، هەڵئاوسانی تەندروستی ٤٠ %، رێژەی هەڵئاوسانی پێداویستییەکانی دیکەی وەکو خانوو، کەلوپەلی نێوماڵ، جلوبەرگ و هاتووچۆ بە ٦٠ % تۆمارکراوە. زۆرترین رێژەی هەڵئاوسانی خۆراک، رۆن ٦٩ %، شیرەمەنی و هێلکە بە ٦٤ %، چایی ٥٨ % و دانەوێڵە ٥٥ % بووە.  یەک لەو پلانانەی حکومەت بۆ کۆنترۆڵی بازاڕ، چاودێریی نرخەکانە لە فرۆشگەکان. بەپێی ئەو بڕیارە، دەبێت لەسەر هەموو کەلوپەلێکی نێو فرۆشگەکان نرخی دیاریکراوی حکومی هەبێت و هەر فرۆشگەیەک پابەندی بڕیارەکە نەبێت، سزا دەدرێت؛ بەڵام ئەو بڕیارە لە ئێستاوە وەکو بڕیارێکی جێبەجێنەکراو دێتە پێش چاوی شارەزایانی ئابووری.  بڕیارێکی دیکەش، هاوردەکردن و بڵاوکردنەوەی کەلوپەلی پێداویستیی خەڵکە بە نرخی دیاریکراوی حکومی لە ١٥ رۆژی کۆتایی ساڵدا کە حکومەت رایگەیاندووە بۆ جێبەجێکردنی ئەو بڕیارە ٢٠ هەزار تۆن گۆشتی سووری هاوردە کردووە و ٤٠ هەزار تۆن میوەشی لە جووتیاران کڕیوەتەوە کە لەو رۆژانەدا بە نرخی گونجاو بە خەڵک بفرۆشرێت.  پشێوییەکانی نێو بازاڕی ئێران لە رۆژانی کۆتایی ساڵدا، لە کاتێکدایە کە وەزیری ئابووریی ئێران لە ئێستاوە بڕیاریداوە، ساڵی داهاتوو رێژەی هەڵئاوسان لەو وڵاتە بە شێوەیەکی باشتر کۆنترۆڵ بکات.