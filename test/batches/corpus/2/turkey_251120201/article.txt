داودئۆغڵو، کە پێشتر سەرۆکوەزیرانی تورکیا بووە، بەتایبەتی هەڵوەستەی لەسەر شەپۆلی دەستلەکارکێشانەوەی بەرپرسانی ئاکپارتی لە حکومەتی تورکیا کرد و گوتی: "من سێ مانگ لەمەوبەر لە گوتارەکانم لە ئەدەنە و کایسەری و ئەو شارانە دەمگوت کە ئەو وەزیرە نەزانەی گەنجینە و داراییە دەڕوات، بەڵام ئەوەی لەگەڵ داروپەردووی ئەو وەزیرە خەریک دەبێت ئێمەین. کاتێک ئەم دەسەڵاتەی ئەمڕۆش دەڕوات، تورکیا رووبەڕووی باجێکی دارایی قورس دەبێتەوە".   سەرۆکی پارتی ئایندە رایگەیاند بە دڵنیاییەوە ئاکپارتی بەرەو ئاوابوون دەچێت. نزیکبووەتەوە لەوەی لە رێگەکەی خۆیدا داببڕێت.   داودئۆغڵو رایگەیاند کە یەکێک لە هۆکارە سەرەکییەکانی ئەم گۆڕانکارییانەی ئێستا لە تورکیا روودەدەن، پارتی ئایندەیە. ئەو گوتی: "بەهۆی ئەوەی ئێمە بەرزبووینەوە، بۆیە ئەم گۆڕانکارییانە روودەدەن. لە تورکیادا کەس نەیدەتوانی باس لەم بابەتانە بکات کە ئێستا رۆژەڤە. ئێمە ئەم ترسەمان شکاند. ئەوەی ئێستا روودەدات هەر رێکەوت نییە".   داودئۆغڵو لەبارەی شێوازی بەڕێوەبردنی وڵات گوتی کە پێشتر سێ جار رەجەب تەیب ئەردۆغان، سەرۆککۆماری تورکیای بە نووسراو ئاگادارکردووەتەوە لەوەی ئێستا روودەدات. داودئۆغڵو هەروەها ئاماژەیکرد کە ئاکپارتی رێڕەوی گۆڕیوە و ئیدی ئەو کوتلەیە نەماوە کە دەنگی بەم مۆدێلەی ئاکپارتی بدات.    هەروەها گوتی دەولەت باخچەلی، سەرۆکی پارتی بزووتنەوەی نەتەوەیی (مەهەپە) ماوەی دوو ساڵە بڕیار لەسەر دەستلەکارکێشانەوە، پەسندکردنی دەستلەکارکێشانەوە و دادگاییکردنی کەسەکان دەدات.   لە هەڵبژاردنە گشتییەکانی تورکیا کە لە ٢٤ی حوزەیرانی ٢٠١٨ دا بەڕێوەچوو، پارتی داد و گەشەپێدان (ئاکپارتی) و پارتی بزووتنەوەی نەتەوەیی (مەهەپە) هاوپەیمانیی جمهووریان پێکهێنا و لە هەڵبژاردنەکاندا بەیەکەوە بەشداردەبن.