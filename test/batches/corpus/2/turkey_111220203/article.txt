سەرکۆماری تورکیا لەبارەی ئەگەری روودانی گۆڕانکاری لە پەیوەندییەکانی نێوان تورکیا و ئەرمینیاوە گوتی: "وڵاتەکەمان کاری لەسەر سەکۆی شەشقۆڵی کردووە کە هەلی بردنەوە بۆ هەمووان دەڕەخسێنێت. ئه‌گه‌ر ئه‌رمینیا له‌و سەکۆیەدا به‌شداری بكات و هه‌نگاوی ئەرێنی بنێت، ئه‌وا رەنگە لاپەڕەیەکی نوێ لە په‌یوه‌ندییه‌كانی توركیا و ئه‌رمینیادا بكرێته‌وه. بێگومان لە وەها رەوشێکدا ئەرمینیا دەسکەوتی زۆری دەبێت و لە هەمووان زیاتر سوودمەند دەبێت. "  ئەردۆغان باسی لەوەش کرد کە لەگەڵ ئازەربایجان پێنج رێککەوتنی نوێیان واژۆ کردووە و لەمەودوا پەیوەندییەکانی نێوان هەردوو وڵات زۆر بەرەوپێشتر دەچن.  سەرۆکی تورکیا رەخنەی توندیشی ئاراستەی بڕیارەکەی پەرلەمانی فەرەنسا بۆ ناساندنی ناوچەی قەرەباخ وەک دەوڵەت کرد و رایگەیاند: "زۆر بە روونی و ئاشکرا قسە دەکەم. فەرەنسا کە سەرۆکایەتیی قۆناخی ئێستای گرووپی سێقۆڵیی مینسک دەکات، بەداخەوە نەیتوانی هیچ هەنگاوێکی ئەرێنی بگرێتەبەر. لەبەر هەڵوێست و هەنگاوە بێئەزموونەکانی سەرۆککۆماری فەرەنسا، ئێستا هەموو شتەکان ئاڵۆزبوون. "  سەرکۆماری تورکیا باسی لەوەش کرد کە ماکرۆن دەیەوێت لە هەموو شوێن و رووداوێک دەستکەوتێک بۆ خۆی بەدەستبهێنێت و گوتی: "دەبینین لە لوبنان هەموو شوێنێک خاپوور بووە و سووتاوە. ماکرۆن دەچێتە ئەوێ و دەیەوێت لەوێ شتێک بە شتێک بکات. ئەنجامەکەی چی بوو؟ خەڵک ئەویان لە لوبنان دەرکرد. بە هەمان شێوە لە لیبیاش بە پشتگیریکردنی حەفتەری کودەتاچی هەمان کاریکرد. رێکخراوی نەتەوەیەکگرتووەکان، دان بە حەفتەردا نانێت، بەڵام تۆ پشتگیریی دەکەیت. باشە تۆ لایەنگری دیموکراسییت یان لایەنگری کودەتایت؟ لە کاتێکدا سەرۆک و دەسەڵاتێکی شەرعی لە لیبیا هەیە کە فایز سەراجە. پێویستە تۆ لایەنگریی سەراج بکەیت. بەڵام نەک هەر پشتگیری لە حکومەتی رەوای لیبیا نەکرد، بەڵکو دەستیکرد بە دروستکردنی کێشە و ململانێی بەردەوام لەگەڵ ئێمە. ئەمەش وایکرد لە لیبیا پەلاماری کەشتییەکی مەدەنیی ئێمە بدرێت. لە کاتێکدا ئەم کارانە هیچ سوودێکی پێناگەیەنن، بەڵام هەر دەیەوێت لەوێ سەرئێشە بۆ تورکیا دروست بکات".  ئەردۆغان ستایشی هەڵوێستی ئیلهام عەلیێڤی هاوتا ئازەرییەکەی بەرامبەر فەرەنسا کرد و گوتی: "فەرەنسا لەم کارانەی ماکرۆن زەرەرمەند دەبێت، چونکە رەنگە کارەکانی ماکرۆن ببنە هۆی کۆتاییهاتنی پەیوەندییەکانی نێوان ئازەربایجان - فەرەنسا. ئەمەش بەرهەمی بێئەزموونیی ماکرۆنە لە سیاسەتدا. "  سەرۆککۆماری تورکیا لە بارەی ئایندەی پەیوەندییەکانی نێوان ئەنقەرە و واشنتنەوە ئاماژەی بەوە دا، بەهۆی دەستاودەستکردنی دەسەڵات لە ئەمریکا سیاسەتێکی نوێ دێتە ئاراوە و هیوای خواست ئەو گۆڕانکارییە ببێتە هۆی پتەوکردنی پەیوەندییەکانی نێوان هەردوو وڵات.  لەبارەی بڕیارەکەی ئیدارەی ترەمپ بۆ سەپاندنی سزا بەسەر تورکیادا ئەردۆغان گوتی: "ئەمریکا بە جێبەجێکردنی یاسای بەرەنگاربوونەوەی دوژمنانی ئەمریکا لە رێگەی سەپاندنی سزا بەسەر تورکیا، بێڕێزییەکی گەورەی بە هاوپەیمانێکی زۆر گرنگی ناتۆ کرد. "