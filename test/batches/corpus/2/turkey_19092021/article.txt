رۆژی هەینی ١٧ی ئەیلولی ٢٠٢١ تیمەکانی پۆلیس لە شاری دیلۆک لەسەر راسپاردەی داواکاری گشتیی دیلۆک لە چوارچێوەی لێکۆڵینەوەکان لە سووتاندن و کوشتنی دوو سەربازی تورک لە سووریا بە ناوەکانی "فەتحی شاهین" و "سەفتەر تاش"، بەرپرسێکی داعشیان بە ناوی جەمال عەبدولڕەحمان عەلەوی دەستگیرکرد، کە قازی داعش بووە لە سووریا.   ئەو بەرپرسەی داعش بە رەگەز سوورییە تۆمەتبارە بەوەی لە ساڵی ٢٠١٦ دوو سەربازی تورکی سووتاندووە.  دوای کۆتاییهاتنی لێکۆڵینەوەی پۆلیسی دیلۆک رۆژی شەممە ١٨ی ئەیلولی ٢٠٢١ جەمال عەبدولڕەحمان عەلەوی درایە دادگا و بە بڕیاری دادگای ئێشکگری دیلۆک خرایە زیندانەوە.   ئەو بەرپرسەی داعش پێشتر لە ١٨ی حوزەیرانی ٢٠٢٠ دا دەستبەسەرکرا و بە تۆمەتی "بەرپرس لە رێکخراوی چەکداریی تیرۆر" سکاڵای لەسەر تۆمارکرا، بەڵام دواتر بە مەرجی دادی ئازادکرا.  هەروەها دۆسیەی لێکۆڵینەوە لە سووتاندنی ئەو دوو سەربازە تورکە لە داواکاری گشتیی کیلیسەوە گوازرایەوە بۆ داواکاری گشتیی دیلۆک.   میدیاکانی تورکیا رۆژی هەینی دوای بڵاوبوونەوەی هەواڵی گرتنی جەمال عەبدولڕەحمان عەلەوی، ئاماژەیان بەوەدا ئەو بەرپرسە سوورییەی داعش لە شاری دیلۆک دوکانی فرۆشتنی باڵندەی کردووەتەوە.