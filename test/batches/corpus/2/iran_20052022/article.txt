بەپێی ئەو زانیارییانەی لە میدیا فەرمییەکانی ئێران بڵاوکراونەتەوە، بڕیارە رەئیسی لەگەڵ خەڵک و ئەنجوومەنی ئیداری ورمێ کۆببێتەوە.  ئەمە بیست و یەکەمین پارێزگایە کە رەئیسی وەک سەرۆککۆماری ئێران سەردانی بکات، لەو کاتەی وەک سەرۆککۆماری ئێران لە هاوینی رابردوو دەستبەکار بووە.  محەممەد سادق موعتەمدیان، پارێزگاری ورمێ پێشتر رایگەیاندبوو، لە سەردانی ئیبراهیم رەئیسیدا کۆمەڵێک پرۆژەی وەکو هێڵی ئاسن، کشتوکاڵ، پرۆژەکانی گواستنەوەی ئاو بۆ دەریاچەی ورمێ، نوێکردنەوەی قوتابخانەکان، تەواوکردنی پرۆژەی نەخۆشخانە و پرۆژەی دروستکردنی دەیان ناوەندی تەندروستیی دەکرێنەوە.  سەلمان زاکر، پەرلەمانتاری ورمێ، رۆژی ١٥ - ٠٥ - ٢٠٢٢ رایگەیاندبوو "سەرۆککۆماری ئێران رۆژی هەینی ٢٠ - ٠٥ - ٢٠٢٢ سەردانی ورمێ دەکات و لەو سەردانەشدا زیاتر لە ١٠٠ پرۆژە لە بوارەکانی ئاوەدانکردنەوە، پیشەسازی و بەرهەمهێنان دەکاتەوە. "