بەپێی راپۆرتی ئاژانسی رۆیتەرز، چین هاوردەی نەوتی ئێران لە مانگی نیساندا کەمکردووەتەوە، هۆکاری سەرەکی ئەمەش بۆ گرانبوونی سووتەمەنی و کەرەنتینەکانی کۆرۆنا دەگەڕێتەوە کە داواکاری کۆمپانیا چینییەکانی بۆ نەوت کەمکردووەتەوە.  بەپێی راپۆرتی کۆمپانیای ڤۆرتێکسا ئانالیتیکس، چین لە مانگی نیساندا رۆژانە ٦٥٠ هەزار بەرمیل نەوتی لە ئێران هاوردە کردووە، لە کاتێکدا لە مانگی ئاداردا رۆژانە ٧٠٠ هەزار بەرمیلی هاوردە کردبوو.  بەڵام کۆمپانیای کەپلێر بڵاویکردووەتەوە، لە مانگی رابردوودا هاوردەی چین لە نەوتی ئێران ٥٧٥ هەزار بەرمیل بووە، کەچی هاوردەی نەوتی ئێران لە چارەگی یەکەمی ساڵی ٢٠٢٢ دا بەتێکڕا ٨٤٠ هەزار بەرمیل لە رۆژێکدا بووە.  ئێما لی، شرۆڤەکاری چینی، گوتوویەتی: "نەوتی ئێران لە سەرەتای شوباتی ٢٠٢٢ وەوە بۆ دۆزینەوەی کڕیار تووشی کێشە بوو، ئەمەش دوای ئەوەی کۆمپانیا سەربەخۆکان رێژەی بەرهەمیان کەمکردەوە".  بەگوتەی ئێما لی، ئێستا لانیکەم شەش کەشتی نەوت هەڵگری ئێرانی کە نزیکەی هەشت ملیۆن بەرمیل نەوتیان هەڵگرتووە، لە بەندەرەکانی چیندا ناتوانن بارەکانیان بەتاڵ بکەن. ئەو کەشتییانە ماوەی سێ مانگە لە بەندەرەکانی شاندۆنگ و ژیجیانگدا راوەستاون.  بەس بەپێچەوانەی ئێرانەوە، ئەو نەوتە خاوەی چین لە رووسیاوە هاوردەی دەکات، لە مانگی رابردوو لە چاو مانگی ئادار بە رێژەی ١٦ % بەرزبووەتەوە و گەیشتووەتە ٨٦٠ هەزار بەرمیل لە رۆژێکدا.  دوای ئەوەی رووسیا هێرشیکردە سەر ئۆکراینا، داواکاریی لەسەر نەوتەکەی لە رۆژئاوا کەمبووەوە و هەناردەی بۆ چین هەڵکشا.  لە ماوەی دوو ساڵی رابردوودا بەهۆی گەمارۆکانەوە، چین گەورەترین هاوردەکاری نەوتی ئێران بوو، لەم نێوەشدا کۆمپانیا سەربەخۆکان زیاترین نەوتی ئێرانیان دەکڕی.  راپۆرتەکانی پێشتر کۆمپانیای کەپلێر نیشانی دەدا. هەناردە نەوتی ئێران بۆ چین رووی لە هەڵکشانە. هۆکارێکی ئەمە ئەو داشکاندنانە بوو ئێران بۆ نەوتەکەی کردبوو تاوەکو باز بەسەر گەمارۆکاندا بدات.  دابەزینی فرۆشی نەوتی ئێران بە چین لە کاتێکدایە، شەوی رابردوو ٠٩.٠٥.٢٠٢٢ ئیبراهیم رەئیسی، سەرۆککۆماری ئێران بە تەلەفزیۆنی فەرمیی ئێرانی گوت: "فرۆشی نەوتی ئێران دوو قات زیاتر بووە و نیگەرانی فرۆشی نەوت نین".  پێشتریش جەواد ئەوجی، وەزیری نەوتی ئێران گوتبووی: "هەناردەی نەوتی ئێران ٤٠ % زیاتر بووە و پارەکەشی بۆ ئێران دەگەڕێتەوە".