ئۆرھان پامووک، لە هەڤپەیڤینێکدا تایبەتدا لە بارەی دوایین رۆمانی، کە بە ناونیشانی "شەوانی پەتا" نووسیویەتی و ئەمڕۆ سێشەممە ٢٣ی ئاداری ٢٠٢١ لە کتێبخانەکانی تورکیا بڵاوکرایەوە، قسەی لەسەر رەوشی سیاسی وڵاتەکەی کردووە.  ئۆرھان پامووک دەڵێت: "بەداخەوە من بەختەوەر و ئاسوودە نیم. هاوشێوەی من بە ملیۆنان هاووڵاتی خاوەن ویژدانی کۆماری تورکیا بەهۆی کەشی سیاسیی وڵاتەوە بەختەوەر و ئاسوودە نین. لە تورکیادا بۆ ئەوەی بەختەوەر بیت، دەبێت بێ فکر، بێهۆش یان خۆپەرست بیت. ئەم حکومەتە چیدیکە ئامانجی بەختەوەرکردنی تەواوی کۆمەڵگای نییە".   ئەو رۆماننووسە تورکە ئاماژەی بەوەدا، بێگومان دەوڵەت سزای ئەو کەسانە دەدات کە کودەتای لە بەرامبەر دەکەن، بەمەش زیندانەکان پڕ بوون، بەڵام ٥ ساڵی بەسەردا تێپەڕبوو... هیچ نەرمبوونەوەیەک رووینەدا. بە پێچەوانەوە تاوەکو دێت برغوەکانی کۆمەڵگا تووندتر دەکرێنەوە، رۆژنامەڤانێک یان هەر خاوەن پیشەیەکی دیکە کە رەخنە لە حکومەت دەگرێت، بە بیانوویەک دەخرێتە ژوورەوە.   پامووک باسی لە رەوشی ئەحمەد ئاڵتان، عوسمان کاڤاڵا و سەڵاحەدین دەمیرتاش کرد و گوتی: "ئەحمەد ئاڵتانی رۆماننووس هاوڕێمە، عوسمان کاڤاڵا، سەڵاحەدین دەمیرتاش، ئەوانە کەسایەتیی سیمبوڵن، کەسانی بوێری تورکیان، کە چەندین ساڵە لە زیندانن. تاوەکو ئەو گیراوە سیاسییانە ئازاد نەکرێن، مەحاڵە دۆخی کۆمەڵگا ئاسایی ببێتەوە، مەحاڵە هەست بەوە بکەین کە ئیدی باشین".  ئۆرهان پامووک خاوەن ٢٥ رۆمانە یەکەمین رۆمانی لە ساڵی ١٩٨٢ بەناوی جەودەت بەگ و کوڕەکانی بوو و دوایین رۆمانیشی کە ئەمساڵ نووسیوویەتی بەناوی "شەوانی پەتا"یە. ساڵی ٢٠٠٦ خەڵاتی نۆبڵی لە بواری ئەدەب پێبەخشرا. رۆمانەکانی بە ٦٠ زمان لە ١٠٣ وڵات بڵاوکراونەتەوە و ١٣ ملیۆن دانەیان لێ چاپکراوە.