کەشتییەکەی تورکیا کە بەپێی گوتەی بەرپرسانی پەیوەندیداری ئەو ولاتە بە مەبەستی گەیاندنی کۆمەک و هاوکاری بۆ لیبیا بەڕێکەوتبوو، شەوی رابردوو لەلایەن چەند هێزێکی دەریایی سەر بە یۆنان و ئەڵمانیاوە لە چوارچێوەی ئۆپەراسیۆنی ئیرینیدا راگیرا و پشکنرا.   ئەوە لە کاتێکدایە کە ئۆپەراسیۆنی ئیرینی لە چوارچێوەی گەمارۆی چەک لەسەر لیبیا بەڕێوەدەچێت.  فوئاد ئۆکتای، یاریدەدەری سەرۆککۆماری تورکیا لە تویتێکدا سەرکۆنەی ئەو هەنگاوەی کردووە و نووسیویەتی، "یەکێتیی ئەوروپا بە دەستپێکردنی ئۆپەراسیۆنی ئیرینی، بەبێ راوێژکردن بە ناتۆ و وڵاتەکەمان، جارێکی دیکە نیشانی دا کە لایەنگرە. "  هەر لە تویتەکەیدا ئۆکتای وەستاندنی کەشتیی وڵاتەکەی لەلایەن فەرماندەکانی هێزی دەریایی یۆنان و ئەڵمانیاوە بە نایاسایی ناوبردووە و ئاماژەی بەوە داوە، "بە توندی ئەو دەستوەردانە نایاساییە سەرکۆنە دەکەم کە لەلایەن کەشتییەکی ئەڵمانییەوە کراوەتە سەر کەشتییە بارهەڵگرەکەمان. لە کاتێکدا ئەوان ئەو پشتیوانییە سەربازییانە ناپشکنن کە بۆ حەفتەری کودەتاچی دەنێردرێن و لە هەمان کاتدا ئامانجیان سزادانی حکومەتی رەوای لیبیایە. "  دیمەنی راگرتنی کەشتییەکەی تورکیا و دابەزینی چەند فەرماندەییەکی هێزی دەریایی سەر بە ئۆپەراسیۆنی ئیرینی لە رێی هيلیکۆپتەرەوە بۆ سەر کەشتییەکە بڵاوبووەتەوە و کاردانەوەی جۆراوجۆری بەدوای خۆیدا هێناوە.