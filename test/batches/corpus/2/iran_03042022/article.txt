هاونیشتمانییەکی شاری مهاباد گرتە ڤیدیۆییەکی تۆمارکردووە و دەڵێت، "دۆخی ئاوەکەمان بە جۆرێکە کە قوڕاو دێتە دەرەوە و رەنگەکەشی رەشە. "   دیمەنی ئاژەڵدارانی گوندێک لە پارێزگای ئیلام لە میدیا فەرمییەکانی حکومەتدا بڵاوکراوەتەوە، باس لە هەڕەشەی وشکەساڵی لەو پارێزگایە دەکات، ئەویش لە رۆژانی سەرەتایی ساڵی کوردیدا کە هەموو خەڵک چاوەڕوانی کەشوهەوایەکی بەهارین. بێ ئاوی بووەتە هۆی لەنێوچوونی ژمارەیەک ئاژەڵی گوندنشینان.   وەزارەتی وزەی ئێران ئەمساڵ زووتر لە ساڵی رابردوو هۆشدارییەکانی لەسەر قەیرانی ئاو بڵاوکردووەتەوە. ساڵی رابردوو کە یەک لە ساڵە وشکەکانی ئێران و رۆژهەڵاتی کوردستان بوو، ٣٠٤ شار و ١٠ هەزار گوند، کێشەی ئاویان هەبووە و حکومەت تەنیا بۆ سێ هەزار گوند توانیوێتی بە تانکەر ئاوی خواردنەوە بنێرێت.  رۆژی پێنجشەممە ٣١ ـی ئاداری ٢٠٢٢، عەلی ئەکبەر مێحرابیان، وەزیری وزەی ئێران رایگەیاند، ٣٠٠ شاری گەورە و بچووکی ئەو وڵاتە کە بەشێکیان ناوەندی پارێزگاکانن، تووشی کێشەی بێ ئاوی بوون. بەگوتەی عەلی ئەکبەر مێحرابیان، بەپێی گرێبەستێکی حکومەت لەگەڵ سوپای پاسداران، ئاوی خواردنەوە بۆ زیاتر لە ١٠ هەزار گوندی ئەو وڵاتە دابیندەکرێت.  وەزیری وزەی ئێران هۆشداری لە کێشە و قەیرانی ئاو لە ئەمساڵیشدا دەدات و دەڵێت، دەبێت گۆڕانکاریی جیددی بەسەر شێوازی کشتوکاڵ و جۆری بەکارهێنانی ئاودا بکرێت.  قەیرانی بێ ئاوی لە ئێران، یەک لەو کێشانەیە کە چەند ساڵە خەڵک تووشی دەبن. ساڵی رابردوو لە ٣٠٤ شاردا کە کێشەی کەم ئاویان بووە، لە ١٠١ شاری گەیشتووەتە ئاستی قەیران و ئەو قەیرانەش بووە هۆی سەرهەڵدانی ناڕەزایەتی خەڵک لە هەندێک لەو شارانەدا.