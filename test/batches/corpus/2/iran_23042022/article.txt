ئەمڕۆ شەممە ٢٣ - ٤ - ٢٠٢٢ میدیای ئێران بڵاویکردووەتەوە، چەند چەکدارێک هێرشیان کردووەتە سەر ئۆتۆمبێلی حوسێن ئەڵماسی، فەرماندەی یەکەی ١١٠ی سوپای پاسداران لە ناوچەی سیستان و بەلوچستان و کەسێک بەهۆی هێرشەکەوە کوژراوە.  میدیای فەرمی کۆماری ئیسلامی ئێران - ئیرنا لەبارەی ناسنامەی کوژراوەکە نووسیویەتی، "مەحموود ئابسالان، کوڕی پەرویز ئابسالان، فەرماندەی سوپای پاسداران لە یەکەی سەلمانی فارسی، بەهۆی هێرشە چەکدارییەکەوە کوژراوە".  میدیاکانی نزیک لە سوپای پاسداران نووسیویانە: "حوسێن ئەڵماسی لەو هێرشە چەکدارییەدا هیچ زیانێکی پێنەگەیشتووە"، بەڵام چەند سەرچاوەیەک باس لە برینداربوونی ئەو فەرماندەیەی سوپای پاسداران دەکەن.  کەناڵی تیلیگرامی "رەسەدی بەلووچ" کە نزیکە لە چەکدارە ئۆپۆزیسیۆنەکانی بەلوچستان، ڤیدیۆیەکی بڵاوکردووەتەوە و تێیدا باس لە "برینداربوونی حوسێن ئەڵماسی" دەکات.  یەکەی ١١٠ی "سەلمانی فارسی" بنکەی سەرەکی لە پارێزگای سیستان و بەلوچستانە.