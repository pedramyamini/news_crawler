نێد پرایس، گوتەبێژی وەزارەتی دەرەوەی ئەمریکا لە کۆنفرانسێکی رۆژنامەڤانیدا رایگەیاند، ئەمڕۆ بە نیازێکی باش دەگەڕێنەوە ڤیەننا بۆ تەواوکردنی گەڕی حەوتەمی دانوستاندنە ناڕاستەوخۆکان لەگەڵ ئێران.  رۆژنامەنووسێک پرسیاریکرد ئاخۆ ئەمە دوا دەرفەت دەبێت بۆ ئێران، نێد پرایس بە دیاریکراوی وەڵامی ئەو پرسیارەی نەدایەوە، بەڵام گوتەیەکی ئانتۆنی بلینکنی بیرهێنایەوە کە گوتبووی "خەریکە رێڕەوی دانوستاندنەکان بەرتەسکدەبنەوە".  نێد پرایس گوتی هیواخوازین ئەمڕۆ ئەو گفتوگۆیانە تەواوبکەین ئەوەی لە گەڕی حەوتەم نەمانتوانی تەواوی بکەین، گوتیشی ئەمە لە بەرژەوەندیی ئێران و خەڵکەکەی دایە رێککەوتنی ئەتۆمی زیندووبکرێتەوە و ئێران پێیەوە پابەندبێت، بەڵام جەختیشی کردەوە کە واشنتن بۆ هەمیشە بەدوای ئەوە نابێت ئێران رازی بکات تاوەکو بگەڕێتەوە نێو رێککەوتنی ئەتۆمی.  راگەیاندنی ئێران لە زاری سەرچاوەی ئاگادارەوە بڵاویان کردووەتەوە ئێران بۆ دانوستاندنەکان پێنج مەرجی هەیە، سەرجەم گەمارۆکان هەڵگیرێنەوە، هەڵگرتنەوەی گەمارۆکان راستی و دروستییان هەڵسەنگێنرێت، گەرەنتی بە ئێران بدرێت، زیانەکانی ئێران لە چوونەدەرەوەی ئەمریکا لە رێککەوتنی ئەتۆمی قەرەبوو بکرێنەوە و هەموو لایەنەکان بۆ رێککەوتنی ئەتۆمی بگەڕێنەوە.  دوای چەند مانگێک لە وەستانیان، رۆژی ٢٩ - ١١ - ٢٠٢١ گەڕی حەوتەمی دانوستاندنەکانی رێککەوتنی ئەتۆمی لە نێوان ئێران و وڵاتانی ٤+١ دەستیپێکرد، بەڵام دانیشتنی ئەم گەڕە بەبێ هیچ ئەنجامێک کۆتایی هات.