لە کاتی خوێندنەوە بۆ بودجەی ساڵی ٢٠٢١ لە پەرلەمانی تورکیادا پەروین بوڵدان، هاوسەرۆکی پارتی دیموکراتی گەلان (هەدەپە) گوتارێکی پێشکەش کرد و هەڵوەستەی لەسەر چەند پرسێکی گرنگی رۆژەڤ کرد و رەخنەی لە ئاکپارتی گرت بەوەی بەر لە وەرگرتنی دەسەڵات بەڵێنی زۆری دا، بەڵام ئێستا پێچەوانە بووەتەوە.  بوڵدان گوتی: "ئێوە گوتتان رۆبۆسکی لە حەوشە تاریکەکانی ئەنقەرە ون نابێت، بەڵام ئەوەتا ٩ ساڵ بەسەر ئەو کۆمەڵکوژییەدا تێپەڕیوە و رۆبۆسکی هێشتا هەر وەکو خۆی ماوەتەوە. "  هەروەها بوڵدان باسی لە سەلاحەدین دەمیرتاش، فیگەن یوکسەکداغ و دەیان هەزار زیندانیی دیکەی کرد و گوتی: "ئەوان بە سیاسەت خراونەتە ژوورەوە. بڕیار لەبارەی ئەوانەوە لە کۆشکی کۆمارییەوە دەرچووە نەک کۆشکی دادگەری. دەسەڵاتێک پێشتر لەگەڵ ئەو کەسانە هاوپەیمان بوو کە پەرلەمانیان بۆردومان کرد. هەروەها چاوپۆشیکردنی لە داعشی دڕندە کە تورکیا و سووریای کردە گۆمی خوێن و بەکارهێنانی وشەی تیرۆریست بۆ ئۆپۆزسیۆنی سیاسی، زۆر واتادارە. "  تورکیا لایەنە لە شەڕ و گرژییەکانی سووریا، عێراق، لیبیا، ئازەربایجان و قوبرس و هەروەها ئۆپەراسیۆنەکانی لەناوەوە و دەرەوەی وڵات بەردەوامن.  هاوسەرۆکی هەدەپە رەخنەی لە حکومەت گرت بەوەی رۆچووەتە نێو سیاسەتی شەڕ و گوتیشی: "ئێمە وەکو هەدەپە لە ساڵی ٢٠١١ دا لێرەوە ئاگادارمان کردنەوە و گوتمان لەگەڵ خەڵکی باکووری سووریا دیالۆگێکی دروست دەستپێبکەن و ئاشتەوایی بەهێز بکەن. گوتمان بەمشێوەیە هەم لە سووریا و هەم لە تورکیادا رێگەی چارەسەری دیموکراسیانە واڵا دەبێت. بەڵام ئێوە ئاگادارییەکانی ئێمەتان بە هەند هەڵنەگرت و حسابی هێز و پێداگریی گەلی کوردتان نەکرد. ئێوە رۆیشتن وەبەرهێنانتان لەگەڵ چەتەکاندا کرد. ئەنجام چی بوو؟ ئێوە بۆ دروستکردنی شا چوونە شام، بەڵام خەڵک لە کۆبانێ بە ئێوەی گوت مات. وەزیرە داعشەکانتان بە کەڵک نەهاتن و شەترەنجی سووریاتان دۆڕاند. "  هەروەها بوڵدان ئاماژەی بەوە دا، ئاکپارتی بۆ ئەوەی تۆڵەی رۆژئاوا بکاتەوە، رۆژانە هێرش و پەلامار دەکاتە سەر هەدەپە و وادەزانێت بەمجۆرە کۆتاییمان پێدەهێنێت، بەڵام بەهەڵدا چووە.   بوڵدان باسی لەوە کرد کە ئاکپارتی بە زۆر خۆی لە دەسەڵات گرتووە و بەرەو کۆتاییە. گوتیشی: "ئەم دەسەڵاتە هەر کە زۆری بۆ هات، هانا دەباتە بەر سێ شت: ریفۆرمی ساختە، مژدەی گازی سرووشتی و ئەندامێتیی یەکێتیی ئەوروپا. بەم سیاسەتەی ئێستاتانەوە ناتوانن تەنانەت بە کەناری یەکێتیی ئەوروپاشدا بڕۆن. "  بوڵدان پرۆسەی چارەسەریی کێشەی کوردی بە گرنگ دانا کە لە ٢٠١٣ - ٢٠١٥ زنجیرەیەک کۆبوونەوە و دیدار لەبارەیەوە کرا. هاوکات رەجەب تەیب ئەردۆغان، سەرۆککۆماری تورکیای بە لەبارچوونی پرۆسەکە تۆمەتبار کرد و گوتی: "ئاکەپە لەپێناوی هەوەسی سەرۆکایەتیدا پرۆسکەی بە با دا و لەبری داواکاریی ملیۆنان بۆ ئاشتەوایی، هەوەسی تاکەکەسێکی بۆ سەرۆکایەتی هەڵبژارد. ئەزموونی مێژوو پێمان دەڵێت کە ئەگەر شیکاری کێشەی کورد نەکەن، کێشەی کورد شیتان دەکاتەوە. "  هاوسەرۆکی هەدەپە دووبارە حکومەتی تورکیای بانگهێشتی سەر مێزی دیالۆگ کرد و داوایکرد بەو پێشنیازانەدا بچێتەوە کە عەبدوڵڵا ئۆجەلان، رێبەری زیندانیکراوی پەکەکە بۆ چارەسەری کێشەی کورد خستوویەتیە روو.   هاوکات هۆشداریشی بە ئەنقەرە دا و گوتی: "ئەگەر دەرگای ئیمراڵی بۆ دیالۆگ و دانوستاندن واڵانەکەن، بەردەوام دەبن لە چاوەڕێکردن لەبەر دەرگاکانی مۆسکۆ، واشنتۆن، ئەوروپا و هێزە نێودەوڵەتییەکان و بەردەوامیش موحتاجی پارەی قەتەر دەبن. "  بوڵدان گوتی هەتا هەدەپە هەبێت، رێگەی چارەسەری کێشەکانیش وەڵا دەبێت.