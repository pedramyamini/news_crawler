وەزارەتی دەرەوەی ئێران رایگەیاند ئەمڕۆ، دووشەممە، گەڕی هەشتەمی گفتوگۆکانی چالاککردنەوەی رێککەوتنی ئەتۆمی لە ڤییەنای پایتەختی نەمسا دەستپێدەکاتەوە، ئەوەش دوای کۆتاییهاتنی پشووی سەری ساڵ. لە کۆنگرەیەکی رۆژنامەڤانیدا، سەعید خەتیبزادە، گوتەبێژی وەزارەتەکە گوتی ئەم گەڕەی دانوستاندنەکان "قووڵتر" دەبێت.   خەتیبزادە پشتڕاستیکردەوە کە تاران بە شێوەی نافەرمی و لە رێگەی ئەوانی دیکەوە راوبۆچوون و پێشنیازی لەگەڵ ئەمریکا ئاڵۆگۆڕ کردووە.  هاوکات ئەمریکا، بەریتانیا، فەرەنسا، چین و رووسیا لە ئەنجوومەنی ئاساییشی نەتەوە یەکگرتووەکان لە راگەیێندراوێکی هاوبەشدا رایانەگەیاند "ئێمە بڕوایێکی پتەومان بەوە هەیە کە پێویستە رێگە لە بڵاوبوونەوەی زیاتری چەکی ئەتۆمی بگیرێت. " دەشڵێن: "ناتوانرێت لە جەنگی ئەتۆمیدا سەرکەوتن بەدەستبهێنرێت و ناشبێت هەرگیز بکرێت. "  رووسیاش هیوادەخوازێت ئەو راگەیێندراوە هاوبەشە ببێتە هۆی کەمکردنەوەی گرژییە نێودەوڵەتییەکان و دەشڵێت پێویستە کۆبوونەوەی لووتکە لە نێوان پێنج وڵاتە خاوەن ئەتۆمییەکەدا لە ئەنجوومەنی ئاسایش بکرێت.   وەزارەتی دەرەوەی رووسیا دەڵێت هیوادارن ئەو رێککەوتنەی نێوان پێنج وڵاتە خاوەن چەکە ئەتۆمییەکە "یارمەتیدەر بێت لە دروستکردنی متمانە و دانانی بناخەیەک بۆ کۆنتڕۆلکردنی چەکەکانی هێرشبردن و بەرگریکردن لە داهاتوودا. "  دەشڵێت ئەو رێککەوتنەی لە نێوان پێنج وڵاتە زلهێزەکاندا کراوە، لەسەر دەستپێشخەریی مۆسکۆ بووە.   هاوکات چین لە بارەی راگەیێندراوە هاوبەشەکەوە دەڵێت، ئەوان هیوادارن ئەو رێککەوتنە ببێتە هۆی "زیادکردنی متمانەی هاوبەش" و کەمکردنەوەی مەترسیی دروستبوونی جەنگی ئەتۆمی.  ما ژاوشوو، جێگری وەزیری دەرەوەی چین بە میدیای وڵاتەکەی راگەیاندووە، رێککەوتنەکە "ئەرێنییە" و یارمەتیدەر دەبێت لە "هاوسەنگکردنی پەیوەندیی نێوان وڵاتە زلهێزەکان. "  لەم رۆژنەی دواییدا، بەرپرسانی ئێران گفتوگۆکانیان بە ئەرێنی ناوبردووە و گەشبینی خۆیان بەرامبەر گەیشتن بە رێککەوتن دەربڕیوە.   خەتیبزادە گوتی وڵاتانی رۆژئاوا حاڵیبوون لەوەی کە دەبێت "سازش" لەسەر "داواکارییە گەورەکانیان" بکەن.   وێڕای ئەوە، واشنتن بەو رادەیە گەشبین نییە بەرامبەر بەرەوپێشچوونەکانی گفتوگۆ ئەتۆمییەکان.   ئەمریکا لە ساڵی ٢٠١٨ لەسەر دەستی دۆناڵد ترەمپ لە رێککەوتنە ئەتۆمییەکەی ساڵی ٢٠١٥ کشایەوە و دووبارە ژمارەیەک سزای بەسەر ئێراندا سەپاند، ئێرانیش لە بەرامبەردا وازی لە جێبەجێکردنی ئەرکەکانی نێو رێککەوتننامەکە هێنا و دەستی بە زیادکردنی چالاکییە ئەتۆمییەکانی کرد و سنووری پوختەکردنی یۆرانیۆمی تێپەڕاند.   جۆ بایدن، سەرۆکی ئێستای ئەمریکا ئامادەیی خۆی نیشاندانەوە بۆ گەڕانەوەی ئەمریکا بۆ نێو رێککەوتنەکە و لابردنی سزاکان لەسەر ئێران، بەو مەرجەی تاران چالاکییە ئەتۆمییەکانی سنوورداربکاتەوە.  تاران لە ماوەی رابردوودا، جەختی لەوە کردووەتەوە کە پێویستە سەرەتا ئەمریکا سزاکانی لەسەر لاببات.   تاوەکو ئێستا هەشت گەڕی دانوستاندنەکان لە ڤییەنای پایتەختی نەمسا بە بەشداریی راستەوخۆی بەریتانیا، ئەڵمانیا، فەرەنسا، چین و رووسیا و بەشداریی ناراستەخۆی ئەمریکا لەگەڵ ئێران کراون.