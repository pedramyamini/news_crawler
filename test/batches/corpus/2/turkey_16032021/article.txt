لە راگەیێندراوەکەی نووسینگەی داواکاری گشتیی بورسەدا هاتووە "وادیارە لە هەندێک هەژماری تۆڕە کۆمەڵایەتییەکاندا دەنگۆی بێ بنەما لەبارەی مردنی عەبدوڵڵا ئۆجەلان کە لە گرتووخانەی جۆری ئێفی داخراوی ئیمراڵی زیندانیکراوە، بڵاوکراوەتەوە. ئێمە رایدەگەیێنین زیندانیکراو لە ژیاندایە و دۆخی تەندروستیی باشە. بە رێزەوە بە رای گشتی رادەگەیێنین کە گوێ بەو جۆرە دەنگۆیانە نەدەن".  ئەمەش لەکاتیکدایە پارێزەرانی ئۆجەلان بە پێداگرییەوە داوای مۆڵەت دەکەن بۆئەوەی سەردانی ئیمراڵی بکەن و لەنزیکەوە زانیاری لەبارەی بریکارەکەیان وەربگرن.  عەبدوڵڵا ئۆجەلان لە شوباتی ١٩٩٩ وە لە گرتووخانەی ئیمراڵی بەندکراوە، دوایینجار لە ٧ی ئابی ٢٠١٩ پارێزەرەکانی سەردانیان کرد. دوای زیاتر لە دوو ساڵ گۆشەگیری، لە ١٢ی کانوونی دووەمی ٢٠١٩ رێگەدرا محەممەد ئۆجەلان سەردانی ئیمراڵی بکات و  چاوی بە عەبدوڵڵا ئۆجەلانی برای بکەوێت.  لە ساڵی ٢٠٢٠ دا و دوای ٢١ ساڵ ئۆجەلان لە رۆژانی ٣ی ئادار و ٢٧ی نیساندا بە تەلەفۆن قسەی لەگەڵ خێزانەکەی کردووە و لەوکاتەوە هیچ پەیوەندییەک لەنێوان ئۆجەلان و بنەماڵەکەیدا نەبووە.