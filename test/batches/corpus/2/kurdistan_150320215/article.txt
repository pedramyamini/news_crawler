ئەمڕۆ دووشەممە ١٥ی ئاداری ٢٠٢١ لە دیدارێکدا کە لە شاری ئامەدی باکووری کوردستان لەگەڵ رۆژنامەڤان ئەنجامیدا، عەلی باباجان، سەرۆکی پارتی پێشکەوتن و دیموکراسی لەبارەی پرسی سووریا و رۆژئاوای کوردستان وەڵامی پرسیارەکانی تۆڕی میدیایی رووداوی دایەوە و گوتی "ئەوەی بۆ تورکیا گرنگە ئاسایشی سنوورەکانییەتی، دەبێ تورکیا سازش نەکات، بەڵام ئەوەش هەیە کە ئێستا تورکیا لایەنێکە لە پرسە ناوخۆییەکانی سووریا و ناچارە لە چارەسەرکردنی کێشەی وڵاتانی دراوسێیدا و دەبێت هەڵوێستی بونیادنەرانە بگرێتەبەر. "  سەرۆکی پارتی پێشکەوتن و دیموکراسی ئاماژەی بەوەدا، کە دەبێ تورکیا ' ببێتە بەشێک لە چارەسەر، نەک بەشێک لە کێشەکان ' و دەشڵێت "تورکیا لەبارەی سووریا پێویستی بە ستراتیژیەتێک هەیە و لە پرسی سووریادا بێ ستراتیژییە. "  لە بەشێکی دیکەی قسەکانیدا عەلی باباجان پەیامێکی ئاراستەی وڵاتانی پەیوەندیدار بە دۆخی سووریا کرد و رایگەیاند "دەبێت تورکیا لەگەڵ وڵاتانی پەیوەندیدار لە نێو ئەو هەوڵەدابێت بۆئەوەی کێشە ناوخۆییەکانی سووریا چیدیکە نەبنە مەترسی بۆ سەر ئاسایشی تورکیا و ئیدی تورکیا بۆ پارستنی سنوورەکانی پێویستی بەوە نەبێت بچێتە ئەودیوی سنوور. "  ئەو قسانەی عەلی باباجان دوای ئەوە دێت، کە ١٠ ساڵ بەسەر شەڕ و قەیرانی سووریادا تێدەپەڕێت. کە لە ئاداری ساڵی ٢٠١١ یەکەم ئاماژە دەستپێکی شەڕ لە شاری دەرعا دەستیپێکرد، دواتر شارەکانی دیکەی سووریا، حمس، حەلەب، ئیدلب و ئەوانی دیکەش دەستیان بە خۆپیشاندان کرد.   بەپێی ئامارەکانی لقی رۆژهەڵاتی نێوەڕاستی یونسێف، شەڕی ١٠ ساڵەی سووریا بووەتە هۆی کوژرانی نزیکەی نیو ملیۆن کەس و بەپێی داتاکانی یونسێف، ١٢ هەزاری ئەو کوژراوانە منداڵن.  دەقی قسەکانی عەلی باباجان، سەرۆکی پارتی پێشکەوتن و دیموکراسی لە وەڵامی پرسیارێکی رووداو   "لەبارەی پرسی سووریا، لەوێ دۆخەکە کەمێک جیاوازترە، چونکە کاتێک وڵاتێک سنوورەکانی خۆی دەپارێزێ، جاری وا هەیە لەوانەیە تەنیا بە گرتنەبەری رێوشوێنەکان لەناو خاکی خۆیدا ئەستەم بێت ئەو کارە بکات. بۆیە لەوانەیە بۆ پاراستنی سنوورەکان پێویست بکات کەمێک بچێتە ئەودیوی سنوور. لە یاسا نێودەوڵەتییەکانیشدا ماددەی کراوەی تایبەت بەو خاڵە هەیە. ئەوەی لێرەدا بۆ تورکیا گرنگە ئاسایشی سنوورەکانییەتی. دەبێ تورکیا لە پرسی ئاسایشی سنوورەکانیدا سازش نەکات، بەڵام ئەوەش هەیە کە ئێستا تورکیا لایەنێکە لە پرسە ناوخۆییەکانی سووریا. تورکیا ناچارە لە چارەسەرکردنی کێشەی وڵاتانی دراوسێیدا هەڵوێستی بونیادنەرانە بگرێتەبەر. دەبێ تورکیا ببێتە بەشێک لە چارەسەر، نەک بەشێک لە کێشەکان. تورکیا بەپەلە پێویستی بە ستراتیژیەتێک هەیە لەبارەی سووریا. تورکیا ئێستا لە پرسی سووریادا بێ ستراتیژییە. تورکیا لەنێو هەنگاوە تاکتیکییەکاندا ونبووە. بۆیە بەر لە هەموو شتێک پێویستی بە ستراتیژییەتی سووریا هەیە. بۆئەوەی هەرچی زووە سەقامگیری بگەڕێتەوە بۆ سووریا و بۆئەوەی هەرچی زووە ئاشتی ناوخۆیی بەرقەراربێت، بۆ ئەوەی هەرچی زوورە خەڵکی سووریا کە لەو وڵاتەدا دەژین و ئەو سوورییانەش کە لە وڵاتەکەمانن بەخۆشگوزەرانی و ئارامی بژین، هەوڵێکی چڕ پێویستە. دەبێت تورکیا لەگەڵ وڵاتانی پەیوەندیدار لە نێو ئەو هەوڵەدابێت بۆئەوەی کێشە ناوخۆییەکانی سووریا چیدیکە نەبنە مەترسی بۆ سەر ئاسایشی تورکیا و ئیدی تورکیا بۆ پارستنی سنوورەکانی پێویستی بەوە نەبێت بچێتە ئەودیوی سنوور".