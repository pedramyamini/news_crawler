ئەو ئافرەتە ناوی (ز. م)ە و دوای ئەوەی بە شێوەیەکی نایاسایی چووەتە وان، لە چوارچێوەی رێکارەکانی بەرەنگاربوونەوەی کۆرۆنا بۆ ماوەیەکی کاتی کەرەنتین کراوە.  رووداوەکە دوای ئەوە ئاشکرابووە کە ئەو ژنە رۆژی ٢٦ی تەممووزی ئەمساڵ بە بەڕێوەبەری ناوەندەکەی گوتووە رۆژی ٢٢ی تەممووز لەلایەن ٣ کارمەندی ئاسایشی ناوەندەکەوە دەستدرێژی کراوەتەسەر.   دوای وەرگرتنی گوتەکانی ئەو ژنە ئێرانییە ٣ تۆمەتبارەکە لەلایەن فەرماندەیی جەندرمەی شارۆچکەی ئارتەمێتان دەستگیرکران، ٢ تۆمەتباریان درانە دادگا و بە تۆمەتی "دەستدرێژی سێکسی"  رەوانەی گرتووخانەی داخراوی وان کران.  ئەو دوو تۆمەتبارە رەتیدەکەنەوە دەستدرێژییان کردبێتە سەر ئەو ژنە کۆچبەرە و تائێستا لەبارەی تۆمەتبارەکانەوە سکاڵانامە ئامادە نەکراوە.    موراد مەڵەتی، سەرۆکی لقی وانی کۆمەڵەی مافی مرۆڤ ئەمڕۆ یەکشەممە ١٥ی تشرینی یەکەمی ٢٠٢٠ لە لێدوانێکدا بۆ تۆڕی میدیایی رووداو، رووداوەکەی پشتڕاستکردەوە و راگەیاند، لە وان رۆژ نییە کێشەی کۆچبەر و پەنابەر نەبێت بە رۆژەڤ و مانگ نییە کۆچبەر یان پەنابەر لە سنووری پارێزگاکەیاندا گیانلەدەست نەدات.   مەڵەتی گوتی: "لە سێ مانگی رابردوودا لە دەروازەی سنووری فەرمی ' پاییز ئاغا ' لە نێوان تورکیا - ئێران ٨ هاونیشتمانی نیشتەجێی وان لەلایەن سەربازانی سوپای تورکیا و ئێرانەوە کوژراون و ژمارەیەکی دیکەش برینداربوونە کە لەو سنوورەدا بە قاچاخ هاتووچۆیان کردووە.   مەڵەتی لە لێداونەکەیدا بۆ رووداو ئاماژەی بەوەدا، ماوەی ٣ رۆژە پلاتفۆرمی کۆچبەری وان کە کۆمەڵەی مافی مرۆڤ و بارۆی وان و ژمارەیەک رێکخراوی کۆمەڵگەی مەدەنی ئەندامن تێیدا، بۆ چارەسەرکردنی کێشەی کۆچبەر و پەنابەرانی سنووری پارێزگاکەیان دەسیپێشخەرییەکیان راگەیاندووە.