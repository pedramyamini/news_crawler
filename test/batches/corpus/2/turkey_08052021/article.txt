کۆبوونەوەکە لە بارەگای سەرەكیی سوپاسالاری ئەو وڵاتە لە ئەنقەرە بەڕێوەچوو، خولوسی ئاكار لەبارەی ئۆپەراسیۆنی ناوبراو بە "چڕنووكی هەورە برووسكە" كە لە رۆژی ٢٣ی نیسانی ئەمساڵەوە لە ناوچەكانی زاپ و ئاڤاشین و مەتین لە هەرێمی كوردستان بە پاساوی رووبەڕووبوونەوەی پەکەکە دەستیپێكردووە، رایگەیاند، "ئۆپەراسیۆن بەگوێرەی ئەو پلانەی داڕێژراوە بەڕێوەدەچێت. بەسەركەوتوویی پێشڕەوییەكان دەكرێن. ئۆپەراسیۆنەكە تا لەناوبردنی دوایین تیرۆریست بەردەوام دەبێت".   خولوسی ئاكار راشیگەیاند، ئۆپەراسیۆنەكان و چالاكییە سەربازییەكانی سوپا تەنیا لە سووریا و عێراق نین، بەڵكو لە دەریای ئیجە، دەریای سپی، قوبرس، قەرەباخ و لیبیاش بۆ بەرژەوەندیی توركیا بەردەوام دەبن.   لەبارەی پەیوەندییەكان لەگەڵ یۆنان، خولوسی ئاكار رایگەیاند، وێڕای ئەوەی توركیا چەندین جار بەشێوەیەكی راستەوخۆ و لە رێگەی نەتەوە یەكگرتووەكان و یەكێتیی ئەوروپا و چەند وڵاتێكی هاوپەیمانەوە نیازپاكیی خۆی نیشانداوە، بەڵام یۆنان بە ئاراستەیەكی پێچەوانە هەنگاو دەنێت و كار بۆ هەڵكشاندنی گرژییەكان دەكات و گوتیشی، "ئەم كارەی یۆنان هەڵەیە، چونكە توركیا وڵاتێك نییە چۆك دابدات، بەتایبەتی لە بەرامبەر هەڕەشە و گوشار و گەمارۆی سیاسی".   وەزیری بەرگریی توركیا لەبارەی هەوڵەكان بۆ ئاساییكردنەوەی پەیوەندییەكان لەگەڵ میسر، خۆشحاڵی خۆی دەربڕی و رایگەیاند، "بەردەوامبوونی گفتوگۆكان لە بەرژەوەندیی هەردوو وڵاتدایە و لە رووی سەربازیشەوە ئامادەی هەموو جۆرە هاوئاهەنگییەك دەبین".   لەبارەی لیبیا، وەزیری بەرگریی توركیا گوتی، بەگوێرەی رێككەوتنی ئەنقەرە - تەرابلووس، هێزە سەربازییەكانی تورکیا درێژە بەچالاكی و هاوكارییە سەربازییەكانیان بۆ حكومەتی لیبیا دەدەن كە رەوایی نێودەوڵەتی هەیە.   سوپای تورکیا بە بیانووی رووبەڕووبوونەوەی گەریلاکانی پەکەکە، رۆژی ٢٣ی نیسانی ٢٠٢١، دەستی بە هێرشکردنە سەر ناوچەکانی مەتین، ئاڤاشین و زاپ لە بەرزاییەکانی هەرێمی کوردستان کرد.  وەزارەتی بەرگریی تورکیا ئاماژە بەوە دەکات، لەو کاتەوەی ئۆپەراسیۆنی ناسراو بە "چڕنووکی هەورە برووسکە"ی لە ٢٣ی مانگی رابردووەوە دەستپێکردووە، ٧٢ گەریلا کوژراون.  لەبارەی زیانەکانی نێو ریزەکانی، وەزارەتی بەرگریی تورکیا، دەڵێت، لە دەستپێکی ئۆپەراسیۆنەکەوە شەش سەربازیان لە هەرێمی کوردستان کوژراون؛ بەڵام هەپەگە دەڵێت، لە دەستپێکی ئۆپەراسیۆنەکەوە ٩٦ سەربازی سوپای تورکیا کوژراون و ١٠ گەریلاش گیانیان لەدەستداوە.