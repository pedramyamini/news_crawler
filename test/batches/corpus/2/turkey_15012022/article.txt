ئەو ١٦٢ کەسەی کە لە ١١ ـی کانوونی دووەمی ٢٠٢٢ دا بەتۆمەتی ئەندامێتی گولەنییەکان لە نێو ریزەکانی سوپای تورکیا دەستبەسەرکران، لەچوارچێوەی بڕیارێکی داواکاری گشتیی ئیزمیر بوو کە فەرمانی گرتنی بۆ ١٨٥ کەس دەرکردبوو.  رۆژی هەینی ١٤ ـی تشرینی دووەمی ٢٠٢٢ لەو ١٦٢ کەسە دەستبەسەرکراوە لێکۆڵینەوە لەبارەی ١٦٠ یان کۆتاییهات.   لەو ١٤٨ کەسەی دەستبەسەرکرابوون ٣١ یان بە هۆکاری "گەواهیدەری بەسوود" لەلایەن هێزە ئەمنییەکانەوە ئازادکران، ١١٧ یان درانە دادگە. بە بڕیاری دادگەی ئیزمیر ٦٠ یان خرانە زیندانەوە و ٥٧ یان بە مەرجی دادی ئازادکران. ئۆپەراسیۆنی هێزە ئەمنییەکانی تورکیا بۆ گرتنی ٢٣ داواکراوەکەی دیکە بەردەوامە.   بەگوێرەی داتا فەرمییەکان، داواکاری گشتیی ئیزمیر لە چوارچێوەی لێكۆڵینه‌وه له دۆسیه‌ی گولەنییەکان، لە ماوەی ساڵیکدا بڕیاری گرتنی بۆ سێ هەزار و ٦٣٥ کەس دەرکردووە و لەو ژمارەیەش هەزار و ٥٨٥ کەسیان بە بڕیاری دادگە خراونەتە زیندانەوە.   حکومەتی تورکیا، گولەنییەکانی خستووەتە لیستی تیرۆر و بە ئەنجامدانی هەوڵی کودەتاکەی ١٥ ـی تەممووزی ٢٠١٦ تۆمەتباریان دەکات، ئەوە لەکاتێکدایە گولەنییەکان رەتیدەکەنەوە دەستیان لە هەوڵی کودەتاکە هەبووبێت.  لە تورکیا دوای هەوڵی کودەتا سەربازییە شکستخواردووەکەی ١٥ ـی تەممووزی ٢٠١٦ ـەوە تاوەکو ئێستا بە هەزاران فەرماندە، سەرباز و قوتابی قوتابخانە سەربازییەکان بەتۆمەتی ئەوەی پەیوەندییان لەگەڵ گولەنییەکان هەیە، خراونەتە زیندانەوە، یان لەسەر کار لادراون و دوورخراونەتەوە.   سەرۆکایەتیی ھۆبەی بەرەنگاربوونەوەی تیرۆر لە نێو ریزەکانی سوپای تورکیا دژی گولەنییەکان لە ١٩ ـی تشرینی یەکەمی ٢٠١٩ وە تاوەکو ١١ ـی کانوونی دووەمی ئەمساڵ ٢٣ ئۆپەراسیۆنی ئەنجامداوە. لەو ماوەیەدا فەرمانی دەستگیرکردن بۆ سێ ھەزار و ٤٥٠ کەس دەرچووە کە ھەزار و ٥٢٥ یان دەستبەسەرکراون و ٥٠٠ گومانلێکراویش بەھۆی ئەوەی دانپێدانانیان پێشکەش کردووە، ئازادکراون.