بەپێی راپۆرتی رێکخراوی پزیشکی دادی ئێران، رێژەی هەڵەی پزیشکی لە ساڵی رابردوو بەراورد بە ساڵی ٢٠٢٠ بەڕێژەی ١٢ % زیادیکردووە. ٨ هەزار و ٨٥٠ دۆسیەی هەڵەی پزیشکی تۆمارکراوە کە لەو ژمارە ٤ هەزار و ١٢٤ دۆسیە سزای بەسەردا سەپێندراوە و ٤ هەزار و ٧٢٦ دۆسیەش لێخۆشبوونییان بۆ دەرچووە.  هەر بەپێی راپۆرتی رێکخراوەکە، زۆربەی ئەو دۆسیانە لەسەر هەڵەی پزیشكی ددان، نەشتەرگەری گشتی، پزیشکی ژنان و پەرستاری بوون. پارێزگاکانی ئەلبورز و فارس زۆرترین و پارێزگای لۆرستانیش کەمترین هەڵەی پزیشكیان تێدا تۆمارکراوە.  بەپێی یاسای ئێران، هەر هەڵەیەکی پزیشکی، ئەگەر لە لایەن خێزان یان ئەو کەسەی هەڵەکەی لەسەر ئەنجامدراوە، بەدواداچوونی بۆ بکرێت، دۆسیەکەی دەدرێتە پزیشکی داد و لە چەند کۆمیسیۆنێکی ئەو رێکخراوەدا، لێکۆڵینەوەی لەسەر دەکرێت. زۆر جار ئەو دۆسییانە دوای لێکۆڵینەوەکان، سزای بۆ ئەو کەسانە هەبووە کە تووشی هەڵەکە بوون و زۆر جاریش ئەو بابەتە پێچەوانە بووەتەوە.  مازیار تاتایی، پارێزەرە و دەڵێت، "ئەو کۆمیسیۆنانە زۆر جار بەدواداچوونیان کردووە و بۆیان دەرکەوتووە کە پزیشکێک تووشی کەمتەرخەمی بووە و سزایان داوە، زۆرجاریش لە بە دواداچوونەکانیان دەرکەوتووە کە کەمتەرخەم نین بۆیە فایلەکانیان داخستووە. "  وێڕای ئەو هەڵە پزیشکییانە، یەکێکی دیکە لەو هەڵانەی لە کەرتی تەندروستیدا مەترسیی لەسەر گیانی هاووڵاتیان دروستکردووە، هەڵەی ئەو دەرمانانەیە کە لە لایەن پزیشکانەوە بۆ نەخۆشەکان پێشنیاز دەکرێت.  بەپێی ئاماری رێکخراوی جیهانی پزیشکانی ئاشتی و تەندروستی، ساڵانە لە ئێران ٤٥ هەزار کەس بەهۆی هەڵەی دەرمان زیانییان پێدەگات و لەو ژمارە ٣ هەزار کەس گیانیان لەدەستدەدەن.  بەرزبوونەوەی هەڵەی پزیشکی و دەرمان لە ئێران و رۆژهەڵاتی کوردستان لە کاتێکدایە کە بەگوتەی بەشی پۆلیس و چاودێریی رێکخراوی پزیشكی دادی ئەو وڵاتە، ساڵانە زیاتر لە ٣٠ هەزار دۆسییەی سکاڵا لەسەر هەڵەی پزیشکی و دەرمان لەو رێکخراوە تۆمار دەکرێت کە تەنیا ٣٠ % یان بەدواداچوون بۆ سکاڵاکەیان دەکەن.