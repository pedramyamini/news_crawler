وەزارەتی دەرەوەی تورکیا تاوەکو ئێستا لەبارەی گواستنەوەی باڵیۆزخانەی وڵاتەکەی لە ئەسیوپیاوە بۆکینیا هیچ روونکردنەوەیەکی بۆ رای گشتیی بڵاونەکردووەتەوە، بەڵام میدیاکانی تورکیا باس لەوە دەکەن، تورکیا لە ترسی ئەوەی بە "درۆن"هێرش بکرێتە سەر باڵیۆزخانەکەیان، ناچاربووە باڵیۆزخانەی ئەدیس ئابابا لە ئەسیوپیا بگوازێتەوە بۆ کینیا.   باڵیۆزخانەی تورکیا لە ئەسیوپیا رۆژی ٢٥ی تشرینی دووەمی ٢٠٢١ داوای لەو هاووڵاتیانی تورکیا کردبوو کە لە ئەسیوپیا دەژین، ئەو وڵاتە جێبهێڵن.   بەگوێرەی میدیاکانی تورکیا، ئەسیوپییەکان پێیانوایە ئەو درۆنانەی لەسەروویانەوە لە تورکیا و وڵاتانی وەک ئێران و ئیمارات رەوانەی ئەسیوپیا کراون، کاریگەری راستەوخۆی هەبووە لەسەر ئاراستەی شەڕی ناوخۆ لە وڵاتەکەیاندا.   تورکیا بە فەرمی فرۆشتنی درۆنی بە ئەسیوپیا رانەگەیاندووە، بەڵام لە ماوەی شەش مانگی رابردوودا سەرۆکوەزیرانی ئەو وڵاتە دوو جار سەردانی تورکیای کردووە و لەگەڵ رەجەب تەیب ئەردۆغان سەرۆککۆماری تورکیا کۆبووەتەوە.   رەجەب تەیب ئەردۆغان لە تشرینی یەکەمی ٢٠٢١ دوای کۆتاییهاتنی گەشتەکەی بۆ وڵاتانی ئەنگۆلا، نایجیریا و تۆگۆ لە ئەفریقا رایگەیاند، "لە ئەفریقا بڕۆم بۆ هەر شوێنێک پرسیاری فڕۆکەی بێفڕۆکەوانم لێدەکەن".   زیاتر لە ١٤ مانگە شەڕ و پێکدادان لەنێوان سوپای ئەسیوپیا و چەکدارانی "بەرەی رزگارکردنی گەلی تیگرای" دەستیپێکردووە.  لە مانگی تشرینی دووەمی ساڵی ٢٠٢٠ سوپای ئەسیوپیا بە فەرمانی ئابێ ئەحمەد، سەرۆکوەزیران هێرشیکردە سەر هەرێمی تیگرای.