ئورسولا ڤۆن دێرڵاین، سەرۆکی کۆمسیۆنی یەکێتیی ئەوروپا سەبارەت بە بڕیاری دادگای مافی مرۆڤ لەبارەی سەلاحەدین دەمیرتاش و عوسمان کاڤاڵا کە تورکیا جێبەجێی ناکات، گوتی: "مافی مرۆڤ دانوستاندنی لەسەر ناکرێت و بڕیارەکانی دادگای مافی مرۆڤی ئەوروپا لەبارەی دەمیرتاش و کاڤاڵا روونن. تورکیا وەکو ئەندامێکی دامەزرێنەری کۆنسەی ئەوروپا، گرنگە پابەندی بڕیارەکانی دادگای مافی مرۆڤی ئەوروپا ببێت".  ڤۆن دێرڵاین هەروەها ئاماژەی بەوەدا دەیانەوێت پەیوەندییەکی باشتریان لەگەڵ تورکیا هەبێت و لە چەند هەفتە و مانگی داهاتوودا ئەمە دیار دەبێت، هاوکات پابەندبوونی تورکیای بە رێککەوتنی ٢٠١٦ی پەنابەران بە "نیازباشی" ناوبرد و لەو بابەتەدا بەڵێنی پاڵپشتیی دارایی بە تورکیا دا.  ڤۆن دێرڵاین تویتێکیشی بڵاوکردەوە کە جەختیکردووەتەوە لە کۆبوونەوەیان لەگەڵ ئەردۆغاندا پەیوەندیی بەهێزی ئابووری، یەکێتیی گومرگەکان و بابەتی کۆچبەران خراونەتە بەر باس. ڤۆن دێرڵاین هەر لە تویتەکەدا نووسیویەتی: "بۆ ئەوەی پەیوەندییەکان باشتر بن، تورکیا لەسەریەتی رێز لە ستاندارد و رێسا نێودەوڵەتییەکانی مافی مرۆڤ بگرێت".  هەروەها چارلز میشێل، سەرۆکی کۆنسەی یەکێتیی ئەوروپا رایگەیاند لەگەڵ سەرۆککۆماری تورکیادا کۆبوونەوەیەکی راست و دروستیان لەبارەی داهاتووی پەیوەندییەکانی تورکیا - یەکێتیی ئەوروپا کردووە.  چارلز میشێل بڕیاری کشانەوەی تورکیای لە پەیماننامەی ئیستەنبووڵ کە تایبەتە بە داکۆکیکردن لە مافەکانی ژنان، بە هۆکاری دروستکردنی نیگەرانی ناوبرد.  دادگای مافەکانی مرۆڤی ئەوروپا پێشتریش رۆژی ٢٢ ـی کانوونی یەکەمی ٢٠٢٠ رایگەیاند: "هیچ بەڵگەیەکی بەرجەستە نییە بۆ ئەوەی سەلاحەدین دەمیرتاش بە تۆمەتی تیرۆر سزا بدرێت" و رایگەیاند، بڕیاری هێشتنەوەی دەمیرتاش لە زیندان پاڵنەری سیاسی لەپشتە.   دادگەی مافەکانی مرۆڤی ئەوروپا داوای لە حکومەتی تورکیا کردبوو بە ٣٥٠٠ یۆرۆ قەرەبووی ماددی و ٢٥ هەزار یۆرۆ قەرەبووی مەعنەوی دەمیرتاش بکاتەوە و خەرجییەکانی دادگاش بدات کە ٣١ هەزار و ٩٠٠ یۆرۆیە.  ئەمە لەکاتێکدایە دوو جاری دیکەش دادگا ئەوروپییەکە بە روونی بڕیاری ئازادکردنی دەمیرتاشی داوە، بەڵام تورکیا جێبەجێی نەکردووە.  سەڵاحەدین دەمیرتاش لە ٤ ـی تشرینی دووەمی ٢٠١٦ وە لە گرتووخانەی ئەدیرنە بەندکراوە.   هەروەها عوسمان کاڤاڵای بزنسمان و چالاکڤانی تورک بەتۆمەتی '' ھاندان بۆ ئاژاوەگێڕی و دژایەتیکردنی دەسەڵات و سپۆنسەرکردنی خۆپیشاندەرانی رووداوەکانی پارکی گەزی '' دەستبەسەرکرا و زیاتر لە سێ ساڵە سەرباری چەندین جار دەرکردنی بڕیاری ئازادکردنی لەلایەن دادگای مافی مرۆڤی ئەوروپاوە، کەچی ھێشتا لە زینداندایە.   تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستوویەتییە بڕگەی ٩٠ی دەستووری وڵاتەکەیەوە. بەپێی ئەو واژۆیە و دەستووری وڵاتەکەی، تورکیا دەبێت بڕیارەکانی دادگەی مافی مرۆڤی ئەوروپا وەکو خۆیان جێبەجێ بکات.