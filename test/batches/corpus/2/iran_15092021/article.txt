نەسرەتوڵڵا مورادی، بەڕێوەبەری ئەمنیی پارێزگای کرماشان دەڵێت، هەموو دەروازە سنوورییەکانی ئێران، بەتایبەت دەروازەی خوسرەوی کە دەکەوێتە نێوان قەسری شیرین و خانەقینەوە داخراون، بۆیە دەبێت خەڵک نەچنە دەروازە سنوورییەکان بە مەبەستی چوونە نێو عێراق.  هاوکات مەجید کاکی، قایمقامی کاتیی شاری میهران لە پارێزگای ئیلام داوای لە خەڵک کرد نەچنە دەروازەی سنووریی شارەکەی و گوتیشی، "رێگەش نادرێ خەڵک بێنە نێو ئەم شارە".  مەجید کاکی داوای لە خەڵک کرد گوێ بە دەنگۆی بڵاوکراوەی نێو تۆڕە کۆمەڵایەتییەکان نەدەن، چونکە لە رۆژانی رابردوودا خەڵک بە پشتبەستن بەو دەنگۆیانە ویستوویانە بچنە نێو میهران و لەوێوە هەوڵبدەن بچنە نێو عێراق.  حکومەتی عێراق بەهۆی کۆرۆناوە سەردانی خەڵکی بۆ ناوەندە ئایینییە پیرۆزەکانی سنووردار کردووە. حکومەتی عێراق سەرەتا رایگەیاند کە رێگە بە ٣٠ هەزار کەس دەدات لە ئێرانەوە سەردانی وڵاتەکەی بکەن، بەڵام دوای سەردانەکەی سەرەتای ئەم هەفتەیەی مستەفا کازمی، سەرۆکوەزیرانی عێراق بۆ ئێران ژمارەکە بۆ نزیکەی ٦٠ هەزار کەس زیادکرا، بەڵام ئەو کەسانە دەبێت لە رێگەی ئاسمانییەوە بچنە نێو وڵاتەکەی.  ٢٧ و ٢٨ی ئەم مانگە چلەی ئیمام حوسێن بەڕێوەدەچێت، بەڵام نزیکەی هەفتەیەک پێش ئەوە خەڵکی هەوڵ دەدەن بگەنە عێراق بە مەبەستی بەشداریکردن لە رێوڕەسمەکەدا.