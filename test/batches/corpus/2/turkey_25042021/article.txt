سێدات ئۆنال، جێگری وەزیری دەرەوەی تورکیا بە باڵیۆزی ئەمریکای گوتووە کە راگەیێندراوەکەی بایدن بۆ بە جینۆسایدناساندنی کۆمەڵکوژیی ئەرمەنەکان هیچ بنەمایەکی یاسایی نییە و ئەنقەرە رەتیدەکاتەوە، جێگەی قبووڵکردن نییە و بە تووندترین شێوەش سەرکۆنەی دەکات.   جێگری وەزیری دەرەوەی تورکیا بە باڵیۆزی ئەمریکای گوتووە ئەو هەنگاوەی بایدن برینێکی قووڵ لە پەیوەندیی نێوان هەردوولا دروستدەکات و، بەئاسانی سارێژنابێت.  مەولوود چاوشئۆغلو، وەزیری دەرەوەی تورکیا بە میدیاکانی وڵاتەکەی گوتووە، "ئەو بڕیارەی ئەمریکا زیان بە پەیوەندییەکانی نێوان ئەنقەرە و واشنتن دەگەیێنێت".  شەوی رابردوو جۆ بایدن لە راگەیێندراوێکدا بەفەرمی دانی بە جینۆسایدی ئەرمەنەکاندا نا، گوتی هەموو ساڵێک لەو رۆژەدا یادی گیانی ئەوانە دەکەنەوە کە لەژێر دەستی عوسمانیدا جینۆسایدکراون.