بەگوێرەی راگەیێندراوێک کە لەلایەن وه‌زاره‌تی به‌رگریی توركیا لە تۆڕی كۆمه‌ڵایه‌تیی توویتەر بڵاوکراوەتەوە، رۆژی ٢٥ی نیسانی ٢٠٢١ لە چوارچێوەی ئۆپەراسیۆنی چڕنووکی برووسکە - چڕنووکی هەورەتریشقە لە ناوچەی مەتینی باشووری کوردستان سەربازێکی شارەزا بەناوی ئایگیون چاکار کوژراوە.  خولوسی ئاکار، وەزیری بەرگریی تورکیا پەیامێکی لەبارەی کوژرانی ئەو سەربازەوە بڵاوکردووەتەوە و بەناوی خۆی و ئەندامانی وەزارەتی بەرگری پرسە و سەرەخۆشیی لە خێزانی سەربازەکە و خەڵکی تورکیا کردووە.  وەزیری بەرگریی تورکیا رۆژی یەکشەممە ٢٥ی نیسان گیانلەدەستدانی ٣١ گەریلا و برینداربوونی ٦ سەربازی سوپای وڵاتەکەیی راگەیاندبوو، لە بەرامبەردا ناوەندی راگەیاندنی هێزەکانی پاراستنی گەل - هەپەگە کە باڵی سەربازیی پەکەکەیە، رایگەیاند،  لە ناوچەی مەتین ٨ سەربازی کۆماندۆیان کوشتوون و ١٦ی دیکەشیان بریندارکردوون.  سوپای تورکیا بە بیانووی گەریلاکانی پەکەکە لە رۆژی هەینی ٢٠٢١/٠٤/٢٣ ـەوە دەستی بە هێرشکردنە سەر ناوچەکانی مەتین، ئاڤاشین و زاپ کردووە. بەو هۆیەوە لە هەندێک شوێن پێکدادان لەنێوان هەردوولادا روویداوە.  لە ساڵی ٢٠٢٠ ـەوە تاوەکو ئێستا ١١ گوند چۆڵ کراون، لە سێ ساڵی رابردوویشدا ٣٣ کەسی سڤیل بەهۆی هێرشەکانەوە شەهید بوون.