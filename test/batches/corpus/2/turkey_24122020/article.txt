باشاک دەمیرتاش، هاوژینی سەڵاحەددین دەمیرتاش، هاوسەرۆکی پێشووی هەدەپە بە ئاژانسی هەواڵیی رۆیتەرزی راگەیاند، پێشبینی دەکات تورکیا پابەندی داواکەی دادگای باڵای مافەکانی مرۆڤی ئەوروپا بێت بۆ ئازادکردنی هاوژینەکەی، چونکە تورکیا یەکێکە لە ئەندامانی پەیماننامەی مافەکانی مرۆڤی ئەوروپا و "یەکێکە لە دامەزرێنەرانیشی".  رۆژی سێشەممە ٢٢ی کانوونی یەکەمی ٢٠٢٠ دادگای مافەکانی مرۆڤی ئەوروپا فەرمانی کرد بە "دەستبەجێ ئازادکردنی" سەڵاحەددین دەمیرتاش. دادگاکە ئاماژەی بەوە کرد کە پاساوەکانی تورکیا بۆ دەستگیرکردنی دەمیرتاش بۆ ماوەی زیاتر لە چوار ساڵ لەسەر تۆمەتی پەیوەست بە تیرۆر بیانوو نین، ئەوەش لەلایەن سەرۆکی تورکیاوە رەتکرایەوە.  باشاک دەمیرتاش گوتوویەتی "پرسەکە تەنیا لەبارەی دەمیرتاشەوە نییە، تەواوی سیستەمی دادوەری پێویستی بە چاککردن هەیە".  هاوژینەکەی دەمیرتاش باسی لەوە کردووە، دەستووری تورکیا دەبێت ئێستا پابەندبێت بە حوکمی دادگا، بەڵام دەبێت کاری زیاتر بۆ ئەو مەبەستە بکرێت، "ئێمە دەزانین کە سەڵاحەددین و هاوڕێکانی بە نایاسایی و نادادپەروەرانە لە زینداندا هێڵدراونەتەوە. بڕیاری فەرمیی دادگاکەی ئەوروپاش، ئێمەی دڵخۆش کرد".  باشاک دەڵێت، سەرەڕای ئەو ماوە سەختەی لەماوەی دەستبەسەرکردنی دەمیرتاشدا بەسەری بردووە، ئارامی گرتووە، دەشڵێت "خەڵک دەبێت بە بەهێزی بمێننەوە لەکاتێکدا شەڕ لەپێناو ئەوەدا دەکەن کە باوەڕیان پێیەتی".  ئەندامانی ئۆپۆزیسیۆن و گرووپەکانی مافی مرۆڤ، حکومەتی تورکیا بەوە تۆمەتباردەکەن کە گوشار لە سیستەمی دادوەری دەکەن بۆ بێندەگکردنی نەیارەکانی رەجەب تەیب ئەردۆغان، سەرۆککۆماری تورکیا، بەتایبەتی لەدوای هەوڵی کودەتا سەربازییەکەی تەممووزی ٢٠١٦.  ئەردۆغان و ئاک پارتی بەردەوام ئەو تۆمەتانە رەتدەکەنەوە و دەڵێن، دادگاکان بڕیاری سەربەخۆی خۆیان دەدەن.  ئەنقەرە هەدەپە بەوە تۆمەتباردەکات کە پەیوەندیی لەگەڵ پارتی کرێکارانی کوردستان - پەکەکە هەیە، کە لەلایەن تورکیا، یەکێتیی ئەوروپا و ئەمریکاوە وەکو "رێکخراوێکی تیرۆریستی" ناسێندراوە.  هەدەپە سێیەمین گەورەترین پارتە لە پەرلەمانی تورکیا، رەتیدەکاتەوە کە پەیوەندیی بە تیرۆرەوە هەبێت.