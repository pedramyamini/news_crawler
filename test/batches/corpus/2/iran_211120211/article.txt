دوای دوو ساڵ، دەسەڵاتی دادوەریی ئێران دادگایەکی بۆ سزادانی ئەو کەسانە پێکهێناوە، کە هۆکاری ئەو رووداوە بوون و لەلایەن حکومەتەوە بە هەڵەی ئینسانی لێکدرایەوە. کەسوکاری قوربانیانی ئەو رووداوە ئەمڕۆ لەبەردەم دادگای سەربازیی تاران، گردبوونەوە و بە چەند دروشمێک ناڕەزایەتییان دەربڕی.  ئیبراهیم مێهرانفەر، دادوەری دادگای سەربازیی تاران لە یەکەم دانیشتنی دادگا لەبارەی ئەو دۆسیەیە، رایگەیاند، " ١٠ تاوانباری سەربازی لە دۆسیەکەدا ناویان هاتووە و دادگایی دەکرێن. دادگا دوو جار مۆڵەتی ١٠ رۆژی داوە بە کەسوکاری قوربانیان کە دۆسیەی تایبەتی دادگا بخوێننەوە و کەموکوڕیەکانی باس بکەن. ١٠٣ کەس لە کەسوکاری قوربانیان سکاڵایان رادەستی دادگا کردووە و دادگاکەیان بە فەرمی ناسیوە".  گوتەبێژی ئەنجوومەنی کەسوکاری قوربانییانی فڕۆکە ئۆکراینییەکە لە دەرەوەی ئێران، لە یەکەم کاردانەوەیدا دادگاکەی بە شانۆیەکی شەرمهێن ناوبرد و دەڵێت، "ئەنجوومەنی کەسوکاری قوربانیان سکاڵایان دژی رێبەری کۆماری ئیسلامی، فەرماندەی سوپای پاسداران و هێزی ئاسمانیی سوپا و هەروەها محەممەد جەواد زەریف، وەزیری پێشووی دەرەوەی ئێران تۆمار کردووە و گرنگی بە سکاڵاکەیان نەدراوە".  بە گوتەی حامید ئیسماعیلیون، گوتەبێژی ئەنجوومەنی کەسوکاری قوربانیانی فڕۆکە ئۆکراینییەکە، لە دوو ساڵی رابردوودا، حکومەت دەیان جار لەسەر ئەو دۆسیەیە درۆی لەگەڵ خەڵک و کۆمەڵگەی نێودەوڵەتییش کردووە و ئەم دادگایەش ئەنجامی هەر ئەو نمایشانەیە، کە دەریدەخات رووداوەکەیان بەلاوە گرنگ نەبووە.  حامید ئیسماعیلیون دەڵێت، "نوێنەری یەکێتیی ئەوروپاتان بانگهێشتی سەر سفرە و خوانی خۆتان کردووە و کەس نییە لێی بپرسێت ئەو سفرە و خوانە کەی لەگەڵ ئەو دروشمانە یەک دێتەوە کە بۆ پاراستنی مافی مرۆڤ دەیدەن. کوشتاری پی ئێس ٧٥٢ کە ١٣٨ گەشتیاری کەنەدا کوژران، لەلایەن ئەو کەسانەوە بوو، کە بۆ رێوڕەسمی دەستبەکاربوونی سەرۆککۆماری نوێ، هەموو فڕۆکەخانەکانیان داخست، بەڵام لە دۆخی شەڕدا، گیانی کەسانی بێتاوان بەلایانەوە هیچ گرنگییەکی نەبوو".  بە گوتەی ئەندامانی ئەنجوومەنی کەسوکاری قوربانیانی فڕۆکە ئۆکراینییەکە، دادگای سەربازیی ئێران، دوو مانگ پێش ئێستا ناوی ئەو ١٠ کەسەی بۆ ئەو ئەنجوومەنە ناردووە؛ بەڵام ئەنجوومەنەکە دەڵێن، ئەو ١٠ کەسە ژمارەیەک ئەفسەری پلە نزمن و بەو شێوەیە دەیانەوێت، تاوانەکە بخەنە ئەستۆی کەسانی دیکە.