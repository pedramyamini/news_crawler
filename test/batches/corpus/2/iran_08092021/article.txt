محەممەد تەقی ئۆسانلوو، فەرماندەی قەرارگای حەمزەی سەیدوشوهەدا کە بە کاریگەرترین لقی سوپای پاسداران لە رۆژهەڵاتی کوردستان دادەنرێت، دەڵێ: "نابێت حکومەتی هەرێمی کوردستان ئەو گرووپانە لە باوەشی خۆی پەروەردە بکات؛ ئێمە بە بەرپرسانی هەرێممان راگەیاندووە کە دەبێت ئەو گرووپانە دەربکرێن".  محەممەد تقی ئۆسانلوو گوتی: "بێگومان هێرش دەکەینە سەر ئەو گرووپانە؛ داوا لە خەڵک دەکەم لە بنکەکانیان دوور بکەونەوە".  ئەم هەڕەشەیە لە کاتێکدایە، رۆژی دووشەممە ٦ - ٩ - ٢٠٢١ محەممەد پاکپوور، فەرماندەی هێزی وشکانی سوپای پاسداران رایگەیاند، سەرەڕای چەندینجار ئاگادارکردنەوەی بەرپرسانی هەرێمی کوردستان لەبارەی چالاکیی هێزەکانی دژبەری کۆماری ئیسلامیی ئێران، هێشتا ئەو هێزانە چالاکییان هەیە و گوتی، دانبەخۆداگرتنی سوپاش کۆتاییهاتووە و کۆماری ئیسلامی وەڵامێکی تووندی ئەو چالاکییانە دەداتەوە.  هەمان رۆژ ناوەندی هاوکاری حیزبەکانی کوردستانی ئێران، کە لە چوار پارتی رۆژهەڵاتی کوردستان پێکدێت، لە راگەیێندراوێکدا رایگەیاند: کۆماری ئیسلامی لە ناوخۆدا تووشی قەیران بووە و بۆ خۆدزینەوە لە قەیرانەکە، دەیەوێ قەیرانێکی دیکە بخوڵقێنێت.   ناوەندی هاوکاری داوای لە حکومەتەکانی هەرێمی کوردستان، عێراق و کۆمەڵگەی نێودەوڵەتی کردووە "سنوورێک بۆ زیادەڕۆییەکانی" کۆماری ئیسلامیی ئێران دابنێن و بەرامبەر هەڕەشەکانی ئێران "هەڵوێست" بگرن.  حیزبەکانی رۆژهەڵاتی کوردستان لە قۆناخی جیاوازدا شەڕیان لەگەڵ کۆماری ئیسلامیی ئێران راگرتووە. کۆمەڵە لە سەرەتای نەوەدەکانی سەدەی رابردوودا و حیزبی دیموکرات لە ناوەڕاستەکانی نەوەدەکانی سەدەی رابردوودا چالاکیە چەکدارییەکانیان دژی کۆماری ئیسلامیی ئێران راگرت.   دواتر پژاک کە ساڵی ٢٠٠٤ دامەزرا، هەندێ چالاکیی چەکدارانە و تێکهەڵچوونی لەگەڵ هێزەکانی ئێراندا هەبوو؛ پێکدادانی نێوانیان لە ساڵی ٢٠١١ گەیشتە لووتکە، بەڵام هەمان ساڵ هەردوولا ئاگربەستیان راگەیاند.  کاوە بەهرامی، بەرپرسی دەزگای فەرماندەیی هێزی پێشمەرگەی حدکا دەڵێ: "ئێمە شەڕی چەکدارییمان دەستپێنەکردووە و هێرشیشمان نەکردووە، ئەگەر حاڵەتێکیش روویدابێت ئەوە کۆماری ئیسلامی خۆی هۆکاری بووە".  عەبدوڵڵا ئازەربار، ئەندامی نووسینگەی سیاسیی کۆمەڵەی شۆڕشگێری زەحمەتکێشانی کوردستانی ئێران هەڕەشەکانی بەرپرسانی ئێرانی بە شەڕی دەروونی ناودەبات و دەڵێ: لە بەرەبەری هەڵبژاردنە پەرلەمانییەکانی عێراقدا، ئێران دەیەوێ گوشار بخاتە سەر حکومەتی هەرێمی کوردستان و عێراق.