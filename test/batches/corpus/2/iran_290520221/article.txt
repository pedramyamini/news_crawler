دانیشتوویەکی تاران دەڵێت، "پێرێ دوانیوەڕۆکەی چووم دەرمان بۆ دایە گەورەم بکڕم، لەناکاو بینیم یەکێک لەوانەی وردەئاسن کۆدەکەنەوە، خۆی بۆ نێو زبڵەکە خوار کردووەتەوە و هاواری کرد، منداڵ منداڵ. سەرەتا گرنگیم پێنەدا، دواتر خەڵک کۆبووەوە و بینیم کۆرپەلەیەکیان خستووەتە نێو پلاستیکێکی زبڵەوە. "   محەممەد رەزا مەحبوب فەڕ، ئەندامی ئەنجوومەنی زانستیی راهێنانی تەندروستیی ئێران دەڵێت، لە ماوەی ١٠ رۆژدا ٥ هەزار کۆرپەلە لە هەموو ئێراندا فڕێدراون.    محەممەد رەزا باس لەوە دەکات، ئامارەکەی لە ناوەندە تەندروستییەکان، دامەزراوە یارمەتیدەرەکان و دامودەزگە پەیوەندیدارەکان وەرگرتووە.  لەسەر ئەو قسانە بۆ محەممەد رەزا مەحبوب فەڕ و سێ ماڵپەر کە هەواڵەکەیان بڵاوکردووەتەوە، دۆسیەی دادوەری کراوەتەوە.  محەممەد نەسیری، جێگری سەرۆکی رێکخراوی خۆشبژێوی ئێران ئەوە رەت دەکاتەوە و دەڵێت، لە ساڵی رابردوودا ٦١ کۆرپەلە فڕێدراوە.  محەممەد ئیسماعیل ئەکبەری، سەرۆکی گرووپی ژمارەی دانیشتووان سەر بە کۆڕی دەستنیشانکردنی بەرژەوەندییەکانی ئێرانیش رۆژی ١٧.٠٤.٢٠٢٢ گوتی، ساڵانە یەک ملیۆن و ٣٠٠ هەزار کۆرپەلە لەبار دەبردرێت و دەچێت کە ٥٣٠ هەزاریان بە ئەنقەستە.  لەباربردنی کۆرپەلە لە ئێران نایاساییە و دایکان تەنیا ئەگەر ژیانیان بکەوێتە مەترسییەوە، دەتوانن کۆرپەلەکەیان لەبارببەن، هەڵبەت ئەویش بە مۆڵەتی تیمێکی پزیشکیی پسپۆڕ.   محەممەد رەزا مەحبوب فەڕ دەڵێت، لە ساڵی ٢٠٢٠ ـەوە کە دۆخ سەخت بووە، خەڵک نایانەوێت ژیانی هاوژینی پێکبهێنن و زۆربەی هاوژینەکانیش نایانەوێت منداڵیان هەبێت.   دانیشتوویەکی تاران گوتی، "مرۆڤ بێچووە پشیلەیەک یان چۆلەکەیەک دەبینێت، گەورەی دەکات. منداڵێک فەقیرە لە سەرما هەڵدەلەرزی، هێندەی برسی بوو کە پەنجە گەورەکەی بەهەموو خوێن و پیساییەوە، دەمژی"  روون نییە لەو کۆرپەلانەی فڕێدراون چەندیان زیندوو ماون، بەڵام ئەوەی شەقامەکەی تاران لە نەخۆشخانە چارەسەری بۆ کرا و ئێستا لە رێکخراوی خۆشبژێوی بەخێو دەکرێت.