ئاژانسی فەرمیی دەوڵەتی تورکیا بڵاویکردەوە کە فەرازمەند ئێوارەی رۆژی هەینی ٢٠٢٠/١٢/١١ لە وەزارەتی دەرەوەی تورکیا نیگەرانییەکانی تورکیای سەبارەت بە گوتەکانی وەزیری دەرەوەی ئێران پێگەیێنراوە. بەتایبەتی کە وەزارەتی دەرەوەی ئێران دوای تویتەکەش دەریا ئۆرس، باڵیۆزی تورکیای لە تاران بانگکردووە.  ئەوە لە کاتێکدایە ئێران داوای روونکردنەوەی لە تورکیا کردبوو لەبارەی گوتە و هۆنراوەکەی ئەردۆغان لەسەر دابەشبوونی ئازەربایجان، بەڵام تورکیا تاوەکو ئێستا هیچ روونکردنەوەیەکی نەداوە.  رەجەب تەیب ئەردۆغان لەکاتی بەشداریکردنی لە ئاهەنگە سەربازییەکەی ئازەربایجاندا هۆنراوەیەکی بەناونیشانی "ئاراس ئاراس" خوێندەوە کە وەک هێمای دابڕانی کۆماری ئازەربایجان و ناوچە ئازەرییەکانی ئێران بەکاردەهێنرێت.   لە بەشێكی هۆنراوەکەدا باس لە جیاکردنەوەیەکی زۆرەملێی خاکی باکووری رووباری ئاراس کراوە کە ئێران لە رووی مێژووییەوە بە خاکی خۆی دەزانێت.  لە دەسپێکی هۆنراوەکەدا هاتووە "ئاراسیان دابڕاند و بە گڵ و بەرد پڕیان کردەوە، من لە تۆ دانەدەبڕام، بە زۆر لێکیان دابڕاندین. "  محەممەد جەواد زەریف وەزیری دەرەوەی ئێران وەڵامی ئەردۆغانی دایەوە و رەخنەی لێگرت و رایگەیاند، هیچ کەس ناتوانێت لەبارەی ئازەربایجانی خۆشەویستمانەوە قسە بکات.