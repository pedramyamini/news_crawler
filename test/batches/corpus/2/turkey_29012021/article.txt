مەولوود چاوشئۆغڵو، وەزیری دەرەوەی تورکیا رایگەیاند، پلانیان بۆ ئەوە داڕشتووە کە چۆن بتوانن ئەو کۆبوونەوانە بکەن کە بەهۆی بڵاوبوونەوەی پەتای کۆرۆناوە دواخران.   وەزیری دەرەوەی تورکیا ئاماژەی بەوە دا، سەردانی دوو لایەنەیان دەبێت و لە تارانیش لەسەر شێوازی ئاستانا کۆدەبنەوە.   هەروەها چاوشئۆغڵو رایگەیاند، ئەمڕۆ دەستیان بە ئامادەکاری بۆ  لووتکەی تورکیا - ئێران - ئازەربایجان لەسەر ئاستی سەرۆکایەتی و وەزارەتی دەرەوە کردووە.  هاوکات محەممەد جەواد زەریف، وەزیری دەرەوەی ئێران دوای سەردانیکردنی ئازەربایجان، رووسیا، ئەرمینیا و جۆرجیا گەیشتە ئەنقەرە لەگەڵ هاوتا تورکییەکەی کۆبووەوە و، دیداری لەگەڵ رەجەب تەیب ئەردۆغان، سەرۆککۆماری تورکیاش لە بەرنامەیدایە.   تەوەرێکی دیدارەکان ئاگربەستی نێوان ئەرمینیا و ئازەربایجانە. چاوشئۆغڵو هیوای خواست ئەو ئاگربەستەی بە نێوەندگیریی رووسیا دەستی پێکراوە، هەمیشەیی بێت.   چاوشئۆغڵو پشتگیریی تورکیای بۆ رێککەوتنی ئەتۆمیی ئێران - ئەمریکا - ئەوروپا نیشان دا و هیوای خواست ئیدارەی نوێی ئەمریکا بگەڕێتەوە سەر ئەو رێککەوتننامەیە.   محەمەد جەواد زەریف لەو بارەیەوە لە بابەت جێبەجێکردنی مەرجەکانی رێککەوتننامەکەوە رەخنەی لە ئەمریکا گرت.   زەریف گوتی، ئەوەی ئێران کردی تەنیا کاردانەوەی دژی ئەمریکا بوو و بە مانای ئەوەش نایەت کە ئێران ویستی بەرهەمهێنانی چەکی کیمیایی هەبێت.   وەزیری دەرەوەی ئێران ئاماژەی بەوە دا کە وڵاتەکەی لە رووی باوەڕ و ستراتیجییەتەوە چەکی کیمیایی قەبووڵ نییە و بە کەرەستەیەکی بەرگریی نابینن.   هاوکات زەریف بە ئەرکی ئەمریکای زانی بگەڕێتەوە سەر رێککەوتننامەکە. ئەوە لە کاتێکدایە وەزیری دەرەوەی تورکیاش هەمان هیوای بۆ ئیدارەی نوێی ئەمریکا خواست.