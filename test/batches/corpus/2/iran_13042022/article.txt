بەپێی دوایین ئامارەکانی رێکخراوی تۆماری باری کەسێتیی ئێران، ساڵی رابردووی هەتاوی لەو وڵاتە یەک ملیۆن و ١٠٦ هەزار کەس لە دایکبوون کە لەو ژمارە ٥٧١ هەزار و ٢٥٦ منداڵیان کوڕ و ٥٣٤ هەزار و ٨١٦ منداڵیشیان کچ بوون.  بەپێی ئەو ئامارە، ساڵی رابردوو ٦٩ هەزار و ١٠٣ منداڵ لە ژنانی تەمەن ١٠ بۆ ١٩ ساڵ لەدایکبوون کە لەو ژمارە دایکی هەزار و ٤٧٤ منداڵیان ژنانی تەمەن ١٠ بۆ ١٤ ساڵ بوون. هەروەها زۆرترین لەدایکبوونی منداڵان لە ژنانی ٣٠ بۆ ٣٤ ساڵدا بووە کە ژمارەیان ٣٠١ هەزار و ٣٦٩ منداڵ بووە. لەو ساڵەشدا ٥٣٦ هەزار و ١٠٩ کەسیش گیانیانلەدەستداوە.  دیاردەی بەشوودانی کچانی منداڵ لە ئێران بە یەک لە زیانە کۆمەڵایەتییەکانی ئەو وڵاتە هەژمار دەکرێت.  پێشتر ناوەندی ئاماری ئێران لە راپۆرتێکدا ژمارەی هاوسەرگیریی منداڵان لە ساڵی ١٤٠٠ ـی بڵاوکردەوە و تێیدا باس لە ١٣١ هەزار کچی تەمەن ژێر ١٥ ساڵ کرابوو کە لە ماوەی پێنج ساڵدا هاوسەرگیرییان کردبوو کە زیاتر لە حەوت هەزار و ٥٠٠ یان ساڵی رابردوو بووە.   بەپێی ئەو ئامارە، ساڵانە زیاتر لە ٣٠ هەزار کچی تەمەن ژێر ١٥ ساڵ لە ئێران بەشوودراون کە ساڵی رابردوو بەشێوەیەکی بەرچاو ئەو ئامارە بۆ خوار هەشت هەزار کچ دابەزیوە.