رۆژی شەممە ٢٣ - ١٠ - ٢٠٢١ ماڵپەڕی عەلی خامنەیی، رێبەری باڵای شۆڕشی ئیسلامیی ئێران بڵاویکردەوە "خامنەیی لێبووردن و کەمکردنەوەی ماوەی سزادانی بۆ ٣ هەزار و ٤٥٨ کەس دەرکردووە"، کە لەلایەن دادگەکانی ئێرانەوە سزادراون.   بەگوێرەی میدیای ئێرانی، ئەم بڕیارە لەسەر پێشنیازی غولامحوسێن موحسینی، سەرۆکی دەسەڵاتی دادوەریی وڵاتەکە دەرکراوە، بڕیارەکەش هاوکاتە لەگەڵ لە دایکبوونی پێغەمبەری ئیسلام (د. خ) و ئیمام جەعفەر ئەلسادق، کە بە ئیمامی شەشەم لە دوانزە ئیمامەکەی شیعە دادەنرێت و بڕیارە رۆژی یەکشەممە ٢٤ - ١٠ - ٢٠٢١ ئێران یادی لە دایکبوونی هەردووکیان بکاتەوە.   عەلی خامنەیی زۆر جار لە بۆنەی ئاینییدا بە هاوئاهەنگی لەگەڵ سەرۆکی دەسەڵاتی دادوەری، لێبووردن بۆ ژمارەیەک زیندانیکراو دەردەکات. لە مانگی تەمووزی ئەمساڵدا بەبۆنەی جەژنی قوربان و جەژنی غەدیر، کە جەژنێکی تایبەت بە شیعەکانە، خامنەیی لێبووردنی بۆ زیاتر لە ٢ هەزار و ٨٠٠ بەندکراو دەرکرد.