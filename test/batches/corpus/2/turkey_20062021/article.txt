دوای ئەوەی زوهتو ئارسڵان، سەرۆکی دادگای باڵای دەستووری تورکیا کە وەک ریپۆرتەر راسپێردراوە، داوای کرد داواکارییەکەی داواکاریی گشتیی کۆماری لەبارەی داخستنی هەدەپە پەسندبکرێت، سبەی دووشەممە ٢١ی حوزەیرانی ٢٠٢١ کاژێر ١٠ی بەیانی، ئەنجوومەنی گشتیی دادگای دەستوور کۆدەبێتەوە و لێکۆڵینەوە لەبارەی داواکارییەکە دەکات.  ئەنجوومەنەکە لەبارەی پەسندکردن یان رەتکردنەوەی داواکاری داخستنی هەدەپە بڕیار دەدات.   بەگوێرەی مادەی ٦٩ی دەستووری تورکیا، بۆ داخستنی هەر پارتێکی سیاسی، بڕینی بەشێک یان تەواوی هاوکارییەکانی خەزێنەی دەوڵەت لەسەر ئەو پارتە، لە کۆی ١٥ ئەندامی ئەنجوومەنی گشتیی دادگای دەستوور پێویستە ١٠ ئەندامیان بە "بەڵێ" دەنگ بدەن.  ئەگەر ئەنجوومەنی گشتیی دادگای دەستووری تورکیا داواکاریی داخستنی هەدەپە پەسەند بکات، ئەوا قۆناخی یاسایی پرۆسەی داخستنی هەدەپە بە فەرمی دەستپێدەکات و بۆ بەرگریی لەخۆکردن، دۆسیەکە بۆ هەدەپە دەنێردرێ و پێویستە هەدەپە لەماوەی ٦٠ رۆژدا لەو رۆژەی دادگا بۆی دیاری دەکات، بەرگریی لە خۆی بکات.   هەدەپە بۆ ئامادەکردنی بەرگری لە خۆی، دەتوانێت داوای کاتی زیاتر بکات. ئەنجوومەنی گشتیی دادگای دەستوور بڕیار لەبارەی داواکاریی هەدەپە بۆ درێژکردنەوەی وادەکە دەدات.   دوای ئەوەی هەدەپە بەرگری خۆی پێشکەش دەکات، بەکر شاهین سەرۆکی داواکاری گشتیی کۆماریی تورکیا لەبارەی داواکارییەکە بۆچوونی خۆی دەخاتەڕوو.   ئەو بۆچوونانە رەوانەی هەدەپە دەکرێن و دواتر لەو رۆژانەدا کە دادگای دەستوور دەستنیشانی دەکات بە شێوەیەکی راستەوخۆ لە دادگای باڵا بەکر شاهین روونکردنەوە دەدات و کاربەدەستانی هەدەپەش بەرگری لەخۆیان دەکەن.  لە کۆتایی ئەو قۆناخەدا ئەو ریپۆرتەرەی دادگای دەستوور ئەرکداری کردووە، راپۆرتێک ئامادە دەکات، تاوەکو کۆتاییهاتنی پرۆسەکە ماف دەدەرێتە داواکاری گشتیی و هەدەپە نووسراو  و بەڵگەی نوێ بخەنەڕوو.    داواکاریی داخستنی هەدەپە لە ٨٠٥ لاپەڕە پێکدێت، رۆژی ٨ی حوزەیرانی ٢٠٢١ بە واژۆی بەکر شاهین، سەرۆکی داواکاری گشتیی کۆماریی تورکیا، ئاراستەی دادگای دەستوور کراوە.   دادگای دەستوور لە ماوەی رابردوودا دوو جار داواکاریی داخستنی هەدەپەی رەتکردووەتەوە. ئەنجوومەنی گشتیی دادگای دەستووری تورکیا رۆژی ٣١ی ئاداری ٢٠٢١ و ١٦ی نیسانی ٢٠٢١ کۆبووەوە بۆ گفتوگۆکردن لەسەر سکاڵانامەی داخستنی هەدەپە. لە هەردوو خوێندنەوەدا کۆمەڵێک کەموکوڕی لە سکاڵانامەکەدا دیاریکران و بۆ چاککردنەوەی کەموکوڕییەکان، سکاڵانامەکەیان رەتکردەوە و گەڕاندیانەوە بۆ سەرۆکایەتی داواکاری گشتی.  لە تورکیا تەنیا پارتەکانی ئۆپۆزیسیۆن و دەنگدەر و لایەنگرانی هەدەپە دژی داخستنی هەدەپە نین. بەشێكی زۆری دەنگدەری پارتەکانی دیکەش بە ئەرێنی ناڕواننە هەوڵی داخستنی هەدەپە.   بەگوێرەی دوایین راپرسی ناوەندی توێژینەوەکانی سۆسیۆپۆلیتیک کە راپرسییەکی لە ١١ پارێزگای باکووری کوردستان و تورکیا کردووە، ٣٠ % ی دەنگدەری ئاکپارتی، ٦٧.٣ % ی دەنگدەری جەهەپە، ٥٩.٤ % ی ئەوانەی دەنگیان بە ئیی پارتی داوە، پێیانوایە هەوڵی داخستنی هەدەپە یاسایی نییە و بڕیارێکی سیاسییە.  پارتی دیموکراتی گەلان - هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەماندا، کە لە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان ٦٧ کورسی بەدەستهێنا. لەم خولەی پەرلەماندا مافی پەرلەمانتاری لە سێ پەرلەمانتاری هەدەپە وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. هەدەپە ئێستا خاوەن ٥٧ کورسییە لە پەرلەمانی تورکیا.