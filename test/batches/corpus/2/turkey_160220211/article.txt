وەزارەتی ناوخۆی تورکیا رایگەیاند،  رۆژی ١٥ی شوباتی ٢٠٢١ لە ٤٠ پارێزگای تورکیا و باکووری کوردستان ئۆپەراسیۆنیان دژی ' رێکخستنەکانی پەکەکە ' کردووە و  ٧١٨ کەسیان دەستبەسەرکردوون، کە ژمارەیەکیان بەرپرسی رێکخستنەکانی چەند شار و شارۆچکەیەکی هەدەپەن.    بەگوێرەی راگەیێندراوەکە، ئۆپەراسیۆنەکان لەلایەن تیمەکانی سەر بە بەڕێوەبەرایەتی گشتیی پۆلیس و سەرۆکایەتیی هۆبەی دژە تیرۆی فەرماندەیی گشتیی جەندرمە کراون و لە ئەنجامی پشکنینی ناونیشانەکاندا دەستگیراوە بەسەر ژمارەیەکی زۆر چەک و بەڵگەی رێکخراوەیی و کەلوپەلی دیجیتاڵی.   لەو ٧١٨ کەسەی دەستبەسەرکراون، ژمارەیەکیان بەرپرسی رێکخستنەکانی هەدەپەن، لەوانە  ٦ بەرپرسی رێکخستنەکانی هەدەپە لە شار و شارۆچکەکانی ئایدنی تورکیا، ٣ بەرپرسی رێکخستنەکانی هەدەپە لە شار و شارۆچکەکانی ئێلهـ،  ٢ بەرپرسی رێکخستنەکانی هەدەپە لە دوو شارۆچکەی بەدلیس، بەرپرسێكی رێکخستنەکانی هەدەپە لە شاری خارپێت، بەرپرسێكی رێکخستنەکانی هەدەپە لە شاری دیلۆک لەگەڵ بەرپرسێكی رێکخستنەکانی دەبەپە لە هەمان پارێزگا، ٢ بەرپرسی رێکخستنەکانی هەدەپە لە شاری قەرس لەگەڵ ئەندامێكی ئەنجوومەنی شارەوانی شارۆچکەی دوگۆر لە پارێزگای قارس، ٥ بەرپرسی رێکخستنەکانی هەدەپە لە شار و شارۆچکەکانی سێرت.   بەگوێرەی زانیارییەکان یەکێک لەوانەی دەستبەسەرکراون، بەربژێرێکی پێشووی هەدەپە بووە بۆ هەڵبژاردنە گشتییەکانی تورکیا لە شاری ئایدن.   لێکۆڵینەوە لەگەڵ دەستبەسەرکراوەکان بەردەوامە، دوای کۆتاییهاتنی لێکۆڵینەوەکان ٣ کەس یەکسەر ئازادکراون و ٢ کەسیش بە مەرج ئازادکراون.  لە تورکیا و باکووری کوردستان هەرچەندە پێشتر دەستگیرکردن و زیندانیکردنی ئەندامانی هەدەپە هەر هەبووە، بەڵام لەگەڵ دەستپێکردنی ئۆپەراسیۆنی سوپای تورکیا لە دژی پەکەکە لە چیای گارە، هەڵمەتی دەستگیرکردنی ئەندامانی هەدەپە زیاتربووە. لە ماوەی کەمتر لە یەک هەفتەدا زیاتر لە ١٠٠٠ ئەندام و لایەنگری هەدەپە دەستبەسەرکراون.  عەبدوڵڵا ئۆجەلان کە لە ساڵی ١٩٤٩ لە دایکبووە، ساڵی ١٩٧٨ پارتی کرێکارانی کوردستانی دامەزراندووە. لە ساڵی ١٩٨٤ شەڕی چەکداری لە دژی تورکیا راگەیاند.  ئۆجەلان لە ١٥ی شوباتی ١٩٩٩ لە کینیا دەستگیرکرا و گوازرایەوە تورکیا. رۆژی ٢٩ی حوزەیرانی ١٩٩٩ دادگایی کرا و فەرمانی لە سێدارەدانی بۆ دەرچوو. لە ئابی ٢٠٠٢، تورکیا سزای لە سێدارەدانی لە وڵاتەکەی نەهێشت، بۆیە سزای ئۆجەلانیش گۆڕدرا بۆ زیندانی هەتاهەتایی.