بیلنکن رەخنەی لە تورکیا گرت بۆ ئەو هەنگاوەی لە بابەتی کڕینی سیستمی بەرگریی رووسیا (ئێس ٤٠٠) ناویەتی و گوتی: "ئەمریکا پێویستە چاودێریی ئەو گەمارۆیە بکات کە لەسەر تورکیا دایناوە بۆ ئەوەی بزانێت کاریگەرییەکەی چۆنە، ئینجا دواتر بڕیار لەسەر ئەوە بدات کە ئایا پێویستە گەمارۆی دیکەی لەسەر دابنێت یاخود نا".  هاوکات ئەنتۆنی بیلنکن ئاماژەیکرد کڕینی سیستمی بەرگریی ئێس ٤٠٠ی رووسی لەلایەن تورکیاوە مایەی قەبووڵکردن نییە.  ئەمە لەکاتێکدایە نزیکەی مانگێک لەمەوبەر ئەمریکا بەهۆی کڕینی ئەم سیستمە بەرگرییە رووسییە، لە چوارچێوەی یاسای CAATSA بڕیاری جێبەجێکردنی سزای بەسەر تورکیا دەرکرد. رۆژی ١٤ی کانوونی یەکەمی ٢٠٢٠ ئەمریکا چەند بەرپرسێکی پیشەسازیی بەرگریی تورکیای خستە نێو لیستی سزاکان.  ئەیلوولی ٢٠١٧ تورکیا بە مەبەستی کڕینی سیستمی بەرگریی ئێس ٤٠٠ گرێبەستێکی لەگەڵ رووسیا واژۆکرد. هەرچەندە ئەمریکا بەردەوام گوشار دەخاتە سەر ئەنقەرە بۆ ئەوەی لەم هەنگاوەیدا پاشگەزی بکاتەوە، بەڵام رەجەب تەیب ئەردۆغان، سەرۆککۆماری تورکیا چەند جارێک لەمبارەیەوە گوتوویەتی؛ دوای ئەوەی ئەمریکا سیستمی بەرگریی پاتریۆتی پێنەداون، ئەوان جێگرەوەیان بۆ خۆیان دۆزیوەتەوە و لەو هەنگاوەش پاشگەزنابنەوە.