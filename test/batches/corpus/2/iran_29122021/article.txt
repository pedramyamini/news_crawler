بەپێی راپۆرتی کۆمەڵەی چالاکڤانان لە ساڵی ٢٠٢١ دا ٤٤٥ کەس لە چالاکڤانانی نەتەوەکانی ئێران لەلایەن هێزە ئەمنییەکانەوە دەستگیرکراون و ١٠٣ کەسیش بۆ لێپرسینەوە بۆ دامەزراوە ئەمنییەکان بانگکراون.  لەو راپۆرتەدا هاتووە، لەو یەک ساڵەدا ٦١ چالاکڤانەکان، بە کۆی گشتیی بە هەزار و ٣٤٨ مانگ زیندانی سزادراون.  دەزگای دادی ئێران و دامەزراوە ئەمنییەکان، بە تۆمەتی ئەمنی، تێکدانی ئاسایش و ئارامیی وڵات چالاکڤانانەی دەستگیرکردوون.  هەروەها ٢٩٩ کەس سزای لەسێدارەدانیان بۆ دەرچووە و ٨٥ کەسیش سزای سێدارەیان جێبەجێکراوە.  بەپێی ئەو راپۆرتە، لەم یەک ساڵدا ٣٣ کۆڵبەر کوژراون و ٨١ کۆڵبەری دیکەش برینداربوون.   پێشتر کۆڵبەرنیوز، لە راپۆرتێکدا بڵاویکردەوە لە ساڵی ٢٠٢١ دا ٥٤ کۆڵبەر کوژراون و ١٥٦ کەسیشیان برینداربوون.  کۆمەڵەی چالاکڤانانی مافەکانی مرۆڤ دەڵێت، لە ساڵی ٢٠٢١ دا لانیکەم ١٥ کەس بەهۆی تەقینەوەی مین گیانیان لەدەستداوە و ٣٠ کەسی دیکەش برینداربوون.   بەشی زۆری ئەو کەسانەی بەهۆی مینەوە گیان لەدەستدەدەن خەڵکی رۆژهەڵاتی کوردستانن. لە یەک هەفتەی رابردوودا لە دێلوران و مەریوان ٢ کەس بەهۆی تەقینەوەی مین گیانیان لەدەستدا و هاونیشتمانییەکی دیکەش لە ئیلام برینداربوو.