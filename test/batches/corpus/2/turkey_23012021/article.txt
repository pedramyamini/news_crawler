بەگوێرەی راگەیێندراوی وەزارەتی ناوخۆی تورکیا، ئۆپەراسیۆنەکە ئەمڕۆ شەممە ٢٣ی کانوونی دووەمی ٢٠٢١ لە ژێر ناونیشانی "ئەرەن - ٣ چیای ئاگری" دەستیپێکردووە کە بەبەشداریی هەزار و ٤٠ چەکدار لە هێزەکانی جەندرمە، کۆماندۆ، هێزی تایبەتی جەندرمە، پۆلیسی تایبەت و گوندپارێزان بەڕێوەدەچێت. هێزەکانی تورکیا لە شێوەی ٥٩ تیمی ئۆپەراسیۆن رێکخراون.  ئۆپەراسیۆنەکانی "ئەرەن" دژ بە گەریلاکانی پارتی کرێکارانی کوردستان - پەکەکە لە سنووری پارێزگای ئاگری لە ١١ی کانوونی دووەمی ئەمساڵەوە دەستیپێکردووە، ئەمڕۆش قۆناخی سێیەمی ئۆپەراسیۆنەکە بەڕێوەدەچێت.  ململانێکانی تورکیا و پەکەکە لە باشووری کوردستانیش بەردەوامن، دوێنێ رەجەب تەیب ئەردۆغان، سەرۆککۆماری تورکیا دوای نوێژی هەینی وەڵامی بەشێک لە رۆژنامەڤانانی دایەوە و، لەبارەی هێرشکردنە سەر شنگال رایگەیاند: "من هەمیشە گوتەیەکم هەیە کە دەڵێم ' شەوێک لەناکاو دێین ' هەموو بابەتەکەش هەر ئەمەیە".  هەروەها پێشتریش خولوسی ئاکار، وەزیری بەرگریی تورکیا سەردانی عێراقی کرد و رایگەیاندبوو: "ئەگەر عێراق داوای یارمەتیمان لێبکات ئامادەین یارمەتی بدەین"، لەو بارەیەوە سەرۆککۆماری تورکیا، ئەوەی ئاشکراکرد کە ئێستا و رابردووش تورکیا ئامادەیە بۆ ئەنجامدانی ئۆپەراسیۆنی هاوبەش.