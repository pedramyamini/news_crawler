سەلاحەدین دەمیرتاش لە هەژماری تایبەتی تویتەردا، سەرەخۆشی لە کەسوکار و هاوڕێ و هاوخەباتی دەنیز پۆیراز دەکات و دەشڵێت، "خەم و ئازارێکی گەورەیە، بەڵام تێدەکۆشین و هیوا و مۆڕاڵمان زۆر بەرزە. "  دەمیرتاش لە تویتەکەیدا نوسیوویەتی، "بکوژەکان دەناسین و دەزانین ئامانجەکانیان چییە! کەواتە نابێ توڕەیی زاڵ بێ بەسەرماندا. پێویستە تێکۆشانی دیموکراسیمان بەردەوام بێت و هەرگیز دەستبەرداری گەڕان و گەیشتنمان نەبین بەدوای ئاشتی. تاکە چارەسەر بۆ رێگریکردن لە هەر جۆرە پشێوییەک، فراوانکردنی بازنەی خەباتی دیموکراسییە".   دەمیرتاش لە تویتەکەیدا پێداگری لەوە دەکات، "پێکەوە بە کۆمەڵگەیەکی ئاشتیخواز و داهاتوویەکی ئازادەوە ئەم سووکانە، لە رێگەی یاساوە باجی قورسیان پێ دەدەین و لێپێچینەوە لە تەواوی تاوانەکانیان دەکەین. سەرەخۆشی لە هەمووان دەکەم".   رووداوەکە کاژێر ١١: ٠٠ی پێشنیوەڕۆی رۆژی پێنجشەممە ١٧ی حوزەیرانی ٢٠٢١ لە شارۆچکەی کۆناک لە پارێزگای ئیزمیر روویدا، کاتێک کەسێک بەناوی ئۆنور گەنجەر بە دەمانچە تەقەی لە بارەگای هەدەپە کرد و دواتر هەڵیکوتایە سەر بارەگەکە و تەقەی لە دەنیز پۆیراز کرد و دەستبەجێ کوشتی.   تیمەکانی پۆلیس گەیشتنە شوێنی رووداوەکە و کۆڵانەکەیان بەڕووی هاتووچۆدا داخست، دواتریش تەقەکەرەکەیان دەستگیرکرد. لێکۆڵینەوە لە رووداوەکە بەردەوامە.