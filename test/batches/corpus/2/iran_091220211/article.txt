لە ئەگەری شکستهێنانی گفتوگۆکان، بەرپرسێکی باڵای ئەمریکی دەڵێت ئەمریکا و ئیسرائیل خۆیان بۆ خراپترین ئەگەر ئامادە دەکەن، یەکێک لەوانەش هێرشکردنەسەر دامەزراوە ئەتۆمییەکانی ئێرانە وەکو خراپترین سیناریۆ.   لەمبارەیەوە ئەمڕۆ وەزیرانی بەرگریی ئەمریکا و ئیسرائیل لە واشنتن گفتوگۆ دەربارەی مانۆری سەربازیی هاوبەش دەکەن، ئەوەی دەمێنێتەوە، فەرمانی هێرشکردنە لەلایەن سەرکردەکانیانەوە.  ئەو بەرپرسە باڵا ئەمریکییە نەیویستووە ناوی ئاشکرا بکرێت، بە رۆیتەرزی راگەیاندووە، لە ٢٥ی ئۆکتۆبەری ئەمساڵ جەیک سۆڵیڤان، راوێژکاری ئاسایشی نیشتمانیی ئەمریکا گوتوویەتی هەموو بژاردەیەکی سەربازیی لە دژی ئێران ئامادەن.  نێد پرایس، گوتەبێژی وەزارەتی دەرەوەی ئەمریکا رایگەیاند: "هەر دەرفەتێک لە بەرپرسە ئیسرائیلییەکان و بەرپرسە گرنگەکانی سیستەمی سیاسی ئیسرائیل بەدی بکەین، دەمانەوێ بیقۆزینەوە. شتی زۆر هەن دوولایەنە باسی لێودەکەین. شتی زۆر لە هەگبەماندا هەن. شتی زۆر دەربارەی پرسە ناوچەییەکان. چاوەڕوانی گەورە لە پرسە ئەمنییەکانی گرێدراو بە ناوچەکە دەکەین، لەنێویاندا ئەوەی پەیوەندی بە ئێرانەوە هەیە".  گوتەبێژی وەزارەتی دەرەوەی ئەمریکا گوتیشی: "هەروەکو پێشتر گوتومانە ئەو بژاردانەی لەوانەیە ناچاربین بەکاریانبێنین ئەگەر ئێران پیشانی ئێمە و هاوپەیمان و هاوبەشەکانیدا، کە نایەوێت بە شێوەیەکی بابەتییانە و راستەقینە و بونیادنەرانە بگەڕێتەوە ڤیەننا، چاوەڕوان دەکەم ئەو بژارانە لە کۆبوونەوەمان لەگەڵ گانتز، وەزیری بەرگریی بابەتی سەرەکی بن. "  ئەمریکا دەڵێت رێگەی بەردەم دانوستاندنەکانی ئەتۆمیی بەرتەسکبووەتەوە و خەریکە کات بەسەردەچێت.  هەفتەی رابردوو ئێران یەکەم گفتوگۆی ئەتۆمیی لە سەردەمی حکومەتەکەی ئیبراهیم رەئیسی لەگەڵ ئەمریکا کرد، بەڵام نەگەیشتنە رێککەوتن، ناکۆکییەکان لەسەر پرسە سەرەکییەکانن، ئەمریکا دەیەوێت ئێران لە هەموو پێشێلکارییەکانی رێککەوتنی ئەتۆمیی پاشگەزبێتەوە، لە بەرامبەردا ئێران پێنج مەرجی هەیە، سەرجەم گەمارۆکان هەڵبگیرێن، گەرەنتی بە ئێران بدرێت، زیانەکانی ئێران لە چوونەدەرەوەی ئەمریکا لە رێککەوتنی ئەتۆمیی قەرەبوو بکرێنەوە و هەموو لایەنەکان بۆ رێککەوتنی ئەتۆمیی بگەڕێنەوە.