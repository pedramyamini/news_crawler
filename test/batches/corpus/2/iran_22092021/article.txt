ئیبراهیم رەئیسی، سەرۆککۆماری ئێران رایگەیاند، " ١٥ راپۆرتی ئاژانسی نێودەوڵەتیی وزەی ئەتۆم پابەندبوونی ئێرانی بە رێککەوتنی ئەتۆمی سەلماندووە، بەڵام ئەمریکا پابەندییەکانی جێبەجێ نەکردووە، کە ئەویش لابردنی گەمارۆکانە. کۆماری ئیسلامی پێیوایە گفتوگۆیەک ئەرێنییە کە ئەنجامەکەی لاچوونی گەمارۆ زاڵمانەکان بێت".  ئەمە دووبارەکردنەوەی هەڵوێستەکانی رابردووە کە لە رەوتی زیندووکردنەوەی رێککەوتنی ئەتۆمیدا ئەنجامێکیان نەبووە.  بەڵام حوسێن ئەمیر عەبدوڵڵاهیان، وەزیری دەرەوەی ئێران کە لە نیویۆرکە، لە کۆبوونەوە لەگەڵ جۆزێپ بۆرێل، بەرپرسی سیاسەتی دەرەوەی یەکێتیی ئەوروپا گوتی، حکومەتی نوێی ئێران حکومەتێکی پراگماتیستە و دەست بە دانوستاندنەکان دەکاتەوە. ئەمیر عەبدوڵڵاهیان ئاماژەی بەوەش کرد، "گرنگ بۆ ئێمە هەڵسوکەوتی بە کردەوەی لایەنەکانی دیکەیە، نەک لێدوانەکانیان".  سەرۆکی ئەمریکاش جەخت لەو هەڵوێستەی دەکاتەوە کە لە کاتی بانگەشەی هەڵبژاردنی سەرۆکایەتیدا هەیبوو، ئەویش زیندووکردنەوەی رێککەوتنی ئەتۆمییە.  جۆ بایدن، سەرۆکی ئەمریکا رایگەیاند، "ویلایەتە یەکگرتووەکان درێژە بە پابەندییەکان دەدات بۆئەوەی ئێران دەستی بە چەکی ئەتۆمی نەگات. ئێمە لەگەڵ گرووپی پێنج کۆ یەک کاردەکەین بۆئەوەی رێگەیەک بۆ بواری دیپلۆماسی لەگەڵ ئێران و گەڕانەوە بۆ رێککەوتنی ئەتۆمی بدۆزینەوە".  گوتەبێژی وەزارەتی دەرەوەی ئێران رۆژی چوارشەممە رایگەیاند، دانوستاندنەکانی تایبەت بە زیندووکردنەوەی رێککەوتنی ئەتۆمی لە داهاتوویەکی نزیکدا دەستپێدەکەنەوە و وڵاتانی ئەندامی رێککەوتنی ئەتۆمی لێ ئاگادار کراوەتەوە.  دوای هاتنە سەر دەسەڵاتی ئیبراهیم رەئیسی لە مانگی ئابدا، تیمی وەزارەتی دەرەوەی ئێران گۆڕدرا و هێشتا روون نییە دانوستاندنە ئەتۆمییەکان بە کێ دەسپێردرێت.