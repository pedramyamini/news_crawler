بەپێی راپۆرتی ئاژانسی مێهر، گۆشتی بێ ئێسکی گوێرەکە ٣٣٠ هەزار تمەن و بێ ئێسکی مەڕ ٢٨٠ هەزار تمەنە. هەندێک کەس لە بازاڕ هۆکاری بەرزبوونەوەی نرخەکان بۆ رێگەدان بە هەناردەی مەڕوماڵات و ئەگەری نەهێشتنی دۆلار بە نرخی ٤ هەزار و ٢٠٠ تمەن لە قەڵەم دەدەن. ئەفشین سەدر دادڕەس، بەڕێوەبەری یەکێتیی مەڕوماڵات دەڵێت، هۆکاری سەرەکی ئەم گرانییە دەڵاڵەکان و مافیاکانی گۆشتن کە دەیانەوێت گۆشت گران بێت.  هاونیشتمانییەکی سەردەشت دەڵێت، "هۆکارە جیاوازە ئابووریی و سیاسییەکان وایکردووە نرخی خواردەمەنی رۆژ بە رۆژ گرانتر بێت، بەمەش سفرەی خەڵک زیاتر بچووک دەبێتەوە. "  گرانبوونی گۆشت لە کاتێکدایە کە نرخی مەڕوماڵات بەشێوەی بەرچاو گران نەبووە. سەرەتای پاییزی ئەمساڵ کە مۆڵەت درا مەڕوماڵات هەناردە بکرێت، نرخی کیلۆیەک مەڕوماڵاتی زیندوو نزیکەی ٥٥ هەزار تمەن بوو، بەڵام ئێستا بووەتە ٦٠ هەزار تمەن.   لە ساڵانی رابردوو بۆ رێگری لە گرانبوونی گۆشت، حکومەت هەناردەی مەڕوماڵاتی راگرتبوو. سەرەتای پاییز مۆڵەتی هەناردەی دا، بەڵام چالاکانی ئەو بوارە دەڵێن، هەناردە وانەبووە کە کاریگەرییەکی بەرچاو دروستبکات.  رەحمەتوڵڵا نەورۆزی، پەرلەمانتارە و ساڵی رابردوو گوتی: "زیاتر لە ٢٥ ملیۆن کەس ناتوانن گۆشت بکڕن، بە جۆرێک کە هەندێک لە کرێکار، فەرمانبەر و خانەنشینەکان گۆشت ناکڕن. "  گرانییەکان تەنیا گۆشت نییە. بەپێی راپۆرتی وەزارەتی پیشەسازیی ئێران، لە مانگی ٣ ـی ساڵی رابردووەوە تاوەکو کۆتایی پاییزی هەمان ساڵ، شەکر ٧٥.٩ %، گۆشتی گوێرەکە ٤١ %، مریشک ٢٤.٨ % و برنجی ئێرانیش نزیکەی ٦٠ % گرانتر بووە.   محەممەد حەسەن ئاسفەری، پەرلەمانتارە و دەڵێت، "پەرلەمان بەشێوەی جیددی داوا لە حکومەت دەکات بۆ دابینکردنی پێداویستییە سەرەکییەکان و پرسی گرانییەکان چارەسەرێک بدۆزێتەوە. نرخی لەسنوور دەرچووی برنج مایەی قبوڵکردن نییە، مریشک کە لەسەر سفرەی خەڵک نەما، برنجی پلە دوو و سێش پەنجا شەست هەزار تمەن بوو، ئەگەر ئەمە بەردەوام بێت، خەڵک چی بخۆن. "  بەپێی راپۆرتی ناوەندی ئاماری ئێران، رێژەی هەڵاوسان بۆ یەکەم مانگی ئەمساڵ بەراورد بە ساڵی رابردوو زیاتر لە ٤٢ % بووە.  حکومەتی ئیبراهیم رەئیسی دەڵێت، هەڵاوسانی کۆنترۆڵ کردووە، بەڵام لە بازاڕدا بە پێچەوانەی ئەوە روودەدات و هەر رۆژە و شتێک گرانتر دەبێت. لە برنجەوە تاوەکو پەتاتە.