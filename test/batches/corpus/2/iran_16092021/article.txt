بەهرام عەینوڵڵاهی، وەزیری تەندروستیی ئێران رایگەیاند، "تاوەکو کۆتایی یەکەم مانگی هاوین تەنیا پێنج ملیۆن کەس ڤاکسینیان وەرگرتبوو، بەڵام ئێمە لە ماوەی ئەم ٤٧ رۆژەدا ٣٤ ملیۆن ڤاکسینمان دابەشکردووە، بە هیواین تاوەکو دوایین رۆژەکانی هاوین ٥٠ ملیۆن ڤاکسین لە خەڵک بدەین. ئێستا ئێمە لەسەر ئاستی جیهاندا لە پلەی دووەم دێین کە هەفتانە پێنج ملیۆن ڤاکسین لە خەڵک دەدەین و تەنیا ئەڵمانیا بە کوتانی شەش ملیۆن کەس لە ماوەی هەفتەیەکدا لە پێش ئێمەیە. هەوڵدەدەین هەفتەی داهاتوو پلەی یەکەمی کوتانی هەفتانە لەسەر ئاستی جیهان بگرین".  بەپێی ئاماری فەرمیی وەزارەتی تەندروستیی ئێران، تاوەکو ئێستا ٣٩ ملیۆن و ٢١٤ هەزار و ٧٣٤ کەس لەو وڵاتە ڤاکسینی کۆرۆنایان وەرگرتووە. لەو ژمارەیە ٢٦ ملیۆن و ١٣٩ هەزار و ١٣٣ کەس قورچکی یەکەم و ١٣ ملیۆن و ٧٥ هەزار و ٦٠١ کەسیش قورچکی دووەمیان وەرگرتووە.  بەپێی ئاماری پارێزگاکان، لە رۆژهەڵاتی کوردستانیش تاوەکو ئێستا سێ ملیۆن و ٧٤٣ هەزار و ١٩٦ کەس ڤاکسینی کۆرۆنایان وەرگرتووە.  سەبارەت بە جۆری ڤاکسینەکان، زۆرترینیان سینۆفارمی چینی بووە کە ٤٠ ملیۆن قورچک بووە، دوای ئەویش ڤاکسینەکانی سپۆتنیکی رووسی، بهاراتی هیندی، ئاسترازێنیکای سوێدی و کۆبەرەکەتی بەرهەمی نێوخۆی ئێران بووە.  وەزارەتی تەندروستیی ئێران دەڵێت، بۆ کوتانی سەرجەم دانیشتووانی ئەو وڵاتە پێویستیان بە هاوردەکردنی ١٤٠ ملیۆن قورچک ڤاکسینی کۆرۆنایە کە تاوەکو ئێستا ٥٠ ملیۆن قورچک هاوردەکراوە. کرانەوەی قوتابخانە و شوێنە گشتییەکانیش مەرجدار دەکاتەوە بە کوتانی قوتابیان بە پێکوتەی تایبەت بە منداڵان کە بڕیارە لە کۆمپانیای سینۆفارمی بکڕێت و لە دوو هەفتەی داهاتووەوە کوتانی قوتابییانیش دەستپێبکات.  وەزیری تەندروستیی ئێران رایگەیاندووە، "بۆ کەسانی ژێر ١٨ ساڵیش لە هەوڵی هاوردەکردنی ڤاکسینی تایبەتداین و لە دوو هەفتەی داهاتووەوە ئەو کەسانەش واتە لە تەمەنی نێوان حەوت ساڵ بۆ ١٨ ساڵ، ڤاکسین وەربگرن. بۆئەوەی بتوانین ئاسوودەتر بیر لە کردنەوەی قوتابخانەکان بکەینەوە، دەبێت قوتابیان و خێزانەکانیشیان ڤاکسین وەربگرن".  خێراکردنی پرۆسەی کوتانی خەڵک لە ئێران و رۆژهەڵاتی کوردستان لە دوو هەفتەی رابردوودا، بووەتە ئومێدێک لەنێو خەڵکدا بۆ دابەزینی رێژەی تووشبوون و گیانلەدەستدان بە کۆرۆنا، کە لە ماوەی دوو مانگدا رێژەکان دوو بۆ سێ هێندە بەرزببوونەوە.