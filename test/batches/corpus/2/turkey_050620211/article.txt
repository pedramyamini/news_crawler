رەجەب تەیب ئەردۆغان، سەرۆککۆماری تورکیا لە باسی توركمانەكانی عێراق و هەرێمی كوردستاندا رایگەیاند، توركیا بایەخێكی زۆر بە توركمان و ناوچەكانی توركمان دەدات و گوتیشی، حكومەت و دەسەڵاتی ئاكپارتی هێندە پاڵپشتیی توركمانەكانیان كردووە، هیچ حكومەتێكی پێش خۆی هێندە بایەخی پێنەداون.   سەرۆككۆماری توركیا باسی لەوەش كرد، یەكێك لە مەبەستەكانی دامەزراندنی بنكەی سەربازیی سوپای توركیا لە باشیك بۆ پاراستنی توركمانەكان و پێكهاتەكانی دیكەیە لە هەر جۆرە ستەمێك.   ئەردۆغان لە بەشێكی قسەكانیدا گوتی، "توركیا بریتی نییە لە رووبەرێکی ٧٨٠ هەزار كیلۆمەتری دووجا بۆ ئێمە هەموو شوێنێک تورکیایە. هەموو هەنگاوێکمان لێرە و لە فەلەستین و لە قوبرس و لە دەریای ناوەڕاست و بەهەمان شێوە لە عێراقیش بۆ ئەم مەبەستەیە".  زیاتر لە ٤٠ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە، لەو ماوەیەدا هەشت خاڵى سەربازى جێگیرکردووە، بەهۆى ئەو بۆردوومانە دوو کەس برینداربوون و چوار گوند چۆڵکراون و نزیکەى ٧٠ خێزانى سنوورى کانى ماسێ ئاوارەبوون.