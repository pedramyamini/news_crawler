رەجەب تەیب ئەردۆغان، سەرۆککۆماری تورکیا لە شاری هاتای کە هاوسنوورە لەگەڵ سووریا و لەمیانی بەشداریکردنی لە رێوڕەسمی کردنەوەی "یاریگەی تۆپی پێی نێودەوڵەتیی هاتای" و چەند پرۆژەیەکی خزمەتگوزاریدا گوتارێکی پێشکێشکرد.   ئەردۆغان گوتی، "کاتێک رێکخراوی تیرۆریستی و رژێم لە سنوورەکانی باشوورمانەوە هێرش و کردەوە تیرۆریستییەکانیان زیاترکرد، ئێمە چیمان کرد؟ بڕیارماندا سەرچاوەی تیرۆر وشک بکەین. ئۆپەراسیۆنی فراوانمان لەودیو سنوورەکان ئەنجامدا و بەمەش سەرجەم پیلانگێڕییەکانی دژی وڵاتمان شکستپێهێنان؛ هەروەها تەواوی ئەو پرۆژە و سیناریۆیانەی کە بۆ جوگرافیای ئەم خاکە دێرینە داڕێژرابوون، پووچەڵمان کردنەوە".   سەرۆککۆماری تورکیا رووی دەمی کردە خەڵکی ئامادەبووی رێوڕەسمەکە و گوتیشی، "ئەوانەی دژی ئۆپەراسیۆنەکانمان هەڵوێستیان دەربڕی، هێندەی داکۆکییان لە تیرۆریستان و رژێم دەکرد، هێندە داکۆکییان لە ئێوە نەکرد. هەمان دۆخ لە لیبیا و قەرەباخ هەبوو. بەڵام ئێمە هەرچی بۆ بەرژەوەندیی ئێوە و پاراستنی مافەکانتان بووبێت، بێ دوودڵی ئەنجاممان داوە".  لە بەشێکی دیکەی قسەکانیدا ئەردۆغان گوتی، "لە رۆژانى رابردوودا چووين بۆ شوشا (ئازەربایجان)  و لە خۆشييەكانى براكانى ئەوێماندا بەشداربووين. ئێستاش بە هەمان هەڵوێست لە شوێنێكى ديكە، ئامادەكارى بۆ هەنگاوى ديكە دەكەين. ئه‌گه‌ر توركیا له ده‌ره‌وه پشتێنه‌یه‌كه‌ی ئه‌منیی هێنده به‌هێز دروستنه‌كات، خۆشگوزه‌رانی و ئارامی له نێو خاكی وڵات نایه‌ته دی. کەسانێکیش هەن سەرباری ئەوەی لەم راستییە تێناگەن، بەردەوام داوای کورسی دەسەڵات دەکەن".   ئەم گوتەیەی ئەردۆغان لە کاتێکدایە، تورکیا لە ماوەی چەند ساڵی رابردوودا ژمارەیەک ئۆپەراسیۆنی سەربازی بۆ سەر باشوور و رۆژئاوای کوردستان و هەندێک ناوچەی سووریا ئەنجامداوە.   سوپای تورکیا و هەندێک لە گرووپە چەکدارەکانی ئۆپۆزیسیۆنی سووریای نزیکی لە ٢٤ی ئابی ٢٠١٦ دائۆپەراسیۆنێکی سەربازییان بەناوی "قەڵخانی فورات" بۆ سەر چەند ناوچەیەکی باکووری سووریا دەستپێکرد و شاری باب و چەند شوێنێکی دیکەیان لە سنووری پارێزگای حەلەب کۆنتڕۆڵکرد.   لە کانوونی دووەمی ٢٠١٨ یشدا سوپای تورکیا و هێزە نزیکەکانی لە ئۆپۆزسیۆنی سووریا هێرشیانکردە سەر هەرێمی عەفرین و دوای نزیکەی دوو مانگ لە شەڕکردن کۆنتڕۆڵیان کرد.   لە تشرینی یەکەمی ٢٠١٩ یشدا ئەو هێزانە هێرشیانکردە سەر سنووری سەرێکانی لە رۆژئاوای کوردستان و رووبەرێکیان لەوێش کۆنتڕۆڵکرد.   لە ماوەی ١٠ مانگی رابردوویشدا سوپای تورکیا ئۆپەراسیۆنەکانی بە پاساوی رووبەڕووبوونەوەی گەریلاکان زیادکردووە و چەندین کیلۆمەتر سنووری بڕیووە و هاتووەتە نێو هەرێمی کوردستانەوە.