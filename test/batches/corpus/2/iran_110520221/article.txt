ئەو ئەنجوومەنە سەرەتای ئەم هەفتەیە رایگەیاند، ئەگەر تاوەکو پێنجشەممە ١١ مامۆستای دەستبەسەرکراو ئازاد نەکرێن، پێنجشەممە گردبوونەوەی ناڕەزایەتی بەڕێوەدەبات. ئەنجوومەنەکە لە راگەیێندراوێکدا دەڵێت، جارێکی دیکە دەچنەوە سەر شەقام تاوەکو ناڕەزایەتی خۆیان لە جێبەجێنەکردنی داواکاری مامۆستایان و ئەو گوشارانەی لەسەریانە دەرببڕن.   بڕیارە سبەی پێنجشەممە لە تاران لە بەردەم پەرلەمان و لە شارەکانی دیکە، لەبەردەم بەڕێوەبەرایەتی و فەرمانگەکانی پەروەردە گردبوونەوە بەڕێوەبچێت.  هێزە ئەمنییەکان لە مەریوان ئەمڕۆ شەعبان محەممەدی، چالاکڤانی پیشەیی مامۆستایانیان دەستبەسەرکرد. سەرچاوە خۆجێییەکان دەڵێن، شەعبان محەممەدی بەیانی ئەمڕۆ دوای دەرچوونی لە ماڵەوە لەلایەن هێزەکانی ئیتلاعاتەوە دەستبەسەرکراوە. ئەو سێ مانگ لەمەوبەریش بەهۆی بەشداریکردن لە ناڕەزایەتی مامۆستایان بۆ ماوەی ٢٥ رۆژ دەستبەسەرکرا و دواتر بە دانانی بارمتە ئازادکرا و لە رۆژانی رابردوودا یەکێک بوو لەو مامۆستایانەی بەشداری لە گردبوونەوەکانی مەریوان دژی دەستبەسەرکردنی دوو مامۆستای ئەو شارەدا دەکرد.  لەلایەکی دیکەوە، ئەمڕۆ مەسعود نیکخا، مامۆستای قوتابخانە و ئەندامی ئەنجوومەنی پیشەیی مامۆستایانی مەریوان ئازاد کرا، کە لە سەرەتای هەفتەی رابردووەوە لەگەڵ هاوپیشەیەکی دیکەی بەناوی ئەسکەندەر لوتفی دەستبەسەرکرابوو.