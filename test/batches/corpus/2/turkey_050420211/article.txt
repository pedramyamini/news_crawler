داواکارییەکە بە واژۆی هەریەک لە رێزان ساریجا، فایەق ئۆزگور ئەرۆڵ، جەنگیز یورەکلی و سەربای کۆکلو، پارێزەرانی ئۆجەلان ئاراستەکرا.  نووسینگەی داواکاری گشتیی بورسە لەو هاوپێچەی بۆ دادگەی مافەکانی مرۆڤی ئەوروپا بەرزیکردبووەوە، لە ٢٣ی ئەیلوولی ٢٠٢٠ ـەوە قەدەخەیەکی شەش مانگیی خستە سەر دیداری پارێزەران.  سەرەڕای ئەوەی ٢٣ی ئاداری ٢٠٢١ ئەو ماوەیە کۆتاییهات، بەڵام نووسینگەی داواکاری گشتیی بورسە نە بە "بەڵێ" و نە بە "نەخێر"، وەڵامی داواکاریی پارێزەران ناداتەوە.  رێزان ساریجان و نەورۆز ئویساڵ، پارێزەرانی ئۆجەلان رۆژانی ٢ی ئایار، ٢٢ی ئایار، ١٢ی حوزەیران، ١٨ی حوزەیران و ٧ی ئابی ٢٠١٩ ئۆجەلانیان بینی.  رۆژی ١٤ی ئاداری ٢٠٢١ لە تۆڕە کۆمەڵایەتییەکان لەبارەی دۆخی تەندروستیی ئۆجەلان هەندێک هەواڵ بڵاوکرانەوە. هەرچەندە حکومەت ئەوەی رەتکردەوە و دواتر رێگەدرا ئۆجەلان پەیوەندییەکی تەلەفۆنی لەگەڵ محەممەدی برای ئەنجامبدات، بەڵام پارێزەران پێداگرن لەوەی سەردانی ئیمرالی بکەن.  عەبدوڵڵا ئۆجەلان ماوەی ٢٢ ساڵە لە گرتووخانەی دوورگەی ئیمرالی زیندانییە.