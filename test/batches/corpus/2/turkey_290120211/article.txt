فیدراسیۆنەکە دەڵێت: "سەرەڕای قەدەخەی هاتووچۆ و راگرتنی ژیانی رۆژانە لە تورکیا و تەواوی جیهان بەهۆی سەرهەڵدان و بڵاوبوونەوەی ڤایرۆسی کۆرۆنا، بەڵام بەهۆی تووندکردنەوەی سنوورەکان و سیاسەتی گرتن و دیپۆرتکردنەوەی پەنابەران زۆرترین پەنابەر لە رێگای سەختی گەیشتن بە ژیانێکی ئارام گیانیان لەدەستداوە".  فیدراسیۆنی سەرانسەری پەنابەرانی عێراق بە پشتبەستن بە ئاماری بەڕێوەبەرایەتی کۆچ و کۆچبەرانی تورکیا ئاشکرای کردووە  ساڵی رابردوو گرتن و هەوڵدانی رەوی بەکۆمەڵی پەنابەران بەرێژەی ٧٣ % کەمی کردووە.  بەپێی ئامارەکان لە ساڵی ٢٠١٩ دا ٤٥٤,٦٦٢ کۆچبەر هەوڵیانداوە لە رێگەی تورکیاوە کۆچ بکەن و دەستگیرکراون، بەڵام ساڵی رابردوو ئەو ژمارەیە بۆ ١٢٢ هەزار و ٣٠٢ کۆچبەر کەمی کردووە، کە ٣٨٣٦ پەنابەریان عێراقی بوون.  سەبارەت بە گیانلەدەستدانی پەنابەرانیش لە دەریاو وشکانیی سنوورەکانی تورکیادا ساڵی رابردوو  ٢٨٢ پەنابەر گیانیان لەدەستداوە لە کاتێکدا لە ساڵی ٢٠١٩ دا ٢١٥ پەنابەر گیانیان لەدەستدابوو.  زۆرترین ئەو پەنارانەی کە ساڵی رابردوو دەستگیرکراون، ئەفغانین کە ژمارەیان ٥٠ هەزار و ١٦١ پەنابەر بووە، پەنابەرانی سووری بە پلەی دووەم دێن و ١٧ هەزار و ٥٦٢ پەنابەری دەستگیرکراون، هەروەها پەنابەرانی پاکستانی لە پلەی سێیەم دێن و  ١٣ هەزار و ٤٨٧ پەنابەری پاکستانی دەستگیرکراون، دەستگیرکردنی پەنابەرانی عێراق بە پلەی چوارەم دێت و ساڵی رابردوو ٣٨٣٦ پەنابەری عێراقی لە تورکیا دەستگیرکراون.  فیدراسیۆنی پەنابەران ئاماژەی بەوەداوە دوای ئەوەی لە ساڵی ٢٠١٨ دەسەڵاتی وەرگرتن و پەسەندکردنی کەیسی پەنابەران درایە دەست بەڕێوەبەرایەتیی کۆچ و کۆچبەرانی تورکیا رێژەی داواکردنی مافی پەنابەرێتی نێودەوڵەتی لە تورکیا ساڵ بەساڵ کەمی کردووە.  بەپێی ئاماری فەرمی بەڕێوەبەرایەتی کۆچ و کۆچبەرانی تورکیا سەبارەت بەداواکردنی مافی پەنابەرێتی نێودەوڵەتی ساڵی رابردوو تەنیا ٣١ هەزار و ٣٣٤ کەس داوای مافی پەنابەرێتیان کردووە، لەکاتێکدا ساڵی ٢٠١٩ دا ٥٤ هەزار و ٤١٧ کەس داوای مافی پەنابەرێتیان کردبوو.  بەپێی ئامارەکە لە ساڵی ٢٠١٩ دا ١٥ هەزار و ٥٣٢ هاووڵاتیانی هەرێمی کورستان و عێراق داوای مافی پەنابەرێتیی نێودەوڵەتیان لە تورکیا کردبوو، بەڵام ساڵی رابردوو ئەو ژمارەیە بۆ ٥,٨٧٥ کەمیکردووە.  سەبارەت بە ئاماری دەستگیرکردنی قاچاخچییەکانیش، ساڵی رابردوو ٤,٢٨٢ قاچاخچی دەستگیرکراون، بەڵام لە ساڵی ٢٠١٩ دا ٨,٩٩٦ قاچاخچی دەستگیر کرابوون.