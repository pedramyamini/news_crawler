رۆژی شەممە ١١ - ١٢ - ٢٠٢١ و ئەمڕۆ یەکشەممە ١٢ - ١٢ - ٢٠٢١ مامۆستایان لە نووسینگەی راگری قوتابخانەکان کۆبوونەوە و وەکو ناڕەزایی لە دژی جێبەجێنەکردنی داواکارییەکانیان نەچوونە پۆلەکانی خوێندنەوە.  مامۆستایەکی یەکێک لە قوتابخانەکان دەڵێت، "ئێمە شتێکمان هەیە کە پلەبەندیی پێدەگوترێت، ١٣ ساڵە پەرلەمان ئەمڕۆ و سبەی دەکات، مافی مامۆستایان نادات و پەسندی ناکات. بۆیە ئەمڕۆش وانە ناڵێینەوە، ئینجا ئەگەر چوونەوە بۆ ماڵەوە بە کەسوکارتان بڵێن کە بۆچی وانەتان نەخوێندووە".  مامۆستاکان کۆمەڵێک داواکارییان هەیە، لەوانە مووچەکانیان زیاد بکرێت، خوێندن بێ بەرامبەر بێت، بەتایبەتیکردنی کەرتی پەروەردە رابگیرێت، مووچەی مامۆستا خانەنشینەکان لەگەڵ وەزارەتەکانی دیکە یەکسان بکرێت و مامۆستا گیراوەکان ئازاد بکرێن.  لە رۆژهەڵاتی کوردستان هەندێک لە مامۆستاکان خوازیاری خوێندنن بە زمانی دایک و جێبەجێکردنی ماددەی ١٥ لە یاسای بنەڕەتیی ئێران، بەڵام تاوەکو ئێستا ئەو داواکارییەیان جێبەجێ نەکراوە؛ نەک تەنیا وەڵامیان نەدراوەتەوە، بەڵکو رۆژی شەممە هێزە ئەمنییەکان رەسوول بوداقی، ئەندامی ناوەندی پیشەیی مامۆستاکانیان دەستبەسەر کرد و بەپێی راپۆرتەکان لە کاتی دەستگیرکردنیدا ئەشکەنجەش دراوە.  مامۆستایەک لەنێو ئاپۆڕای مانگرتوواندا گوتی، "هاوڕێیان بودجە هەیە، چاولێبکەن دوو مانگ لەمەوبەر بەرپرسان گوتوویانە لوبنان باشە، فەلەستین باشە، برایانی قوڵایی ستراتیژی باشن، حوسییەکان باشن، چرایەک کە بۆ ماڵەوە رەوایە، بۆ مزگەوت حەرامە. کەوابوو باس لە بودجە مەکەن. ئێمە مامۆستاین، پێمان ناخۆشە بەم جۆرە سوکایەتی بە عەقڵمان دەکرێت".  چەند ساڵێکە تاوەکو ئێستا ئەو کۆمەڵە داوایەی مامۆستایان جێبەجێ نەکراوە. دوای ئەم چەند ساڵە حکومەتی ئێران ٢٥ تریلیۆن تمەنی بۆ پلە بەرزکردنەوەی مامۆستاکان تەرخانکردووە؛ بەڵام ئەنجوومەنی پیشەیی مامۆستایان پێیوایە ئەوە تەنیا بۆ ئەمساڵە و ساڵی داهاتوویان بەستووەتەوە بە هەبوون و نەبوونی بودجەوە.