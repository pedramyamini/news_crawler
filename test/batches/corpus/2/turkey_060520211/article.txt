محەممەد کوچوک ساکاڵڵی، کۆنسوڵی تورکیا لە موسڵ لە تویتێکدا نووسیوویەتی: "دابڕان کۆتاییهات. لە کۆتاییەکانی مانگی رەمەزانی پیرۆز ئێمەش کارەکانی کۆنسوڵخانەکەمان تەواوکردووە و لە قۆناخی کۆتایی ئامادەکارییەکان داین".   رۆژی ١١ی حوزەیرانی ٢٠١٤ لە کاتی کۆنترۆڵکردنی موسڵ لەلایەن رێکخراوی داعشەوە، کونسوڵخانەی تورکیا گەمارۆدرا، کونسوڵ و ٤٣ کارمەندی کونسوڵخانەکە بە بارمتە کەوتنە دەست چەکدارانی داعش. رۆژی ٢٠ی ئەیلوولی ٢٠١٤ ئازادکران. لەو کاتەوە، کۆنسوڵخانەی تورکیا لە موسڵ داخراوە.   لە سەرەتای ساڵی ٢٠٢٠، لە بەری چەپی موسڵ کونسوڵخانەکە بەشێوەیەکی کاتی کرایەوە، بەهۆی ئەوەی باڵەخانە کۆنەکەیان کە لەبەری راستی موسڵ بوو، بە تەواوەتی خاپوور کرا. لەم ماوەیەدا لە رێگەی نووسینگەیەکی تایبەتەوە کار و چالاکی کۆنسوڵخانەکە دەکران.   تورکیا جگە لە باڵیۆزخانەی بەغدا، سێ کونسوڵخانەی لە هەولێر و موسڵ و بەسرە هەیە. لە پلانی دایە دوو کونسوڵخانەی دیکە لە کەرکووک و نەجەف بکاتەوە.