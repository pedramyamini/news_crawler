مەجید کاکی، قایمقامی شاری مێهران، رایگەیاند: " ٨ هەزار کەس هاتوونەتە  شاری مێهران و چاوەڕێی کرانەوەی دەرگای دەروازەی سنووریین، بەڵام ئەمە پێویستیی بە رەزامەندیی حکومەتی عێراق هەیە، کە تائێستا بڕیاری نەداوە دەروازەکە بکاتەوە.  بە گوتەی کاکی: تاوەکوو رۆژی شەممە نزیکەی ٤ هەزار کەسیان لە دەروازەی سنووریی مێهران و لەنێو شاریشەوە گەڕاندووەتەوە و داوای لە خەڵکیش کرد بۆ رۆیشتن بۆ عێراق سەردانی پارێزگای ئیلام و شاری مێهران نەکەن.  لەگەڵ نزیکبوونەوەی چلەی ماتەمینی ئیمام حوسێن، سێیەمین ئیمامی شیعەکان، خەڵکێکی زۆر روویان لە دەروازە سنوورییەکانی رۆژهەڵاتی کوردستان و ئێران لەگەڵ عێراق کردووە بەو هیوایەی رێگایان پێبدرێ بچنە کەربەلا. بەگوتەی بەرپرسان بەشێک لەوان پاسپۆرت و ڤیزەشیان نییە.  بەهۆی ڤایرۆسی کۆرۆناوە، حکومەتی عێراق رەزامەندیی دەربڕیوە لە ئێرانەوە تەنیا ٦٠ هەزار کەس ئەویش لەڕێی گەشتی ئاسمانییەوە بۆ زیارەت سەردانی عێراق بکەن.   بەڵام بە گوتەی محەممەد ساڵحی، فەرماندەی پۆلیسی پارێزگای خوزستان، رۆژی شەممە نزیکەی ٥ هەزار کەس رێگەیان پێدراوە لە دەروازە سنوورییەکانی ئەم پارێزگایەوە بچنە عێراق. ساڵحی دەڵێ، ئەو کەسانە مەرجەکانی گەشتیان هەبووە، بۆ نموونە پشکنینی پی سی ئاڕ و ڤیزە.  بەرپرسانی پارێزگاکانی کرماشان و ئیلام رایانگەیاندبوو، دەروازە سنوورییە فەرمییەکانی ئەو پارێزگایانە داخراون و کەس بۆ مەبەستی گەشت بۆ عێراق و هەرێمی کوردستان سەردانیان نەکات.  گوتەی ئەو بەرپرسانە لە کاتێکدایە، لە رۆژانی رابردوودا و لە رێگەی تۆڕە کۆمەڵایەتییەکانەوە هەواڵی لەو جۆرە بڵاوکرایەوە، کە دەروازە سنوورییەکان کراونەتەوە و هەربۆیەش خەڵكێکی زۆر روویان لە دەروازەکان کرد.   رۆژانی ٢٧ - ٢٨ی ئەم مانگە رێوڕەسمی چلەی ماتەمینی ئیمام حوسێن، سێیەم ئیمامی شیعە مەزهەبەکان بەڕێوەدەچێت؛ ساڵانی رابردوو لەم کاتەدا زیاتر لە یەک ملیۆن کەس لە رێگەی دەروازەی سنووریی مێهرانەوە هاتووچۆیان دەکرد، بەڵام دوو ساڵە بەهۆی کۆرۆناوە دەروازە سنوورییەکان لەگەڵ عێراق داخراون.