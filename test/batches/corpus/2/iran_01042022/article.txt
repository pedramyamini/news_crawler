ئیبراهیم رەئیسی، سەرۆککۆماری ئێران لە سەردانێکدا بۆ پێشانگای دەستکەوتەکانی کۆمپانیا زانستییەکان لە مەشهەد رایگەیاند، لە بەرامبەر ئەو مافیایەدا خۆیان بەدەستەوە نادەن و رێگەیان پێنادەن دەست بەسەر کەرتی دەرمان و کەرەستە پزیشکییەکاندا بگرن.  بەگوتەی سەرۆککۆماری ئێران، ئەو مافیایە رێگری لە خستنەبازاڕی بەرهەمی کۆمپانیاکانی ئێران لە وڵاتانی دیکە دەکات. دەشڵێت، دەبێ دەستیان ببڕن و بەرهەمە ئێرانییەکان رەوانەی بازاڕەکانی جیهان بکەن.  بەپێی ئاماری سەندیکای هاوردەکارانی دەرمانی ئێران، ساڵی رابردووی هەتاوی بە بەهای ٧٠٠ ملیۆن دۆلار دەرمان هاوردەی ئەو وڵاتە کراوە کە ٣٦ % کەمتر بووە لە ساڵی پێشتر.   موجتەبا بوربور، جێگری سەرۆکی ئەو سەندیکایە دەڵێت، لە دابینکردنی پێداویستییەکانی بەرهەمهێنانی دەرماندا بە دەرەوە بەستراونەتەوە و ٩٠ % ی ماددەی خاوی دەرمانەکان لە هیند و چینەوە هاوردە دەکەن.   بەهرام عەینوڵڵاهی، وەزیری تەندروستیی ئێران دوو مانگ پێش رایگەیاند، ٩٧ % ی دەرمانی ئەو وڵاتە لەنێوخۆ بەرهەمدێت.