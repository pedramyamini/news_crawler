برێت مەکگۆرک، رێکخەری کاروباری رۆژھەڵاتی ناوەڕاست و باکووری ئەفریقا لە ئەنجوومەنی ئاسایشی نیشتمانیی ئەمریکا، ئەو قسەیەی لە کاتی بەشداریکردنی لە چالاکییەکی دامەزراوەی ھزریی کارنیگی بۆ ئاشتیی جیھانی لە واشنتن، کرد.  مەکگۆرک ئاماژەی بەوە کرد گەڕی ھەشتەمی گفتوگۆکان لەبارەی دانوستاندنە ئەتۆمییەکان لەگەڵ ئێران کە لە ڤیەننا بەردەوامە، خەریکە کۆتاییدێت و جەختی لەوە کردەوە لە ئەگەری نەگەیشتن بە رێککەوتن ئەوە بۆ هەموو بژارەیەکی سیاسی ئامادەن.  سەبارەت بە ئەگەری رێککەوتن لەسەر بەرنامە ئەتۆمییەکەی ئێران، مەکگۆرک گوتی: "چانسی گەیشتن بە رێککەوتن ھەیە و بە ھەمانشێوە چانسی نەگەیشتن بە رێککەوتن زۆر بەرزە. بۆ ھەردوو سیناریۆكه‌ش لەوپەڕی ئامادەباشیداین".  مەکگۆرک سەرنجی بۆ ئەوەش راکێشا ئێران لە ماوەکانی رابردوودا زۆر بە باشی توانا ئەتۆمییەکانی زیاد کردووە و گوتی: "بیرکردنەوە لە ئێرانێکی خاوەن چەکی ئەتۆمی ناھێڵێت شەوان بخەوم، بەڵام لەوە دڵنیاتان دەکەمەوە کە بە ھیچ شێوەیەک ئەوە نابێت".  ئەمریکا و ئەوروپییەکان هۆشداری دەدەن کاتی زۆر کەمیان لە بەردەستدا ماوە، بۆ ئەوەی بتوانن بگەنە رێککەوتن. ئێنریک مۆرا، نوێنەری یەکێتیی ئەوروپا لە گفتوگۆکان، لە دوای دانشتنێکی گەڕی هەشتەم لە سەرەتای ئەم مانگە گوتی: "چەند مانگێکمان لە بەردەستدا نەماوە، تەنیا چەند هەفتەیەک ماوە بۆ ئەوەی بگەینە رێککەوتن".  تائێستاش، ئەمریکا و ئێران راستەوخۆ گفتوگۆ ناکەن. هەر کاتێک پێشنیازێک یان ناکۆکییەک لە نێوانیاندا هەبێت، ئینریک مۆرا، نوێنەری یەکێتیی ئەوروپا و رێکخەری گفتوگۆکان دەبێت ئەو پێشنیازە بگەیێنێتە رۆبەرت ماڵی، نوێنەری ئەمریکا یان عەلی باقری کانی، نوێنەری ئێران. ئەمەش ئەوەندەی دیکە گفتوگۆکانی خاوکردووەتەوە.  چەند کێشەیەکی سەرەکی لە نێوان هەردوولادا ماوە، کە تائێستا هەردوولا بۆچوونی جیاوازیان لەسەر چۆنێتی چارەسەرکردنی هەیە. لە بنەمادا، رێککەوتن لەسەر ئەوەیە کە ئێران چالاکی ئەتۆمی راگرێت و دڵنیایی بداتە وڵاتانی رۆژئاوا، کە نیازی دروستکردنی چەکی ئەتۆم و پیتاندنی یۆرانیۆمی بۆ ئاستی چەک دروستکردن نییە و لە داهاتووشدا هەوڵی ئەو کارە نادات. لە بەرامبەریشدا ئەمریکا گەمارۆکانی سەر ئێران هەڵدەگرێت و لە داهاتووشدا، سەرۆکێکی دیکەی ئەمریکا نایەت و بەشێوەی دۆناڵد ترەمپ، بە واژۆیەک رێککەوتنەکە هەڵوەشێنێتەوە.  دانوستاندنەکانی چالاککردنەوەی گفتوگۆ ئەتۆمییەکان تشرینی دووەمی ساڵی رابردوو دەستیانپێکردەوە دوای ئەوەی کە لە مانگی حوزەیراندا لە کاتی هەڵبژاردنی ئیبراهیم رەئیسی بە سەرۆکی ئێران، وەستان.   رێککەوتنەکەی ساڵی ٢٠١٥، کە لە لایەن ئێران، ئەمریکا، رووسیا، چین، بەریتانیا، فەرەنسا و ئەڵمانیاوە واژۆی لەسەر کراوە، رێگە بە لابردنی سزاکان لەسەر تاران دەدات لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ناوەکی.  بەڵام لە ساڵی ٢٠١٨، ئەمریکا، لەسەر دەستی دۆناڵد ترەمپ، سەرۆکی ئەوکاتی، لە رێککەوتنەکە کشایەوە و دووبارە سزای ئابووریی بەسەر تاراندا سەپاندەوە، ئێرانیش لە کاردانەوەدا، پابەندبوونی خۆی بە نێوەڕۆکی رێککەوتننامەکەوە قۆناخ بە قۆناخ هەڵوەشاندەوە.  مەکگۆرک کە پێشتر نوێنەری ئەمریکا بوو لە هاوپەیمانی نێودەوڵەتیی دژی داعش لە عێراق و سووریا، لە گوتارەکەیدا لە ناوەندی کارنیگی باسی لە دۆسیەی سووریا کرد و گوتی: "بە وڵاتەکانی دیکە ناڵێین نەخێر، کە لە چەند بابەتێکی دیاریکراودا پەیوەندی لەگەڵ حکومەتی سووریا دروست دەکەن". بەڵام گوتیشی: "ئەوە پشتڕاست دەکەینەوە ھێرشە سەربازییە فراوانەکان لە سووریا کۆتاییان ھاتووە. قۆناخی شەڕ لە بنەڕەتدا تەواو بووە و دەمانەوێت پارێزگاریی لەم دۆخە بکەین".