مامۆستایەکی قوتابخانە دەڵێت، "لە کۆمەڵگەیەکدا کە مامۆستای قوتابخانەکەی هیچ بەهایەکی نییە، نابێت چاوەڕوانی ئەوە بکەین قوتابی بەرەی نوێ، بە باشی پەروەردە بکرێت. کاتێک منی مامۆستا نەتوانم بە ئازادی رەخنە بگرم، نابێت چاوەڕوانی ئەوە بین قوتابییەکەش بە ئازادی بیر بکاتەوە. کاتێک من بە پاڕانەوە داوای مافە رەواکانی خۆم دەکەم، چ چاوەڕوانییەکتان لە بەرەی داهاتوو هەیە؟ "  پڕۆژەیاسای پلەبەندیی مامۆستایان ١٠ ساڵ پێش ئێستا لەلایەن حکومەتەوە پێشنیاز کراوە و باس لەوە دەکات، دەبێت مووچەی مامۆستایان بەپێی چۆنێتیی کارکردن، لێهاتوویی زانستی و پیشەیی ئەو چینە دابینبکرێت. بەپێی ئەو پرۆژەیاسایە دەبێت مووچەی مامۆستایانی قوتابخانە ٨٠ % ی مووچەی مامۆستایانی زانکۆ بێت، بەڵام لە ١٠ ساڵی رابردوودا حکومەتی ئێران ساڵانە تەنیا بەڵێنی بەرزکردنەوەی ٢٠ بۆ ٢٥ % ی مووچەی مامۆستایانی قوتابخانەکانی داوە.  بەرپرسانی حکومەتی ئێران دەڵێن، بودجەی گونجاویان لەبەردەست نییە بۆ جێبەجێکردنی پرۆژەکە. کابینەی ئیبراهیم رەئیسی دەڵێت، جێبەجێکردنی ئەو پرۆژەیاسایە پێویستی بە ٢٠٠ هەزار ملیار تمەن بودجەیە و پەرلەمانیش پێیوایە بە بودجەیەکی زۆر کەمتر لەوەش جێبەجێ دەکرێت، بەڵام ئاستی بودجەی وەزارەتی پەوەردە کە ساڵی رابردوو ١١٠ هەزار ملیار تمەن بووە، بۆ جێبەجێکردنی پرۆژەکە لە ئەمساڵدا بە گونجاو نازانێت.  رەحیم زارع، ئەندامی کۆمیسیۆنی بەرنامە و بودجەی پەرلەمانی ئێران دەڵێت، "بەپێی بەراوردی پەرلەمان، جێبەجێکردنی پرۆژەیاسای پلەبەندی پێویستی بە نزیکەی ٦٠ هەزار ملیار تمەن بودجەیە، بەڵام بەپێی بەراوردی کابینەی نوێی حکومەت، جێبەجێکردنی پرۆژەیاساکە پێویستی بە پارەیەکی زۆر لەوە زیاتریشە. ئێستاش چاوەڕێین پرۆژەیاساکە بێتە پەرلەمان و پەسند بکرێت. هەرچەند ئەگەر لە پەرلەمان دەنگیشی لەسەر بدرێت، بەپێی بارودۆخی ئێستای بودجە، لەوە دەچێت بۆ سەرەتای ساڵی هەزار و ٤٠١ جێبەجێ بکرێت".  مامۆستایانی ناڕازی بە دروشمی جۆراوجۆری وەکو، لابردنی جیاوازی لەسەر چینی مامۆستایان، مافی رەوای خوێندن بە زمانی دایکی لە قوتابخانەکان و پەروەردەی گشتیی حکومی بۆ هەموو قوتابییان، داوای زیادکردنی مووچەکانیشیان بەپێی بڕیاری پلەبەندیی مامۆستایان کردووە. ئەگەرچی ئەم ناڕەزایەتییانە، زۆر کاردانەوەی میدیایی لە نێوخۆدا و لە نێو بەرپرسانی باڵای حکومەتدا نەبووە، بەڵام بە جۆرێکیش پەرلەمانی ناچار بە بەڵێنی جێبەجێکردنی پرۆژەیاساکە کردووە.  محەممەد باقر قالیباف، سەرۆکی پەرلەمانی ئێران ئاماژەی بەوە کرد، "سەبارەت بە بابەتی تایبەت بە مامۆستایان و بابەتی پلەبەندییان، ئەویش کەوتووەتە دەستووری کاری پەرلەمانەوە و لە کۆمیسیۆنەوە رادەستی کۆبوونەوەی گشتیی پەرلەمان کراوە کە دەنگی لەسەر بدرێت. ئەمڕۆ یەکەمین رۆژی پاییزە و با ئەوەش بە مامۆستایان رابگەیێنم، پشت بە خودا دڵنیاتان دەکەمەوە لە یەک مانگی داهاتوودا، ئەو پلانەش پەسند دەکرێت و بەڕێوەدەچێت".  ئێستا مامۆستایانی قوتابخانەکانی ئێران و رۆژهەڵاتی کوردستان، چاوەڕوانی پەسندکردنی پرۆژەیاساکە لە پەرلەمان و گۆڕانکاری لە دۆخی ئابووریی ژیانیان دەکەن.