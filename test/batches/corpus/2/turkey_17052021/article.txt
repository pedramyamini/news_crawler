بەگوێرەی داتاکانی یەکێتیی بۆرسەکان و ژوورەکانی تورکیا لە ٣ مانگی یەکەمی ئەمساڵدا بەبەراورد بە هەمان وادە لە ساڵی ٢٠٢٠ ژمارەی ئەو دووکاندارانەی بەهۆی نەدانەوەی قەرزی کەڵەکەبوو دووکانەکانیان داخستووە بە رێژەی ١١ % زیادیکردووە و  ٢٩ هەزار و ٣٧ دوکان داخراون.   هەر لە وادەیەدا بەراورد بە ساڵی پار ژمارەی ئەو کۆمپانیایانەی تازە دامەزراون ١٨٦٩ کەمی کردووە و بۆ ٨٠ هەزار و ١٢١ کۆمپانیا دابەزیوە.   ساڵی رابردوو ٩٩ هەزار و ٥٨٨ دووکاندار دووکانەکانیان داخست، بەگوێرەی داتاکانی یەکێتیی بۆرسەکان و ژوورەکانی تورکیا لە ٣ مانگی یەکەمی ئەمساڵدا ٢٩ هەزار دووکان داخراون.  بەگوێرەی هەمان سەرچاوە ئەمساڵ ژمارەی ئەو کۆمپانیایانەی مایەپووچ بوونە بە رێژەی ٣.٢ % زیادی کردووە و گەیشتووەتە ٤ هەزار و ٦٢٠ کۆمپانیا، لە هەمانکاتدا ٢ هەزار و ٦٩٤ کۆمپانیا بەهۆی مایەپوچبوونەوە، لەلایەن خاوەنەکانیانەوە داخراون.   لەگەڵ داخستنی دووکان و کۆمپانیاکان ژمارەی ئەو کەسانەی بێکار دەبن رۆژ لە دوای رۆژ زیاتر دەبێت، لە مانگی ئاداری ئەمساڵ ژمارەی بێکاریی بەرفراوان لە تورکیا و باکووری کوردستان گەیشتووەتە ٩ ملیۆن و ٢٠١ هەزار بێکار.    زۆربەی کۆمپانیاکان بۆ ئەوەی مایەپووچ نەبن و بتوانن لەسەر پێ بمێننەوە پشت بە وەرگرتنی قەرزی پڕۆژەی بچووک و مامناوەند دەبەستن. لە کاتێکدا لە چارەکی یەکەمی ٢٠٢٠ دا ٦٦٢ ملیار و ٥٤٠ ملیۆن لیرە قەرزی پڕۆژەی بچووک و مامناوەند دراوەتەوە کۆمپانیاکان، ئەو ژمارەیە لە چارەکی یەکەمی ئەمساڵ بۆ ٨٧٩ ملیار و ٢٨٤ ملیۆن لیرە بەرزبووەتەوە.