ئەمیرعەبدوڵڵاهیان لە گوتارێکدا لە کۆنفرانسی بەرپرسی نوێنەرایەتییەکانی ئێران لە وڵاتانی دراوسێ کە لە تاران بەڕێوەدەچێت رایگەیاند، بەپێی ئەو رێککەوتنەی لەگەڵ ئاژانسی نێودەوڵەتیی وزەی ئەتۆم کردوویانە، هاوکارییەکانی دوو لایەن زیاتر دەبن.  وەزیری دەرەوەی ئێران رەتیکردەوە وڵاتەکەی خواستی زیاتر لە کاراکردنەوەی رێککەوتنی ئەتۆمی هەبێت لە دانوستاندنەکانی ڤیەننا و دەڵێت، لە پێشنیازەکانیاندا هیچ شتێکیان زیاتر لە رێککەوتنی ئەتۆمی داوا نەکردووە.  بە گوتەی عەبدوڵڵاهیان، روانینی تاران بۆ دانوستاندنەکانی ڤیەننا ئەوەیە کە گەمارۆکانی بە تەواوی لەسەر هەڵبگیرێت و ئەوانیش نیگەرانییەکانی وڵاتانی رۆژئاوایی لەبارەی چالاکییە ئەتۆمییەکانی ئێران ناهێڵن.  بەگوتەی ئەمیر عەبدوڵڵاهیان، لە دانوستاندنەکاندا لەسەر دوو دەق قسە دەکەن. یەکێکیان ئەنجامی شەش گەڕی پێشووی دانوستاندنەکانە و ئەوی دیکەش، پێشنیازە نوێیەکانی ئێرانە. گوتیشی کە "ئەندامانی ٤+١ رەزامەندییان دەربڕیوە پێشنیازەکانی ئەمدواییەی ئێرانیش لەسەر مێزی دانوستاندن بن. "   ئەو قسانەی عەبدوڵڵاهیان لەکاتێکدان، رۆژی سێشەممە، نەتەوە یەکگرتووەکان هانی واشنتنی دا بۆ هەڵگرتنی سزاکان لەسەر ئێران و گەڕانەوە بۆ رێککەوتنی ئەتۆمی، هەروەها داوای لە ئێرانیش کرد، پابەندی بەندەکانی رێککەوتنەکە بێت.      هاوکات گفتوگۆ ناڕاستەوخۆکانی ئەمریکا و ئێران کە لەلایەن وڵاتانی ئەوروپییەوە بەڕێوەدەبرێت و ئێستا گەڕی حەوتەمی لە ڤییەننا بەڕێوەدەچێت، تاوەکو ئێستا بە ئەنجامێکی روون نەگەیشتووە.     رۆژی سێشەممە، بەریتانیا، ئەڵمانیا و فەرەنسا لە راگەیێندراوێکی رەشبینانەی هاوبەشدا رایانگەیاند، "تاوەکو ئەم ساتە، نەمانتوانیوە بچینە سەر گفتوگۆ راستەقینەکان. کات بەرەو تەواوبوون دەڕوات. بێ بەرەوپشچوونی خێرا، لەژێر رۆشنایی گەشەپێدانی خێرای ئێران بە بەرنامە ئەتۆمییەکەی، رێککەوتنی ئەتۆمیی لە کاتێکی زۆر نزیکدا دەبێتە توێکڵێکی بەتاڵ. "