ئەحمەد داودئۆغڵو، سەرۆک وەزیرانی پێشووتری تورکیا رۆژی چوارشەممە ٦ی کانوونی دووەمی ٢٠٢١ لە ناوەندی پارتەکەی خۆی لە ئەنقەرەی پایتەختی تورکیا کۆنگرەیەکی رۆژنامەڤانی سازدا و وەڵامی پرسیاری رۆژنامەڤانانی دایەوە.   ئەحمەد داودئۆغڵو لە وەڵامی پرسیاری پەیامنێری تۆڕی میدیایی رووداو لەبارەی پەیوەندیی ئەنقەرە - هەولێر گوتی: "لەگەڵ حکومەتی هەرێمی کوردستاندا پەیوەندییەکی زۆر باش هەبوو، بەڵام ئەگەر سەرنج بدەن دوای ئەوەی دەستم لە پۆستی سەرۆکوەزیران کێشایەوە، بەتایبەتی لەم چەند ساڵەی دواییدا دەکرێ بڵێین سەردانی لەو نێوانەدا نییە. پێشتر مانگی جارێک سەردانی یەکدیمان دەکرد و تەماسی نزیکمان هەبوو. ئێستا خەریکە سەردانی نامینێت".   داودئۆغڵو رەخنەی لە کاربەدەستانی تورکیا گرت کە پشتیان لە کورد گرتووە و گوتی: "لە هەولێر، حەسەکە یان لە عێراق و سووریا، یان  هەر شوێنێکی دیکە، ئەگەر وڵاتان ببنە براگەورەی ئەو کوردانە دژی تورکیان، بۆ ئێمە مایەی شەرمەزارییە. چونکە پێویستە تورکیا ببێتە براگەورەی تەواوی وڵاتانی دەوروبەر بە کورد و تورک و عەرەبەکانی دەرەوە".  داودئۆغڵو لەبارەی گردبوونەوەی ناڕەزایی خوێندکارانی زانکۆی بۆغازئیچی ئیستەنبووڵ ئاماژەی بەوەدا، ئەگەر بەهۆی کارەوە سەرقاڵ نەبوومایە بەشداریم لە گردبوونەوەکاندا دەکرد.   لەبارەی ئەو هەواڵانەی باس لە  پشکنین بە داکەندنی سەرجەم جلەکانیان بۆ ژمارەیەک لەو خوێندکارانەی زانکۆی بۆغازئیچی دەکەن، کە بەهۆی بەشداریکردنیان لە گردبوونەوەکاندا دەستبەسەرکراون، داودئۆغڵو گوتی، کردەوەیەکی لەو جۆرە هیچ پاساوێکی نییە، رێگری پۆلیس لە خۆپێشاندەران جارێکی دیکە پێشێلکارییەکانی مافی مرۆڤی لە تورکیا خستووەتەڕوو.  سەرۆکی پارتی ئایندە هەروەها گوتی: "بەو ژنانەی سیاسەت دەکەن و سەرپۆش لەسەرن دەگوترێ بووکەڵەی نمایش، دەنگۆکانی پشکنین بە رووتی کۆتاییان نایێت، تورکیا نەک بۆ ساڵانی نەوەتەکان، بەڵکو بۆ ساڵانی هەشتاکان و حەفتاکانی سەدەی رابردوو گەڕاوەتەوە و بە گەڕانەوە بۆ  ئەو گفتوگۆیانە رۆژەڤی لاوەکی دروست دەکرێ".    داودئۆغڵو لەبارەی لێدوانی کاربەدەستانی حکوومەتی ئاکپارتی کە دەڵێن پێشێلکاری ماف لە تورکیا نییە گوتی، "مادام وایە بۆچی بە پێویستتان زانی ریفۆرم بکەن".