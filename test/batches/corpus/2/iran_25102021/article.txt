جەعفەر عەلیزادە، عەقیدی سوپای پاسداران، کە رۆژی شەممە لەکاتی دەستبەکاربوونی زەینولعابدین خوڕەم، پارێزگاری نوێی تەورێز چووە سەر ستەیج و زللەیەکی لێدا نامەیەکی کراوەی بڵاوکردەوە و دەڵێت: "پارێزگاری دەستنیشانکراوی تەورێز لە ترسی هەڵدانەوەی دۆسیەی گەندەڵی و ناپاکییەکانی لە لێدانی ئەو زللەیە خۆش بووە". و داوا دەکات، بدرێتە دادگا تاوەکو بەڵگەکانی بخاتەڕوو.  ئەو پلەدارەی سوپای پاسداران دەڵێت، تاوەکو ساڵی ١٩٩٧ لەگەڵ پارێزگاری نوێی تەورێز لە سوپای پاسدارانی تەورێز کاریان کردووە و هەردووکیان لە خانووی سوپای پاسداراندا ژیاون، بەڵام ئێستا زەینولعابدین خوڕەم خاوەن ڤێلایەکی گەورەی بەنرخە و منداڵەکانیشی بۆ خوێندن ناردووەتە ئەمریکا و بەریتانیا. هەروەها دەڵێت، ئەژماری بانکی هاوژینی پارێزگاری نوێ چەندین ملیار تمەنی تێدایە و لە ئیستەنبووڵ و ئەنقەرە خانووی گرانی کڕیون.  جەعفەر عەلیزادە هەروەها تۆمەتی دەستدرێژیکردنەسەر ژنان دەداتە پاڵ پارێزگاری تەورێز و دەڵێت: "ئەو ژنانە لەلایەن سوپای پاسداران و دامەزراوەکانی دیکەوە ناچارکراون بێدەنگ بن و سکاڵاکانیان دژی بکشێننەوە".  عەلیزادە بە ئاماژەدان بە قسەیەکی چەند ساڵ پێشی عەلی خامنەیی کە داوایکردبوو هێزەکانی بەسیج و سوپا لەکاتی پێویستدا خۆیان بڕیار بدەن و جێبەجێی بکەن، دەڵێت "لەجێگەی رێبەری کۆماری ئیسلامی ئێران زللەکەم لە پارێزگاری نوێی تەورێز داوە". داواش دەکات، سکاڵا دژی تۆمار بکرێت و لە دادگا لێکۆڵینەوە لەو تۆمەتانە بکرێت، کە ئاراستەی زەینولعابدین خوڕەمی کردووە.