سەعدیە دەمیرتاش لەبارەی رەتکردنەوەی بڕیاری دادگای مافەکانی مرۆڤی ئەوروپا بۆ ئازادکردنی سەڵاحەددین دەمیرتاش لەلایەن حکومەتی تورکیاوە دەڵێت، "تورکیا چۆن دەبێتە ئەندامی یەکێتیی ئەوروپا؟ ئەگەر بڕیارەکانی یەکێتیی ئەوروپا رەتبکاتەوە، ئەوروپا چۆن رێگە دەدات ببێتە ئەندامی".   رۆژی سێشەممە ٢٢ - ١٢ - ٢٠٢٠ دادگەی مافی مرۆڤی ئەوروپا رایگەیاند: "هیچ بەڵگەیەکی بەرجەستەکراو بەردەست نییە بۆ ئەوەی سەلاحەددین دەمیرتاش بەتۆمەتی تیرۆر سزا بدرێت" و رایگەیاند، بڕیاری هێشتنەوەی دەمیرتاش لە زیندان پاڵنەری سیاسی لەپشتە.   سەعدیە دەمیرتاش رەخنە لە گوتەکانی رەجەب تەیب ئەردۆغان سەرۆککۆماری تورکیا گرت، کە دوێنێ دووشەممە لە کۆنگرەیەکی رۆژنامەڤانیدا دوای کۆبوونەوەی کابینەی حکومەتەکەی، دەمیرتاشی بە "تیرۆریست" ناساند و کۆمەڵێک تۆمەتی خستەپاڵی و گوتبووی "بەپێی ئەو سکاڵانامەیەی لە بارەیەوە نووسراوە تۆمەتی کوشتنی ٣٧ کەس، هەوڵی کوشتنی ٢٩ کەس، زیانگەیاندن بە ٣٧٧٧ ماڵ و موڵک، ٣٩٥ دزی، ١٥ تاڵانکردن، سووتاندنی ١٣ ئاڵای تورکیا، هەروەها بەرپرسیاری سەرەکیی برینداربوونی ٣٢٦ کارمەندی ئاسایش و ٤٣٥ هاوڵاتیی لەسەرە. هەروەها ئەو کەسە چالاکی و گوتەی هەیە کە پشتیوانیی لە تیرۆر دەکات. "  لە وەڵامی ئەردۆغاندا، سەعدیە دەمیرتاش گوتی "ئامۆژگاری منداڵەکانم دەکرد، میوەی داری کەس نەڕنن و نەیبەن و نەیخۆن چونکە حەرامە. ئێستاش رۆڵەکەمیان بە بارمتە گرتووە و تۆمەتی تیرۆریان خستووەتە پاڵی، رەوایە کوڕەکەم تیرۆریست بێ؟ رۆڵەکانم تیرۆریست نین. چۆن دەبێ تیرۆریستێک لە کونجی زینداندا بکرێتە بەربژێری سەرۆککۆمار؟ چۆن دەبێ تیرۆریست بکرێتە پەرلەمانتار؟ ئەو تەنیا بەرگری لە مافەکانی خەڵک دەکرد، کەچی ئەوان هاتن لەناو جێگەیدا بردیان. ئەویان بەتەنیا زیندانی نەکرد، ملیۆنان کەسیان زیندانیکرد. هەموو دونیا دەزانێ من و خۆشەویستان و هەوادارانی پاڵپشتی لێ دەکەین".   دایکی سەڵاحەددین دەمیرتاش باس لەوەش دەکات کە تەماشای تەلەڤزیۆن ناکات و دەشڵێت "بەڵام کاتێک هەواڵێکی هەڵبەستراو و درۆ دەبینم، گوشاری خوێنم بەرز دەبێتەوە و دڵتەنگ و خەمبار دەبم. من دوو ساڵە دەمیرتاشم نەبینیوە، پێتانوایە ئەمە کارێکی ئاسانە؟ ".   سەلاحەددین دەمیرتاش لە چوارچێوەی لێکۆڵینەوەکانی تیرۆر لە ٤ ـی تشرینی دووەمی ٢٠١٦ وە لە گرتووخانەی ئەدیرنە بەندکراوە.   دەمیرتاش لە سەرەتاکانی مانگی شوباتی ئەمساڵدا لە رۆژنامەی یەنی یاشام - ی تورکی گۆشەیەکی وەرگرت و هەفتانە وتارێک بڵاودەکاتەوە. لە کۆتاییەکانی ساڵی رابردووشدا دەستیکرد بە کێشانی کاریکاتێر بۆ گۆڤاری لەمان کە گۆڤارێكی هەفتانەی تەنزئامێری بەناوبانگی تورکیایە.   لە سەرەتاکانی ئەمساڵ خەڵاتی "دیموکراسیی مافی مرۆڤ، ئاشتی و هاوسۆزی" بە دەمیرتاش بەخشرا کە لە ساڵی ٢٠٠١ ەوە لەلایەن وەقفی دیموکراسی کۆمەڵایەتی دەدرێتە ئەو کەسایەتییانەی لە بواری ئاشتی و مافی مرۆڤدا رۆڵیان گێڕاوە.  دەمیرتاش تاوەکو ئێستا لە زینداندا سێ کتێبی بە ناونیشانەکانی لەیلان، دەوران و سەهەر نووسیوە و چاپیکردوون، ئەو وێنانەش کە بە دەست کێشاویەتی لە رێگەی تۆڕە کۆمەڵایەتییەکانەوە بڵاویکردوونەتەوە.   تائێستا چەندینجار داوای ئازادکردنی سەڵاحەدین دەمیرتاش کراوە. دادگەی مافی مرۆڤی ئەوروپا پێشتر لە رۆژی ١٨ ـی تشرینی یەکەمی ٢٠١٨ دا داوای دەستبەجێ ئازادکردنی کردبوو، بەڵام تورکیا پابەندی بڕیارەکە نەبوو.