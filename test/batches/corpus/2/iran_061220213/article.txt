حوسێن عەبدوڵڵاهیان، وەزیری دەرەوەی ئێران رۆژی دووشەممە، ٠٦ - ١٢ - ٢٠٢١،  گوتی ئەوان بە "نیازپاکییەوە" لە گفتوگۆکاندا بەشدارن.    عەبدوڵڵاهیان گوتی: "بە رژدی و بە نیازپاکییەوە هاتووینەتە نێو گفتوگۆکان. ئێمە هیچ پلانێکی دیکەمان نییە هاوتەریب بێت لەگەڵ گفتوگۆکان. ئێمە چاوەڕوان دەبین و هەوڵدەدەین بەرەوپێش بچین لە هەڵوەشاندنەوەی سزاکان لە رێگەی گفتوگۆی بەهێز، کە ئەوە خواستی وڵاتەکەمانە".  سەبارەت بە پیتاندنی یۆرانیۆمیش، وەزیری دەرەوەی ئێران گوتی: "یۆرانیۆم بە رێژەی ٢٠ % و زیاتریش پوختە دەکەین، ئەوەش لە هەمان ئەو چوارچێوەیەدا کە پێشتر بە روونی راگەیێندراوە". بەڵام رەتکردەوە رێژەکە بگەیێننە ٩٠ % و گوتی: "بە ئەوروپییەکانمان گوت ئێمە ئەو هەواڵە پشتڕاستناکەینەوە، کە ئێوە پشتڕاستتانکردووەتەوە و ئەوە درۆیێکی زەقە. "  هەفتەی رابردوو گەڕی حەوتەمی  گفتوگۆکانی ڤییەنا هەڵپەسێردران، ئەوەش دوای ئەوەی کە شاندی تاران ژمارەیەک داواکاریی نوێی خستە بەردەم وڵاتانی ٤+١.  رۆژی دووشەممە، وەزارەتی دەرەوەی ئێران رایگەیاند هەر ئەم هەفتەیە گفتوگۆکان دەستپێدەکەنەوە و داوای لە وڵاتانی بەشدارکرد، بە پێشنیازی رۆشنەوە بگەڕێنەوە سەر مێزی گفتوگۆکان.   دوای ئەوەی کە ساڵی ٢٠١٨ دۆناڵد ترەمپ، سەرۆکی ئەوکاتی ئەمریکا وڵاتەکەی لە رێککەوتنی ئەتۆمی کشاندەوە و سزای بەسەر ئێراندا سەپاندنەوە، تاران دەستی بە هەڵوەشاندنەوەی پابەندبوونەکانی خۆی بە بەندەکانی رێککەوتننامەکە کرد.   ئێران دەڵێت ئامانج لە بەرنامە ئەتۆمیەکەی بەرهەمهێنانی چەکی ئەتۆمی نییە. ئاژانسە هەواڵگرییەکانی ئەمریکا و پشکنەرە نێودەوڵەتییەکان پێشتر رایانگەیاندبووە کە تاوەکو ساڵی ٢٠٠٣، ئێران پلانی هەبووە چەکی ئەتۆمی دروستبکات.