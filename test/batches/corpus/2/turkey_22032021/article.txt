داواکاری گشتیی تورکیا دەڵێت، ساڵی ٢٠١٥ دەمیرتاش لە گوتارێکیدا لە فڕۆکەخانەی ئەتاتورک لە ئیستەنبووڵ سووکایەتی بە رەجەب تەیب ئەردۆغان، سەرۆککۆمار و ئەحمەد داودئۆغڵو، سەرۆکوەزیرانی ئەوکاتی تورکیا کردووە.  داواکاری گشتی لە دۆسیەیەدا داوای سزای ساڵێک و دوو مانگ بۆ چوار ساڵ و هەشت مانگ زیندانیکردنی کردبوو.  دەمیرتاش لەڕێگەی سیستمی دەنگ و رەنگەوە بەشداری لە دانیشتنی دادگەکەدا کرد و پارێزەرانیشی لە هۆڵی دادگەکە ئامادەبوون.  لەبارەی ئەو تۆمەتانەی دراونەتە پاڵی، سەلاحەددین دەمیرتاش رایگەیاند، تاوەکو ئێستا دووجار خۆی بۆ هەڵبژاردنی سەرۆکایەتی کۆماری تورکیا بەربژێر کردووە و گوتی: "تەنیا لەبەرئەوەی رەخنەم لە سیاسەتی دەرەوە گرتووە، چەندین دۆسیەی سووکایەتیکردنم لەسەر کراونەتەوە. تەنیا بەهۆی رەخنەیەکی دوو رستەیی، دوو دۆسیەی جیاوازیان لەسەر کردوومەتەوە. من رەخنەم لە حکومەت گرتووە. راستەوخۆ سەرۆککۆمار و سەرۆکوەزیرانم نەکردوونەتە ئامانج. ئێستا نیگەرانم لەوەی کەم رەخنەم گرتووە و زۆر بە نەرم و نیانییەوە قسەم کردووە".  دەمیرتاش ٢٤ی کانوونی یەکەمی ٢٠١٥، دوای ئەوەی لە رووسیا گەڕایەوە، لە فڕۆکەخانەی ئەتاتورک وەڵامی رۆژنامەڤانانی دایەوە و چەند رەخنەیەکی لە حکومەت و شێوازی بەرێوەبردنی وڵات و سیاسەتی دەرەوەی تورکیا گرت. دەمیرتاش ئەوکاتە لەبارەی گرژییەکانی نێوان مۆسکۆ و ئەنقەرە، رەخنەی لە رەجەب تەیب ئەردۆغان و ئەحمەد داودئۆغڵو گرت و رایگەیاند، هەڵەیان کردووە و تورکیایان تووشی گرژی لەگەڵ رووسیا کردووە. دەمیرتاش هەروەها گوتی: "ئێستا وەزیری دەرەوە و سەرۆککۆمار پەلەقاژە دەکەن بۆئەوەی بتوانن پەیوەندییەک لەگەڵ رووسیا بکەن".  سەلاحەددین دەمیرتاش چەند تۆمەتێکی ئاراستەکراوە. ئەمە لەکاتێکدایە، هەفتەی رابردوو دادگەی مافی مرۆڤی ئەوروپا جارێکی دیکە داوای ئازادکردنی دەمیرتاشی کرد، بەڵام تورکیا پابەندی ئەو بڕیارە نابێت، لەکاتێکدا واژۆی لەسەر پەیماننامەی مافی مرۆڤی ئەوروپا کردووە و بەپێی یاسا هەموو بڕیارێکی دادگە ئەوروپییەکە ئەنقەرە ناچار بە جێبەجێکردن دەکات.  مەحسوونی کارامان، پارێزەری سەلاحەددین دەمیرتاش پێشتر رایگەیاندبوو، دادگەی تورکیا ناچارە پابەندی بڕیارەکەی دادگەی مافی مرۆڤی ئەوروپا بێت و پێویستە تورکیا پابەندی بەڵێننامە نێودەوڵەتییەکان بێت.  تورکیا ١٨ی ئایاری ١٩٥٤ واژۆی لەسەر بەڵێننامەی مافی مرۆڤی ئەوروپا کردووە و خستویەتیە بڕگەی ٩٠ی دەستووری وڵاتەکەیەوە. بەپێی ئەو واژۆیە و دەستووری وڵاتەکەی، تورکیا دەبێت بڕیارەکانی دادگەی مافی مرۆڤی ئەوروپا وەکو خۆیان جێبەجێ بکات.  سەلاحەددین دەمیرتاش لە چوارچێوەی '' لێکۆڵینەوەکانی تیرۆر '' لە ٤ی تشرینی دووەمی ٢٠١٦ ەوە لە گرتووخانەی ئەدیرنە زیندانیکراوە.   دادگەی مافی مرۆڤی ئەوروپا پێشتر لە رۆژی ١٨ی تشرینی یەکەمی ٢٠١٨ دا داوای دەستبەجێ ئازادکردنی دەمیرتاشی کردبوو، بەڵام تورکیا ئەوکاتەش پابەندی بڕیارەکە نەبوو.