سەڵاحەدین دەمیرتاش لە گرتووخانەی سزا قورسەکانی ئەدێرنە لە رێگەی بەرنامەیەکی تایبەتی دەنگ و رەنگ کە بە "SEGBİS" ناسراوە، بەشداری دادگاییکردنەکەی کرد، لە ٢٥ مین دادگای سزا قورسەکانی ئەنقەرە و بەئامادەبوونی پارێزەران و شەش پەرلەمانتار و ژمارەیەک بەرپرسی هەدەپە و پارتی رەنجدەرانی تورکیا بەڕێوەچوو؛ هاوکات کەسوکاری دەمیرتاشیش لە رێگەی هەمان سیستەمەوە لە ئامەدەوە بینەر و بیسەری پرۆسەی دادگاییکردنەکە بوون.   سەرەتا هادی جین کە یەکێکە لە پارێزەرانی دەمیرتاش، چەند تێبینییەکی خستەڕوو لەبارەی پرۆسەی دادگاییکردنەکە و رایگەیاند، دەمیرتاش ویستی لە هۆڵی دادگا ئامادەبێت، بێ هیچ پاساوێک رێگەتان پێنەدا و پێتان باش بوو بە سیستەمی SEGBİS بەشداری بکات "بۆ ئەوەی هەر کاتێک گوتەکانی بەدڵتان نەبوو، دایبخەن". هەروەها هادی جین دەشڵێت: یوکسەل کارامان نەک ئامادەنییە، بەڵکو ئاگاداریش نەکراوەتەوە. لەلایەکی دیکەوە ئەم دانیشتنە تایبەتە بەدۆسیەی یوکسەل کارامان، بەڵام ئێوە داوای گوتەی دەمیرتاشتان کردووە لەبارەی دۆسیەی رووداوەکانی کۆبانێ کە ئەمەش هیچ پەیوەندییەکی بە دانیشتنەکەی ئەمڕۆوە نییە.   مەحسوونی کارامان، یەکێکی دیکە لە پارێزەرانی دەمیرتاش لە ئامەدەوە بەئۆنلاین بەشداریی لە پرۆسەکە کرد و داوای لە دەستەی دادوەران کرد، دەستبەجێ بریکارەکەی ئازادبکرێت، بەهۆی ئەوەی بڕیاری یەکلاکەرەوەی دادگای مافەکانی مافی مرۆڤ لەمبارەیەوە هەیە و تورکیاش وەک ئەندامێکی ئەم دادگایە، پێویستە پابەندی بڕیارەکە ببێت.   دواتر سەلاحەدین دەمیرتاش قسەیکرد و رایگەیاند، "ئێوە دەستەی دادوەرانی پێشکەوتوون و پارێزەرەکانیشم بەهەمان شێوە، منیش پارێزەرم و کاری یاسایی زۆرم کردووە. هەزار و ٣٠٠ دۆسیەی لێکۆڵینەوە دژی من تۆمارکراون. کاتێک لە پەرلەمان بووم هەزار و ١٤٨ دۆسیەی لێکۆڵینەوە دژی من تۆمارکرا. ئەم دۆسیەیەی ئەمڕۆش وەک زۆربەی دۆسیەکانی دیکەی لێکۆڵینەوە بریتییە لە پیلانێکی داڕێژراوی سیاسی کە هیچ رەهەندێکی یاسایی نییە. زیاتر لە هەزار دۆسیەی لێکۆڵینەوە، گوتەی منیان بۆ وەرنەگیراوە، بەڵام داواکاری گشتیی پەسندی کردوون".   لە بەشێکی دیکەی قسەکانیدا سەڵاحەددین دەمیرتاش رایگەیاند، "تەواوی ئەم دۆسیانە لەسەر خواستی رەجەب تەیب ئەردۆغان کراونەتەوە. ئەو سەرۆکی پارتێکی سیاسییە و سەرۆککۆماریشە، ئاساییە رەخنە لە دادگە بگرێت، بەڵام مافی ئەوەی نییە دەست لە کاروباری ناوخۆی دادگە وەربدات".   دەمیرتاش باسی لەوەکرد، "تەواوی دادگە و دەستەی دادوەران بێبەریبوونی من دەزانن لە کۆی هەموو ئەو تۆمەتانەی ئاراستەم کراون، بەڵام ئێوە بوێری ئەوەتان نییە بڕیاری بێبەریبوونم و ئازادکردنم بدەن، بەهۆی ئەوەی ئێوە لە ئەردۆغان دەترسن. بۆیە ئێوە شکۆی دادگە و دادوەرانتان لەکەدار کردووە و تەنیا فەرمانی کۆشک و ئەردۆغان جێبەجێ دەکەن".   هەروەها سەڵاحەددین دەمیرتاش ئاماژەی بە هەڵبژاردنەکان کرد و رایگەیاند، "بەمنزیکانە هەڵبژاردن دەکرێت. ئێوە خۆتان رزگاربکەن و داوای دادگایەکی دادپەروەرانە بۆ تەواوی ستەملێکراوان بکەن. داوای دادپەروەرییەکی ئازاد بکەن. بەپێچەوانەوە، کاتێک بە دەنگی میللەت، ئەردۆغان و دەسەڵاتەکەی بەرامبەر ئیرادەی گەل شکست دەخۆن و لە هەڵبژاردنەکاندا دەدۆڕێن، ئەو کار ئێوەش وەک دارودەستەی دەسەڵات مامەڵەتان لەگەڵدا دەکرێت و باجی ئەو بێدەنگییەتان دەدەن".   پرۆسەی دادگاییکردنەکە بەردەوام بوو، لە کۆتاییدا، دەستەی دادوەران، داواکاری پارێزەرانی دەمیرتاش رەتکردەوە بە هەڵوەشاندنەوەی ئەم دۆسیەیە و بڕیاری بێبەریبوونی دەمیرتاش، بۆیە بڕیاری دواخستنی دادگاییکردنەکەیان دا بۆ رۆژی ٧ی ئایاری ٢٠٢١.