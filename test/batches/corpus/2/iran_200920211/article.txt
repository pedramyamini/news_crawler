لە زۆربەی شارەکانی رۆژهەڵاتی کوردستان، ژمارەی ئەو ناوەندانەی خەڵک دەکوتن، زیادکراوە. ناوەندێکی کوتانی خەڵک لە شاری بانە سێ رۆژە کراوەتەوە و لە ئێوارەوە تاوەکو بەیانی، تێیدا خەڵک بە دڵی خۆیان، بەو ڤاکسینانەی کە ناوەندەکە هەیەتی دەکوترێن.  بەرپرسانی کەرتی تەندروستیی بانە، لە پرۆسەی کوتانی خەڵک رازین و پێیانوایە بەراورد بە شارەکانی دیکەی پارێزگای سنە، پرۆسەی کوتان خێراترە؛ بەڵام بەسەر ئەوەشدا داوا لە خەڵک، بە تایبەت کەسانی تەمەن سەرووی ١٨ ساڵ دەکەن، زووتر پرۆسەکە بە ئەنجام بگەیێنن.  لە بەشی چاودێریی چڕی نەخۆشخانەکانی بانە، ژمارەی خەوێندراوان کەمتر بوونەتەوە لە رۆژانێک کە لەوپەڕی شەپۆلی پێنجی کۆرۆنادا بوو. پسپۆڕانی ئەم بەشە پێیانوایە، پرۆسەی کوتانی خەڵک بە ڤاکسین، کاریگەریی لەسەر دۆخی تووشبووانی کۆرۆنا بووە و ئێستا ژمارەیەکی کەمتر پێویستیان بە خەواندن لە بەشی چاودێریی چڕە.  پسپۆڕانی تەندروستی پێیانوایە، پرۆسەی کوتان، تەنیا کاریگەریی لەسەر کوتراوان نابێت و دەتوانێت بە رێژەیەکی لەبەرچاو، کاریگەریی لەسەر کەسانی دەوروبەریش هەبێت.