بەپێی پلانەکانی حکومەتی تورکیا چاوەڕێدەکرێ ملیۆنێک لەو ڤاکسینە بە هاووڵاتییان بدرێت. ئەمە لە کاتێکدایە دیدارەکانی ئەنقەرە - بەرلین بۆ دەستەبەرکردنی ٢٥ ملیۆن ڤاکسینی ئەڵمانی بەردەوامن.    فەخرەدین کۆجا، وەزیری تەندروستیی تورکیا رایگەیاند: "دەمانەوێت لە کانوونی یەکەمدا دەست بە کوتانی دژی ڤایرۆسی کۆرۆنا بکەین. ئەگەر کارەکان بە ئاسایی بڕۆن، رۆژی ١٤ی ئەم مانگە لە کارمەندانی تەندروستییەوە دەست بە کوتانی دژە کۆرۆنا دەکەین. "  هەفتەیەکە تورکیا دەستی بە تاقیکردنەوەی ڤاکسینی نێوخۆیی کۆرۆنا لەسەر هاووڵاتیانی خۆبەش کردووە. پزیشک و پسپۆرانی پەیوەندیدار رایانگەیاند کە ڤاکسینەکە هیچ نیشانەیەکی خراپی لەسەر جەستەی خۆبەخشان جێنەهێشتووە.  پسپۆرانی تەندروستیی تورکیا تەمەنی ١٨ - ٥٠ ساڵیان دیاریکرد بۆ ئەوەی ڤاکسینەکەی لەسەر تاقی بکەنەوە. وەزیری تەندروستیی تورکیا رایگەیاند کە پلانیان داڕشتووە بۆ ئەوەی دوای تەواو بوونی ماوەی دیاریکراو بۆ تاقیکردنەوەکانی ڤاز ٢ و ڤاز ٣، نیسانی ئەمساڵ دەست بە دابەشکردنی ڤاکسینی نێوخۆیی بکەن.   هەروەها فەخرەدین کۆجا هەفتەی رابردوو بە میدیاکانی وڵاتەکەی راگەیاندبوو کە دیدار و وتووێژ بۆ دەستەبەرکردنی ڤاکسینی رووسی و ڤاکسینی چینی بەردەوامن و  کارەکانی پێکوتەی "سینۆڤاج"ی چینی تەواو بوون و نووسراوە یاساییەکان واژۆکراون.   تورکیا لە پلانیدایە ملیۆنێک ڤاکسینی رووسی وەربگرێت و لەم مانگەوە پلە بە پلە ئەو ژمارەیە زیاد بکات. بەپێی گوتەی وەزیری تەندروستیی تورکیا تەنیا لەم مانگەدا (کانوونی یەکەم) ١٠ ملیۆن ڤاکسینی چینی دەگاتە وڵاتەکەیان.  بەپێی ئاماری وەزارەتی تەندروستیی تورکیا، ژمارەی مردووان بەهۆی ڤایرۆسی کۆرۆناوە ١٣ هەزار و ٧٠٠ کەسی تێپەڕاندووە و ژمارەی تووشبووانیش لە ٥٠٠ هەزار و ٨٠٠ کەس زیاترە.