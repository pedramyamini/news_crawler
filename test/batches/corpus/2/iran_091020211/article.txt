ئەمڕۆ شەممە ٠٩ - ١٠ - ٢٠٢١ میدیای ئێران هەواڵی کۆچی دوایی ئەبولحەسەن بەنی سەدری بڵاوکردەوە. دوای رووخانی دەسەڵاتی پاشایەتی لە ئێران، ئەبولحەسەن بووە یەکەمین سەرۆککۆماری ئەو وڵاتە، بەڵام لە ساڵی ١٩٨١ بە کۆی دەنگی پەرلەمانی ئێران لە دەسەڵاتەکەی دوورخرایەوە.  دوای ئەوەی بەنی سەدر لە ئێران رایکرد لەگەڵ مەسعود رەجەوی، سەرکردەی رێکخراوی موجاهدین خەلق کەوتە دژایەتیکردنی کۆماری ئیسلامیی ئێران، بەڵام لە ساڵی ١٩٨٣ وازی لە هاوڕێیەتی رەجەویش هێنا و خۆی بە تەنیا بۆ ماوەی چوار دەیە رەخنەی لە کۆماری ئیسلامیی ئێران دەگرت.  ئەبولحەسەن لە ساڵی ١٩٣٣ لە هەمەدان لەدایکبووە، کوڕی ئایەتوڵڵا نەسروڵڵا بەنی سەدرە کە یەکێک بوو لە کەسایەتییە دیارەکانی ئایینزای شیعە و دۆستی نزیکی ئایەتووڵڵا خومەینی، دامەزرێنەری کۆماری ئیسلامیی ئێران بوو.  ئایەتوڵڵا خومەینی هێندە متمانەی بە بەنی سەدر هەبوو کە کردبوویە فەرماندەی هێزە چەکدارەکانی ئێران و تاوەکو ئەو کاتەی لە دەسەڵات بوو، خۆی بڕیارە گرنگەکانی لەبارەی شەڕی ئێران - عێراق دەدا.  بەڵام دواتر بەهۆی ململانێکانی لەگەڵ کۆماری ئیسلامیی ئێران کە زۆرینەی پەرلەمانیان بە دەست بوو، بووە هۆی دوور خستنەوەی لە دەسەڵات.