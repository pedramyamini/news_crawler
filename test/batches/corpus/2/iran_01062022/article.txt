مەراڵ ئاکشەنەر، سەرۆکی ئیی پارتی ئەمڕۆ چوارشەممە یەکی حوزەیرانی ٢٠٢٢ لە کۆبوونەوەی هەفتانەی فراکسیۆنی پارتەکەی لە پەرلەمانی تورکیا ئاماژەی بەو پێشنیازەی ئاکپارتی و مەهەپە کرد، کە بەهاوبەشی لەبارەی "بڵاوکردنەوەی زانیاری ناڕاست لە سۆشیاڵ میدیا" دا ئامادەیان کردووە.   ئاکشەنەر لەو بابەتەدا رەخنەی لە رەجەب تەیب ئەرۆغان، سەرۆککۆماری تورکیا و سەرۆکی گشتیی ئاکپارتی گرت و رایگەیاند، بەگوێرەی ئەو یاسایە سەرەتا دەبێت ئەردۆغان خۆی دەستگیر بکات.  ئاکشەنەر بە تەنزەوە گوتی: "بۆ نموونە بە درۆی ' لە مزگەوتدا خواردیانەوە ' کێ بوو خەڵکی وروژاند، بەڕێز ئەردۆغان؟ کەواتە بەپێی ئەم یاسایە دەبێت سەرەتا خۆت دەستگیر بکەیت".  پارتی داد و گەشەپێدان - ئاکپارتی و پارتی بزووتنەوەی نەتەوەیی - مەهەپە بە هاوبەشی پێشنیازێکیان لەبارەی "بڵاوکردنەوەی هەواڵی ناڕاست لە سۆشیاڵ میدیا" دا ئامادە کردووە و خراوەتە بەرنامەی كاری پەرلەمانەوە.   لە پێشنیازەکەی ئاکپارتی و مەهەپە دا، "بڵاوکردنەوەی زانیاری ناڕاست و چەواشەکارانە بۆ رای گشتی" بە تاوان هەژمار کراوە و دەتوانرێت کەسێک کە زانیاری راستی لە سۆشیاڵ میدیادا بڵاوبکاتەوە، ساڵێک بۆ سێ ساڵ بخرێتە زیندانەوە.