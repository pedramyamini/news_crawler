بەگوێرەی ئەو راگەیێندراوەی وەزارەتی بەرگریی توركیا بڵاویكردەوە، دوو جۆرە چەكی پێشكەوتووی دروستكراوی رووسیا لەنێو ئەو چەك و تەقەمەنییانەی لە ئاڤاشین دەستیان بەسەرداگیراوە، هەبووە.   وەك لە راگەیێندراوەكەی وەزارەتی بەرگریی توركیادا هاتووە، چەكی یەكەم لە جۆری رۆكێتهاوێژی سەرشان لە سیستەمی دژە فرۆكەی ناسراو بە ٩ K ٣١٠ Igla - ١ ە، کە لە سیستەمی پێناسەكراوی ناتۆ بە چەكی SA - ١٦ Gimlet ناسراوە و بۆ ئەم چەكەش رۆكێتی ٩ K ٣١٠ Igla - ١ MANPADS بەكاردێت.   چەكی دووەمیش رۆكێتهاوێژی سەرشان لە سیستەمی دژەتانكە و بە ٩ M ١١١ M Faktoria ناسراوە و لە سیستەمی ناتۆ بە چەكی AT - ٤ C Spigot پێناسەكراوە و رۆكێتی ٩ M ١١١ ATGM بەكاردێت.   وەزارەتی بەرگریی توركیا روونیكردووەتەوە، هەلیكۆپتەرێكی شەڕكەری سوپای توركیا لە عەفرین بەم چەكە دروستكراوەی رووسی لە جۆری ٩ K ٣١٠ Igla - ١ خرابووە خوارەوە. هەروەها لە ئۆپەراسیۆنی چرنووكی برووسك و چرنووكی هەورەتریشقە، كە رۆژی ٢٣ی نیسانی ئەمساڵ دەستیپێكرد، بەردەوام لە دژی هەلیكۆپتەرەكانی سوپای توركیا بەكارهێندراون.   وەزارەتی بەرگریی توركیا لە راگەیێندراوەكەیدا ئاماژەی بەوەشداوە، هەمان جۆر چەكی رووسی لە چوارچێوەی زنجیرە ئۆپەراسیۆنەكانی "ئەرەن" كە لەلایەن وەزارەتی ناوخۆی توركیاوە لە باكووری كوردستان بەڕێوەدەچێت، لە ناوچەكانی بەستەلەر و تەندورەك دۆزراونەتەوە و بەشێوەیەكی چالاك لە دژی فەرماندەیی هێزەكانی جەندرمە بەكارهاتوون.