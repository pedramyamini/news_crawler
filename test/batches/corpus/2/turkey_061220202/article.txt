ئێستا ژمارەی ئەو تووشبووانەی کۆرۆنا کە گیانیان لەدەستداوە گەیشتووەتە ١٤ هەزار و ٩٠٠ کەس و ژمارەی تووشبووانی تۆمارکراویش بۆ ٥٣٩ هەزار و ٢٩١ کەس بەرزبووەتەوە، پێنج هەزار و ٨٠٥ لەو تووشبووانەش دۆخی تەندروستییان ناجێگیرە.  لە ماوەی ٢٤ کاژێری رابردوودا چوار هەزار و ١١ تووشبووی پێشووی ڤایرۆسەکە چاکبوونەتەوە و بەگشتی تاوەکو ئێستا ٤٣١ هەزار و ٢٥٣ تووشبووش لە باکووری کوردستان و تورکیادا چاکبوونەتەوە.  تاوەکو ئێستا ١٩ ملیۆن و ٦٩١ هەزار و ٨٤٥ پشکنینی کۆرۆنا لە تورکیا و باکووری کوردستان ئەنجامدراون.  لە سەرەتاکانی بڵاوبوونەوەی ڤایرۆسی کۆرۆنادا، ژمارەی مردووان لە رۆژێکدا ٢٠ - ٣٠ کەس بوون، بەڵام ئەو ژمارەیە ئێستا بۆ  نزیکەی ٢٠٠ کەس لە رۆژێکدا، بەرزبووەتەوە.  لە تورکیادا ڤاکسینی دژ بە کۆرۆنا، دوای ئەوەی لەسەر ژمارەیەک لە کارمەندانی تەندروستی بەشێوەی خۆبەخش تاقیکرایەوە، هەفتەی رابردوو تاقیکردنەوەکە لەسەر هاووڵاتییانی خۆبەخش کرا. فەخرەدین کۆجا، وەزیری تەندروستیی تورکیا رایگەیاند، دەیانەوێت ١٤ی کانوونی یەکەم دەست بە کوتانی دژەکۆرۆنا بکەن کە لە کارمەندانی تەندروستییەوە دەستپێدەکەن.  رۆژی ١١ی ئاداری ٢٠٢٠ یەکەم تووشبووی کۆرۆنا لە تورکیا راگەیێندرا و کاریگەرییەکانی بەردەوامن.