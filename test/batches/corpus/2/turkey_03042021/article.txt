هەمان شەو، لەکاتی لێکۆڵینەوەدا گەرگەرلیئۆغڵو دۆخی تەندروستی تێکچوو، بە ئەمبوڵانس گەیێندرایە نەخۆشخانە و خرایە ژێر چاودێریی چڕەوە.   بەگوێرەی تویتێکی ساڵح گەرگەرلیئۆغڵوی کوڕی، باوکی پەستانی خوێنی تا ئاستێکی مەترسیدار بەرزبووەتەوە و ئازاری دڵیشی هەیە. پارێزەری گەرگەرلیئۆغڵوش رایگەیاند، پەرلەمانتارە پێشووەکە لە نەخۆشخانەیە و چارەسەر وەردەگرێت.   لە گرتەیەکی ڤیدیۆییدا کە ساڵح گەرگەرلیئۆغڵو لە تویتەری خۆیدا بڵاویکردەوە، باوکی لە نەخۆشخانەیەکی ئەنقەرە چارەسەر وەردەگرێت و لەگەڵ پارێزەرەکەشی قسە دەکات و دەڵێت، "لە کوێی جیهاندا شتی لەو جۆرە روودەدات کە بەزۆر راپێچی بنکەی پۆلیس و بەردەم دادگەت بکەن. ئەو پۆلیسەی کە هاتبوو دەستگیرم بکات هەڕەشەی لێدەکردم و دەیگوت بە مشت لێت دەدەم و ئازارت دەدەم".  رۆژی ١٧ی ئاداری ٢٠٢١، ئەنجوومەنی گشتیی پەرلەمانی تورکیا بەتۆمەتی ئەندامبوون لە "رێکخراوی تیرۆریستی و بانگەشەکردن بۆ تیرۆر"، بە زۆرینەی دەنگی پەرلەمانتارانی فراکسیۆنەکانی ئاکپارتی و مەهەپە، متمانەی لە عومەر فاروق گەرگەرلیئۆغڵو، پەرلەمانتاری فراکسیۆنی هەدەپە لە بازنەی پارێزگای کۆجائێلی سەندەوە.   گەرگەرلیئۆغڵو دوای دانیشتنەکەی پەرلەمان رایگەیاند، لە پەرلەمانی تورکیادا دەمێنێتەوە و ناچێتە دەرەوە و گوتیشی: "با پۆلیس بێتە نێو باڵەخانەی پەرلەمان و دەستگیرم بکات". رۆژی ٢١ی ئاداری ٢٠٢١ پۆلیسی پەرلەمانی تورکیا دەستگیریان کرد و بردیانە دەرەوەی پەرلەمان و رادەستی پۆلیسی ئەنقەرەیان کرد. دوای وەرگرتنی گوتە لێی، هەمان رۆژ ئازاد کرا. دواتریش ناوبراو لە بارەگای سەرەکیی هەدەپە لە ئەنقەرە دەستی بەچالاکی کرد.   دادگای سزا قورسەکانی تورکیا، بە تۆمەتی "بانگەشەکردن بۆ رێکخراوی تیرۆريستی" سزای دوو ساڵ و شەش مانگ بەندکردن بۆ عومەر فاروق گەرگەرلیئۆغڵو پەسەند کرد.  رۆژی ٢١ی شوباتی ٢٠١٨ داواکاری گشتیی کۆماریی لە پارێزگای کۆجائێلی، تۆمەتنامەی لە دژی عومەر فاروق گەرگەرلیئۆغڵو ئامادەکرد و داوای سزای دوو ساڵ و شەش مانگ بەندکردنی کرد بەتۆمەتی ئەندامبوون و بانگەشەکردن بۆ پەکەکە کرد. دوای دوو ساڵ، رۆژی ٢١ی شوباتی ٢٠٢١، لەسەر هەمان دۆسیە ١٦ مین دادگای سزا قورسەکانی ئەو پارێزگایەش، داوا و راسپاردەکەی داواکاری گشتی پەسندکرد.  داواکاری گشتیی، تویتێکی ئەو پەرلەمانتارەی هەدەپە وەک بەڵگە پێشکەشی دادگا کردبوو، کە ناوبراو لە رۆژی جیهانیی ئاشتیدا لە ساڵی ٢٠١٧ تویتێکی کردبوو، تێیدا نوسیبووی "لەبری ریزکردنی تابووتی تەرمی گەنجەکانمان، با بەزیندوویی لە پاڵ یەکدی ریزبن، وەک برا شان بەشان بەیەکسانی و دادپەروەرییەوە پێکەوە بژین".   هاوکات لە کاتی بەشداریکردنی گەرگەرلیئۆغڵو لە هەڤپەیڤینێکی تەلەڤزیۆنیدا، کە تایبەت بوو بە تاوتوێکردنی پرۆسەی ئاشتی و شەڕی سوپای تورکیا و گەریلای پەکەکە، نووسراوێک لەسەر شاشە لە نزیک وێنەی ئەو پەرلەمانتارە دەرکەوتبوو کە تێیدا ئاماژە بە قسەی فەرماندەیەکی پەکەکە کرابوو کە گوتبووی "ئەگەر دەوڵەت هەنگاو بنێت، لە ماوەی مانگێکدا ئاشتی بەرقەرار دەبێت". داواکاری گشتیی ئەمەشی کردبووە بەڵگە دژی ئەو پەرلەمانتارەی هەدەپە و داوای بەندکردنی کرد.    عومەر فاروق گەرگەرلیئۆغڵو، رۆژی ١٦ی کانوونی یەکەمی ٢٠٢٠ بابەتی پشکنین لە رێگەی رووتکردنەوە و ئەشکەنجەدانی زیندانیکراوانی وروژاند و بەدواداچوونی بۆ کرد و خستییە رۆژەڤی پەرلەمان و بۆ ماوەیەکی زۆر بووە مژاری گەرمی سیاسەتی نێوخۆیی تورکیا. هەدەپە لەمبارەیەوە رایگەیاند، ئەم دۆسیەیە دەسەڵاتی نیگەرانکردووە و بۆیە دەستیان بردووە بۆ سزادانی گەرگەرلیئۆغڵو.    بەگوێرەی ئامارەکانی وەزارەتی دادی تورکیا، لە ٢٧ ـەمین خولی پەرلەمانی ئەو وڵاتەدا، هەزار و ١٧٣ دۆسیەی تاوان بۆ سەندنەوەی متمانە و پارێزبەندی دژی پەرلەمانتاران پێشکێشی سەرۆکایەتیی پەرلەمان کراون. لەو ژمارەیەش ٨٩٣ دۆسیە دژی پەرلەمانتارانی هەدەپە تۆمارکراون. سێ پەرلەمانتاری هەدەپەش متمانەیان لێسەندراوەتەوە.