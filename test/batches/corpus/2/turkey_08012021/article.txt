مانگە دەستکردەکە بەناوی Türksat ٥ A تایبەتە بە کاروباری هەواڵگری سەربازی. مانگە دەستکردەکە بە هاوبەشی کۆمپانیای تورکسات و کۆمپانیای Airbus D & Sی فەرەنسی بەرهەمهێنراوە. لە رێگەی کۆمپانیای Space Xی ئەمریکی بە کەشتی ئاسمانی نۆ مووشەکی لە جۆری Falcon لە بنکەی Cape Canaveral لە ویلایەتی فلۆریدای ئەمریکا نێردرایە بۆشایی ئاسمان.    لەمبارەیەوە، عادل کارائیسماعیل ئۆغڵو، وەزیری گواستنەوە و ژێرخانی تورکیا رایگەیاند، مانگی دەستکردی Türksat ٥ A بەسەرکەوتوویی هەڵدرایە بۆشاییەکانی ئاسمان، دوای ٣٥ خولەک، یەکەم سیگناڵی کارکردن و کارابوونیمان پێگەیشت. چوار مانگ لەژێر تاقیکردنەوەدا دەبێت و دواتر دەست بە چالاکییەکانی دەکات.   کارائیسماعیل ئۆغڵو راشیگەیاند، دوو مانگی دەستکردی دیکەشمان لەژێردەستدایە. یەکەمیان بەناوی Türksat ٥ Bیە و لە قۆناخەکانی کۆتایی بەرهەمهێنانیدایە و تەواو دروستکراوی تورکیایە، ئەوی دیکەش بەناوی Türksat ٦ A کە نەوەی شەشەمی مانگە دەستکردەکانە. بڕیارە مانگی دەستکردی Türksat ٥ B لە مانگی حوزەیرانی ئەمساڵ رەوانەی بۆشایی ئاسمان بکرێت. بەڵام مانگی دەستکردی Türksat ٦ A لە سەرەتاکانی ساڵی ٢٠٢٢ رەوانەی بۆشایی ئاسمان دەکەین.   هەرچی مانگە دەستکردەکانی تایبەت بە پەیوەندییەکان گەیاندن و پەخش و وەشاندنە، رووماڵی تەواوی بەسەر ئەوروپا، رۆژهەڵاتی ناوەڕاست، باکووری ئەفریقیا، ناوەڕاستی رۆژئاوای ئەفریقیا، دەریای ناوەڕاست، دەریای ئیجە، دەریای رەش دەبێت.   تورکیا شەش مانگی دەستکردی کارای لە بۆشاییی ئاسماندایە بەناوەکانی TÜRKSAT ٣ A , TÜRKSAT ٤ A , TÜRKSAT ٤ B کە تایبەتن بە کاروباری پەیوەندییەکان و گەیاندن. هەروەها مانگە دەستکردەکانی دیکە بەناوەکانی GÖKTÜRK - ١ , GÖKTÜRK - ٢ , RASAT تایبەتن بە کاری چاودێری.