بەپێی زانیارییەکان، ئەمڕۆ شەممە هاوکات لەگەڵ کرانەوەی بازاڕی دراوی تاران و تەنیا رۆژێک دوای کۆتایی هاتنی گەڕێکی نوێی دانوستانەکانی نێوان ئێران و وڵاتانی زلهێزی جیهان، نرخی تەمەن بەرامبەر دۆلار زیاتر دابەزی و هەر دۆلارێک تاوەکو ٣٠ هەزار و ٣٠٠ تمەن ئاڵوگۆڕی پێوەکرا.  بەهای هەر پاوەندێکی بەریتانی بۆ زیاتر لە ٤٠ هەزار تمەن و هەر یۆرۆیەک بە ٣٢ هەزار تمەن ئاڵوگۆڕیان پێوەکرا.  هاوکات لەگەڵ دابەزینی بەهای تمەن، ماڵپەڕە فەرمییەکانی ئێران، ئەمەیان وەک هەوڵێکی پلان بۆ دانراو لە قەڵەمدا بۆ ئەوەی "گوشار لەسەر دانوستانکارەکانی ئێران دابنێن".  ماڵپەڕی ئیرنا، زمانحاڵی حکومەتی ئێران بڵاوی کردووەتەوە، "هەندێ گرووپی رێکخراوی بیانی و ناوخۆی، هەوڵ دەدەن ناسەقامگیری لە بازاڕی دراودا دروست بکەن" و "لە پشتەوە خەنجەر" لە دانوستانکارە ئێرانییەکان بدەن.  ماڵپەڕی نوورنیوز، نزیک لە ئەنجوومەنی باڵای ئاسایشی نیشتمانیی ئێرانیش بڵاوی کردووەتەوە، ناسەقامگیری لە بازاڕی دراودا "بەپێی پیلانێک" و "بە ئەگەری زۆر لەلایەن نووسینگەکانی ئاڵوگۆڕی دراوی وڵاتانی دراوسێوە و کەسانێک لە ناوخۆی ئێران" روویداوە.  هاوکات پشکەکانی بۆرسەی ئێرانیش لەژێر کاریگەریی دانوستاندنەکاندا، ئەمڕۆ شەممە ٥ هەزار و ٣٣٧ پشک خاڵ دابەزین و بۆرسەی تاران سوور هەڵگەڕا.  دوای ٥ مانگی لە راگیران دانوستانەکانی زیندووکردنەوەی رێککەوتنی ئەتۆمی، خولی حەوتەمی دانوستاندنەکان و یەکەمی خول دوای هاتنەسەرکاری ئیبراهیم رەئیسی هەفتەی رابردوو لە ڤیەننا بەڕێوەچوو، بەڵام بێ ئەوەی بە ئەنجامێکی روون بگات کۆتایی هات.  ئەنتۆنی بلینکن، وەزیری دەرەوەی ئەمریکا گوتی: ئێران بۆ گەڕانەوە بۆ رێککەوتنەکە جیدی نییە و هۆشداریدا ئەگەر بێتو دانوستاندنەکان شکست بخۆن، ئەمریکا رێگەیەکی دیکە دەگرێتەبەر.