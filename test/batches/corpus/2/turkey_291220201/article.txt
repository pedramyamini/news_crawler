بەشێک لە بڕیارە نوێیەکانی حکومەتی تورکیا لە رێگەی دەروازەی نێودەوڵەتیی خابوورەوە بە دەروازەی نێودەوڵەتیی ئیبراهیم خەلیل دراوە و ئاگادارکراوەتەوە. یوسف موسا، پەیامنێری رووداو لە زاخۆ رایگەیاند: لە سبەی چوارشەممەوە هەر کەسێک کە خەڵکی هەرێمی کوردستان و عێراق بێت و نیازی گەشتی بۆ تورکیا و باکووری کوردستان هەبێت، پێویستە پشکنینی PCRی کردبێت.  هەروەها نابێت ماوەی پشکنینەکەی ٧٢ کاژێری بەسەدا تێپەڕ بووبێت و پێویستیشە واژۆ و مۆری فەرمی ئەو نەخۆشخانەیەی بەسەرەوە بێت کە پشکنینەکەی لێکراوە.  ئەو بڕیارەی تورکیا کاریگەریی زیاتر دەکاتە سەر هاتووچۆی گەشتیاری، پێشتر هەر کەسێک لە هەرێمی کوردستانەوە سەردانی باکووری کوردستان و تورکیای کردبێت لەکاتی گەڕانەوە دەبوو لە دەروازەی نێودەوڵەتیی ئیبراهیم خەلیل پشکنینی کۆرۆنا بکات، کە نرخی هەر پشکنینێک ٥٠ دۆلارە، بە دەرکردنی ئەو بڕیارەش کاریگەرییەکە زیاتر دەبێت.   بەپێی ئەو داتاو زانیارییانەی دەست رووداو کەتووە، لە ماوەی بڵاوبوونەوەی کۆرۆنا لە هەرێمی کوردستان و عێراق و جیهان بە گشتی، کاریگەری لەسەر گەشتەکانی هاووڵاتیانی هەرێمی کوردستان و عێراق بۆ باکووری کوردستان و تورکیا هەبووە و بە رێژەی ٧٠ % دابەزیوە.