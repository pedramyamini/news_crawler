بەڕێوەبەری دادی لوڕستان دەڵێت، کارگەکان بە کەسی نەشیاو فرۆشراون، بۆیە نەیانتوانیوە بەڕێوەیان ببەن و داخراون.   داخرانی کارگەکان کاریگەریی لەسەر زیاتربوونی رێژەی بێکاری داناوە. بەپێی راپۆرتی ناوەندی ئاماری ئێران، لوڕستان لەنێو پارێزگاکانی ئێراندا زیاترین رێژەی بێکاری هەیە.  کارگەی پارسیلۆنی خوڕماوە ساڵانێکە کاری وەستاوە. سەردەمانێک ئێرە برەوی هەبوو. ئەو کاتەی کە بەرهەمی بەن و داوی بۆ وڵاتانی وەک ئیتاڵیا هەناردە دەکرا. ئەو کاتە ٢ هەزار کەس کاریان تێدا دەکرد و ١٥ هەزار کەسیش ناڕاستەوخۆ بەهۆی ئێرەوە کاریان دەست کەوتبوو.   ٢٠٠٣ ساڵی دەستپێکی بەدبەختی کارگەکە بوو؛ ئەو کاتەی بە کەرتی تایبەت درا. لەو کاتەوە کارگەکە بەرەو داخران هەنگاوی نا تا ئەوەی کە ساڵی ٢٠١٥ گەیشتە کۆتایی چالاکییەکانی.  محەممەد رەزم، سەرۆکی دادی پارێزگای لوڕستان دەڵێت، "بە کەسێکی شیاو نەفرۆشراوە. بە کەسێک فرۆشراوە کە شیاو نییە و ئەمەش بووەتە هۆی مایەپووچبوون یان لەکارخستنی ئەم کارگەیە".  لە ساڵانی رابردوودا فرۆشتنی کارگەکان بە کەرتی تایبەت، رووبەڕووی کێشەی قووڵی کردوونەتەوە.   کارگەکان لە رێگەی رکابەری ناتەندروستەوە بە کەسانێکی دەستڕۆیشتوو یان بەناوی کەرتی تایبەتەوە بە دامودەزگا نیوە حکومییەکان فرۆشراون.  بەڵام بۆ پارێزگای لوڕستان هۆکاری دیکەش هەن کە کێشەیان بۆ کارگەکان دروستکردووە؛ لەوانە نەبوونی پارە و نەبوونی ماددەی خاو و تەنانەت جاری وایە گەندەڵیش هەیە، بۆ نموونە لە داخرانی کارگەی بەرهەمهێنەری ئۆتۆمبیلی بروجێرددا.  ئەسەد عەبدوڵڵاهی، جێگری پێشووی پارێزگاری لوڕستان بۆ کاروباری ئابووری دەڵێت، "پێموایە وەزارەتی پیشەسازی هەندێک بیانوو دەگرن، کە گرێبەستی کۆمپانیا چینییەکە کە لەگەڵ ئەم عەزیم خۆدرۆیەدا بەستوویەتی، تەواوی بکەن و بیانوویەکیان دەست بکەوێ کە بیدەنە پارێزگاکانی کەرەج و قەزوین".  هەموو ئەمانە وایکردووە، بەپێی راپۆرتی بەشی ئابووریی پارێزگای لوڕستان، ٦٠٠ کارگەی بەرهەمهێنەری ئەم پارێزگایە دابخرێن. بەگوتەی بەختیار رازانی، بەڕێوەبەری شارۆچکە پیشەسازییەکانی لوڕستان، ٣٠ % ی کارگە بەرهەمهێنەرەکانی ئەم پارێزگایە داخراون و ٢٠ % یش بە نیوەی تواناییانەوە کار دەکەن.  محەممەد حەسەن موسیوەند، سکرتێری خانەی کرێکاری لوڕستان، خراپبەڕێوەبردن و نەبوونی چاودێرییەکی دروست بەهۆکاری رەوشی خراپی کارگە بەرهەمهێنەرەکانی لوڕستان دەزانێت و دەڵێت: بارودۆخی ئابووری و هەڵاوسانیش ئەم دۆخەی قووڵتر کردووەتەوە.  بەگوتەی موسیوەند، ئەمەش وایکردووە رەوشی هەلیکار لەم پارێزگایەدا بارودۆخێکی باش نەبێت.  بەپێی راپۆرتی ناوەندی ئاماری ئێران، رێژەی بێکاری لە پارێزگای لوڕستاندا زیاتر لە ١٥ % ە و لەنێو پارێزگای ئێران و رۆژهەڵاتی کوردستاندا پلەی یەکەمی هەیە، چالاکی کارگە بەرهەمهێنەرەکان دەتوانێت هەندێ لەم بێکارییە کەم بکاتەوە.