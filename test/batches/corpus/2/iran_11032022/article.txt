جۆزێپ بۆرێل، بەرپرسی سیاسەتی دەرەوەی یەکێتیی ئەوروپا لەبارەی هۆکارە دەرەکییەکان هیچ روونکردنەوەیەکی نەداوە، بەڵام دەڵێت، لە پەیوەندییەکانی لەگەڵ هەموو لایەنەکان بەردەوام بێت بۆ تێپەڕاندنی ئەو دۆخە و گەیشتن بە رێککەوتن.  لە رۆژانی رابردوودا، داواکاریی رووسیا بۆ وەرگرتنی گەرەنتی نووسراو لە ئەمریکا لەبارەی پارێزراوبوونی بەرژەوەندییەکانی دوای کاراکردنەوەی رێککەوتنی ئەتۆمی، رەوتی دانوستاندنەکانی ئاڵۆز کردووە. هەروەها میدیاکانی ئێران ئەمڕۆ هەینی لە زاری کەسانی ئاگادارەوە بڵاویانکردەوە، هۆکاری سەرەکی بەرەوپێشنەچوونی دانوستاندنەکانی ڤیەننا ئەوەیە کە ئەمریکا ئامادەنییە بەشێک لە گەمارۆکان هەڵبگرێت.  ئاژانسی هەواڵی تەسنیم سەر بە سوپای پاسداران دەڵێت، سەرەکیترین پرسی  ناکۆکی لەسەر لە دانوستاندنەکاندا ئەوەیە، ئەمریکا ئامادە نییە گەمارۆ لەسەر هەندێک کەس، کۆمپانیا و دامەزراوە هەڵبگرێت، کە لە ئەگەری کاراکردنەوەی رێککەوتنی ئەتۆمی دەتوانن رۆڵی کاریگەری لە سوودمەندبوونی ئێران بگێڕن.   ئەو ئاژانسە لە زاری کەسانی ئاگادار نووسیویەتی، ئێران داوایکردووە ئەو کەس و دامەزراوانە لە لیستی سوور بهێندرێنە دەرەوە، بەڵام ئەمریکا گەمارۆخستنەسەر ئەوانی بە بابەتی دیکە بەستووەتەوە. بەپێی ئەو راپۆرتە، ئێران بە گرووپی ٤+١ و ئەمریکای راگەیاندووە، بێ هەڵگرتنی گەمارۆ لەسەر ئەو کەس و دامەزراوانە، رێککەوتنی ئەتۆمی کارا ناکرێتەوە.  پێشتر ئاژانسەکانی هەواڵ بڵاویانکردبووەوە، تیمی دانوستاندنکاری ئێران داوایکردووە ناوی سوپای پاسداران لە ریزی گرووپە تیرۆریستییەکان دەربهێندرێت و گەمارۆی سەر فەرماندەکانی هەڵبگیرێت.