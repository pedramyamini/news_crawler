بەپێی راپۆرتی ناوەندیی ئاماری ئێران، لە ساڵی رابردووی هەتاویدا (١٣٩٩)، ٣١ هەزار و ٣٧٩ کچی تەمەن ١٠ بۆ ١٤ ساڵان لەو وڵاتە هاوسەرگیریان کردووە، کە ١٠.٥ % زیاترە لە ئاماری ساڵی پێشتر.   بەپێی ئەو ئامارە، لە ساڵی ١٣٩٩ی هەتاویدا ٢٠ کوڕی کەمتر لە ١٥ ساڵان و کچێکی کەمتر لە ١٠ ساڵان ژیانی هاوژینیان پێکهێناوە. لەو ساڵەدا ٧٢٥ کچی تەمەن خوار ١٤ ساڵ لە هاوژینەکانیان جیابوونەتەوە.  لە راپۆرتەکەدا ئاماژە بەوەکراوە کە هاوژینی کوڕ و کچانی تەمەن ١٥ بۆ ١٩ ساڵیش لە ئێران زیادیکردووە. ساڵی رابردوو ١٥٤ هەزار و ٢٤٢ کچی ١٥ بۆ ١٩ ساڵان ژیانی هاوبەشیان پێکهێناوە، کە ٦ % زیاترە لە ساڵی پێشتر. هەروەها ٢١ هەزار و ٢٧٨ کوڕی ١٥ بۆ ١٩ ساڵانیش ژیانی هاوبەشیان پێکهێناوە، کە ١٢ % زیاترە لە ساڵی ١٣٩٨ی هەتاوی.  محەممەد مەهدی توندگویان، جێگری وەزارەتی وەرزش و لاوانی ئێران پێشتر رایگەیاندووە، لە ساڵانی رابردوودا بەهۆی زیادکردنی بڕی قەرزی بانکیی هاوژینی، رێژەی هاوژینی کچانی خوار ١٨ ساڵ زیادیکردووە.  حکومەتی ئێران بڕی ٧٠ ملیۆن تمەن قەرزی بانکی دەداتە ئەو کەسانەی کە ژیانی هاوبەش پێکدێنن. ئەگەر تەمەنی ئەو کەسانە کەمتر لە ٢٥ ساڵ بێت، بڕی قەرزەکە ١٠٠ ملیۆن تمەنە.