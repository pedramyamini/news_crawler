جەلال مەحموودزادە، پەرلەمانتاری مهاباد لە کۆبوونەوەی رۆژی یەکشەممە ١٣.٠٣.٢٠٢٢ی پەرلەماندا رووی دەمی کردە ئیبراهیم رەئیسی و گوتی: "کورد و کۆمەڵگەی سوننە مەزهەبتان بەتەواوی لەبیرکردووە و نەک تەنیا بەرپرسیاریەتیی گرنگتان پێیان نەداون، بەڵکو ئەو بەڕێوەبەرە سوننە مەزهەبانەش کە لە وەزارەتەکاندا بەرپرسیارێتییان هەبوو هەوڵتانداوە دەریانبکەن".  بە گوتەی جەلال مەحموودزادە، ئەم شێوە کارکردنەی حکومەتی ئیبراهیم رەئیسی "نیگەرانی و ناڕەزایەتیی زانایانی سوننە" مەزهەبی لێکەوتووەتەوە.  لە حکومەتی ئیبراهیم رەئیسیدا سێ کوردی شیعە مەزهەب وەزیرن؛ وەزیری کار و خۆشبژێویی کۆمەڵایەتیی خەڵکی شاری قوروەی پارێزگای سنەیە، وەزیری پەروەردە خەڵکی ئیلامە و وەزیری پەیوەندییەکانیش خەڵکی شابادە لە پارێزگای کرماشانە. بەڵام هەموو ئەوان لە باڵی نەریتخوازن.  لە دوایین هەڵبژاردنی سەرۆکایەتیی ئێراندا کە مانگی حوزەیرانی رابردوو بەڕێوەچوو، بەشێک لە سوننە مەزهەبەکان لە ئێران بەپێچەوانەی هەڵبژاردنەکانی پێشوو کە پشتیوانیان لە ریفۆرمخوازان دەکرد، پشتگیرییان لە ئیبراهیم رەئیسی کرد، ئەمەش وەک ناڕەزایەتییەک لە ریفۆمخوازان کە دەنگی زۆربەی سوننەکانیان بەدەستهێنابوو، بەڵام پۆستی باڵایان پێنەدابوون.  نوێنەری مهاباد رەخنە لە ئیبراهیم رەئیسی دەگرێت و دەڵێت: "سوودی لە باڵە سیاسییەکانی دیکە وەرنەگرتووە". ئیبراهیم رەئیسی، سەرۆککۆماری ئێران، رۆژی ٠٥.٠٨.٢٠٢١ لە رێوڕەسمی دەستبەکاربوونی لە پەرلەمانی ئێران گوتی: "حکومەتی جەماوەری و نیشتمانی پێکدەهێنێت".  بەڵام جەلال مەحموودزادە رەخنەی لێدەگرێ و دەڵێت، پابەندی ئەو بەڵێنەی نەبووە بەجۆرێک کە لە ١١ وەزیری، واتە ٥٥ % وەزیرەکان، وەزیری سەردەمی سەرۆکایەتیی مەحموود ئەحمەدی نەژادن و ٣٥ % ی وەزیرەکانیش لە دەزگای داد و دامەزراوە ئایینییەکانی دیکەوە هاتوون.  بەگوتەی مەحموودزادە، وەزیرەکان ئەزموونی پێویستیان نییە و "بڕیارەکان و دانانی بەرپرسانی باڵای حکومەت لە دەرەوەی حکومەتەوە بڕیاریان لێدەدرێت".