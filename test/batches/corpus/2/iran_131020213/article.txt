پارێزەرێکی ژینگە دەڵێت، "یەکەمین لاشە نۆ رۆژ لەمەوبەر دۆزرایەوە، شەش بزنە کێوی مرداربوونەتەوە، بەڵام بێگومان ژمارەکە لەوە زیاترە، چونکە ناوچەکە دژوارە و نەخۆشییەکە لە هەندێک لە پارێزگاکانی دیکەشدا تەشەنەی سەندووە".  مەترسیی ئەوە هەیە ئەم نەخۆشییە بۆ مەڕوماڵاتیش بگوازرێتەوە، چونکە بەهۆی وشکەساڵییەوە شوێنی ئاو خواردنەوە و لەوەڕی مەڕوماڵات و ئاژەڵی کێوی هاوبەشە.  حەمید زەینالی، بەڕێوەبەری ڤێتەرنەری باس لەوە دەکات، "گرنگترین نیشانەکانی ئەم نەخۆشییە برینەکانی ناو زار، ئاوی لووت، چاو و دەم و هەروەها سکچوونە، بەتایبەت لەنێو بەرخەکاندا. زیاتریش مەڕوماڵاتی چوار مانگ تاوەکو ٢٤ مانگ تەمەن، تووشی نەخۆشییەکە دەبن؛ بەڵام نەخۆشییەکە بە هیچ شێوەیەکیش بۆ مرۆڤ ناگوازرێتەوە".  لە رۆژانی رابردوودا بەرپرسانی پارێزگاکان رەتیاندەکردەوە کە تاعوون لەنێو مەڕوماڵاتیشدا تەشەنەی سەندبێت، بەڵام ئێستا پشتڕاستکراوەتەوە کە لانیکەم لە چوار پارێزگای ئێراندا لەنێو مەڕوماڵاتیشدا تەشەنەی سەندووە.  مەنسوور پووریان، سەرۆکی رێکخراوی دەستەبەری مەڕوماڵاتی ئێران رایگەیاند، "تاعوون بەهۆی گرانبوونی دەرمان و وشکەساڵییەوە تەشەنەی سەندووە و ئەگەریش کۆنترۆڵ نەکرێت مەڕوماڵاتێکی زۆر دەکوژێت و بەم هۆیەوە گۆشتیش گران دەبێت".  پووریان ئاماژە بەوە دەکات، بەشێک لە مەڕوماڵات نەخۆشیی تاعوونیان گرتووە و هۆکاریشی ئەوەیە کە دەرمان گرانە و ئاژەڵداران ناتوانن مەڕوماڵاتەکانیان بکوتن.  عەلیڕەزا ئەکبەرشاهی، بەڕێوەبەری نووسینگەی کۆنترۆڵی نەخۆشییەکانی مەڕوماڵات دەڵێت، "لە ٧١ میلۆن مەڕوماڵات لە ئێران، زیاتر لە ٦٠ ملیۆنیان کوتراون و چاوەڕوانین لە چەند مانگی داهاتوودا تەشەنەسەندنی ئەم نەخۆشییە کەم ببێتەوە"، ئەوەشی خستووەتەڕوو، ئەم نەخۆشییە لە ١٠ ساڵی رابردوودا زەرەر و زیانی زۆری بە مەڕوماڵات و ئاژەڵی کێوی گەیاندووە.  بەرپرسانی پارێزگاکانی رۆژهەڵاتی کوردستانیش دەڵێن، تاعوون لە رۆژهەڵاتی کوردستاندا تەشەنەی نەسەندووە و هەوڵیانداوە رێگری لە تەشەنەسەندنی بکەن.  کوتانی مەڕوماڵات کاریگەرترین رێکارە بۆ نەهێشتنی تاعوون. لە ساڵانی رابردوودا ئێران تاڕاددەیەکی زۆر توانیویەتی ئەو نەخۆشییە کۆنترۆڵ بکات. بەپێی پلانی رێکخراوی تەندروستیی جیهانی، ئێران دەبێت تاوەکو ٢٠٣٠ بە تەواوەتی کۆنترۆڵی بکات.