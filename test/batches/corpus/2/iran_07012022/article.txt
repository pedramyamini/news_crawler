ئەو پەیکەرە بەبۆنەی دووەمین ساڵیادی کوژرانی قاسم سولەیمانی لە فڕۆکەخانەی بەغدا، رۆژی چوارشەممەی رابردوو لە گۆڕەپانی قەمەری بەنی هاشم لە شارکورد، ناوەندی پارێزگای چوارمەحاڵ و بەختیاری، دانرابوو. بەڵام دوی چەند کاژێرێک لە شەوی هەمان رۆژدا سووتێندرا.  محەممەد عەلی نێکونام، نوێنەری عەلی خامنەیی رێبەری ئێران لە پارێزگای چوارمەحاڵ و بەختیاری، سووتاندنی پەیکەرەکەی وەک "تاوان" لە قەڵەم داوە و گوتوویەتی: "ئەم تاوانە لە تاریکی شەودا هەر وەک ئەو تاوانەیە کە لە فڕۆکەخانەی بەغدا لە بێدەنگیی شەو و لەوپەڕی ناجوانمێریدا روویدا".  پێشتریش پەیکەری و وێنەکانی قاسم سولەیمانی سووتێنراون. رۆژی ٣١ - ٠٨ - ٢٠٢١ لە شاری یاسوج، ناوەندی پارێزگای کۆهگیلویە و بۆیرئەحمەد، پەیکەرێکی قاسم سلێمانی ئاگری تێبەردرا. ئەو کات داواکاری گشتیی یاسوج گوتی: ئەو کەسەی پەیکەرەکەی سووتاندووە دەستگیرکراوە  قاسم سولەیمانی، فەرماندەی پێشووی فەیلەقی قودسی سوپای  پاسداران لەگەڵ ئەبوو مەهدی موهەندیس، جێگری سەرۆکی دەستەی گشتیی حەشدی شەعبی، شەوی ٠٣ - ٠١ - ٢٠١٩ لە فڕۆکەخانەی بەغدا لەلایەن فڕۆکەی بێفڕۆکەوانی ئەمریکاوە کرانە ئامانج و کوژران.  حکومەتی ئێران لە دوو ساڵی رابردوودا لە رۆژی کوژرانی قاسم سولەیمانیدا رێوڕەسمی گەورەی رێکخستووە و  وەکوو قارەمانێکی نیشتمانیی رێزیان لە قاسم سلێمانی گرتووە.  بەڵام سیاسەتەکانی قاسم سولەیمانی بۆ برەودانی بە سیاسەتی کۆماری ئیسلامی ئێران لە وڵاتانی ناوچە و پشتگیریکردنی لە گرووپەکانی ناوچەکە، لەگەڵ ناڕەزایەتی و رەخنەی بەشێک لە ئێرانییەکان رووبەڕوو بووەتەوە.