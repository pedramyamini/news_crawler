لە ١٣١ ـەم دانیشتنی دادگە لەسەر ئەو کەیسە کە کاژێر ١٠: ٣٠ خولەکی بەیانی ئەمڕۆ هەینی ٢٦ - ٠٣ - ٢٠٢١ لە ١٤ ـیەم دادگەی سزا قورسەکانی ئیستەنبووڵ بەڕێوەچوو، بە تۆمەتی ئەندامێتی لە "رێکخراوی چەکداری" جەماعەتی گولەنییەکان، بریاری ١٠ ساڵ زیندانیکردنی رۆژنامەڤان ئەرجان گون درا کە بەهۆی تێوەگلان لە کوشتنی هرانت دینک لە زیندانە.   دادگەی وڵاتەکە بە تۆمەتی "کوشتنی بە مەبەست" سزای زیندانیکردنی هەتاهەتایی قورسی بەسەر عەلی فوئاد یڵمازئەر، بەڕێوەبەری پێشووی پۆلیسی ئیستەنبووڵ و رەمەزان ئاکیورەک، بەڕێوەبەری پێشووی پۆلیسی پارێزگای ترابزۆن سەپاند کە ئەوانیش بەهۆی کوشتنی هرانت دینک لە زیندانن.   لەو تۆمەتبارانەی لە زیندانن دوو جار سزای زیندانیکردنی هەتاهەتایی قورس بۆ موحەرەم دەمیرکالە دەرکراوە کە پێشتر سەرباز بوو.   هەروەها بە تۆمەتی ئەنجامدانی تاوانی "پێشێلکردنی دەستوور" سزای زیندانی هەتاهەتایی و بەتۆمەتی "کوشتنی بە مەبەست" سزای ١٢ ساڵ و ٦ مانگ زیندانیکردن بۆ یاوز کاراکایا بڕایەوە کە پێشتر ئەفسەر بوو لە هۆبەی هەواڵگریی بەڕێوەبەرایەتیی جەندرمەی ئیستەنبووڵ.   سزای ٢٨ ساڵ زیندانیکردنی عەلی ئۆز درا کە پێشتر فەرماندەی جەندرمەی پارێزگای ترابزۆن بوو.   عوسمان گولبەل کە لە کاتی رووداوەکەدا کارمەندی هۆبەی هەواڵگریی پۆلیسی ئیستەنبووڵ بوو، بە هۆکاری فەرامۆشکردنی ئەرکەکانی لە بەرامبەر تاوانی "کوشتنی بە مەبەست" بە ١٦ ساڵ و ٨ مانگ زیندانیکردن سزا درا.   هەروەها بە تۆمەتی ئەنجامدانی تاوانی "کوشتنی بە مەبەست" تۆمەتباران ئۆکان شیمشەک، وەیسەل شاهین و گازی گونای هەر یەکە بە ٢٥ ساڵ زیندانیکردن و بە تۆمەتی ساختەکاریکردن لە بەڵگەی فەرمی هەر یەکەی بە ٣ ساڵ و ٤ مانگ زیندانیکردن سزا دران.   بەشێکی دیکەی سزاکانی دادگە بەسەر دوو فەرماندەی جەندرمە بوو، بە تۆمەتی "هاوکاریکردنی بە مەبەست لە ئەنجامدانی تاوانی کوشتن" سزای ١٠ ساڵ زیندانیکردن بۆ بەکر یۆکوش بڕایەوە کە پێشتر فەرماندە بوو لە هۆبەی هەواڵگریی بەڕێوەبەرایەتیی جەندرمەی ئیستەنبووڵ.      دادگە بە تۆمەتی ئەندامبوون لە جەماعەتی گولەنییەکان کە تورکیا وەک رێکخراوێکی تیرۆریستی ناوی دەبات لە داواکاری گشتیی ئیستەنبووڵ سکاڵای یاسایی لە دژی ئۆگون ساماست، ئەرهان تونجەل و یاسین هایال تۆمارکرد کە لە کەیسی تێوەگلان لە کوشتنی هرانت دینک لە زیندانن.   دادگە دۆسیەی ١٣ کەسی جیاکردەوە کە فەتحوڵڵا گولەن، رابەری جەماعەتی گولەنییەکان و زەکەریا ئۆز، داواکاری گشتیی پێشووی لە نێودایە.   بەپاساوی تێپەڕبوونی کات بەسەر دۆسیەکانیاندا بڕیار درا بە خستنی دۆسیەکانی دژی سەبری ئوزون، سەرۆکی پێشووی هۆبەی هەواڵگریی بەڕێوەبەرایەتیی گشتیی پۆلیسی ئیستەنبووڵ و جەلالەدین جەراح، بەڕێوەبەری گشتیی پشووی پۆلیسی ئیستەنبووڵ کە نەگیرابوون و لە دەرەوە لێکۆڵینەوە لەگەڵیاندا دەکرا.  بەهۆی سەلماندنی بێتاوانییان کۆی گشتیی لەو کەیسەدا بڕیاری ئەستۆپاکی بۆ ٣٣ کەس دەرکرا.   لە کۆی ئەو ٧٦ کەسەی تۆمەتبارن بە تێوەگلانیان لە کوشتنی هرانت دینک و بەگشتی کەسانی رۆژنامەڤان، دادوەر، ئەندامانی پێشووی بەڕێوەبەرایەتییەکانی جەندرمە و پۆلیسن، ٦ کەس لە زیندانن و ١٣ی دیکەش بۆ دەرەوەی تورکیا هەڵاتوون.   فەتحوڵڵا گولەن لە لیستی ئەو کەسانەدایە کە تۆمەتبارن بە کوشتنی هرانت دینک و لە  تورکیا هەڵاتوون.   هرانت دینک سەرنووسەری رۆژنامەی ئاگۆس هاووڵاتی به بنەچە ئه‌رمه‌ن و لەدایکبووی شاری مه‌ڵاتی باکووری کوردستان، رۆژی ١٩ی کانوونی دووەمی ٢٠٠٧ لە بەردەم دەرگەی رۆژنامەکەی لە شاری ئیستەنبووڵ کوژرا.