ئەحمەد وەحیدی، وەزیری ناوخۆی ئێران دوای تەواوبوونی کۆبوونەوەی ناوەندی باڵای بەرەنگاربوونەوەی کۆرۆنای ئێران رایگەیاند، بڕیاری سنووردارکردنی گەشتکردن لە وڵاتانی دراوسێوە هەڵوەشاوەتەوە و هاووڵاتییانی وڵاتانی دەوروبەری ئێران دەتوانن سەردانی ئەو وڵاتە بکەن.  وەزیری ناوخۆی ئێران دەڵێت، لە سنوورە وشکانییەکان رێگە بەو کەسانە دەدرێت بچنە ئەو وڵاتە، کە پێکوتەی کۆرۆنایان وەرگرتبێت و بەڵگەنامەی نێگەتیڤبوونی تێستی کۆرۆنایان پێبێت.  لەبارەی وڵاتانی دیکە، ئەحمەد وەحیدی دەڵێت، قەدەخەکردنی گەشتکردن لە وڵاتانی ئەوروپا وەکو فەرەنسا و بەریتانیا بەردەوام دەبێت، بەڵام رێگە دەدرێت هاووڵاتییانی ئەو وڵاتانەی توانیویانە بڵاوبوونەوەی کۆرۆنا کۆنترۆڵ بکەن، لە رێگەی ئاسمانییەوە بچنە ئەو وڵاتە.  رۆژی ٢٣ - ١٢ - ٢٠٢١ ئیسماعیل عەلی، گوتەبێژی دەروازەی نێودەوڵەتیی باشماخ، بەتۆڕی میدیایی رووداوی گوت: "بەپێی راگەیێندراوێکی کۆنسوڵخانەی ئێران، لە رۆژی شەممە ٢٥ی کانوونی یەکەمی ٢٠٢١ و بۆ ماوەی دوو هەفتە پێدانی ڤیزەی گەشتیاری بە هاونیشتمانیانی هەرێمی کوردستان و هاووڵاتیانی عێراق رادەگیرێت. دوای بەدواداچوونی ئێمە، لایەنی ئێرانی پێیانگوتووین کە وەکو رێوشوێنێکی خۆپارێزییە لە بڵاوبوونەوەی گۆڕاوی جۆری ئۆمیکرۆنی ڤایرۆسی کۆرۆنا و ئەو بڕیارە بەسەر هەموو دەروازە سنوورییەکان و گەشتە ئاسمانییەکان جێبەجێ دەبێت. "