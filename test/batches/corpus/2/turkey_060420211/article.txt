ئەمڕۆ سێشەممە ٦ی نیسانی ٢٠٢١ باڵیۆزخانەی چین لە ئەنقەرە وەڵامی هەریەک لە ئاکشەنەر و یاڤاشی لە تویتێک داوەتەوە و هەردووکیانی تاگ کردووە، لە تویتەکەی باڵیۆزخانەی چین لە ئەنقەرە هاتووە: "چین بە پێداگرییەوە دژی ئەو کەس و لایەنانەی دەوەستێتەوە کە مەیدان لە سەروەری و یەکپارچەیی خاکی وڵاتەکەی دەخوێنن، ئەمەش سەرکۆنە دەکات. چین مافی بەرپەرچدانەوەشی هەیە".  دوای ئەو تویتە وەزارەتی دەرەوەی تورکیا، باڵیۆزی چینی لە ئەنقەرە بانگهێشتکرد.   دوێنێ هەریەک لە مێراڵ ئاکشنەر، سەرۆکی گشتیی ئیی پارتی و مەنسوور یاڤاش، سەرۆکی گەورەشارەوانیی ئەنقەرە لە تویتەر باسیان لە یادی ٣١ ساڵەی رووداوەکانی باڕن کرد کە ئەوان بە "کۆمەڵکوژی" ناویدەبەن.  لە ئاداری رابردوو ئویگورەکانی نیشتەجێی تورکیا لە شارەکانی ئیستەنبووڵ و ئەنقەرەی پایتەخت ماوەی ٢ مانگ گردبوونەوەی ناڕەزاییان بەڕێوەبرد. هەروەها لە ١٠ی ئادار فراکسیۆنی ئیی پارتی بۆ لێکۆڵینەوە لە دۆخی ئویگورەکان یاداشتێکی پێشکەش بە پەرلەمانی تورکیا کرد.   هەردوو پارتی جەهەپە و هەدەپە پشتگیرییان لە داواکارییەکەی ئیی پارتی کرد، مەهەپە کە هاوپەیمانی ئاکپارتییە دەنگی بە یاداشتەکە نەدا، دەرەنجام بە دەنگی نەخێری پەرلەمانتارانی ئاکپارتی، یاداشتەکە رەتکرایەوە.