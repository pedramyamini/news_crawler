پەرلەمانی تورکیا شەوی رابردوو تاوەکو بەرەبەیانی ئەمڕۆ یەکشەممە بە ئامادەبوونی ٣٦٧ پەرلەمانتار بۆ تاوتوێکردنی ئەو رەشنووسە لە کۆبوونەوەدا بوو. رەشنووسەکە بە ٢٥٤ دەنگی بەڵێ، بەرامبەر ١١٣ دەنگی نەخێر پەسندکرا.   پارتی گەلی کۆماری (جەهەپە)، پارتی دیموکراتی گەلان (هەدەپە) و ئیی پارتی پێشتر لە کاتی گفتوگۆکردن لەسەر رەشنووسی "یاسای رێگریکردن لە پاڵپشتیکردنی دارایی بڵاوکردنەوەی چەکی کۆمەڵکوژ"  لە کۆمسیۆنی داد، رەخنەی تووندیان لە رەشنووسەکە گرتبوو و لە دوایین دانیشتنی پەرلەمانیشدا دەنگیان پێ نەدا.   پارتەکانی ئۆپۆزسیۆن بەیاساکردنی رەشنووسەکە بە وەک هەوڵێک بۆ بێدەنگکردن و لەناوبردنی کۆمەڵە و رێکخراوەکانی کۆمەڵگەی مەدەنی شڕۆڤە دەکەن.   رەشنووسی یاساکە لە ٤٣ مادە پێکهاتووە و تەنیا ٦ مادەی پەیوەستە بە رێگریکردن لە پاڵپشتیکردنی دارایی بڵاوکردنەوەی چەکی کۆمەڵکوژ.   لەبارەی کۆمەڵە و رێکخراوە مەدەنییەکانییەوە کۆمەڵێک گۆڕانکاری لەخۆگرتووە، لەوانە دەسەڵات دەداتە وەزارەتی ناوخۆ بەڕێوەبەری کۆمەڵە و رێکخراوە مەدەنییەکان لەسەر کار لابدات و قەیومیان بۆ دابنێت.