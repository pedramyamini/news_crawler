دوای ٥ ساڵ، تورکیا و یۆنان لە ٢٥ی کانوونی دووەمی ٢٠٢١ لە ئیستەنبووڵ، ٦١ ' مین خولی کۆبوونەوەکانی تایبەت بە گەڕان لە دەریای ناوەڕاستیان سازکرد. هەر لە کۆبوونەوەکەدا ئەو بابەتانە هەڵسەنگاندنیان بۆ کرا کە لە کۆبوونەوەی خولی ٦٠ باسکرابوون. لایەنەکان رێککەوتن لەسەر ئەوەی کۆبوونەوەی داهاتوو لە ئەسینا بەڕێوەبچێت.  کۆبوونەوەکە دوای بانگهێشتی مەولوود چاوشئۆغڵو، وەزیری دەرەوەی تورکیا هات کە ١١ی کانوونی دووەم پێشنیازی دەستپێکردنەوەی دیدارەکانی ئەنقەرە - ئەسینای کرد، هاوکات رەجەب تەیب ئەردۆغان، سەرۆککۆماری تورکیا بەرامبەر یەکێتیی ئەوروپا و یۆنان نەرمیی نواند.  هەرچەندە بەرپرسانی تورکیا نیازپاکیی خۆیان لە چارەسەرکردنی کێشەکانی نێوان ئەنقەرە و ئەسینا رادەگەیێنن، بەڵام بەرپرسانی یۆنان و بەتایبەتیش سەرۆکوەزیران و وەزیری دەرەوە، تورکیا بە "پاوانخواز و سنووربەزێن" ناودەبەن. لە بەرامبەردا تورکیا، یۆنان بەوە تۆمەتبار دەکات کە بەردەوام هەوڵدەدات ئەنقەرە رووبەڕووی یەکێتیی ئەوروپا بکاتەوە.  لە چەند مانگی رابردوودا گرژی لە نێوان تورکیا و یۆنان دروستبوو و بەرپرسانی باڵا لێدوانی تووندیان دژ بە یەکدی دا.   تورکیا، سەرەڕای ناڕەزایی یۆنان، کەشتیی گەڕانی ناردە رۆژهەڵاتی دەریای ناوەڕاست، ئەوەش وایکرد، لەلایەن یەکێتیی ئەوروپاوە هەڕەشەی سەپاندنی سزای لێبکرێت.