تەیمور حوسێنی، جێگری سەرۆکی پۆلیسی هاتووچۆی ئێران ئەمڕۆ رایگەیاند، لە هەشت رۆژی رابردوودا، کە پشووی نەورۆز دەستیپێکردووە تاوەکو بەرەبەیانی ئەمڕۆ پێنجشەممە ٣٢٢ کەس بە رووداوی هاتووچۆ گیانیان لەدەستداوە.  بەپێی ئاماری پۆلیسی هاتووچۆ، لەو ماوەیەدا هاتووچۆکردن لە رێگاکانی نێوان شارەکاندا بەرێژەی ٤١ % زیادبووە. بەشی زۆری رووداوەکانی هاتووچۆش، کە زیانی گیانیان هەبووە، لە رێگەی نێوان شارەکان و لەنێوان کاژێر ١٢ی نیوەڕۆ تاوەکو ٨ی ئێوارە روویانداوە.  جێگری سەرۆکی پۆلیسی هاتووچۆی ئێران دەڵێت، هۆکاری سەرەکی رووداوەکانی هاتووچۆ پابەندنەبوونی شۆفێران بە یاسا و رێنماییەکانی هاتووچۆ بووە.   پۆلیسی هاتووچۆی پارێزگاکانی رۆژهەڵاتی کوردستان هێشتا ئاماری قوربانییانی رووداوەکانی هاتووچۆیان بڵاونەکردووەتەوە.