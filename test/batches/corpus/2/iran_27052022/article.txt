بە گوتەی حوسێنعەلی شەهریاری، ئەو شەش هەزار پزیشک و پەرستارە چوونەتە ئەمریکا و ئەوروپا تاوەکو لەوێ کار بکەن و پسپۆڕی تایبەت بەدەست بێنن.  سەرۆکی کۆمیسیۆنی تەندروستیی پەرلەمانی ئێران هەروەها دەڵێت، بەهۆی بڕیاری ناپسپۆڕانەی حکومەت لە کەرتی دەرمان و تەندروستیدا، لەو وڵاتە دادپەروەری تەندروستی نییە و لە هەندێک ناوچەی پەراوێزخراودا خەڵک ناچارن ٣٠٠ کیلۆمەتر رێگە ببڕن تاوەکو خۆیان بگەیێننە ناوەندێکی تەندروستیی پێشکەوتوو.  پێش ئەوەی ئاماری کۆچکردنی پزیشک و پەرستاران لە ئێران بڵاوبێتەوە، محەممەد شەریفی مقەدەم، سکرتێری دامەزراوەی پیشەیی ماڵی پەرستارانی ئێران رایگەیاندبوو، لە ئێران بۆ هەر هەزار کەس ١.٦ پەرستار هەیە کە زۆر کەمترە لە ئاستی مامناوەندی وڵاتانی پێشکەوتوو و لانیکەم دەبێ بۆ هەر هەزار کەس ٣ پەرستار هەبێت.   ساڵی رابردوو میدیاکانی ئێران لە زاری بەرپرسانی تەندروستیی ئەو وڵاتەوە بڵاویانکردەوە، لە هەموو ئەو وڵاتە ١٣٣ هەزار و ٦٥٧ پەرستار کار دەکەن.