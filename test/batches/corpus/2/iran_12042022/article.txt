قوباد محەممەدی، سەرۆکی زانکۆی زانستیی پزیشکیی کرماشان باس لەوە دەکات، "هاتووچۆکانی نەورۆز لەگەڵ بەرزبوونەوەی ژمارەی تووشبووان ئێمەی نیگەران کردووە، نزیکەی ٩٢ % ـی ئەوانەی تەمەنیان لە سەرووی ١٨ ساڵانە قورچکی یەکەمی ڤاکیسنیان وەرگرتووە، ٨٢ % یان قورچکی دووەم و ئەوانەی تەمەنیان لە سەرووی ١٨ ساڵانە ٤٠ % ـی قورچکی سێیەمیان وەرگرتووە، پێویستە خەڵک زیاتر قورچکی سێیەم وەربگرن. قورچکی سێیەم کاریگەریی زۆری لەسەر کەمکردنەوەی رێژەی مردن هەیە. "   ئەوەی ئێستا جێی نیگەرانی زیاتری لایەنە تەندروستییەکانە تەشەنەسەندنی جۆری نوێی کۆرۆنایە. ئیبراهیم شەکیبا، سەرۆکی ناوەندیی تەندروستیی کرماشان دەڵێت، ئەگەری تەشەنەسەندنی جۆری "بی ئەی ٢ ـی" کۆرۆنا هەیە، ئەمە گۆڕاوێکی دیکەی ئۆمیکرۆنە و هێزی تەشەنەسەندنی زۆر زیاتریشە.  جگە لەوە دوو جۆری دیکەی کۆرۆنا بە ناوەکانی "ئێکس دی و ئێکس ئیی" لە وڵاتانی دیکە تەشەنەیان سەندووە، حەسەن رودگەری، بەڕێوەبەرەی توێژینەوەی رێکخراوی پزیشکانی ئێران گوتوویەتی، "مەترسیدار نین". رێکخراوی تەندروستیی جیهانییش دەڵێت، "هێشتا گومان هەیە کە ئاخۆ مەترسیدارن یان نا. ١٠ تاوەکو ٤٠ % خێراتر تەشەنەدەستێنن، ئەمەش لێکۆڵینەوە لەسەر ئەو دوو جۆرەی دژوار کردووەتەوە. "   ئاوی لوت، پژمین و قوڕگ ئێشە لە نیشانەکانی کۆرۆنا لە جۆری ئێکس ئین، ئەو جۆرە لە ئێرانیش تۆمار کراوە. بەرپرسانی تەندروستیی ئێران و رۆژهەڵاتی کوردستان پێشبینی دەکەن لە هەفتەکانی داهاتوو ژمارەی تووشبوون و گیان لەدەستدان بەهۆی کۆرۆنا بەرزتر بێتەوە. ئەم بابەتە هەر ئێستاش نیشانەکانی دیارە، بەپێی راپۆرتە فەرمییەکان ژمارەی ئەوانەی بەهۆی کۆرۆنا سەردانی نەخۆشخانەکان دەکەن ٢٠ % بەرز بووەتەوە.