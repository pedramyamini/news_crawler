بەشێک لە هاونیشتمانییان دەڵێن، بەهۆی خۆڵبارین تەندروستییان کەوتووەتە مەترسییەوە، بەتایبەت کەسانێک کە نەخۆشییان هەیە یان بەتەمەنن. قوتابخانەکانی ئەو سێ شارە داخراون و بەرپرسانی تەندروستی داوا دەکەن، خەڵک بۆ کاری پێویست نەبێ، لە ماڵەوە نەیەنەدەر.  باهۆزی سوور لە رۆژی هەینییەوە لە سێ پارێزگای ئێران و هەر پێنج پارێزگاکەی رۆژهەڵاتی کوردستان هەڵیکردووە و دیمەنێکی وەها دروستکردووە کە بەشێک کە لە خەڵک بە "رۆژی دوایی" ناوی دەبەن.   هاونیشتمانییەک لە قەسری شیرینی سەر بە پارێزگای کرماشان دەڵێت، "بەهۆی تەپوتۆز و خۆڵبارینەوە لە دۆخێکی مەترسیداردایە و تووشی قەیرانی کردووین".  لە ماوەی یەک ساڵدا ٢٧ رۆژ لە پارێزگای ئیلام خۆڵبارین بووە. بەپێی راگەیاندنی ناوەندەکانی کەشناسی؛ مەودای بینین لە پارێزگای ئیلام بۆ ٥٠ مەتر دابەزیوە. لە سنە و کرماشانیش هەمان دۆخ بووە. لە دوێنێوە قوتابخانەکانی زۆربەی شارەکانی ئەو سێ پارێزگایە داخراون و داواش لە کەسانی نەخۆش و بەساڵاچوو کراوە لە ماڵ نەیەنەدەر.  ئیبراهیم شەکیبا، جێگری سەرۆکی زانکۆ پزیشکی کرماشان دەڵێت؛ تەنیا رێکارمان ئەوەیە لەو شارانەی کە تووشی قەیران بوون، بەساڵاچووان، ژنانی دووگیان، منداڵان و ئەو کەسانەی پێشتر نەخۆشیی دڵ و هەناسەیان هەبووە، لەماڵ نەیەنەدەرەوە.  بەرپرسانی کەشناسیی ئێران هۆکاری ٧٠ % ی ئەم باهۆز و خۆڵبارینە دەگەڕێننەوە بۆ گۆڕانی کەشوهەوا و بیابانەکانی سعودیە، ئوردن و عێراق، هەروەها ٣٠ % دیکەشی بە هۆکاری نێوخۆیی دەزانن، بە تایبەت وشکەساڵی لە پارێزگاکانی باشوور و رۆژئاوای ئێران و بڵاوبوونەوەی تەپوتۆزەکانی ئەو ناوچانە بەسەر شوێنەکانی دیکەدا.   حوسێن سوڵتانی، پسپۆڕی کەشوهەوا دەڵێت، "لە رۆژی چوارشەممەوە، دوای لێکۆڵینەوە لەسەر کەشوهەوای ناوچەکە، بۆمان دەرکەوت کە شەپۆلێکی خۆڵبارین لە بیابانەکانی عێراق و چەند وڵاتێکی دیکەوە بەڕێوەیە و دەگاتە پارێزگاکانی رۆژئاوا و باشوور و لەوێشەوە بەسەر پارێزگا ناوەندییەکاندا بڵاوە دەکات. "  بەڵام چالاکڤانانی ژینگە شتێکی دیکە دەڵێن و بە جۆرێک گواستنەوەی ئاوی ئەو پارێزگایانە و نەدانی بەشەئاویان، بە تایبەت بە بەشێک لەو تاڵاوانەی کە ناوەندی سەرەکیی تەپوتۆزن، بە مەترسییەکی رژدی درێژخایەن ناو دەبەن.  مێهران عەباسی، ژینگەپارێز لە خوزستان دەڵێت، "سەرەتا پێش هەر شتێک دەبێ بەشەئاوی تاڵاوی هورولعەزیم بدرێت. دەبێ ئەو تاڵاوە لانیکەم ئەوەندەی ئاو هەبێت کە کارەساتێکی وەکو خۆڵبارینی لێنەکەوێتەوە و بە شوێنەکانی دیکەدا، بڵاوی نەکاتەوە. "  پسپۆڕانی تەندروستی، ئەم کارەساتە ژینگەیی بە یەکێک لە هەڕەشە جدییەکانی سەر تەندروستیی مرۆڤ دەزانن و هۆشداری دەدەن دەتوانێت هەم لەسەر کەسانی نەخۆش و بەساڵاچوو کاریگەری هەبێت، هەمیش لەسەر جێنەتیک و منداڵبوونی ژنان.