ماوەی پێنج رۆژ ئێران، رووسیا، چین، بەریتانیا، ئەڵمانیا و فەرەنسا گەڕی حەوتەمی دانوستاندنەکانی زیندووکردنەوەی رێککەوتنی ئەتۆمیی ساڵی ٢٠١٥ یان ئەنجامدا، شاندێکی ئەمریکیش لە هۆتێلێکی دیکەی نزیک لە شوێنی دانوستاندنەکە بوون و لەلایەن دیپلۆماتەکانی وڵاتانی دیکەوە لە بەرەوپێشچوونەکانی نێو کۆبوونەوەکان ئاگاداردەکرانەوە.   ئەوە یەکەمین گەڕی دانوستاندنەکان بوو تیمێکی حکومەتی ئیبراهیم رەئیسی تێیدا بەشداربێت کە  ئەمریکا و ئەوروپا هیوایان دەخواست لە کابینەی پێشوو جیاوازبێت و هەڵوێستێکی نەرمتر لە دانوستاندنەکاندا بنوێنێت.   بەڵام کۆشکی سپی دەڵێت، شاندە ئێرانییەکە هیچ پێشنیازێکی "بونیادنەرانە"ی پێنەبووە بۆ کردنەوەی گرێکوێرەی رێککەوتنی ئەتۆمی.  جین ساکی، گوتەبێژی کۆشکی سپی دەڵێت، "حکومەتی نوێی ئێران بە پێشنیازی بونیادنەرانەوە نەهاتە ڤیەننا. شەش گەڕی سەرەتای گفتوگۆکان هەندێ بەرەوپێشچوونیان دروستکرد و چەند سازش و چارەسەری داهێنەرانەیان بۆ ژمارەیەکی زۆری پرسە هەرە ئاڵۆزەکان دۆزییەوە کە بۆ هەموو لایەنەکان زەحمەت بوون. بەڵام هەڵوێستی ئێران لەم رۆژانەدا، بەداخەوە، ئەوە نەبوو  هەوڵی چارەسەرکردنی کێشە چارەسەرنەکراوەکان بدات".  دیپلۆماتە ئەوروپییەکانیش "بێهیوا" بوون و نیگەرانیی خۆیان بەرامبەر پێشنیازەکانی ئێران دەربڕی.   عەلی باقری، جێگری وەزیری دەرەوەی ئێران و سەرۆکی شاندی دانوستاندنکاری ئەو وڵاتە، نکوڵی لەوە ناکات کە پێشنیازەکانیان بۆ لایەنی ئەمریکی و ئەروپی سەختن، بەڵام دەڵێت پێچەوانەی یاسا نین.   جێگری وەزیری دەرەوەی ئێران دەڵێت، "ئێمە شتەکان بە پشتبەستن بە روانگەی خۆمان، بەرژەوەندیی خۆمان و سیاسەتی خۆمان دەڵێین. بەڵام ئەوەی گرنگە ئەوەیە ئەم پێشنیازانە لەسەر بنەمایەکن کە لای لایەنی دیکەش قبووڵکراوە. ئەوانیش دان بەمەدا دەنێن".  بە گوێرەی شاندی دانوستاندنکاری رووسیا، ئێران پێشنیازیکردووە ناوەڕۆکی ئەو رەشنووسەی کە بە شەش گەڕی دانوستاندنی رابردوو ئامادەکراوە، لە رەگ و ریشەوە بگۆڕدرێت، بەڵام ئەوروپییەکان دەڵێن، ئەوە گوریسەکە هەمووی دەکاتەوە خوری.  ئێستاش شاندی وڵاتە بەشداربووەکان دەگەڕێنەوە پایتەختەکانیان بۆ ئەوەی بۆچوونی حکومەتەکانیان لەسەر ئەو پێشنیازانە وەربگرن کە لە ڤیەننا خراونەتەڕوو، دواتریش لە نێوەڕاستی ئەم هەفتەیە، دەست بە کۆبوونەوە دەکەنەوە.