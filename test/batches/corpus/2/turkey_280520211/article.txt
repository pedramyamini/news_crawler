پرۆسەی دادگاییكردنی سەلاحەدین دەمیرتاش لە ٢٢ ـەمین دادگای سزا قورسەكانی ئەنقەرە بەئامادەبوونی پارێزەرانی دەمیرتاش بەڕێوەچوو.   هاوسەرۆکی پێشووتری هەدەپە لە گرتووخانەی سزا قورسەكانی ئەدێرنە لە رێگەی بەرنامەی دەنگ و رەنگی راستەوخۆ بە سیستەمی ئۆنلاینی SEGBS بەشداری كرد.  داواكاری گشتیی تۆمەتەكانی هەڕەشەی كوشتن لە یوكسەل كۆجامان، سەرۆكی داواكاری گشتیی كۆماریی ئەنقەرە و و مەترسی خستنە سەر ژیانی بەهۆی ئاشكراكردنی ناسنامەكەی لە بەڕێوەبردنی دۆسیەی دژەتیرۆر خستەپاڵ دەمیرتاش و داوای هەشت ساڵ زیندانیكردنی كرد.  سەلاحەدین دەمیرتاش بە دەستەی دادوەرانی راگەیاند، "داواكاری گشتیی كۆماریی ئەنقەرە سێ هەزار و ٥٠٠ لاپەڕە تۆمەتنامەی پێشكێشی ١٩ ەیەمین دادگەی سزا قورسەكان كردووە و هەمان ئەو تۆمەتنامەیەش لە دادگاییكردنی ئەمڕۆیدا بەكارهێنراوە، بەڵام تەنانەت یەك بەڵگەی بەرجەستەكراو دژی من تۆمارنەكراوە".  مەحسوونی كارامان كە یەكێكە لە پارێزەرانی دەمیرتاش، داوای بێبەریكردنی دەمیرتاشی لەو تۆمەتە و ئازادكردنی كردبوو، ئەوەش بەپشتبەستن بە بڕیارەكەی دادگەی مافەكانی مرۆڤی ئەوروپا. بەڵام داواكەی رەتكرایەوە و دەستەی دادوەران بەپاساوی هەڕەشەكردن لە سەرۆكی داواكاری گشتیی كۆماریی لە ئەنقەرە، سزای بەندكردنی دوو ساڵ و شەش مانگیان بەسەر سەلاحەدین دەمیرتاشدا سەپاند.