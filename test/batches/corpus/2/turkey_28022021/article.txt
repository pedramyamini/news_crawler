تەیب تەمەل، پەرلەمانتاری هەدەپە، بە (تۆڕی میدیایی رووداو)ی راگەیاند: "هەرچەندە گوشارەکان لەسەر هەدەپە زیادیانکردووە و باس لە داخستنی ئەو حیزبە دەکەن، بەڵام بە گرتنی هەدەپە ریسی خەباتی کورد نابێتەوە خوری. چونکە لەماوەی رابردوو چەندین پارتی کوردی داخراون، بەڵام خەباتی سیاسی کورد بەردەوام بووە. "  ئەو پەرلەمانتارەی شاری وان، باسی لەوەکرد؛ هەدەپە لە ساڵی ٢٠١٥ ەوە تاوەکو تائێستا لەژێر گوشاری گرتن گەمارۆ دان دایە، بە سەلاحەدین دەمیرتاش و فیگەن یوکسەک داغ هاوسەرۆکانی پێشووتری هەدەپەوە ئێستا ١٧ پەرلەمانتاری پێشوویان لەزینداندان. نزیکەی ٢٥٠٠ ئەندام بەرپرسی هەدەپە لە شار و شارۆچکەکانی تورکیا و باکووری کوردستان ئێستا گیراون.  تەیب تەمەل باسیشی لەوەکرد؛ لە ماوەی پێنج ساڵی رابردوودا زیاتر لە ١٠ هەزار ئەندام و بەرپرسی هەدەپە دەستگیر کراون.   ئەو پەرلەمانتارەی هەدەپە، گوشاری سەر پارتەکەی بۆ ئەوە گەڕاندەوە، کە: "پلانی پارتی دادوگەشەپێدان - ئاکپارتی و پارتی بزاڤی نەتەوەیی - مەهەپە، ئەوەیە هەدەپە بێهێز و لاواز بکەن، ئینجا هەڵبژاردن بکرێت. هەرچەندە باس لە داخستنی هەدەپە دەکەن، بەڵام دەیانەوێت خراپتر لەوەی بەسەر بهێنن. هەم لەرێگای دەستگیرکردن و گوشار و هەمیش لەرێگای هەندێ یاسای نوێ دەیانەوێت پێش بە بەشداری هەدەپە لە هەڵبژاردن بگرن. "  لە تورکیا باس لە هەمواری یاسا و بڕگەکانی پەیوەندار بە هەڵبژاردن دەکرێت. بەبۆچوونی پەرلەمانتارەکەی هەدەپە، ئامانج ئەوەیە بەربەستی رێککەوتن بگەیێننە ١٤ % و بەربەستی ئاسایی هەڵبژاردن بۆ ٧ % دابەزێنن، بۆ ئەوەی مەهەپە بتوانێت بگاتە پەرلەمان. چونکە ئێستا دەنگەکانی مەهەپە لەژێر بەندی ١٠ % یە و ناتوانێت بگاتە پەرلەمان. ئاکپارتی و مەهەپە دەزانن بێهێز دەبن و بەو هۆیە نیگەران بوون، ئەمجارە لەرێگای لاوازکردنی هەدەپە و هەموارکردنی یاسای هەڵبژاردن دەیانەوێت درێژە بە دەسەڵاتیان بدەن.  هەروەها تەیب تەمەل، پەرلەمانتاری هەدەپە، گوتی: "لە گرتنی دەمیرتاش و یوکسەکداغ هەرچیەکیان کردووە هەدەپە تاوەکو ئەمڕۆ لاواز نەبوو، بەپێچەوانەوە بەهێزتر بوو. ئەمجارەش چی دەبێت باببێت ناتوانن هەدەپە  بگەڕێننەوە بۆ دواوە. بەپێچەوانەوە هەدەپە بەهێزتر دەبێت. چونکە گەلی کورد و دۆستی گەلی کورد خاوەندارێتی لە هەدەپە دەکەن. "  مێژووی بەشداریی حیزبە کوردییەکانی باکووری کوردستان لە پرۆسەی سیاسیی تورکیادا بە فەرمی بۆ ساڵی ١٩٩٠ دەگەڕێتەوە، لە کۆی ١٠ پارتی کوردی داوای داخستنی ٧ پارت کراوە  و سەرجەمیان داخراون، تەواوی سەرۆکی پارتەکانیش بە تۆمەتی جیاواز خراونەتە زیندانەوە.  پارتی رەنجدەرانی گەل HEP، لە ٧ حوزەیرانی ١٩٩٠ دامەزرا، لەو کاتەوە تاوەکو ئێستا ١٠ پارت بەناوی جیاواز دامەزراون. هەر یەک لە پارتی رەنجدەرانی گەل HEP، پارتی ئازادی و یەکسانی OZEP، پارتی ئازادی و دیموکراسی OZDEP، پارتی دیموکراتی DEP، پارتی دیموکراتی گەل HADEP و پارتی کۆمەڵگای دیموکرات DTP لە رێگای دادگاوە داخران. ئێستاش پارتی دیموکراتی گەلان HDP، کە لە ١٥/١٠/٢٠١٢ دامەزراوە، گوشارەکان بۆ داخستنی  زیادیانکردووە.