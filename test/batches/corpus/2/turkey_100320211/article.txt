رەجەب تەیب ئەردۆغان، سەرۆککۆماری تورکیا پارتەکانی ئۆپۆزیسیۆن بە پارێزگاریکردن لە دەستووری سەردەمی کودەتا و خۆدزینەوە لە ئامادەکردنی دەستوورێکی سڤیل تۆمەتبار دەکات. پارتەکانی ئۆپۆزیسیۆنیش رەخنەی تووند لە سیستەمی سەرۆکایەتی دەگرن و بە سیستەمێکی تاکڕەو و دیکتاتۆری دەزانن.   فایق ئۆزتراک، گوتەبێژی جەهەپە لەبارەی گۆڕینی دەستوور دەڵێت: "ئەردۆغان هەر کاتێک باس لە گۆڕانکاری دەستووری بکات، بەردەوام خەڵک دۆراندوویەتی و بەردەوام هەر ئەردۆغان بردوویەتییەوە"، هەروەها دەشڵێت: "ئەردۆغان هەموو جارێک بەگوێرەی خۆی جلی بۆ دەستوور بەدوورین داوە، سەرەتا دەبێت بچنە بەردەم خەڵک و خۆتان لە گوناهەکانتان پاکبکەوەنەوە، دەبێ بڵێن ئێمە بەهێنانی سیستەمی سەرۆکایەتی هەڵەمان کرد، دەبێ داوای لێبووردن لە خەڵک بکەن".  سەرۆکی کۆمسیۆنی لێکۆڵینەوەی مافی مرۆڤ لە پەرلەمانی تورکیا کە سەر بە ئاکپارتییە، جەخت لەسەر گرنگی گۆڕینی دەستوور دەکاتەوە و پێیوایە دەبێت سەرجەم لایەنەکان بەشداربن لە ئەنجامدانی ئەو گۆڕانکارییە.   هاکان چاوشئۆغڵو، سەرۆکی کۆمیسیۆنی لێکۆڵینەوەی مافی مرۆڤ لە پەرلەمانی تورکیا دەڵێت: "ئێمە هەتا ئێستا بە دەستووری ١٩٨٢ بەڕێوەدەچین. هەرچەندە ١٢ جار گۆڕانکاریی بەرفراوانیش کراوە، دەستوورێکە بەرهەمی کودەتای ساڵی ١٩٨٠ یە، رووحی کودەتا چووەتە ناخی ئەو دەستوورە".  ئاکپارتی دەیەوێت لە چوارچێوەی سیستەمی سەرۆکایەتیدا دەستووری نوێ دابڕێژێت، هەرچی ئۆپۆزیسیۆنە پێیوایە دەبێ بۆ گۆڕینی سیستەمی حوکمڕانی بۆ سیستەمێکی پەرلەمانی گۆڕانکاریی دەستووری بکرێت.       عەلی باباجان، سەرۆکی پارتی دیموکراسی و پێشکەوتن لەبارەی گۆڕینی دەستوور دەڵێت: "باس لە دەستووری نوێ دەکەن، بەڵام ناوەڕۆکەکەی بەتاڵە. هاوبەشەکان جیاواز لە یەکدی قسە دەکەن، هەر کەسە و بەشێوەیەکی جیاواز لە دەستووری نوێ تێدەگات. پێکەوە دەیبینین ئاخۆ چی دەکەن، بەڵام ئێمە مێشکمان روونە، ئێمە بڕوامان بەوەیە بۆ ئەوەی سیستەمی ئێستا بە خێرایی بگۆڕدرێ بۆ سیستەمی پەرلەمانی، پێویستە گۆڕانکاریی دەستووری بکرێ".  پارتەکانی ئۆپۆزیسیۆن لە تورکیا بانگەشەی ئەوە دەکەن، تورکیا لە ساڵی ٢٠٢١ دا بەرەو هەڵبژاردنی پێشوەخت دەڕوات و لەو هەڵبژاردنەدا رکابەرییان لەگەڵ "هاوپەیمانی جمهوور" یەکلایی دەکەنەوە.