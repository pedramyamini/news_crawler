ئەنجوومەنی ئاسایشی تورکیا کاژێر ١٥: ٣٠ خولەکی ئەمڕۆ پێنجشەممە ٢٨ی کانوونی دووەمی ٢٠٢١ یەکەم کۆبوونەوەی لە ساڵی ٢٠٢١ دا، لە ئەنقەرەی پایتەخت دەکات.    رەجەب تەیب ئەردۆغان، سەرۆککۆماری تورکیا سەرۆکایەتی کۆبوونەوەکە دەکات. لە کۆبوونەوەکەدا دوایین پێشهاتەکانی رۆژهەڵاتی دەریای ناوەڕاست، چالاکییە سەربازییەکانی سوپای تورکیا لە ئازەربایجان، لیبیا، عێراق و سووریا تاوتوێ دەکرێن.   بەگوێرەی زانیارییەکان یەکێک لە تەوەرە سەرەکییەکانی کۆبوونەوەکە سەردانی خولوسی ئاکار وەزیری بەرگریی تورکیا دەبێت بۆ بەغدا و هەولێر و چاوەڕوان دەکرێ لە کۆبوونەوەکەدا گفتوگۆ بکرێت لەبارەی ئەگەری ئەنجامدانی ئۆپەراسیۆنی سەربازی بۆ سەر شنگال.   رۆژی ٢٢ - ١ - ٢٠٢١ سەرۆککۆماری تورکیا لەبارەی رەوشی شنگالەوە رایگەیاند: رەنگە لەڕێگەی دەستتێوەردانی سەربازییەوە چەکدارانی پەکەکە لە ناوچەکە دەربکات.  رەجەب تەیب ئەردۆغان، سەرۆککۆماری تورکیا دوای نوێژی هەینی وەڵامی بەشێک لە رۆژنامەڤانانی دایەوە و، لەبارەی هێرشکردنە سەر شنگال رایگەیاند: "من هەمیشە گوتەیەکم هەیە کە دەڵێم ' شەوێک لەناکاو دێین ' هەموو بابەتەکەش هەر ئەمەیە".  لە ١٠ - ١٠ - ٢٠٢٠ حکومەتی عێراق و هەرێمی کوردستان دەقی رێککەوتنەکەی نێوانیان لەبارەی شنگال بڵاوکردەوە کە تێیدا هاتبوو، حکومەتی فیدراڵی ئیدارەی پرسی ئەمنی شارەکە دەکات و دەبێت کۆتایی بە بوونی پەکەکە و هەموو ئەو گرووپانە بێت کە پەیوەندییان پێوەیەتی.  ئێوارەی دووشەممە ١٨ - ١ - ٢٠٢١ خولوسی ئاکار، وەزیری بەرگریی تورکیا دوای کۆبوونەوەکانی لە بەغدا لەگەڵ بەرپرسانی باڵای عێراق، گەیشتە هەولێر و لەگەڵ سەرۆک بارزانی، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان کۆبووەوە.  بەپێی راگەیێندراوی کۆبوونەوە لەگەڵ سەرۆکی هەرێمی کوردستان، لە کۆبوونەوەکە جەخت لە "گرنگیی جێبەجێکردنی رێککەوتننامەی شنگال و دەرچوونی میلیشیا و هێزە چەکدارە نایاساییەکان کرایەوە لەپێناو ئاساییکردنەوەی دۆخی دەڤەرەکە و گەڕانەوەی ئاوارەکان بۆ شوێنەکانیان".  دەقی رێککەوتنی حکومەتی هەرێمی کوردستان و عێراق لەبارەی شنگال