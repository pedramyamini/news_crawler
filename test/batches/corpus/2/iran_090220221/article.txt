فەرزین موعتەمیدی، بەڕێوەبەری مانگی سووری کرماشان رایگەیاند، لە تەواوی پارێزگاکانی ئێران دەرمانخانەی مانگی سوور هەیە، کە لەوێدا دەرمان بە نرخی کەمتر دەفرۆشرێت و هەندێک دەرمان بۆ نەخۆشییە تایبەتەکان بێبەرامبەر یان بە نرخی کەم دەدرێتە نەخۆشەکان، بەڵام سەرەڕای ئەوەی چەند ساڵە داوا دەکەن، رێگە نادرێت لە کرماشان ئەو دەرمانخانەیە بکرێتەوە.  موعتەمیدی دەڵێت، وەزیری پێشووی تەندروستیی ئێران رەزامەندی دەربڕیبوو مۆڵەتی کردنەوەی دەرمانخانەی مانگی سوور بدرێتە کرماشان، بەڵام پێیان نەدراوە. دەشڵێت، زانکۆی پزیشکیی کرماشان پێی راگەیاندوون ئەوان دژی کردنەوەی دەرمانخانەکە نین و وەزارەتی تەندروستیی ئێران ئامادەنییە مۆڵەتیان پێبدات.  بەڕێوەبەری مانگی سووری کرماشان دەڵێت، هەندێک کەس کە قازانجیان لەوەدایە لە کرماشان دەرمانخانەی مانگی سوور نەبێت، رێگە نادەن ئەو دەرمانخانەیە لە پارێزگاکە بکرێتەوە. بەگوتەی موعتەمیدی، دەرمانخانەکانی مانگی سوور هیچ قازانجیان نییە و دەرمان بە نرخی کەم دەدەنە خەڵک. هەروەها بێبەرامبەر دەرمان دەدەنە ئەوانەی دۆخی ئابوورییان باش نییە.