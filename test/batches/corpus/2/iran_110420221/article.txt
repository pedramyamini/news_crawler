کەمال هادیانفەر، بەرپرسی پۆلیسی رێگەی ئێران دەڵێت، "ئێمە بەپێی یاسا دەبێت پشکی رێکخراو و دامەزراوەکان لە رووداوەکانی هاتووچۆدا دەستنیشان بکەین، ئەو کارەش دەکەین، ئەگەر بە ئەنجام نەگەیشتین، دامەزراوەکانی سەرووتری کارگەکانیش رووبەڕووی لێپرسینەوە دەکەینەوە بۆئەوەی وەڵامی لایەنی دادوەری بدەنەوە. "  لە رووداوەکانی هاتووچۆ، رێگەکان و کەمتەرخەمی شۆفێرەکان وەکو هۆکارە سەرەکییەکان لە قەڵەم دەدرێن، بەڵام پۆلیسی ئێران ئێستا دەیەوێت کارگەکان ناچاربکات کوالێتیی ئۆتۆمبێلەکانیان باشتر بکەن، بۆئەوەی زیانەکانی رووداوەکانی هاتووچۆ کەمتر ببنەوە.  یەکێک لە هۆکارەکانی نزمبوونی کوالێتیی ئۆتۆمبێلی ئێرانی، نەبوونی رکابەرییە. بەپێی راپۆرتی پۆلیسی ئێران، لە ساڵانی ٢٠٠٥ تاوەکو ٢٠٠٧ ژمارەی مردن بە رووداوەکانی هاتووچۆ لە ٢٧ هەزارەوە بۆ ١٦ هەزار کەس کەمبووەتەوە، هۆکاری ئەمەش وروژانی پرسی هاوردەی ئۆتۆمبێلی بە کوالێتی بوو.  یەکێکی دیکە لە هۆکارەکانی نزمبوونی کوالێتیی ئۆتۆمبێلی ئێرانی، هاوردەی کەلوپەلی هەرزانترە لە چین و هەندێک وڵاتی دیکەوە.  کەماڵ هادیانفەر، فەرماندەی پۆلیسی رێگەی ئێران دەڵێت، "ستراتیژی فڵان وڵات ئەوەیە هەرچەندە پارە بدەی، هێندەش دەخۆیت. واتە ئەگەر پارەی باش بدەیت، کەلوپەلی باشت پێدەدات، ئەگەر نەیدەیت کەلوپەلی کوالێتیی نزم و فەیکت پێدەدات. ئەو کەلوپەلەی لەسەر ئۆتۆمبێل دادەنرێت و کاژێرێک دوو کاژێر دواتر تێکدەچێت، دەبێت کێ چاودێریی بەسەرەوە بکات، ئاخۆ ئەوە بەسە رێکخراوی ستاندار ١٠ ساڵ لەمەوبەر چاودێریی بەسەریەوە کردووە. "  بەرهەمهێنەرانی ئۆتۆمبێل دەڵێن، هەموو کەلوپەلەکان چێک دەکەن، لە کوالێتییان دڵنیا دەبنەوە، ئینجا ئۆتۆمبیل بە کڕیار دەدەن.  پۆلیسی رێگەی ئێران دەیەوێت رووداوەکانی هاتووچۆ کە دەبنە هۆی مەرگی سەرنشینەکان، ٥٠ % کەم بکاتەوە، بەڵام ئەمە بەبێ باشترکردنی کوالێتیی ئۆتۆمبێلەکان سەرناگرێت. بۆ ئەم مەبەستە پۆلیسی رێگە نامەی فەرمیشی بۆ سەرۆککۆمار و داواکاری گشتیی ئێران ناردووە.