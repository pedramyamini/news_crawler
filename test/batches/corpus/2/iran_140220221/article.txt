خۆپێشاندەرێک لە تاران لە نێو ناڕەزایەتیی خانەنشینانەوە گوتی، "مافی سروشتیی خۆمانە کە دوای ٣٠ ساڵ کارکردن، زەحمەتکێشان، پێدانی پارەی بیمەی مانگانە و باج لەکاتی خۆیدا، ئێستا لە ئاسایش و ئارامیدا بین و ژیانێکی شیاومان هەبێت. "  ناڕەزایەتی خانەنشینان لە کاتێکدایە کە پەرلەمانی ئێران سەرقاڵی تاوتوێکردنی پرۆژەیاسای بودجەی ساڵی داهاتووی ئێرانە. حەمیدڕەزا حاجی بابایی، سەرۆکی کۆمیسیۆنی بودجە دەڵێت، بۆ ساڵی داهاتوو کەمترین مووچە ٦٠ % زیادکراوە و خانەنشینان لانیکەم ٥ ملیۆن تمەن وەردەگرن و باجیش نایانگرێتەوە.   بەپێی ئاماری حکومەت، لە ئێران ٥ ملیۆن و ٦٠٠ هەزار کەس مانگانە مووچەی خانەنشینی وەردەگرن و وەزیری کاری ئێران دەڵێت، بە سەختی دەتوانن ئەوەندە مووچەیەش بدەنە خانەنشینان.  حوجەت عەبدولمەلەکی، وەزیری کار و کاروباری کۆمەڵایەتیی ئێران دەڵێت، "لەو پێنج شەش مانگەی کە لەم وەزارەتەدا کار دەکەین، رێگەمان نەداوە مووچەی خانەنشینان یەک کاژێر دوا بکەوێت. بۆ ئەوەش تووشی سەختی و کێشەی زۆر بووین. با ئامارێکتان پێ بڵێم. تەواوی پارەیەک کە حکومەت بۆ مووچەی مانگانە تەرخانی دەکات ٥٠ هەزار ملیار تمەنە و بڕی مووچەیەک کە ئێمە لەرێگەی رێکخراوی دەستەبەری کۆمەڵایەتیی و سندووقی خانەنشینان دابەشی دەکەین، ٣٠ هەزار ملیار تمەنە. "  بەگوتەی وەزیری کار و کاروباری کۆمەڵایەتیی ئێران، لە کۆی ئەو مووچەیەیەی کە حکومەت مانگانە دەیدات بە زیاتر لە دوو ملیۆن فەرمانبەرەکەی، ٦٠ % ـی دەدرێتە خانەنشینان.  ئەو کەسانەی فەرمانبەری حکومەت بوون یان بیمەی خانەنشینی رێکخراوی دەستەبەری کۆمەڵایەتییان هەیە و دوای ٢٠ بۆ ٣٠ ساڵ کارکردن، مووچەی خانەنشینیان پێدەدرێت. مووچەیەک کە بەپێی راپۆرتی بانکی ناوەندیی ئێران، بەشی دابینکردنی ٣٦ % ـی پێداویستییەکانیان دەکات. بانکی ناوەندی بە پەرلەمانتارانی راگەیاندووە، هەر خێزانێک مانگانە کەمتر لە ١١ ملیۆن تمەن داهاتی هەبێت، دەکەوێتە ژێر هێڵی هەژاری.