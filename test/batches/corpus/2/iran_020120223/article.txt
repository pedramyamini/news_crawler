سەرچاوە بەلوچەکان دەڵێن، لە خانوویەکدا سێ چەکدار، ژنێک و منداڵێک کوژراون، بەڵام سوپای پاسداران دەڵێت، "پێنج ئاژاوەگێڕ بوون". بە گوتەی سەرچاوە خۆجێییەکان، سوپای پاسداران فڕۆکەی بێفڕۆکەوان و چەکی قورسی بەکارهێناوە.  بە گوتەی ئەو سەرچاوانە بەیانیی رۆژی شەممە هێزەکانی سوپای پاسداران هەوڵیانداوە غوڵام شێبەخش بگرن، بەڵام لەگەڵ بەرەنگاربوونەوەی ئەو و هاوڕێکانی، رووبەڕووبوونەتەوە.  عەبدوڵڵا عارف، کەمپەینی چالاکڤانانی بەلوچ دەڵێت، "هێزەکانی سوپای پاسداران بە چەکی قورس گوندی شورویان گەمارۆ داوە و تەقەیان لە هەندێک خانوو کردووە و هەندێک خانوویان وێران کردووە. لەم شەڕەدا جگە لە گەنجە چەکدارە بەلوچەکان، ژنێک، منداڵێکی ١٢ ساڵان و بەساڵاچوویەکی ٦٠ ساڵیش کوژراون. لە هێزەکانی سوپاش ٩ تاوەکو ١٢ کەسیان کوژراون یان برینداربوون".  سوپای پاسداران ئەوانی وەکو ئاژاوەگێڕ ناوبردووە، بەڵام رێکخراوی جەیشولعەدل بە بڵاوکردنەوەی فایلێکی دەنگی گوتی، ئەندامی ئەوان بوون.  غوڵامعەلی شێبەخش خۆی پێشتر لە ڤیدیۆیەکدا گوتبووی، بەرەنگاری ئەو کەسانە دەبنەوە کە ماددە هۆشبەرەکان لەنێو خەڵک و لاوانی بەلوچدا بڵاودەکەنەوە.  سوپای پاسداران کوژرانی سێ کەس لە ئەندامانی خۆی لەو تێکەڵچوونەدا راگەیاند، رووداوێک کە وادیارە لە نزیکەی دوو مانگ لەمەوبەر دەستیپێکردووە و دواتریش چەندین کەس لە دوو لایەن لە کۆمەڵێک تێکهەڵچووندا کوژراون.  ساڵانێکی زۆرە سوپای پاسداران بەرەنگاری رێکخراوە بەلوچەکان دەبێتەوە، تاوەکو ئێستا جەیشولعەدل دوایین رێکخراویانە، کە حکومەتی ئێران بە رێکخراوێکی تیرۆریستی لە قەڵەمی دەدات، بەڵام خۆی دەڵێ، لەپێناو مافەکانی بەلوچەکاندا خەبات دەکات.  عەبدوڵڵا عارف، کەمپەینی چالاکڤانانی بەلوچ ئاماژە بەوە دەکات، "جاروبار بەهۆی رەوشی خراپی بەلوچستانەوە، لەبەر نەبوونی ژێرخانی ئابووری، نەبوونی کار، هەروەها گوشاری ناوەندە جۆراوجۆرە سەربازییەکان، سوپا، ئیتلاعات و پۆلیس، لەسەر لاوانی بەلوچ و ئەشکەنجەیان، بووەتە هۆی ئەوەی لاوانی بەلوچ بەشێوەی خۆڕسک بەرەنگاری تاوانەکانی سوپای پاسدارن ببنەوە".  بەلوچەکان لە باشووری رۆژهەڵاتی ئێران دەژین و ناوچەکەیان ناوچەیەکی تەواو پشتگوێخراوە؛ ئەو شەڕەی روویدا، یەکەم شەڕ نییە و دوایین شەڕیشیان نابێت.