کەمال حەیدەری، جێگری وەزیری تەندروستیی ئیران رایگەیاند، بە مەرجێک رێگە بە کەسێک دەدرێت لە کۆڕ و کۆبوونەوەکاندا بەشداربێت کە پشکنینی PCRی هەبێت کە بیسەلمێنێت تووشبوو نییە یان ڤاکسینی وەرگرتبێت.  جێگری وەزیری تەندروستیی ئیران ئاماژەی بەوەش کردووە، "بڕیاربوو پرۆژەی ناسراو بە کۆنترۆڵی زیرەک دوو هەفتە لەومەبەر جێبەجێ بکرێت، بەڵام لەبەرئەوەی دەمانویست وەرگرتنی ڤاکسین لەلایەن خەڵکەوە بگاتە ٧٠ % ی کۆی دانیشتووان، پرۆژەکە دواکەوت".  بەپێی پرۆژەکەی وەزارەتی تەندروستیی ئێران، شوێنە گشتییەکانی وەکو قوتابخانە، سینەما، یاریگە، پاس یان فڕۆکە پێویستی بە کارتی دیجیتاڵیی وەزارەتی تەندروستییە و ئەگەر کەسێکیش کۆرۆنای هەبێت رێگەی پێنادرێت لەنێو شاردا بسوڕێتەوە، تەنانەت بە ئۆتۆمبێلی تایبەتی خۆشیەوە.  بەپێی راگەیێندراوی وەزارەتی تەندروستیی ئێران، کردنەوەی پێشانگەکان لە شارە زەرد، نارنجی و سوورەکاندا قەدەخە دەبێت، بەستنی ماسک لە هەموو شوێنێک ناچاری دەبێت، بەڵام شوێنە ئایینییەکان کراوە دەبن.  وەزارەتی تەندروستیی ئێران ترسی لە بڵاوبوونەوەی کۆرۆنا لە جۆری ئۆمیکرۆن هەیە و بۆ بەرەنگاربوونەوەشی رێوشوێنەکانیشی لە دەروازە سنوورییەکان و فڕۆکەخانەکاندا تووندتر کردووە.