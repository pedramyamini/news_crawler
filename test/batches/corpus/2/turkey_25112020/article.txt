ئەو لێدوانانەی بۆرێڵ لە کاتێکدان، سەرۆککۆماری تورکیا سوورە لەسەر ئەوەی، کە قوبرس بەسەر دوو دەوڵەتدا دابەشبکرێت، قوبرسی یۆنان و قوبرسی تورکیا، کە یەکێتیی ئەوروپا بە تووندی ئەمە رەتدەکاتەوە.  بۆڕێل لە دانیشتنێکی پەرلەمانی ئەوروپا کە لە برۆکسل بەڕێوەچوو، گوتی: "پەیوەندییەکانی یەکێتییەکە لەگەڵ تورکیا لە دۆخێکی هەستیار دان. "  بۆرێل تەنانەت رەخنەی لە سەردانەکەی ئەمدواییەی ئەردۆغانیش گرت بۆ شارۆچکەیەکی سەر بە قوبرس، راگەیێندراوەکەی سەرۆککۆماری تورکیاشی لە بەرژەوەندیی ئاساییکردنەوەی دۆخی ناوچەکە نەزانی.  بۆرێل داوای لە نەتەوەیەکگرتووەکان کرد گوشار بکات بۆ ئەوەی دانوستاندنەکانی قوبرس دەستپێبکەنەوە کە لە تەمووزی ٢٠١٧ بەهۆی نەگەیشتن بە رێککەوتن وەستان.  رۆژی ١٠ و ١١ی دێسێمبەر یەکێتیی ئەوروپا لەسەر ناکۆکییەکان لەگەڵ تورکیا کۆدەبێتەوە و هەندێک شرۆڤەکاریش پێشبینی دەکەن، یەکێتییەکە کۆمەڵێک سزا بەسەر تورکیادا بسەپێنێت.  بۆرێڵ دەڵێت: "دەبێت لەگەڵ تورکیا لە گفتوگۆدا بین، دەبێت یەکێتیی ئەوروپا بڕیاری گرنگ لەسەر پەیوەندییەکانمان لەگەڵ تورکیا بدات. لە دوایین کۆبوونەوەیاندا بڕیاریاندا بەردەوامبن. بەدڵنیاییەوە لەدۆخێکی هەستیاری پەیوەندییەکانمانداین لەگەڵ تورکیا. بەڵام دەبێت دڵنیابن کە یەکێتیی ئەوروپا پشتگیری لە قوبرس دەکات. "    تورکیا بەردەوامە لە گەڕان بەدوای سەرچاوە سرووشتییەکان لە رۆژهەڵاتی دەریای ناوەڕاست و ناوچەکەش تاکلایەنە بە زۆنی خۆی دەزانێت کە یەکێتیی ئەوروپا داوا دەکات ناکۆکییەکانی ئەم زۆنە لە رێگەی دیالۆگ چارەسەربکرێن.