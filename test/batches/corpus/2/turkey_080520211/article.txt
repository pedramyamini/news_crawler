بەپێی خشتەی دابەشكردنی ڤاكسینەكان بە پشتبەستن بە ژمارەی دانیشتووانی پارێزگاكان، ١٢ پارێزگای باكووری كوردستان بەراورد بە پارێزگاكانی دیكەی توركیا كەمترین قورچكی ڤاكسینیان پێدراوە.  دیلۆك بە رێژەی ٩.٦٢ % ی كۆی ژمارەی دانیشتووانەکەی قورچكی یەكەمی ڤاكسینی پێدراوە، وان بە رێژەی ٨.١٨ %، ئێلیە ٨.٠٨ %، ئاگری ٧.٥٥ %، ئامەد ٧.٥٤ %، مووش ٧.٠٠ %، بەدلیس ٦.٥٨ %، مێردین ٦.١٣ %، سێرت ٥.٩٢ %، رووها ٥.٣٨ %، جۆلەمێرگ ٥.٠٤ % و شرناخ ٤.٥٣ % قورچكی یەكەمی ڤاكسینی دژەكۆرۆنایان پێدراوە.   بەهۆی كەمیی ڤاكسینەكان، دیار نییە وادەی پێدانی قورچكی دووەمی ڤاكسینەكە كەی دەبێت.   بەگوێرەی زانیارییەكانی وەزارەتی تەندروستیی توركیا، تاوەكو ئێستا ١٤ ملیۆن و ٤٣٧ هەزار و ٥٥٤ كەس لە توركیا و باكووری كوردستان قورچكی یەكەمی ڤاكسینیان وەرگرتووە. هەروەها ١٠ ملیۆن و ١٢٩ هەزار و ٦٤٨ كەس قورچكی دووەمی ڤاكسینیان وەگرتووە. بەمەش كۆی گشتیی ٢٤ ملیۆن و ٥٦٧ هەزار و ٢٠٢ كەس لە توركیا و باكووری كوردستان ڤاكسینیان پێدراوە.  بەگشتیی لە سەرانسەری توركیا و باكووری كوردستاندا تاوەكو ئێستا رێژەی ئەو كەسانەی ڤاكسینیان پێدراوە تەنیا ١٧.٢٧ % ی كۆی دانیشتووانی ئەو وڵاتەیە.