لە پارێزگای لوڕستانی رۆژهەڵاتی کوردستان، بەشێک لە خەڵکی بروجێرد دژی سەرۆککۆماری ئێران دروشمیان گوتەوە، کەسێک کە بەڵێنی دابوو کێشە ئابوورییەکانی خەڵک چارەسەر بکات.  لە فارسونی سەر بە پارێزگای چوارمەحاڵ و بەختیاریش هێرشکرایە سەر حەوزەیەکی علمییە. لە شاریکورد، ناوەندی پارێزگا،  پۆلیسێک خۆی وەکو فەرماندەی گۆڕەپان دەناسێنێت، بە خەڵک دەڵێت، کۆبوونەوەکەتان نایاساییە و داوایان لێدەکات بڵاوەبکەن، بەڵام بە هوتاف و دروشمگوتنەوە وەڵام درایەوە.  لە شاری جۆونەقانی هەمان پارێزگای چوار مەحاڵ و بەختیاری. لەم رۆژانەدا لە ترسی پەرەسەندنی ناڕەزایەتییەکان، حکومەت هێزە سەربازی و دژە شۆڕشەکانی بردووەتە سەر شەقامەکان.   ناڕەزایەتییەکان دوای ئەوە هات، کە حکومەت رایگەیاند؛ نرخی رۆن، هێلکە، مریشک و شیرەمەنی بەرز دەکاتەوە. ئەمە هاوکات بوو لەگەڵ گرانبوونی هەندێک خواردەمەنی دیکەش وەک ماکارۆنی و نانە فڕنەکان.   مەنسور کاکایی، بەڕێوەبەری چاودێریی کەلوپەلی پارێزگای کرماشان گوتی، "رۆن بەسەر هەموو مارکێتە زنجیرەییەکاندا دابەشکراوە و بە خۆشییەوە بۆ پێداویستییە سەرەکییەکان لە پارێزگای کرماشاندا هیچ کێشەیەکمان نییە".  خەڵک توانای کڕینیان نییە. بۆ ئەوەی خەڵک خۆیان لەگەڵ نرخە نوێیەکان بگونجێنن، حکومەت لە ماوەی دوو مانگدا هاوکاری نەختیان پێدەدات، بەڵام خەڵک دەڵێن، بەم هاوکارییانەشەوە شتێکی ئەوتۆیان پێناکڕدرێت. حکومەت دەیەوێت نەشتەرگەرییەکی گەورە لە ئابووری ئێراندا بکات.  عەلی ساڵح ئابادی، سەرۆکی بانکی ناوەندیی ئێران باسی لەوە کرد، "ئەو چاکسازییەی دەکرێت ئەوەیە، ئەو هاوکارییە داراییەی پێشتر بە هاوردەکاران دەدرا، واتە بە ئەڵقەی یەکەم، ئێستا بە دوایین ئەڵقە دەدرێت، واتە دەدرێتە خەڵک و بەکارهێنەر".  مەعیەلدین سەعیدی، پەرلەمانتار، هۆشداری داوە نەشتەرگەرییەکەی حکومەتی ئێران، دەبێتە هۆی مەرگی نەخۆشەکە. حکومەت قۆڵی لە نەشتەرگەرییەکە هەڵماڵیوە، هەرچەند خەڵکیش ناڕازی بن.