لێبووردنی نێودەوڵەتی لە راگەیێندراوێکدا دەڵێت، نیگەرانە لە دۆخی تەندروستیی کەمال شەریفی و داوا لە کۆڕ و کۆمەڵی نێودەوڵەتی و چالاکڤانانی مافی مرۆڤ دەکات، پشتگیری لە کەمپینی ئەو رێکخراوە بکەن بۆ رزگارکردنی گیانی کەمال شەریفی، کە ١٤ ساڵە دەستبەسەرکراوە و رێگەی پێنادرێت بۆ چارەسەرکردنی نەخۆشییەکانی بچێتە دەرەوەی گرتووخانە.  لە راگەیێندراوی ئەو رێکخراوە نێودەوڵەتییەدا ئاماژە بەوەکراوە، کەمال شەریفی ساڵی ٢٠٠٨ لە دادگەیەکی پێنج خولەکیدا بە ٣٠ ساڵ بەندکران و بێبەشبوون لە مافی مۆڵەتی کاتی هاتنەدەرەوە لە گرتووخانە و چاوپێکەوتنی کەسوکاری سزادراوە و لە نزیکەی ١٤ ساڵ دەستبەسەرکردنیدا تەنیا یەکجار رێگەی پێدراوە چاوی بە کەسوکاری بکەوێت.   ساڵی ٢٠١١ کەماڵ شەریفی ٤٨ رۆژ مانی لە خواردن گرت و لە کۆتاییدا بەرپرسانی گرتووخانەی میناب رێگەیاندا لەنێو گرتووخانە چاوی بە کەسوکاری بکەوێت تاوەکو مانگرتنەکەی بشکێنێت.  لێبووردنی نێودەوڵەتی دەڵێت، کەمال شەریفی تووشی کۆمەڵێک نەخۆشی بووە و بە ئانقەست رێگەی پێنادرێت پزیشک ببینێت، بۆیە گیانی لە مەترسیدایە.  رەها بەحرەینی، لێکۆڵەری بەشی ئێران لە رێکخراوی لێبووردنی نێودەوڵەتی دەڵێت، کەمال شەریفی بەهۆی ئەشکەنجەدان و ناتەندروستبوونی شوێنی راگرتنی لە گرتووخانە لەو ١٤ ساڵەدا تووشی چەندین نەخۆشی وەکو دڵ و هەناو و پووک بووە و ساڵی رابردوو جەڵتەی دڵ لێیداوە، دوای جەڵتە لە نەخۆشخانەیەکی میناب نەشتەرگەری بۆ کراوە، بەڵام دوای ٤ رۆژ لە نەخۆشخانەوە گواسترایەوە بۆ ژوورەکەی لە گرتووخانە.  بەحرەینی دەشڵێت، پزیشکەکان بە بەرپرسانی گرتووخانەیان راگەیاندووە، پێویستە کەمال شەریفی لەژێر چاودێری پزیشکی پسپۆڕدا بێ و لە شوێنێکی تەندروست رابگیرێت و خواردنی گونجاوی پێبدرێت، بەڵام هیچکام لەوانە جێبەجێ ناکرێن.  - ساڵی ١٩٧٣ لەس سەقز لەدایکبووە  - رۆژنامەڤان و چالاکڤانی سیاسییە  - لە ٢٥/٠٥/٢٠٠٨ لە سەقز دەستبەسەرکرا  - شەش مانگ لە گرتووخانەی ئیتلاعاتی سنە بەندکرا  - مانگی ١١ی ٢٠٠٨ لە دادگەی سەقز دادگایی کرا  - بە چالاکیی چەکداری دژ بە حکومەتی ئێران تۆمەتبارکرا  - بە ٣٠ ساڵ بەندکران و دوورخرانەوە بۆ میناب سزادرا  - لە گرتووخانەی میناب لە باشووری ئێران بەندکراوە  - بە بڕیاری دادگە دەبێ هەر ٣٠ ساڵەکە لە گرتووخانەدا بمێنێتەوە  - یەکجار رێگەی پێدراوە چاوی بە کەسوکاری بکەوێت