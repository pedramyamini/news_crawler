ناوەندی ئاماری ئێران دەڵێت، ٦٥ % ی دانیشتووانی سەرووی ١٥ ساڵی ئەو وڵاتە رۆژانە یەک کاژێر و ٣٢ خولەک ئینتەرنێت بەکاردەهێنن. ئەو ئەپلیکەیشنانەی کە لەلایەن خەڵکی ئێرانەوە بەکاردەهێندرێن، وەتسئەپ بە ٨٨.٥ %، ئینیستاگرام بە ٦٨ %، تەلەگرامیش سەرەڕای فیلتەرکردنی بە نزیکەی ٦٠ % بەکاردەهێندرێت و رۆژانە تەنیا لە تەلەگرامدا ١٥ ملیار پەیام ئاڵوگۆڕ دەکرێن. بەگوێرەی ئەو راپۆرتە ٢٨ % ی بەکارهێنەرانی تۆڕە کۆمەڵایەتییەکان، چالاکیی بازرگانییان لە تۆڕە کۆمەڵایەتییەکان بڵاودەکەنەوە، لەوانەش ئینیستاگرام بە ٨٣ %، وەتسئەپ بە ٥٣ %، تەلەگرام بە ٤٣ %، ماڵپەڕەکان و فەیسبووک بە ٨ % و تۆڕە کۆمەڵایەتییە نێوخۆییەکانی ئێرانیش بە ١٠ %.  بەرزبوونەوەی رێژەی بەکارهێنانی تۆڕە کۆمەڵایەتییە بیانییەکان لە ئێران و رۆژهەڵاتی کوردستان لە کاتێکدایە کە پەرلەمانی ئێران ماوەی دوو مانگە هەوڵ بۆ پەسندکردنی پرۆژەیاسای پاراستنی مافی هاووڵاتییان لە تۆڕە کۆمەڵایەتییەکان دەدات، ئەمەش بەناوی جێگیرکردنی ئینتەرنێتی نیشتمانی، کە تێیدا بەکارهێنانی تۆڕە کۆمەڵایەتییە بیانییەکان سنووردار دەکرێنەوە و لەبری ئەوە لە تۆڕی کۆمەڵایەتیی نێوخۆ کەڵک وەردەگیرێت. ئەو پرۆژەیاسایە وێڕای بەدەستنەهێنانی دەنگی پێویست، بەڵام هێشتاش لەلایەن پەرلەمانی ئێرانەوە هەوڵی بۆ دەدرێت و وەزیری نوێی پەیوەندییەکانی ئەو وڵاتەش، لەو هەوڵانەدا لەگەڵ پەرلەمانە.  محەممەد جەواد نیکبین، ئەندامی کۆمسیۆنی کولتووری پەرلەمانی ئێران دەڵێت، "وەزیری پەیوەندییەکان بۆ جێبەجێکردنی پرۆژەیاسای پاراستنی مافی بەکارهێنەرانی تۆڕە کۆمەڵایەتییەکان، گوێڕایەڵیی پەرلەمانە و هەرچی ئێمە پەسندی بکەین، ئەو قبووڵی دەکات".  عیسا زارعپوور، وەزیری پەیوەندییەکانی ئێران رایگەیاند، "منیش وەکو ئێوە بەکارهێنەری تۆڕە کۆمەڵایەتییەکانم، لە من ئۆنلاینتر لە ئینتەرنێتدا نییە، بەڵام من بەکارهێنەری ئەو تۆڕە کۆمەڵایەتییانە نیم کە لەلایەن حکومەتەوە قەدەخە کراون. ئەوەی یاسای کۆماری ئیسلامی بە قەدەخە ناوی بردووە، بۆ منیش هێڵی سوورە و هەرگیز بەکاریناهێنم. من لەم بوارەی خۆمدا، هەموو هەوڵێک دەدەم کە کێشەکانی خەڵک چارەسەر بکەم و بیانبەستمەوە بە ئینتەرنێتی نیشتمانییەوە، خوا یار بێت ئەو کارەش دەکەین".  کێشەکانی ئینتەرنێت لە ئێران و رۆژهەڵاتی کوردستان لە کاتێکدا بەردەوامە کە ئەو وڵاتە لە بواری خێرایی ئینتەرنێتی مۆبایل لە پلەی ٨٠ و بۆ خێرایی ئینتەرنێتی گشتیش لە پلەی ١٣٤ ەمین وڵاتانی جیهاندایە.