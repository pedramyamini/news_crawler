پێشتر لە بەشێک لە وڵاتانی کەنداو، رووسیا، ئۆزبەکستان، هیندستان و تەنانەت لە ئەوروپاش بەرهەمە کشتوکاڵییەکانی ئێران بەهۆی ئەوەی کە لەگەڵ ستاندارە تەندروستییەکانی ئەوان یەکناگرێتەوە، رەتکرانەوە.  بابەتێک کە بەرپرسانی پەیوەندیداری ئێران رەتیدەکەنەوە یان بە لێکتێنەگەیشتن و کەمبەهای لە قەڵەم دەدەن. شاپور عەلایی موقەدەم، سەرۆکی رێکخراوی پارێزگاری لە رووەکی ئێران دەڵێت، "پرتۆکۆڵی وڵاتە هاوردەکارەکان گۆڕاوە. واتە پرۆتۆکۆڵەکانیان لە پشکنینی بەرهەمەوە گۆڕاوە بۆ پشکنینی ئەو شوێنەی بەرهەمی لێ بەرهەم دەهێندرێت. لایەنی رووسی دەیەوێ بزانێت ئەم بەرهەمە لە کوێ بەرهەم دێت و کێ لە قوتووی دەکات و کێ هەناردەی دەکات".  رەزا نوورانی، سەرۆکی یەکێتیی بەرهەمی کشتوکاڵیی ئێران دەڵێت، "مانگێکە هەناردەی کیوی ئێران بۆ هیندستان راگیراوە، بەداخەوە هەموو بەرهەمهێنەرەکانمان نیگەرانن. دەبێت لێکۆڵینەوەی لەسەر بکرێ؛ ناکرێ دانیشین و بڵێین کێشەی نییە".  هۆکاری کێشەی بەرهەمە کشتوکاڵییە ئێرانییەکان بۆ جۆری ژەهرە مێرووکوژەکان و خراپبەکارهێنانیان دەگەڕێتەوە. دەبێت وەزارەتی کشتوکاڵی ئێران و رێکخراوی رووەکی ئێران چاودێری بەسەر تەندروستبوونی بەرهەمەکاندا بکەن، بەڵام وادیارە بەگوێرەی پێویستە نییە.   موحسین ئەسکەندەریون، دابەشکاری ژەهری مێرووکوژ دەڵێت، "ئەم ژەهرانە بەشی زۆریان لەنێوخۆی ئێراندا بەرهەم دێن و کوالێتییان باش نییە. ماددە خاوەکەشی لە چین یان پاکستانەوە دێت، بەڵام ژەهری باشیش هەیە، بەس زۆر گرانە، بۆیە جووتیارەکان ناچارن ژەهری ئێرانی بەکاربێنن".  محەممەد رەحیم نیازی، ئەندامی ئەنجوومەنی نیشتمانیی پەتاتەی ئێران دەڵێت، "هەندێ لەو وڵاتانەی ژەهر بە ئێران دەفرۆشن، ژەهرەکانیان کوالێتیی باشیان نییە و ساختەکارییان تێدا دەکەن، ئەمە لە ژەهری چینیدا زۆرجار دیتراوە".  مەهدی حوسێنی، سەرۆکی ئەنجوومەنی هاوردەکارانی ژەهر، ئەوە رەتدەکاتەوە و دەڵێت، ژەهرەکان کێشەیان نییە، بەڵکو کێشە لە نەبوونی زانیاری لەسەر بەکارهێنانی ژەهرە.   بۆ ئەوەی بەرهەم جوانتر و داهاتی زیاتر بێت جووتیارەکان رێژەیەکی زۆری ژەهر بەکاردێنن. بەڵام کاریگەریی خراپی تەندروستی لەسەر خەڵک دادەنێت و کاریگەرییەکەشی وردە وردە دەردەکەوێت.   ئەگەر وڵاتانی دیکە چاودێری بەسەر ئەم بەرهەمانەدا دەکەن، لە ناوخۆدا ئەم چاودێرییەش نییە، لەلایەکی دیکەشەوە ئەو بەرهەمەی وڵاتانی دیکە رەتیدەکەنەوە، لە ناوخۆ بەکاردەهێنرێتەوە.