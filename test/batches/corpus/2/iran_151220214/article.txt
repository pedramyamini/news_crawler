تۆمارێکی ڤیدیۆیی کە دەگوترێت هی شاری ورمێیە، تێیدا دەردەکەوێت کرێچییەک لە وەرزی سەرمادا، لەلایەن خاوەن خانووەکەیەوە دەرکراوە.  هاووڵاتییەک لەبارەی دۆخی یەکێک لەو خێزانانەی خێوەتیان هەڵداوە دەڵێت، "وەکو دەیبینن، کرێچییەکی بێچارەیە، ئەوە سێ رۆژە لەلایەن خاوەن خانووەکەیەوە دەرکراوە و ناچارە کەلوپەلی نێو ماڵەکەی لەم کۆڵانە فڕێداوە و خۆی و چەند کەسێکی خێزانەکەی لە خێوەتێکدا، لەسەر شەقام دەژین. یەک بەرپرسیش نەهاتووە لێیان بپرسێت و رێگەچارەیەکیان بۆ پەیدا بکات".  لە تۆمارێکی دیکەی ڤیدیۆییدا کە لە شاری ئیلام تۆمارکراوە و لە تۆڕە کۆمەڵایەتییەکاندا بڵاوبووەتەوە، تێیدا دەردەکەوێت خێزانێک لە خێوەتدا دەژین. لە دوو ساڵی رابردوودا، بەهۆی زیادبوونی بەردەوامی گوشارە ئابوورییەکان، ئەو دیمەنانە رۆژ بە رۆژ لە تۆڕە کۆمەڵایەتییەکاندا دەستاودەستیان پێدەکرێت؛ دیمەنێک کە بەرپرسانی باڵای حکومەتیش نکوڵیی لێ ناکەن.  محەممەد باقر قالیباف، سەرۆکی پەرلەمانی ئێران دەڵێت، "ئەمڕۆ باسی خانووبەرە، یەکێکە لە کەڵکەڵە گرنگەکانی خەڵک. بە راستی خەڵک، نەک هەر شیفتێک، دوو شیفتیش کار بکەن، بەم گرانییەی کە لە بازاڕی خانووبەرەدا هەیە، ناتوانن بە ئاسانی خانوو بکڕن، تەنانەت ناشتوانن بە ئاسانی خانوویەکیش بە کرێ بگرن. رۆژێک خەڵک پێیانوابوو لە ماوەی چەند ساڵێکدا هەوڵبدەن، دەتوانن ببنە خاوەنی خانوو، بەڵام ئێستا نیگەرانن لەوەی کە ئاخۆ بتوانن کرێی خانوویەکیش بدەن".  حکومەتی ئێران دوو ساڵە بڕیاریداوە نەهێڵێت ساڵانە کرێی خانوو لە تاران ٢٥ % و لە شارە گەورەکان ٢٠ % و لە شارە بچووکەکانیش لە ١٥ % زیاتر بێت؛ بەڵام ئەو بڕیارە نەک تەنیا جێبەجێ نەکراوە، بەڵکو لە زۆربەی شارەکانی ئێران و رۆژهەڵاتی کوردستان، نرخەکان زیاتر لە ١٠٠ % بەرزبوونەتەوە.  کەیوان کەمانگەر، پسپۆڕی بواری خانووبەرە دەڵێت، "خەڵک ئەوەندە داهاتیان هەیە کە تەنیا بتوانن کێشەی خۆراک و جلوبەرگیان چارەسەر بکەن، لەوە تێپەڕێت ناتوانێت خانووبەرە بستێنێت. ئەو باسەی کە سەبارەت بە کرێی خانوو هەیە، ئاستێک بووە کە حکومەت دایناوە و گوتوویەتی نابێت لەوە زیاتر گران ببێت، بەڵام راستییەکەی ئەوەیە کە کرێی خانوو لە ساڵی رابردووەوە لە ئێران بە گشتی زیاتر لە ١٠٠ % بەزربووەتەوە".  بەپێی راپۆرتی ناوەندی ئاماری ئێران، ساڵی رابردوو رێژەی بەرزبوونەوەی کرێی خانوو لە تاران ٧٠ %، لە شارە گەورەکان ٥٠ % و لە شارە بچووکەکانیش ٤٢ % بووە. هەر خێزانێکی دانیشتووی تاران ٦٢ %، دانیشتووی شارە گەورەکان ٥٤ % و دانیشتووی شارە بچووکەکانیش ٤٣ % ی داهاتی خۆیان بۆ کرێی خانوو تەرخانکردووە. ئەمساڵیش ئەو رێژەیە بە ٤٠ % بۆ ٧٠ % خەمڵێندراوە.  کابینەی نوێی حکومەتی ئێران لە سەرەتای دەستبەکاربوونیەوە بڕیاری ئەوە دەدات کە ساڵانە یەک ملیۆن خانوو بۆ چینی کەمداهات دروستبکات، بەڵام لە چەند مانگی رابردوودا، دەیان دیمەنی لەو شێوەیە لە تۆڕە کۆمەڵایەتییەکاندا بڵاوبووەتەوە کە نیشانی دەدات، حکومەت تەنانەت بەر بە خێوەتهەڵدانی چینە کەمداهاتەکان لەسەر شەقامیش دەگرێت.