دوو ساڵ لەمەوبەر فڕۆکەیەکی ئۆکراینی کە لە فڕۆکەخانەی نێودەوڵەتیی تارانەوە فڕی، تەنیا چەند ساتێک دوای فڕینی کرایە ئامانجی دوو مووشەکی سوپای پاسداران و خرایە خوارەوە. لەو رووداوەدا ١٧٤ کەس گیانیان لەدەستدا. ئەمە شەوێک روویدا کە سوپای پاسداران هێرشی مووشەکی کردە سەر بنکەی ئەلئەسەد - ی هێزەکانی ئەمریکا لە عێراق، ئەوەش وەکو هەوڵێک بۆ تۆڵەکردنەوەی کوژرانی قاسم سولەیمانی، فەرماندەی پێشووی فەیلەقی قودسی سوپای پاسداران.  پێشتریش هەندێک لە بنەماڵەی کوژراوانی ئەو فڕۆکەیە گوتبوویان فڕۆکەکە بە ئەنقەست کراوەتە ئامانج، بەڵام بەرپرسانی ئێرانی رەتیان دەکردەوە.  موحسین ئەسەدی لاری و زەهرا مەجد، کە کچ و کوڕێکیان لەو رووداوەدا گیانیان لەدەستداوە، بە رۆژنامەی شەرقیان گوتووە، ماوەیەک ئامادە نەبوون پێشوازی لە فەرماندەکانی سوپای پاسداران بکەن، بەڵام لەگەڵ نزیکبوونەوە لە چلەی مەرگی منداڵەکانیان و بە "ناوبژیوانی و پێداگریی خزمان" حوسێن سەلامی، فەرماندەی سوپای پاسداران و جێگرەکەی سەردانیان کردوون.  بەپێی ئەو راپۆرتە، حوسێن سەلامی بەو دایک و باوکەی گوتووە، "ئێوە دەزانن منداڵەکانتان چ پێگەیەکیان هەیە، رۆڵیان لە شەهیدی نێو گۆڕەپانی شەڕ زیاترە... دەزانن ئەگەر ئەوان نەبوونایە، چ شەڕێک رووی دەدا؟ ئەگەر ئەم رووداوە رووی نەدابایە ١٠ ملیۆن کەس دەکوژران، ئەم رووداوە وایکرد کە شەڕ روونەدات".  موحسین ئەسەدی لاری، لە کاتی ئەو رووداوەدا لە ساڵی ٢٠١٩ بەڕێوەبەری کاروباری نێودەوڵەتی وەزارەتی تەندروستی ئێران بووە و زەهرا مەجدیش دکتۆرای هەیە. ئەوان کوڕێکی ٢٣ ساڵان و کچێکی ٢١ ساڵانیان لەو رووداوەدا لەدەستدا، کە دەچوون بۆ خوێندن بۆ کەنەدا.  زەهرا مەجد، پەیوەست بە دادگاییکردنی ١٠ کەس وەکو تۆمەتبارانی خستنەخوارەوەی فڕۆکەکە گوتوویەتی، "تۆمەتبارە سەرەکییەکان کەسانێکی دیکەن".  بە گوتەی مەجد، ئەوان سکاڵایان لەسەر عەلی شەمخانی، سکرتێری ئەنجوومەنی باڵای ئاسایشی نیشتمانیی ئێران، حوسێن سەلامی، فەرماندەی سوپای پاسداران و ئەمیرعەلی حاجی زادە، فەرماندەی هێزی ئاسمانیی سوپای پاسداران تۆمار کردووە، کە تەنیا حاجی زادە تۆمەتەکەی پێ راگەیێندراوە، بەڵام دادگە بڕیاری داوە لێکۆڵینەوەی لەگەڵ نەکرێت.  داواکاری سەربازیی تاران بەهاری ساڵی ٢٠٢١ بە بنەماڵەی قوربانییەکانی فڕۆکە ئۆکراینییەکەی راگەیاند، سکاڵاکانیان دژی هەندێک لە بەرپرس و دامودەزگاکان بە هەند وەرناگرێت.  حکومەتی ئێران بڕیاریداوە ١٥٠ هەزار دۆلار بۆ هەر کەسێک لە قوربانییەکان وەکو قەرەبوو بە بنەماڵەکانیان بدات، بەڵام بنەماڵەی قوربانییەکان دەڵێن، ئەمە ئەوان رازی ناکات، بەڵکو هەوڵ بۆ وەدیهاتنی دادپەروەری دەدەن.