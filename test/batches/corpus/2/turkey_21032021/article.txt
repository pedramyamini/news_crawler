ئەردۆغان رۆژی ٢٠ - ٣ - ٢٠٢١ بەبێ گەڕانەوە بۆ پەرلەمان واژۆی لەسەر کشانەوە لە پەیماننامەکە کرد، بڕیارەکەش لە رۆژنامەی فەرمیی ئەو وڵاتە بڵاوکرایەوە. کشانەوەی تورکیا لە پەیماننامەکە لە چەندین شاری باکووری کوردستان و تورکیا دەنگی ناڕەزایی ژنانی لێکەوتەوە. ژمارەیەک لە ژنانی بەرپرس لە پارتی گەلی کۆماری (جەهەپە) گوتیان دان بە بڕیارەکەدا نانێن.  سەلین سایەک بۆکە، سکرتێری گشتیی جەهەپە گوتی: "پەیماننامەی ئیستەنبووڵ کە ژیناوی رووحیی ژنانە، لەلایەن حکومەتی تاک پیاوییەوە هەڵوەشێنرایەوە. بەم بڕیارە هەزاران ژن کە لە ماڵەکانیان، یان لە ناوەڕاستی کۆڵاندا کوژراون، جارێکی دیکە کوژران. مافی ٤٢ ملیۆن ژن زەوتکرا. رەجەب تەیب ئەردۆغان جارێکی دیکە لایەنی خۆی دیاریکرد، لەبری پشتیوانیکردنی پەیماننامەی ئیستەنبووڵ کە مافی ژیانی بە ژنان داوە، چووە ریزی ستەمکارانەوە".   هەر دوای کشانەوەی تورکیا لە پەیماننامەکە، ژمارەیەک ژن بە دروشمی (کوشتنی ژنان رابگرن) رژانە سەر شەقامەکان و داوایان لە ئەردۆغان کرد لە بڕیارەکەی پاشگەزببێتەوە.  پارتی دیموکراتی گەلان (هەدەپە) کە سیستمی هاوسەرۆکایەتی پەیڕەو دەکات و زۆرترین ژنی بردووەتە پەرلەمان و شارەوانییەکان، هەمان رۆژ لە فێستڤاڵێکی پارتەکەی بە بۆنەی هاتنی نەورۆز هەڵوێستی خۆی لەمبارەیەوە نیشاندا.  پەروین بوڵدان هاوسەرۆکی هەدەپە رووی دەمی کردە پیاوان بە گشتی و ئەردۆغان بە تایبەتی و گوتی: ""لێرەوە دەمانەوێ بە بەڕێزان و ئەفەندییەکان بڵێین، ژنان خاوەن دوایین قسەن. هەر بۆیە پەیماننامەی ئیستەنبووڵ تاوەکو ئەوکاتەی ژنان کۆتایی پێ نەهێنن، کۆتایی پێنایەت. ئەو بەڵێننامەیە بە بڕیاری هاوبەشی هەموو پارتەکان لە پەرلەمان دەرکراوە... هەرگیز دان بەو یاسایەدا نانێین کە پەیماننامەکەی هەڵوەشاندووەتەوە".  عەلی باباجان، سەرۆکی پارتی دیموکراسی و پێشکەوتن رەخنەی تووندی لە ئەردۆغان گرت و گوتی؛ ئەم کشانەوەیە بە بێ ئەوەی بگەێتەوە پەرلەمان، پێشێلکارییەکی یاسایی گەورەیە.  عەلی باباجان گوتی: "ئەگەر پەیماننامە نێودەوڵەتییەکان سەرەتا بە پەرلەماندا تێپەڕێندرێن و دواتریش بە بڕیاری حکومەت جێبەجێ بکرێن، هەڵوەشانەوەکەشی هەر دەبێ لە پەرلەمان بێت و جێبەجێکردنەکە بە بڕیاری حکومەت بێت. لێرەدا پێشێلکارییەکی زۆر روونی یاسایی دەبینین".  ئەم کشانەوەیەی تورکیا لەکاتێکدایە، ئەنجوومەنی یەکێتیی ئەوروپا لە ساڵی ٢٠١١ پەیماننامەی لە ئیستەنبووڵ بۆ رێگریکردن و بەرەنگاربوونەوەی توندوتیژی دژی ژنان واژۆکرد. تورکیا یەکەم وڵات بوو لە رێگەی ئەنجوومەنی وەزیرانییەوە واژۆی ئەندامبوونی لە پەیماننامەکە کرد.  پەیماننامەکە لە ساڵی ٢٠١٤ بە رەزامەندی ١٠ وڵات کاری پێکرا، لە مانگی تەمووزی ٢٠١٩ شدا لە لایەن ٣٤ وڵات و یەکێتیی ئەوروپاوە پەسندکرا.  پەیماننامەکە لەسەر ئاستیی یاسای نێودەوڵەتیدا بە یەکەمین پەیماننامە هەژمار دەکرێت کە جەخت لەسەر دەرەنجامەکانی تووندوتیژی دژ بە ژنان، نایەکسانی نێوان ژن و پیاو و جیاکاری لە دژی ژنان دەکاتەوە.  ئامانجی پەیماننامەی ئیستەنبووڵ:  بۆ پاراستنی ژنان لە هەموو شێوازەکانی تووندوتیژی، بۆ بەرگرتن و دادگاییکردن و نەهێشتنی تووندوتیژیی دژی ژنان و تووندوتیژیی خێزانی. هەروەها بۆ بەشداریکردن لە هەڵوەشاندنەوەی هەموو شێوەکانی جیاکاری لە دژی ژنان و بەرزکردنەوەی ئاستی یەکسانی بنەڕەتی لە نێوان ژن و پیاو، لەوانە کارکردن بۆ بەهێزبوونی رۆڵی ژنان. هاوکات بۆ پەرەپێدانی سیاسەت و رێوشوێنی گشتگیر بۆ پاراستن و یارمەتیدانی قوربانیانی تووندوتیژیی دژی ژنان و تووندوتیژیی خێزانی و پەرەدان بە هاوکاری نێودەوڵەتی بۆ نەهێشتنی تووندوتیژیی دژی ژنان و تووندوتیژیی خێزانی. بۆ دابینکردنی پشتیوانی و هاوکاری بۆ رێکخراوەکان و دامەزراوە یاساییە نێودەوڵەتییەکان بۆ دڵنیابوون لە هاوکاری کاریگەر بۆ گرتنەبەری رێگەچارەیەکی گشتیی و یەکلاکەرەوە بۆ نەهێشتنی تووندوتیژیی دژی ژنان و تووندوتیژیی خێزانی.  بنەمای کارکردنی پەیماننامەی ئیستەنبووڵ:  ئەم پەیماننامەیە بۆ رووبەڕووبوونەوەی هەموو جۆرە تووندوتیژییەکی دژی ژنان جێبەجێدەکرێت کە کاریگەری زێدەڕۆی نەرێنی بەسەر دۆخی ژنان دەبێت، لەوانەش تووندوتیژتی خێزانی.  لایەنەکان هانبدرێن بۆ جێبەجێکردنی ئەم پەیماننامەیە بەسەر سەرجەم قوربانیانی تووندوتیژیی خێزانیدا. کاتێک لایەنەکان ماددە و بڕگەکانی ئەم پەیماننامەیە جێبەجێ دەکەن، پێویستە گرنگی تایبەت بەو ژنانە بدرێت کە قوربانی تووندوتیژیی رەگەزین. هاوکات پەیماننامەکە لە دۆخەکانی ئاشتیی و جەنگ و ململانێی چەکداریشدا جێبەجێ دەکرێت.   ئەو تاوانانەی پەیماننامەی ئیستەنبووڵ پەسندی کردوون:  وڵاتانی ئەندام لەم پەیماننامەیەدا رێکاری یاسایی تووند لە دژی ئەم رەفتارانە دەگرنەبەر کە پەیماننامەکە بە تاوان دەیانناسێنێت:   - تووندوتیژی خێزانی (جەستەیی، سێکسی، دەروونی یان ئابووری)  - تووندوتیژی سێکسی، لەوانە دەستدرێژی سێکسی  - لەباربردنی بەزۆر و نەزۆککردنی بەزۆر  پەیامی روون لێرەدا ئەوەیە کە تووندوتیژی دژی ژنان و تووندوتیژیی خێزانی ئەو کێشانە نین کە لە ژیانی تایبەتیدا دەشاردرێنەوە. بەپێچەوانەوە ئەگەر قوربانیەکە هاوژینی تاوانبار بێت یان هاوبەشی ژیان یان ئەندامی خێزانەکە بێت، سزاکەی خراپتر دەبێت بەهۆی ئەوەی ئەو تاوانانەی کە لە ناو خێزاندا کراون کاریگەرییان زیاترە لە تاوانەکانی دیکەی تووندوتیژی.