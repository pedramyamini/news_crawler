ساڵی رابردوو لە سەردەمی دۆناڵد ترەمپ، سەرۆکی پێشووی ئەمریکا لەسەر داواکاری کۆنگرێس لە ١٤ی کانوونی یەکەمی ٢٠٢٠ دا بەهۆی کڕینی سیستەمی ئێس ٤٠٠ی رووسی، بریاردرا یاسای کاتسا بەرامبەر بە تورکیا بەکاربهێنرێت و بە فەرمیی سزای بەسەر بەڕێوەبەرایەتی و سەرۆکی کەرتی پیشەسازیی بەرگریی ئەو وڵاتە سەپاند.  تورکیا ئەندامی ناتۆیە و لە چوارچێوەی ئەو هاوپەیمانێتییە لەگەڵ ئەمریکا هاوپەیمانە، ئەوەش دەبێتە یەکەمجارە کە ئەمریکا یاسای کاتسا لە بەرامبەر وڵاتێکی هاوپەیمانی خۆی بەکاربهێنێت.   وەزارەتی خەزێنەی ئەمریکا لە مانگی کانوونی یەکەمی رابردوو رایگەیاند، بەگوێرەی یاسای کاتسا کە "یاسای بەرەنگاربوونەوەی دژایەتیکردنی ئەمریکایە لە رێگەی سەپاندنی سزاوە"، هەریەک لە ئیسماعیل دەمیر، سەرۆکی دامەزراوەی پیشەسازیی بەرگریی، فاروق یغیت، جێگری سەرۆکی دامەزراوەی پیشەسازیی بەرگریی، سەرهات گەنچئۆغڵو، سەرۆکی فەرمانگەی بەرگریی ئاسمانی و بۆشایی ئاسمان و مستەفا ئاڵپەر، بەڕێوەبەری گرووپی فەرمانگەی بەرگریی ئاسمانی و بۆشایی ئاسمان خراونەتە نێو لیستی سزاکان.   هەروەها وەزارەتی خەزێنەی ئەمریکا رایگەیاند، دامەزراوە سەرمایەگوزارەکانی ئەمریکا لە ماوەی یەک ساڵدا زیاتر لە ١٠ ملیۆن دۆلار قەرزی بانکی نادەن بە سەرۆکایەتیی پیشەسازیی بەرگریی تورکیا بێجگە لەو بڕە پارەیەی بۆ هاوکاریی مرۆیی سەرۆکایەتیی پیشەسازیی بەرگری دابینی دەکەن.   لە ناوەڕاستی مانگی کانوونی یەکەمی ٢٠٢٠ یاریدەدەری وەزیری دەرەوەی ئەمریکا لە لێدوانێكی تایبەتدا بە تۆڕی میدیایی رووداو راگەیاند، ئامانجی سزاکانیان لە دژی تورکیا چاککردنەوەی رێچکەی هاوپەیمانییەکەیانە لەگەڵ تورکیا و بەهێزکردنیەتی نەک بە پێچەوانەوە.  لە تورکیا کاردانەوەکانی سەپاندنی سزاکانی ئەمریکا بەسەر ئەو وڵاتەدا بەردەوامن. رەجەب تەیب ئەردۆغان، سەرۆککۆماری تورکیا سەپاندنی سزاکان وەک هەوڵێك بۆ رێگریکردن لە گەشەسەندنی کەرتی پیشەسازیی بەرگریی وڵاتەکەی شرۆڤە دەکات.    مەولوود چاوشئۆغڵو، وەزیری دەرەوەی تورکیا رۆژی چوارشەممە ٣٠ کانوونی یەکەمی ٢٠٢٠ لە کۆنفرانسێکی رۆژنامەڤانیدا لە شاری ئەنقەرەی پایتەختی تورکیا لەبارەی پەیوەندییەکانی وڵاتەکەی لەگەڵ ئەمریکا لە ٢٠٢٠ رایگەیاند، لەسەر پێشنیازی ئەمریکا گرووپی کاری هاوبەشیان بۆ چارەسەرکردنی ئەو کێشەیە پێکهێناوە.   هەمان رۆژ کلارک کوپەر، راوێژکاری وەزارەتی دەرەوەی ئەمریکا دوای گوتەکانی مەولوود چاوشئۆغڵو، وەزیری دەرەوەی تورکیا لەسەر ئەو پرسە لە لێدوانێكدا بۆ میدیایەکی رووسی رایگەیاند، لەبارەی سزاکانی کاتسا کە ئەمریکا بەسەر توکیادا سەپاندوویەتی، هەروەها بۆ لێکۆڵینەوە لە هەڕەشەکانی سیستەمی بەرگریی S - ٤٠٠ی رووسی بۆ سەر F - ٣٥ی ئەمریکی، گرووپی کاری هاوبەش پێک نەهێنراوە و دیدارەکانیان بە هۆکاری سەپاندنی سزاکانی ئەمریکایە بەسەر تورکیا.   تورکیا سەرەڕای هۆشدارییەکانی ئەمریکا و ناتۆ، سووربوو لەسەر کڕینی سیستەمی بەرگریی S - ٤٠٠ی رووسی. لە هاوینی ٢٠١٩ سیستمەکە گەیشتە تورکیا، لە مانگی تشرینی یەکەمی ٢٠٢٠ سیستەمەکەی تاقیکردەوە.