عەلی شەمخانی، سکرتێری ئەنجومەنی باڵای ئاسایشی نیشتمانیی ئێران ئەمڕۆ چوارشەممە ٨ - ٩ - ٢٠٢١ لە تویتێکدا رایگەیاند: "گرنگینەدان بە پێکهێنانی حکومەتێکی گشتگیر، دەستوەردانی دەرەکی و کەڵکوەرگرتن لە هێز لە جێگەی گفتوگۆ هۆکاری سەرەکیی نیگەرانیی دۆستانی" ئەفغانستانە.  تاڵیبان رۆژی سێشەممە ٠٧.٠٩.٢٠٢١ ئەندامانی کابینەی نوێی حکومەتی کاتیی ئەفغانستانی راگەیاند، بەڵام بەپێچەوانەی ئەوەی پێشتر رایگەیاندبوو کە حکومەتێکی گشتگیر دەبێت، کابینەکە تەنیا لە ئەندامانی بزووتنەوەکە پیکهاتووە.   بەرپرسانی ئێران رایانگەیاندبوو کە پشتگیری لە حکومەتێکی گشتگیر دەکەن. تاڵیبان ئێرانیشی بۆ بەشداریکردن لە رێوڕەسمی دەستبەکاربوونی حکومەتی نوێ بانگهێشت کردووە، بەڵام تاران هێشتا وەڵامی نەداوەتەوە.   ئیسماعیل قائانی، فەرماندەی سوپای قودسی ئێران دوێنێ سێشەممە لە پەرلەمانی ئێران رایگەیاند، شیعەکانی ئەفغانستان بۆ ئێران گرنگن، بەڵام وڵاتەکەی نایەوێ پاراستنی ئەوان و دابینکردنی مافەکانیان لەرێگەی سەربازی و شەڕەوە بێت و گوتیشی، لە هەوڵدان هەموو پێکهاتەکان لە دەسەڵاتی داهاتووی ئەفغانستاندا بەشداربن.