بەڕێوەچوونی رێوڕەسمەکان هاوکاتن لەگەڵ راگەیاندنی پێنج رۆژ قەدەخەی هاتووچۆ بە ئامانجی کۆنترۆڵی کۆرۆنا، بەڵام ئەم رێوڕەسمانە دەتوانێت ببێتە هۆی سەرنەکەوتنی ئەو هەوڵەش، بەڵام پێگەی ئەم رۆژانە بۆ دەسەڵات لە ئێران لە سەرووی هەموو رەخنەکانەوەیە.  ئیبراهیم رەئیسی، سەرۆککۆماری ئێران دەڵێت "عاشوورا وانەیەکە کە وڵات، رێوشوێنە کۆمەڵایەتییەکانمان، رێوشوێنە ئابوورییەکانمان، رێوشوێنە کولتوورییەکانمان، پەیوەندییەکانمان لە بنەماڵەدا، هەموو ژیانمان بە سوودوەرگرتن لە عاشوورا بنیات بنێین".  لەم رۆژانەدا ئامارەکانی مردن و تووشبوون بە کۆرۆنا دیسان بۆ ئاستی زۆر بەرز هەڵکشاونەتەوە. رێکخراوی چاودێریی نێودەوڵەتی ئەمڕۆ لە راگەیێندراوێکدا هۆکاری رەوشی خراپی کۆرۆنای لە ئێران بۆ ئیدارەی خراپی بەرپرسان و نەبوونی شەفافییەت گەڕاندەوە و گوتی "بەرپرسانی ئێران دەڵێن، لەبەر گەمارۆکان خەڵکی کەم کوتراون، کەچی بۆ ئەمەش بەڵگەیەکی سەلمێنەریان نییە".  بەپێی راپۆرتی وەزارەتی تەندروستیی ئێران، وڵاتەکە تاوەکو ئێستا ٢٥ ملیۆن و ٥٠٠ هەزار قورچک پێکوتەی کۆرۆنای هاوردە کردووە و ئێستا رۆژانەش ٥٠٠ هەزار کەس دەکوترێن؛ تاوەکو ئێستاش پێنج ملیۆن و ٦٤ هەزار کەس کوتراون.  بەڵام راپۆرتێکی ناوەندی ئامار و زانیارییەکانی وەزارتی تەندروستیی ئێران دەریخستووە کاریگەریی ئەو ڤاکسینانەی لە ئێران بەکاردەهێندرێن وەکو وڵاتانی دیکەی جیهان نییە.  بەپێی راپۆرتی ناوەندی ئامار و زانیارییەکان، دوو هەزار و ٥٠٠ کەس لەوانەی هەردوو قورچکی ڤاکسینی کۆرۆنایان وەرگرتووە، دوای دوو هەفتە گیانیان لەدەستداوە، کە ئەمە ٧٥ هێندەی ئاماری جیهانییە. ئەمەش ئاماری ئەو کاتەیە کە نزیکەی دوو ملیۆن و ٧٠٠ هەزار کەس هەر دوو قورچکی ڤاکسینی کۆرۆنایان وەرگرتبوو.  لە راپۆرتێکدا هاتووە، زیاتر لە ٩١ هەزار کەس لەو کەسانەی کە قورچکی یەکەمی ڤاکسینی کۆرۆنایان وەرگرتووە، دوای دوو هەفتە دیسان تووشی کۆرۆنا بوونەتەوە، لەو کەسانەش کە هەر دوو قورچک ڤاکسینیان وەرگرتووە، ٢٣ هەزار کەسیان دیسان تووشی کۆرۆنا بوونەتەوە.  توێژینەوە جیهانییەکان دەریانخستووە، زۆر دەگمەن روویداوە دوای دوو هەفتە لە وەرگرتنی دووەم قورچکی ڤاکسین خەڵک بمرن یان بە قورسی تووشی ڤایرۆسەکە ببنەوە.