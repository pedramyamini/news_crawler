ئەنجوومەنی ژنانی هەدەپە دەڵێت، ئەو ٨٨ ژنە لە سێ مانگی یەکەمی ئەمساڵدا لە ئەنجامی تووندوتیژی دژی ژنان و تووندوتیژی خێزانیدا کوژراون. ئەم چالاکییەی ئەنجوومەنی ژنانی هەدەپە دژی کشانەوەی تورکیایە لە پەیماننامەی ئیستەنبووڵ.  ئەنجوومەنی ژنانی هەدەپە لە راگەیێندراوەکەیدا دەڵێت، "ئەگەر پەیماننامەی ئیستەنبووڵ کارا بووایە، ئەم ژمارە زۆرەی ژنان لە ژیاندا دەبوون و لەنێو کەسوکارەکانیاندا دەژیان. هۆکاری سەرەکیی کوشتنی ژنان، کشانەوەی تورکیایە لەو پەیماننامەیەدا".   ئەنجوومەنی ژنانی هەدەپە بەرپرسیارێتی کوژرانی هەر ژنێک دەخاتە ئەستۆی ئاکپارتی و مەهەپە. دوای دەستپێکردنی هەنگاوەکە، پۆلیسی تورکیا لە تەواوی ئیستەنبووڵ لافیتەکانی لابرد.   رۆژی ٢٠ی ئاداری ٢٠٢١ و بە واژۆی رەجەب تەیب ئەردۆغان، تورکیا لە پەیماننامەی نێودەوڵەتیی ئیستەنبووڵ کشایەوە و بڕیارەکەش لە رۆژنامەی فەرمیی ئەو وڵاتە بڵاوکرایەوە.   پەیماننامەکە لەسەر ئاستی نێودەوڵەتی بە یەکەمین پەیماننامە هەژماردەکرێت کە جەخت لەسەر رووبەڕووبوونەوەی تووندوتیژی دژی ژنان، نایەکسانی نێوان ژن و پیاو و جیاکاری لە دژی ژنان دەکاتەوە.