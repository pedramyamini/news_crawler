بەپێی گوتەکانی خوڵوسی ئاکار لە ١ی کانوونی دووەمی ئەمساڵەوە ١٠٥٦ گەریلا گیانیان لەدەستداوە و لە ئۆپەراسیۆنی چڕنووکی هەورەبرووسکە کە تورکیا بە بیانووی بەرەنگاربوونەوەی پارتی کرێکارانی کوردستان (پەکەکە) ٢٣ی نیسان بۆ سەر چەند ناوچەیەکی باشووری کوردستان دەستیپێکردووە، ١٠٥ گەریلا گیانیان لەدەستداوە.   ئێوارەی دوێنێ چوارشەممە ١٢ی ئایار ناوەندی راگەیاندن و چاپەمەنیی هێزەکانی پاراستنی گەل (هەپەگە) دوو چالاکیی هێزەکانی گەریلای لە شاخی زەندورا بڵاوکردەوە، کە لەڕێی درۆنەوە لەدژی سوپای تورکیا ئەنجامدراون.  هەپەگە رایگەیاندووە کە ئەو دوو چالاکییە ٩ی ئایار ئەنجامدراون و "تێیدا گورزی کاریگەریان لە سەربازانی تورکیا وەشاندووە". بەپێی دوایین ئاماری هەپەگە رۆژی ١٠ی ئایاری ٢٠٢١ نیشانشکێنەکانی پەکەکە ٣ سەربازی سوپای تورکیایان لە حەفتانین ' ی سەر بە شارۆچکەی زاخۆ لە هەرێمی کوردستان کوشتووە.  خوڵوسی ئاکار، وەزیری بەرگریی تورکیا دەڵێت، "خواست و ویستی ئێمە ئەوەیە تا دەکرێت بە کەمترین زیان ئەو ناوچەیە کۆنترۆڵ بکەین و تیرۆرستان نەهێڵین و لەوێ دەریانبکەین کە هەڕەشە بن بۆ سەر خەڵک و سنوورەکانمان. لەڕاستیدا لەم بابەتەدا لەگەڵ برا عێراقییەکانمان لە پەیوەندیداین و زانیارییان پێدەدەین".  لە بەشێکی دیکەی قسەکانیدا وەزیری بەرگریی تورکیا دەڵێت، "ئێمە دەمانەوێ هاوئاهەنگی زیاد بکەین لەگەڵیان، بۆ بەرەنگاربوونەوەی تیرۆرستان. ئامانجمان ئەوەیە چی زووە ئەو ناوچەیە پاکبکرێتەوە، بە قەندیل و ئاسۆسەوە. هەروەها دەمانەوێ لە بابەتی شنگال و مەخمووریشدا هاوئاهەنگی لەگەڵ برا عێراقییەکانماندا بکەین و هەم وڵاتەکەمان و هەمیش عێراق لە بەڵای تیرۆر رزگار بکەین، ئامانجی بنەڕەتی ئێمە ئەوەیە و هیچ ئامانجێکی دیکەمان نییە. تاکە ئامانجمان تیرۆرستانن".