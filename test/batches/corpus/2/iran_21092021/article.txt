جۆزێپ بۆرێل، بەرپرسی پەیوەندییەکانی دەرەوەی یەکێتیی ئەوروپا  رایگەیاند، بەرپرسان لە وڵاتانی بەریتانیا، چین، فەڕەنسا، ئەڵمانیا و رووسیا لەگەڵ هاوتا ئێرانییەکانیان لە پەراوێزی کۆبوونەوەکانی کۆمەڵەی گشتیی نەتەوە یەکگرتووەکان لە نیویۆرکی ئەمریکا کۆنابنەوە.  پێشتر ژان ئیێڤ لۆدریان، وەزیری دەرەوەی فەڕەنسا رایگەیاندبوو لە چوارچێوەی بەڕێوەچوونی کۆبوونەوەکانی کۆمەڵەی گشتیی نەتەوە یەکگرتووەکاندا، بەرپرسانی ئەو وڵاتانە لەگەڵ ژمارەیەک لە بەرپرسانی ئێرانی لە نیویۆرک کۆدەبنەوە؛ ئەوەش بە گوتەی لۆدریان، بەمەبەستی پێشخستنی گفتوگۆ ئەتۆمییەکان کە لەماوەی  رابردوودا چەقیان بەستبوو.  بۆرێل رایگەیاند، هەندێ ساڵ لە پەراوێزی کۆبوونەوەکانی کۆمەڵەی گشتیی نەتەوە یەکگرتووەکاندا کۆبوونەوەی تایبەت بە دۆسیەی ئەتۆمی ئێران رێکدەخرێت و هەندێ ساڵیش رێکناخرێت، بەڵام لە ئەجێندای کۆبوونەوەکانی ئەمساڵدا هیچ پلانێک بۆ کۆبوونەوەی هەردوولا نییە.  بۆرێل گوتی، ئەنجامدان یان نەدانی کۆبوونەوەکە گرنگ نییە، بەڵکو ئیرادەی هەموو لایەنەکان بۆ دەستکردنەوە بە گفتوگۆکان لە ڤیەننای نەمسا گرنگە. بۆرێل ئاشکرای کرد، بڕیارە ئەمڕۆ لەگەڵ ئەمیر حوسێن عەبدوڵڵاهیان، وەزیری دەرەوەی ئێران  کۆببێتەوە تاوەکو گفتوگۆ لەبارەی چۆنیەتی دەستکردنەوە بە گفتوگۆکان بکرێت.  لەدوای هەڵبژاردنەکانی ئێران، سەرۆکی نوێی ئەو وڵاتە داوای دواخستنی گفتوگۆ ئەتۆمییەکانی کرد تاوەکو ئیدارەی نوێی ئێران لە وردەکاری گفتوگۆکان تێبگەن، بۆرێل گوتی وا وەرزی هاوین بەرەو کۆتایی دەڕوات و پێشبینی دەکەین بەمزووانە گفتوگۆکان لە ڤیەننای نەمسا دەستپێبکەنەوە.