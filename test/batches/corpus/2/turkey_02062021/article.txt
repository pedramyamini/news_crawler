سلێمان سۆیلو، وەزیری ناوخۆی تورکیا ئەمڕۆ چوارشەممە ٢ی حوزەیرانی ٢٠٢١ لە هەژماری تایبەتی خۆی لە تویتەر رایگەیاند، لە چوارچێوەی ئۆپەراسیۆنی ئەرەن - ١١ لە سنووری شارۆچکەی توخ لە پارێزگای بەدلیس شەڕ روویداوە، سەرەخۆشی لە خێزانی یوجەل ئاکی گوندپارێز و باقی کۆچاک فەرماندەی جەندرمە کردووە، کە لە شەڕەکەدا گیانیان لەدەستداوە و هیوای چاکبوونەوەی بۆ ٤ جەندرمە بریندارەکە خواست.   پارێزگای بەدلیس پێشتر لە راگەیێنراوێکدا ئاماژەی بەوەدابوو، ئێوارەی رۆژی سێشەممە ١ی حوزەیران لە بەرزاییەکانی دەوروبەری گوندی ئانادەرە لە سنووری شارۆچکەی توخ  شەڕ و پێکدادان لە نێوان سەربازانی سوپای تورکیا و گەریلاکانی پەکەکە روویداوە. لە ئەنجامی شەڕەکەدا گوندپارێزێک کوژراوە و ٥ جەندرمە برینداربوونە. بریندارەکان گوازراونەتەوە بۆ نەخۆشخانە.  پارێزگای بەدلیس هەروەها رایگەیاند، لە ناوچەکەدا بە پاڵپشتیی هێزی ئاسمانیی تورکیا، ئۆپەراسیۆن لە دژی گەریلاکانی پەکەکە بەردەوامە.