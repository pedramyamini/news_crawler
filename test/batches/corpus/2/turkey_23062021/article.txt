ئۆزەر سەنجار، خاوەنی کۆمپانیای مەترۆپۆل بۆ راپرسی رایگەیاند، ٢٥ % ی دەنگدەری کورد دەنگ بە ئاکپارتی دەدەن و ئەگەر هەدەپە دابخرێت،  ئاکپارتی لانیکەم ٥ % ی دەنگی کورد لەدەست دەدات.  ئۆزەر سەنجار لەبارەی پەسندکردنی داواکاریی داخستنی هەدەپە لەلایەن دادگای دەستووری تورکیا دەڵێت: "لەو بڕوایەدا نیم رەجەب تەیب ئەردۆغان سەرۆککۆماری تورکیا بیەوێ پارتێکی سیاسی دابخات، بەڵام پرسیاری سەرەکی لێرەدا ئەوەیە ئاخۆ ئەردۆغان تا چ رادەیەک دەیەوێ هەدەپە دابخرێت؟ ".   خاوەنی کۆمپانیای مەترۆپۆل بۆ راپرسی رایگەیاند، بەگوێرەی ئەو لێکۆڵینەوانەی کردوویانە ٦٠ % ی دەنگدەری ئیی پارتی پاڵپشتی لە داخستنی هەدەپە دەکەن و ئەو هێرشانەی بەر لە داخستنی دەکرێنە سەر هەدەپە، بۆ کاریگەری کردنەسەر دەنگدەری ئیی پارتییە و دەیانەوێت رێگربن لەوەی لە کورد نزیک ببنەوە.   لەبارەی کاریگەریی داخستنی هەدەپە لەسەر بژارەی دەنگدەر، ئۆزەر سەنجار دەڵێ: "گریمان هەدەپە داخرا، ئەگەر رێگە بە بەشداری پارتێک نەدرێت لە هەڵبژاردندا کە درێژەپێدەری  هەدەپە بێت، هەتا رادەیەک دەنگدەری هەدەپە پەرتەوازە دەبێت. دەنگە پەرتەوازەکانی هەدەپە دەڕۆن بۆ جەهەپە. لەوانەیە بەشێکی دەنگدەرانی هەدەپەش نەچنە سەر سندووقەکانی دەنگدان، بەڵام ئەگەر هەدەپە بەشداری هەڵبژاردن بکات، رەنگی دەنگەکان دەگۆڕێن".   سەنجار جەختیکردەوە، ٢٥ % ی دەنگدەری کورد دەنگ دەدەن بە ئاکپارتی. ئەگەر هەدەپە دابخرێ، ئەوا لەوانەیە ئاکپارتی لانیکەم ٥ % ی دەنگی کورد لەدەست بدات.  خاوەنی کۆمپانیای مەترۆپۆل لەبارەی کەمکردنەوەی بەربەستی هەڵبژاردن لە ١٠ % بۆ ٧ % یان ٥ % رایگەیاند، هەدەپە لە هەڵبژاردنەکانی ٢٠١٥ دا زیاتر لە ١٣ % ی دەنگەکانی بەدەستهێنا. ئەگەر بەربەستی هەڵبژاردن کەمبکرێتەوە، لەوانەیە ئەو دەنگدەرانەی کورد نین، بەڵام بەهۆی بەربەستی ١٠ % ی هەڵبژاردن دەنگیان بە هەدەپە دەدا، بە هۆکاری ئەوەی هەدەپە کێشەی تێپەڕاندنی بەربەستی هەڵبژاردنی نییە، ئیدی دەنگ بە پارتی خۆیان بدەن.