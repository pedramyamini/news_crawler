ئەمڕۆ سێشەممە ١٠ی تشرینی یەکەمی ٢٠٢٠ بە واژۆی سەرۆککۆمار بڕیاری دەستنیشانکردنی لوتفی ئەلڤان لە شوێنی ئالبایراک وەک وەزیری گەنجینە و دارایی لە رۆژنامەی فەرمی تورکیا بڵاوکرایەوە.   سەرۆکایەتی پەیوەندییەکان لە سەرۆکایەتی کۆمار ئێوارەی دووشەممە ٩ی تشرینی دووەمی ٢٠٢٠ رایگەیاندبوو کە رەجەب تەیب ئەردۆغان سەرۆککۆماری تورکیا داواکاری دەستلەکارکێشانەوەی بەرات ئاڵبایراک وەزیری گەنجینە و دارایی پەسند کردووە.   لوتفی ئەلڤان کە هێشتا سەرۆکی کۆمسیۆنی پلان و بودجەیە لە پەرلەمانی تورکیا، پێشتر وەزیری گواستنەوە بووە. لوتفی ئەلڤان کە پەرلەمانتاری ئاکپارتییە لە بازنەی مێرسین، بۆ ئەوەی لە پۆستە نوێیەکەی دەستبەکارببێت دەبێت واز لە پەرلەمانتاری بهێنێت.   پێشتر هەریەک مەولوود چاوشئۆغڵو، وەزیری دەرەوە، سلێمان سۆیڵو، وەزیری ناوخۆ، عەبدولحەمید گول وەزیری داد و بەرات ئاڵبایراک وەزیری گەنجینە و دارایی، پەرلەمانتار بوون دوای ئەوەی بوون بە وەزیر، وەک پەرلەمانتار دەستیان لەکار کێشایەوە.  بەپێی یاسا هەر پەرلەمانتارێک بە هەر هۆکارێک وازبهێنێت، یان بمرێت، کەس شوێنەکەی ناگرێتەوە، بە دەستلەکا دەکێشانەوەی لوتفی ئەلڤان ژمارەی کورسییەکانی ئاکپارتی لە پەرلەمانی تورکیا بۆ ٢٨٩ کورسی کەمبووەوە.   - ١٩٦٢ لە کارامان لەدایکبووە.  - دەرچووی کۆلێژی کانزایە لە زانکۆی تەکنیکی ئیستەنبووڵ.  - ١٩٨٦ بڕوانامەی ماستەری لە لێکۆڵینەوەی کانزا و چالاکییەکانی لە زانکۆی لیدز لە بەریتانیا بەدەستهێناوە.  - ١٩٩٥ دووەمین بڕوانامەی ماستەری لە بواری ئابووری لە زانکۆی دیلاوار لە ئەمریکا بەدەستهێناوە.  - وەک راوێژکاری رەجەب تەیب ئەردۆغان چووەتە ناو سیاسەتەوە.  - لە بازنەکانی کارامان، ئانتاڵیا و مێرسین بۆ ماوەی ٤ خول پەرلەمانتار بووە.  - ٢٠١٤ وەزیری گواستنەوە بووە.  - لە کابینەی ٦٤ یاریدەدەری سەرۆکوەزیران بووە  - ٢٠١٥ یاریدەدەری سەرۆکوەزیران بووە.  - لە کابینەی ٦٥ وەزیری گەشەپێدان بووە.  - خێزاندارە و باوکی ٢ منداڵە.