لە بەیاننامەیەکی هاوبەشدا، ئەو رێکخراوانەدا بە ئاماژەدان بە بەردەوامی پێشێلکردنی مافەکانی دانیشتووانی ئێران لەلایەن دەسەڵاتی ئەو وڵاتەوە، داوا لە وڵاتان دەکەن لە چل و نۆیەمین کۆبوونەوەی ساڵانەی ئەنجوومەنی مافی مرۆڤدا کە ئێستا بەڕێوەدەچێت، دەنگ بە درێژکردنەوەی ماوەی کارکردنی جاوید رەحمان وەکو ریپۆرتەری نەتەوە یەکگرتووەکان بۆ چاودێری پێشێلکردنی مافەکانی مرۆڤ لە ئێران بدەن.  ئەو رێکخراوانە دەڵێن، بەرپرسانی ئێران پارێزبەندی یاسایی تەواویان هەیە لەبارەی پێشێلکردنی بەربڵاو و سیستماتیکی مافەکانی مرۆڤ و پێویستە ریپۆرتەری نەتەوە یەکگرتووەکان درێژە بە کارەکەی بدات بۆ ئەوەی بتوانێت چاودێری پێشێلکارییەکان بکات، تۆماریان بکات و جیهان لە دۆخی مافی مرۆڤ لە ئێران ئاگادار بکاتەوە.  رۆژی چوارشەممەی هەفتەی داهاتوو ئەنجوومەنی مافی مرۆڤ دەنگ لەسەر درێژکردنەوەی ماوەی کارکردنی ریپۆرتەری نەتەوە یەکگرتووەکان بۆ کاروباری ئێران دەدات.  ریپۆرتەری نەتەوە یەکگرتووەکان بۆ چاودێری پێشێلکارییەکانی مافی مرۆڤ لە وڵاتان ساڵانە بە دەنگی وڵاتانی ئەندام لە ئەنجوومەنی مافی مرۆڤ هەڵدەبژێردرێت. نەتەوە یەکگرتووەکان لەساڵی ١٩٨٤ ـەوە ریپۆرتەری تایبەتی چاودێری مافەکانی مرۆڤی بۆ ئێران داناوە. لە ساڵی ٢٠٠٢ ـەوە تاوەکو ٢٠١١ دەنگ بە درێژکردنەوەی کارکردنی ریپۆرتەرەکە نەدراوە و لەو کاتەوە تاوەکو ئێستا ساڵانە ماوەی کارکردنی درێژکراوەتەوە.