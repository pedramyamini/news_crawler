کڕیارێکی دەرمان لە تاراندا گوتی، "حەبێک باوکم بەکاری دەهێنێت، نرخی بووەتە ٥٠ ملیۆن تمەن و بەداخەوە بیمەش لە ئەستۆی ناگرێت. "   کێشەی کەمی دەرمان و گرانبوونی نرخەکەی لە ساڵی ٢٠١٨ ـەوە لە ئێران سەریهەڵداوە. دوای کشانەوەی ئەمریکا لە رێککەوتنی ئەتۆمی و دانانی گەمارۆ لەسەر سیستمی بانکی ئێران و ئاڵوگۆڕی بازرگانی لەگەڵ ئەو وڵاتە، دابینکردنی دەرمان کێشەی تێکەوت. دابەزینی بەهای تمەنیش کێشەکەی گەورەتر کرد.   کابینەکەی حەسەن رۆحانی، سەرۆکی پێشووی ئێران بۆ پێشگرتن لە بەرزبوونەوەی زیاتری نرخی دەرمان، بڕیاریدا دۆلار بە نرخی حکومی چوار هەزار و ٢٠٠ تمەن بداتە هاوردەکاران. ئێستا وەزارەتی تەندروستیی ئێران دەڵێت، ئەو پلانە سەرکەوتوو نەبووە و گەندەڵی زۆری تێدابووە، بۆیە دەیگۆڕن.  محەممەد هاشمی، بەرپرسی ناوەندی راگەیاندنی وەزارەتی تەندروستیی ئێران رۆژی دووشەممە رایگەیاند، ئەو پارەیەی لە رێگەی دابینکردنی دۆلاری حکومی دەدرایە هاوردەکارانی دەرمان، دەدرێتە کۆمپانییاکانی بیمە و لە رێگەی ئەوانەوە پێش بە بەرزبوونەوەی نرخی دەرمان دەگیرێت.  بەپێی ئەو پلانە، هاوردەکاران دەرمان بە نرخی ئازاد هاوردە دەکەن و لەنێوخۆ دەیفرۆشن، بەڵام لە رێگەی بیمەوە بە هەرزانتر دەدرێتە نەخۆشەکان. وەزیری تەندروستی ئێران دەڵێت، ئەمساڵ هەموو دانیشتووانی ئەو وڵاتە بیمە دەکەن و پارەیەکی زیاتر لە ساڵی رابردوویان لەبەردەست دەبێت بۆ جێبەجێکردنی پلانەکە.  بەهرام عەینوڵڵاهی، وەزیری تەندروستیی ئێران باس لەوە دەکات، "ساڵی رابردوو دوو ملیار دۆلارمان پێدرا بۆ دابینکردنی دەرمان و ئەمساڵ کراوەتە سێ ملیار دۆلار. هیچ کێشەیەکمان لە دابینکردنی دەرماندا نییە. نزیکەی ٩٧ % ـی دەرمانەکانمان بەرهەمی نێوخۆیە و ٣ % ـی هاوردە دەکرێت کە بۆ نەخۆشییە تایبەتەکانە و پەرلەمان بودجەی تایبەتی بۆ داناوە. پلان دادەنێین تاوەکو ئەوانیش بە ئاسانی بتوانن دەرمانەکانیان دەستبخەن. "  بەپێی راپۆرتی رێکخراوی خۆراک و دەرمانی ئێران، ساڵی رابردوو نرخی دەرمانی بیانی شەش هێندە و نرخی دەرمانی نێوخۆیش ٣٠ تاوەکو ١٠٠ % بەرزبووەتەوە. بەرزبوونەوەی نرخیش، دەستخستنی هەندێک دەرمانی سەختکردووە. بەشێک لە دەرمانفرۆشەکان دەرمان کۆگە دەکەن تاوەکو بە گرانتر بیفرۆشن. وەکو کۆگایەک لە شاری ورمێ، سوپای پاسداران دەستی بەسەرداگرتووە و دەڵێت، بە بەهای ١٠ ملیار تمەن دەرمانی تێدابووە. بەشێک لە دەرمانەکان ئەوەندە راگیرابوون، ماوەی بەکارهێنانیان بەسەرچووە.