پاییزی رابردوو مەسعود میرکازمی، سەرۆکی رێکخراوی پلاندانان و بودجە بڕی ئەو پارەیەی بە ٨٥ ملیار دۆلار ئەژمار کرد، کە بەشی زۆریشی دەوڵەمەندەکان سوودیان لێوەرگرتووە.  حکومەتەکانی ئێران لە سێ دەیەی رابردوودا هەوڵیانداوە گۆڕانکاری لەوەدا بکەن و خۆیان لە پێدانی ئەو پارە زۆرە بە بەرهەمهێنەران رزگاربکەن، بەڵام لەبەر لێکەوتەکانی نەیانوێراوە؛ بەڵام حکومەتی ئیبراهیم رەئیسی رایگەیاندووە، ئەم هەنگاوە دەنێت و دەستیشی پێکردووە، چونکە پێیوایە هۆکاری گەندەڵییە و بارگرانیی زۆریش لەسەر حکومەت دروستدەکات.  حکومەتی ئێران هۆکاری گرانی و گۆڕانکاری لە نرخی پێداویستییەکانی خەڵک دەگەڕێنێتەوە بۆ پلانێک بەناوی پلانی نەشتەرگەریی ئابووری و دەڵێت، بە هەڵگرتنی دراو بە نرخی حکومی کە لە ١٠ ساڵی رابردوودا بە کەرتی هاوردە دەدرا تاوەکو کەلوپەلی هاوردەکراو هەرزانتر دەست خەڵک بکەوێت، دەیەوێت گۆڕانکاریی گەورە بکات.  کۆی گشتیی ئەو هاوکارییە بە ٨٥ ملیار دۆلار دەخەمڵێندرێت، بەرپرسانی حکومەت دەڵێن، ئەو پلانە نوێیە رەنگە سەرەتا تاڵ بێت، بەڵام کاریگەریی لەسەر ژیانی خەڵک دەبێت، چونکە پێشتر تەنیا دەوڵەمەندەکان و کەسانی نزیک لە حکومەت کەڵکیان لەو هاوکارییە وەرگرتووە و بەشێوەیەک گەندەڵی لە سیستمی ئابووریی ئێراندا دروستیکردووە.  سەعید لەیلاز، شارەزای ئابووری ئاماژە بەوە دەکات، "کاتی ئەوە هاتووە بڕیاری تاڵ و جیددی بدرێت؛ ئەگەر کەسێکی وەکو رەئیسی هەوڵدەدات ئەم کێشەیە چارەسەر بکات، ئێمە ئامادەین هاوکاریی بکەین. "  حکومەت لە چوار شتومەکی سەرەکییەوە جێبەجێکردنی ئەو گۆڕانکارییەی دەستپێکرد؛ نرخی شیرەمەنی، رۆن، هێلکە و مریشکی ئازاد کرد.  بۆئەوەی بەرزبوونەوەی نرخ قورسایی لەسەر خەڵک دروستنەکات، حکومەت دوو مانگ هاوکاریی دارایی بە خێزانەکان دەدات، بەڵام هاوکاریی حکومەت زۆر کەمترە لە نرخی شتومەکەکە؛ بۆ نموونە، خێزانێکی چوار کەسی کەم داهات مانگانە یەک ملیۆن و ٦٠٠ هەزار تمەن هاوکاری وەردەگرێت، بەڵام بەپێی راپۆرتی نافەرمیی ئێران، ئەگەر خێزانێک پێداویستیی باش بکڕێت، نزیکەی سێ ملیۆن و ٦١٢ هەزار تمەنی دەوێت.  ئەمە جگە لەوەی کە ئازادکردنی نرخی ئەو شتانە کاریگەریی لەسەر نرخی شتومەکی دیکەش دەبێت؛ بۆ نموونە، بەرزبوونەوەی نرخی رۆن وایکردووە، بەپێی راپۆرتی سەندیکای بەرهەمی لەقوتووکراو، بەرهەمهێنەرانی بوارەکە بە ١٠ % ی توانایانەوە بەرهەمی لەقوتووکراو بەرهەم بهێنن.  حوجەتوڵڵا عەبدولمەلەکی، وەزیری کار و خۆشبژێویی کۆمەڵایەتیی ئێران رایگەیاندووە، "ئەوە لە لایەکەوە دروستە کە بەرزبوونەوەی نرخی ئەم کەلوپەلانە کاریگەریی لەسەر کەلوپەلی دیکەش دەبێت، بەڵام ئەو کاریگەرییە کەمە و بەرزبوونەوەی جێگەی سەرنج و گرنگ نابێت. "  بەڵام بۆ خەڵک جێگەی سەرنجە، کاریگەرییەکەیشی ناڕەزایەتیی خەڵکە بە گرانبوونی کەلوپەل. حکومەتی ئێران دەڵێت، ئەوە کاریگەریی گۆڕانکاریی ئابووریی کورت مەودان و لە درێژمەودادا بە قازانجی توێژە کەم داهاتەکان دەبێت.