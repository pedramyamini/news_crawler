سێیەم رۆژی دانیشتنی دووەمی دادگە لە دۆسیەی رووداوەکانی کۆبانێ کاژێر ٩: ٣٠ی خولەکی رۆژی هەینی ٢١ی ئایاری ٢٠٢١ لە ٢٢ ـەمین دادگەی سزا قورسەکانی سینجان لە ئەنقەرە بە ئامادەبوونی پارێزەرانی دۆسیەکە و ژمارەیەک پەرلەمانتار و بەرپرسی هەدەپە بەڕێوەچوو.   لەم دۆسیەیەدا داواکاری گشتیی داوای ١٩ هەزار و ٦٨٠ ساڵ زیندانی بۆ ١٠٨ ئەندام و بەرپرسی هەدەپە و زیندانی هەمیشەیی بۆ ٣٨ لەو تۆمەتبارانە دەکات کە لەو دۆسیەیەدا دادگایی دەکرێن.  پارێزەرانی بەرگریکار تانەیان لە مامەڵەی دادوەران دا و دوو داواکارییان بەرزکردەوە بۆ گۆڕینی دادوەری سەرەکی و ئازادکردنی بریکارەکانیان، بەڵام دەستەی دادوەران داواکاری گۆڕینی دادوەری سەرەکی و ئازادکردنی بریکارەکانیان رەتکردەوە و بڕیاری دواخستنی دادگاییکردنەکەیان بۆ رۆژی ١٤ی حوزەیرانی ٢٠٢١ دا.   یەکەمین دانیشتنی دادگە لەسەر ئەو دۆسیەیە دوای تێپەڕبوونی ٦ ساڵ بەسەر رووداوەکاندا، رۆژی ٢٦ی نیسانی رابردوو لە  ٢٢ ەمین دادگای سزا قورسەکانی سینجان لە ئەنقەرە بەڕێوەچوو. رووداوەکانی کۆبانێ لە رۆژانی ٦ - ٨ی تشرینی یەکەمی ٢٠١٤ روویاندا.   دوای ئەوەی داعش لە ساڵی ٢٠١٤ دا هێرشیکردە سەر کۆبانێ، هەدەپە و ژمارەیەک لە پارتە کوردییەکانی دیکەی باکووری کوردستان داوایان لە حکومەتی ئەو کاتەی تورکیا کرد رێگە بە ناردنی چەک و هاوکاری دیکەی سەربازی لە تورکیاوە بۆ شەڕڤانان بدات، بەڵام ئەنقەرە رەتیکردەوە.   لە چەند شارێکی باکووری کوردستان خۆپێشاندان دەستیپێکرد، حکومەتیش بۆ هێورکردنەوەی گرژییەکان قەدەخەی هاتووچۆی راگەیاند.  گرژییەکان زیادبوون و لە ئەنجامدا ٤٦ سڤیل و پۆلیس کوژران، ٦٨٢ کەس لە خۆپێشاندەران و پۆلیس برینداربوون، ٣٢٣ کەس دەستگیرکران و هەزار و ١١٣ باڵەخانە سووتێندران.   حکومەتی تورکیا رۆژی ٤ی کانوونی دووەمی ٢٠١٦ ئۆپەراسیۆنێكی بەرفراوانی کردە سەر هەدەپە و هاوسەرۆکان و ژمارەیەکی زۆر لە پەرلەمانتاری ئەو پارتە دەستبەسەرکران و دواتر بە بڕیاری دادگە زیندانیکران.