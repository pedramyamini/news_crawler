رۆژی سێشەممە کەمال کڵچدارئۆغڵو، سەرۆکی گشتیی پارتی گەلی کۆماری (جەهەپە) سولەیمان سۆیڵوی تۆمەتبارکرد بە شاردنەوەی تاوانباران. بەتایبەتی کە هەفتەی رابردوو سۆیڵو باسی لەوە کرد سیاسەتڤانێک بەرتیلی پێدراوە. کڵچدارئۆغڵو دەڵێت، دەبێ سەرۆکی پەرلەمان ئەمە یەکلایی بکاتەوە.    کەمال کڵچدارئۆغڵو لەو بارەوە دەڵێت، "وەزیری ناوخۆی ئەم دەوڵەتە، لە تەرەتە بەشداریی پرۆگرام دەکات. دەڵێ؛ کێکیان کردووەتە دەمی سیاسەتڤانێکەوە! واتا بەرتیلی پێدەدەن. مانگانە ١٠ هەزار دۆلار.. سەیرکەن تاوانەکە و تاوانبارەکەش دەناسێت و لە تەلەڤزیۆنی دەوڵەتدا ئاشکرای دەکات. باشە هەواڵگریی ئاسایش و هەواڵگریی جەندرمە لەژێر فەرمانی کێدان؟ وەزیری ناوخۆ".    دوای ئەو رەخنانەی ئاراستەی کران، وەزیری ناوخۆی تورکیا رەخنەی لە سیستەمی دادگەریی تورکیا گرت و وای نیشاندا کە لە هەندێ بابەتدا دەستکراوە نییە.  عەبدولحەمید گول، وەزیری دادی تورکیا بە ناڕاستەوخۆ وەڵامی وەزیری ناوخۆی دایەوە و گوتی؛ کردنە ئامانجی داواکاری گشتی و دادوەر هیچ بیانووێک هەڵناگرێت. هاوکات رەتیکردەوە سیستەمی دادوەریی تورکیا کێشەی لە جێبەجێکردندا هەبێت.  لە بەشێکی دیکە قسەکانیدا وەزیری دادی تورکیا دەڵێت، "ئەوەی کە هاووڵاتیانمان لە رێگەی بوختان و درۆوە هەوڵی لەکەدارکردنی شەرەف و حەیایان دەدرێت، شتێکە قبووڵناکرێت. یاسا پەناگەی کەسانێکی وەها نییە، یاسا شوێنی قسە و قسەڵۆک و تانە و تەشەر نییە، بەڵکو تەنیا شوێنی راستییەکانە.. ئەوانەی ئەم کارە یەکلایی دەکەنەوە داواکارانی گشتین کە لێکۆڵینەوە دەکەن. بێگومان ئەوان بەنهێنی کاردەکەن، بەڵام ئەم نهێنیبوونە بە مانای شاردنەوەی راستییەکان لە خەڵک نایەت".  هەروەها میدحەت سانجار، هاوسەرۆکی هەدەپە رۆژی سێشەممە لە کۆبوونەوەی فراکسیۆنی پارتەکەیدا وەڵامی ئەو گوتەیەی سۆیڵوی دایەوە کە گوتبووی: "لە سەردەمی مندا هیچ رووداوێکی بکەر نادیار نییە".  میدحەت سانجار دەشڵێت، "وەزیری ناوخۆ لە بەرنامەیەکی تەلەڤیزیۆنیدا ئاماژەی بەوەدا، لە سەردەمی ئەودا تاوانی بکەر نادیار و ئەشکەنجە نەبووە. راستی گوت، بەڵام کەمی گوت، ئەوەی گوتی هەڵە بوو، درۆ بوو. لەم رووەوە درۆی کرد، راستییەکە ئەوەیە، تاوانەکانی سەردەمی ئەو بکەر نادیار نین. بەڵێ، بکەرەکان بە ئاشکرا دیارن، بەڵام ئەوانە دادگایی ناکرێن و لەبەردەم دادگا لێپێچێنەوەیان لەگەڵدا ناکرێ".  سەدات پەکەر تاوەکو ئێستا ٨ ڤیدیۆی بڵاوکردوونەتەوە کە ماوەکانیان زیاتر لە کاژێرێکە. ئێستا چاوەکان لەسەر نۆیەمین ڤیدیۆن کە بەپێی گوتەی خۆی چەند بابەتێکی تایبەت بە رەجەب تەیب ئەردۆغان، سەرۆککۆماری تورکیا دەورووژێنێت. ئەردۆغان لە دوایین لێدوانەکانی بە ئەندام و لایەنگرانی حیزبەکەی رایگەیاندووە گوێ بە قسەکانی پەکەر نەدەن. ئەمە لەکاتێکدایە دوایین ڤیدیۆی پەکەر کە رۆژی یەکشەممە بڵاویکردووەتەوە زیاتر لە ١٢ ملیۆن بینەری هەبووە.