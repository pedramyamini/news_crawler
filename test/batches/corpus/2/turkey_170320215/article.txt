لە دانیشتنی دووەمی دادگاییکردنی دەمیرتاش، شەش پەرلەمانتار و چوار ئەندامی سەرکردایەتیی هەدەپە، ژمارەیەک رۆژنامەڤان و چالاکڤانی کۆمەڵگەی مەدەنی و هاوژینی دەمیرتاش و پارێزەرانی ئامادەبوون.  لە سەرەتای پرۆسەی دادگاییکردنەکەدا، سەڵاحەددین دەمیرتاش رەخنەی لە دەستەی دادوەران و سیستەمی دادوەریی تورکیا گرت بەوەی پابەندی بڕیارەکان و راسپاردەکانی دادگای مافەکانی مرۆڤی ئەوروپا لەبارەی ئازادکردنیەوە نەبوون.   دەمیرتاش بە دەستەی دادوەرانی ١٩ یەمین دادگای سزا قورسەکانی ئەنقەرەی راگەیاند "ئێوە نەک تەنیا پێشێلکاریی دەستوور دەکەن، بەڵکو چالاکیی سیاسی ئەنجام دەدەن و بە فەرمانی سیاسی بڕیاردەدەن و رێز لە ویستی دەنگدەران ناگرن و هاوکارن بۆ گۆڕینی سیستەمی دیموکراسی بۆ سیستەمی دیکتاتۆری و تاکڕەوی و بە پێشێلکردنی سەرجەم یاساکان من لە زیندان و ئەردۆغانیش لە دەسەڵات دەهێڵنەوە".  دەمیرتاش ئاماژەی بەوە دا، لە هەڵبژاردنی داهاتوودا دەسەڵات دەگۆڕدرێت، "خۆتان مەکەنە قوربانی بۆ دەسەڵاتێک کە ٩٩ % لە هەڵبژاردنی داهاتوودا دەگۆڕدرێت. بانگ دەکرێنە کۆمیسیۆنی دادوەری و یاسایی پەرلەمان و لێپێچینەوەتان لەگەڵدا دەکرێت. سوێندبێت، لەبەردەم دادگە ئەوەی بە منتان کردووە دانە بە دانە لێتان دەپرسمەوە و باجی ئەو کارەتان دەدەن".  سەڵاحەددین دەمیرتاش لەڕێگەی پارێزەرەکەی داوای گۆڕینی دادوەرانی کرد، بەهۆی ئەوەی تەنانەت بڕیارەکانی دادگەی مافەکانی مرۆڤی ئەوروپایان نەخوێندووەتەوە و سوورن لەسەر درێژەدان بە پرۆسەی دادگاییکردن و ئازادنەکردنی.  دەستەی دادوەرانیش داوایان لە هۆبەی وەرگێڕانی وەزارەتی داد کرد بڕیارەکانی دادگەی مافەکانی مرۆڤ بۆ زمانی تورکی وەرگێڕدرێن و دانیشتنی داهاتووی دادگاییکردنی دەمیرتاشیش لە رۆژی ١٤ی نیسان بەڕێوەدەچێت.  رۆژی ١٢ی ئاداری ٢٠٢١ دادگەی مافی مرۆڤی ئەوروپا داوای دەستبەجێ ئازادکردنی دەمیرتاشی کرد. پێشتریش چەندجارێک ئەو دادگە ئەوروپییە هەمان داواکاریی ئاراستەی تورکیا کردبوو، بەڵام تورکیا سەرەڕای واژۆکردنی بەڵێننامەی مافی مرۆڤی ئەوروپا، بڕیارەکە بە سیاسی دەزانێت و جێبەجێی ناکات.  ئەنجوومەنی یەکێتیی ئەوروپا لە رۆژانی نێوان ٩ - ١١ی ئاداری ٢٠٢١ کۆبوونەوەی تایبەتیان لەبارەی چەندین بابەتی پەیوەندیدار بە مافەکانی مرۆڤ کرد. بابەتی جێبەجێنەکردنی بڕیاری دادگەی مافەکانی مرۆڤی ئەوروپا لەلایەن تورکیاوە بەشێکی کۆبوونەوەکە بوو.  سەڵاحەددین دەمیرتاش لە ٤ ـی تشرینی دووەمی ٢٠١٦ وە لە گرتووخانەی ئەدیرنە بەندکراوە.