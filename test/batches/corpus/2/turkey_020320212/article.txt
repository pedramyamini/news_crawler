محەممەد ئەمین ئاکتار، سەرۆکی پێشووی بارۆی ئامەد، لە ھەژماری خۆی لە تویتەر نووسیوویەتی، "بۆ ئاشکراکردنی ھەموو دیوێکی تاوانەکە و سزادانی بکوژانی تاھیر ئەلچی، لە ھۆڵی دادگاییکردندا ئامادە دەبین. ئێوەش بە ھاتن و ئامادەبوونتان پشتیوانی لە کەیسەکە دەکەن".   رۆژی ٢٨ی تشرینی دووەمی ٢٠١٥ تاھیر ئەلچی لە سەنتەری شاری ئامەد، تەقەی لێکرا و دەستبەجێ گیانی لەدەستدا. سەرۆکایەتیی داواکاری گشتیی کۆماریی لە ئامەد، دۆسیەی بۆ رووداوەکە کردەوە، دوای لێکۆڵینەوە و کۆکردنەوەی بەڵگەکان سێ پۆلیس و چوار سڤیل بەتۆمەتی کوشتنی ئەلچی، تۆمەتبارکران و داوای سزای بەندکردنی سێ بۆ نۆ ساڵ بەندکردنیان بۆ کرا. هەروەها داوای سزای ٤٥ ساڵ بەندکردن بۆ کەسێکی دیکە بەناوی ئوغوڕ یاکیشیری کرا، کە  تۆمەتباریشە بە کوشتنی دوو پۆلیس لە هەمان رۆژدا، بەڵام هەڵاتووە.   رۆژی ٣ی نیسانی ٢٠٢٠ دەیەمین دادگای سزا قورسەکانی ئامەد، دۆسیەی تاوانی کەیسی بکوژانی تاھیر ئەلچی پەسندکرد و رۆژی ٢١ی تشرینی یەکەمی ٢٠٢٠ یەکەمین دانیشتنی دادگاییکردنی بکوژانی تاھیر ئەلچی بەڕێوەچوو.   دەستەی دادوەران لەم دانیشتنەدا بەپاساوی "کەمتەرخەمی ئەنقەست کە بووە ھۆی کوشتنی تاھیر ئەلچی" بڕیاری ھێشتنەوەی دۆسیەی سزادانی سێ پۆلیس و چوار سڤیلەکەی دیکە دا، بڕیاری ئازادکردنی مەرجداریان درا تاوەکو دووەمین دانیشتنی دادگا. بڕیارەکەی دادگا ناڕەزایی سەندیکای پارێزەرانی ئامەد و پارێزەرانی خێزانی تاھیر ئەلچی لێکەوتەوە.