هێزە ئەمنییەکانی تورکیا لە چوارچێوەی لێکۆڵینەوەکان لە کۆمپانیای تۆدێکس، لە هەشت پارێزگادا ئۆپەراسیۆنیان کرد و وەزیری ناوخۆی تورکیاش داوای لە هاوتا ئەلبانییەکەی کرد دامەزرێنەری کۆمپانیاکەیان رادەست بکات.   لەو ئۆپەراسیۆنەدا کە بەیانی ئەمڕۆ هەینی ٢٣ی نیسانی ٢٠٢١ بەڕێوەچوو و ناوەندەکەی شاری ئیستەنبووڵ بوو، تیمەکانی هۆبەی بەرەنگاربوونەوەی تاوانی ئەلیکترۆنی سەر بە بەڕێوەبەرایەتیی ئاسایشی ئیستەنبووڵ هەڵیانکوتایە سەر چەندین ناونیشان و لە کۆی ٧٨ داواکراو کە ئەندامی کۆمپانیای تۆدێکسن و فەرمانی گرتنیان بۆ دەرکرابوو، ٦٢ کەسیان دەستبەسەرکردن.   لەلایەکی دیکەوە سلێمان سۆیڵو، وەزیری ناوخۆی تورکیا لە پەیوەندییەکی تەلەفۆنیدا لەگەڵ بلەدار جوجی، وەزیری ناوخۆی ئەلبانیا داوای کرد فاتیح فارووق ئۆزەر، دامەزرێنەری کۆمپانیای تۆدێکس کە لە تورکیا هەڵاتووە و ئێستا لە ئەلبانیایە، دەستگیر بکرێت و رادەستی تورکیا بکرێتەوە.   ئەم ئۆپەراسیۆنە دوای ئەوە هات کە رۆژی پێنجشەممە ٢٢ی نیسان داواکاری گشتیی ئیستەنبووڵ لێکۆڵینەوەی لە کۆمپانیای تۆدێکس دەستپێکرد، دوای ئەوەی رۆژی ٢١ی نیسان بەشێک لە میدیاکانی تورکیا بڵاویانکردەوە، کۆمپانیای تۆدێکس قۆڵی خەڵکی بڕیوە و دامەزرێنەری کۆمپانیاکە لە رۆژی سێشەممە ٢٠ی نیسان بە ٢ ملیار دۆلارەوە هەڵاتووە و رۆشتووەتە ئەلبانیا.  کۆمپانیای تۆدێکس بۆ دراوی ئەلیکترۆنی لە تورکیا ٣٩١ هەزار بەشداربووی هەیە. لەکاتێکدا پێشتر رۆژانە بە بڕی ١.٣ ملیار دۆلار مامەڵەی دراوی ئەلیکترۆنی لە تۆدێکس دەکرا، ماوەی چەند رۆژێکە بەشداربووانی ئەو کۆمپانیایە پارەیان بۆ دانابەزێت و ناتوانن لە هەژمارەکانیاندا مامەڵە بکەن.  لەسەر ئاستی پارێزگاکانی باکووری کوردستان و تورکیا ٣٧.٧ % ی بەشداربووانی کۆمپانیاکە خەڵکی ئیستەنبووڵن، ١٤.٥ % یش خەڵکی ئەنقەرەن، ١٠.٤ % خەڵکی ئیزمیرن. لە باکووری کوردستانیشدا بەرزترین رێژەی بەشداربوون لە ئامەدە کە بریتیە لە ٥.٨ %.  کۆمپانیای تۆدێکس ساڵی ٢٠١٧ لەلایەن فاتیح فارووق ئۆزەر بە ناوی کۆین - ئێکس (Coinex) دامەزراوە. چوارەمین کۆمپانیای تورکیا بوو بۆ کڕین و فرۆشتنی دراوی ئەلیکترۆنی. بووە یەکەمین کۆمپانیا کە سیستەمی ATMی بۆ بیتکۆین کاراکرد. لە ماوەیەکی کەمدا ناوبانگی دەرکرد و ئێستا لە نێو بازاڕەکانی زیاتر لە ١٢٠ وڵاتدا کارایە و ئەندامی هەیە.