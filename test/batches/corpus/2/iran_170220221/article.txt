حوسێن قاسمی، بەڕێوەبەری کاروباری سنوورەکان، کە سەر بە وەزارەتی ناوخۆی ئێرانە، دەڵێت: لەنێو وڵاتانی دیکەدا تەنیا تێستی PCRی عێراق جێی متمانە نییە و ئەمەش بووەتە هۆی ئەوەی لە دەروازە سنوورییەکاندا کێشە دروست بێت و ئێرانییەکانی دانیشتووی عێراقیش خەرجییەکی زۆر بکەن.  بەگوتەی حوسێن قاسمی، لەسەر بنەمای ئەو کێشانە ناوەندی بەرەنگابوونەوەی کۆرۆنای ئێران بڕیاریداوە، هەر هاونیشتمانییەکی ئێرانی، کە لە عێراق بگەڕێتەوە بۆ تێپەڕبوونی لە دەروازە سنوورییەکان پێویستیی بە تێستی PCR نییە، بە مەرجێک تەنیا دوو قورچک ڤاکسینی کۆرۆنای وەرگرتبێت.  قاسمی دەڵێت: "ئەگەر کەسێک نیشانەکانی کۆرۆنای هەبێت دەبێت لە سنوورەکان تێستی pcr بکات".  عەلی مستەفەوی، جێگری پارێزگاری ورمێ، پێشتر گوتبووی: هەڵگرانی پاسپۆرتی ئێرانی ئەگەر بیانەوێ بگەڕێنەوە وڵات، دەبێت پشکنینی PCRی نێگەتیڤیان هەبێت، دوو قورچک ڤاکسینیان وەرگرتبێت و لە دەروازە سنوورییەکانیش پشکنینی کۆرۆنا بکەن.