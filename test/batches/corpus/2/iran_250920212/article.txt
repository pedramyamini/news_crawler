زیاتر لە ١٠٠ چالاکڤانی سیاسی، کەسایەتیی ئایینی و ئەدەبی ناسراوی نێوخۆی رۆژهەڵاتی کوردستان لەو نامەیەدا کە ئاراستەی ئەنجوومەنی مافەکانی مرۆڤی نەتەوەیەکگرتووەکان، رێکخراوی چاودێریی مافی مرۆڤ، رێکخراوی لێبووردنی نێودەوڵەتی و حکومەتی هەرێمی کوردستانیان کردووە، سەرکۆنەی تۆپباران و بۆردوومانی ناوچە سنوورییەکانی هەرێمی کوردستان دەکەن لەلایەن ئێرانەوە و دەڵێن، بەهۆی ئەو تۆپباران و بۆردوومانانەوە زیانی زۆری ماددی بە گوندنشینان و ژینگە و رەز و باخی ناوچەکە گەیشتووە.  ئەو چالاکڤانانە دەڵێن، رابردوو سەلماندوویەتی کە مامەڵەی تووند و سەربازی رێگەچارە نییە بۆ چارەسەرکردنی کێشەکان. ئەوان داوا لە ئەنجوومەنی مافی مرۆڤی نەتەوە یەکگرتووەکان، رێکخراوی چاودێریی مافەکانی مرۆڤ، رێکخراوی لێبووردنی نێودەوڵەتی و حکومەتی هەرێمی کوردستان دەکەن رۆڵی نێوبژیوان ببینن.  ئەوان هەروەها داوا لە ئێران و حیزبەکانی رۆژهەڵاتی کوردستان دەکەن کە بە چاودێریی دامەزراوە نێودەوڵەتییەکان و بە نێوبژیوانی حکومەتی هەرێمی کوردستان دەست بە دانوستاندن بکەن بۆ چارەسەرکردنی ئاشتییانەی پرسی کورد لە ئێراندا.  ئەو کەسانەی نامەکەیان واژۆ کردووە، دانیشتووی ناوچە جیاوازەکانی رۆژهەڵاتی کوردستانن.  ئێران لە ٠٩/٠٩/٢٠٢١ ـەوە دەستی بە بۆردوومانی ناوچە سنوورییەکانی هەرێمی کوردستان کردووە و هەڕەشەی لەنێوبردنی حیزبەکانی رۆژهەڵاتی کوردستان دەکات. تاوەکو ئێستا بۆردوومانەکانی ئێران زیانی گیانی نەبووە، بەڵام زیانی ماددی بە دانیشتووانی ناوچە سنوورییەکان گەیاندووە.