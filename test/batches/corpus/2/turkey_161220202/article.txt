دوای کۆتاییهاتنی کۆبوونەوەکە کۆنگرەیەکی رۆژنامەڤانیی هاوبەشیان سازدا.   مەولوود چاوشئۆغڵو، وەزیری دەرەوەی تورکیا ئاماژەی بەوە دا، وەک تورکیا هەر کارێکیان لە توانادا بێت دەیکەن بۆ بنەبڕکردنی پەکەکە لە عێراق.   فوئاد حوسێن، وەزیری دەرەوەی عێراق باسی لە گرنگیی رێککەوتنی شنگال بۆ عێراق و ناوچەکە کرد و گوتی: "دەستووری عێراق رێگە نادات خاکی وڵاتەکەمان دژ بە هیچ وڵاتێکی دیکە بەکاربهێنرێت و ببینە سەرچاوەی هەڕەشە. "  لە کۆنگرە رۆژنامەڤانییەکەدا فوئاد حوسێن ئاماژەی بەوە دا، ئاڵوگۆڕی بازرگانیی نێوان عێراق و تورکیا تا کۆتایی ئەمساڵ دەگاتە ١٧ ملیار دۆلار.   ئەحمەد سەحاف، گوتەبێژی وەزارەتی دەرەوەیی عێراق لە راگەیێنراوێکدا ئاماژەی بەوە دا، لە کۆبوونەوەی نێوان فوئاد حوسێن و مەولوود چاوشئۆغڵودا ژمارەیەک دۆسیەی گرنگی تایبەت بە ھەردوو وڵات لە بوارەکانی ئاو، ئابووری و ئاسایش تاوتوێ کراون.  رۆژی سێشەممە ١٥ی کانوونی یەکەمی ٢٠٢٠ دکتۆر فوئاد حوسێن، وەزیری دەرەوەی عێراق گەیشتە ئەنقەرەی پایتەختی تورکیا.   ئەو سەردانەی وەزیری دەرەوەی عێراق لە چوارچێوەی سەردانی مستەفا کازمی، سەرۆکوەزیرانی عێراقدایە بۆ ئەو وڵاتە کە بڕیارە کۆتایی ئەم هەفتەیە بچێت.