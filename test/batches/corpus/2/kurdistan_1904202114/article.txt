لەم ماوەیەی دواییدا لە باکووری کوردستان و تورکیا رۆژانە ژمارەی پێوانەیی لە تووشبوون بە کۆرۆنا تۆمار دەکرێت. بەوهۆیەوە بۆ ماوەی ١٤ رۆژ بڕیاری قەدەخە و سنوودارکردنی هاتووچۆ دراوە.  لە پارێزگای ئەردەخان تووشبوون بە کۆرۆنا زۆر زیادیکردووە، بەرپرسە کارگێڕییەکان راستەوخۆ شوێنەکانی کارکردن بەسەردەکەنەوە و چاودێریی دۆخەکە دەکەن.  حوسێن ئۆنەر، پارێزگاری ئەردەخان رایگەیاند "هاوشێوەی دۆخی تورکیا، بەداخەوە هەفتەی رابردوو لە ئەردەخان کە یەکێکبوو لەو دوو شارەی تورکیا کە بڵاوبوونەوەی کۆرۆنا تێیدا کەم بوو، بەڵام لە ماوەی یەک هەفتەدا، بڵاوبوونەوەی کۆرۆنا بەشێوەیەکی بەرچاو لە هەڵکشاندایە".  لە تورکیا و باکووری کوردستان رۆژانە زیاتر لە ٦٠ هەزار تووشبووی نوێ تۆماردەکرێن و نزیکەی ٣٠٠ کەسیش بە کۆرۆنا دەمرن.  لە مانگی رەمەزاندا، تاوەکو پاشیڤ ناوەندەکانی کوتان کراوەن. لە شاری ئەرزینگان خەڵکی لەدوای کردنەوەی بەربانگ بۆ وەرگرتنی پێکوتە سەردانی ناوەندە تەندروستییەکان دەکەن.  دۆغان کاراداخ، دانیشتووی ئەرزینگان دەڵێت "دوای کردنەوەی بەربانگ، پێکوتەم وەرگرت، چونکە پێموایە بە وەرگرتنی پێکوتە باشتر دەبین. رێزگرتن لە بژاردەی کەسەکان شتێکی زۆر باشە، هەروەها دانانی رێزبەندی بۆ ئەوانەی پێکوتە وەردەگرن کارێکی باشە. بە بۆچوونی من کارێكی زۆر باش و سەرکەوتووە".  نزیکەی ١٣ % ی دانیشتووانی تورکیا ڤاکسینی کۆرۆنایان وەرگرتووە، تاوەکو ١١ی نیسانی رابردوو لە تورکیا ١٨ ملیۆن و ٤٥٠ هەزار قورچک ڤاکسین بە خەڵک دراوە.  لەڕووی ژمارەوە لەدوای ئەمریکا، چین، هیندستان، بەریتانیا و بەرازیل، تورکیا شەشەمین وڵاتە کە زۆرترین ڤاکسینی بەکارهێناوە.  تاوەکو مانگی نیسان تورکیا ڤاکسینی سینۆڤاکی چینی بەکارهێنا، نزیکەی ١٠ رۆژە ڤاکسینی فایزەری بەدەستگەیشتووە. لەپاڵ ئەوەشدا هەوڵەکانی تورکیا بۆ بەرهەمهێنانی ڤاکسینی خۆماڵی بەردەوامە.  مستەفا ڤارانک، وەزیری پیشەسازی و تەکنەلۆژیی تورکیا رایگەیاند "لە تورکیا و تەنانەت لە جیهانیشدا لە بەرهەمهێنانی ڤاکسیندا VLP وەکو تەکنیکێکی نوێ بەکاردەهێنرێت. ئێمەش بووین بە یەکێک لەو خۆبەخشانەی قورچکی یەکەممان وەرگرت. لە ٢٧ی ئاداردا کارەکان بۆ بەرهەمهێنانی ئەو ڤاکسینە دەستیپێکرد. بە ٣٦ خۆبەش دەستیپێکرد و ئێمەش کۆ دوو لەگەڵ حەسەن مانداڵ بە پێداگرییەوە خۆبەخشانە ڤاکسینەکەمان وەرگرت".  لە سەرەتای بڵاوبوونەوەی پەتای کۆرۆناوە تاوەکو ئێستا نزیکەی چوار ملیۆن کەس لە تورکیا و باکووری کوردستان تووشی کۆرۆنا بوون و لەو ژمارەیە زیاتر لە ٣٤ هەزار تووشبوو گیانیان لەدەستداوە.  وەزارەتی تەندروستیی تورکیا لە پێنجشەممەی رابردووەوە داواکاریی کارمەندانی تەندروستیی بۆ دەستلەکارکێشانەوە، مۆڵەت و خانەنشینبوون وەستاندووە.  لەکاتێکدا حکومەتی تورکیا کتێبێکی بەناوی "چیرۆکی سەرکەوتن لە سەردەمی کۆرۆنا" چاپکردووەتەوە، بەڵام پارتەکانی ئۆپۆزیسیۆن دەسەڵاتی ئاک پارتی بە شکستخواردوو لە چۆنێتی مامەڵەکردن لە پرسی ڤایرۆسی کۆرۆنا هەژمار دەکەن و داوای راگەیاندنی قەدەخەی سەرتاسەری دەکەن.