لێبووردنی نێودەوڵەتی ئەمڕۆ هەینی راگەیێندراوێکی لەبارەی ژنەگیراوی کورد سوعدا خەدیرزادە بڵاوکردەو،  کە زیاتر لە ٧ مانگە لە گرتووخانەی ورمێدا راگیراوە. ئەمنستی دەڵێت، بەرپرسانی ئێران بەشێوەی خۆسەرانە و نایاسایی ئەو ژنە دووگیانەیان دەستبەسەرکردووە و یاری بە گیان و تەندروستی دەکەن.  لە راگەیێندراوەکەدا ئاماژە بەوەکراوە، خەدیرزادە سکی هەشت مانگەیە و نەخۆشی دڵ و گورچیلەی هەیە، بەڵام رێگەی پێنادرێت بۆ چارەسەروەرگرتن بچێتە نەخۆشخانە. هەروەها رێگەی پێنادرێت پارێزەر بگرێت. ئاماژەی بەوەشداوە، سوعدا خەدیرزادە ١١ رۆژە بە نیشانەی ناڕەزایەتی لە بەندکرانی بەشێوەی نایاسایی و رێگریکردن لە ئازادبوونی دەستی بە مانگرتن لە خواردن و دەرمان کردووە.  سوعدا خەدیرزادە، تەمەن ٣٢ ساڵ، خەڵکی شاری پیرانشارە. رۆژی پێنجشەممە ١٤ی ئۆکتۆبەری ٢٠٢١ لەلایەن ئیتلاعاتی ئەو شاره دەستبەسەرکرا و گوازرایەوە بۆ ورمێ. خەدیرزادە لە تۆمارێکی دەنگیدا دەڵێت، دەیانەوێ ناچاری بکەن دان بە تاوانێکدا بنێت کە نەیکردووە.