ئەنوەر کەریمی، بەڕێوەبەری سەرچاوە ئاوییەکانی شاری بانە لە پارێزگای سنە بە میدیای ئێرانی راگەیاندووە، ئاوی بەنداوەکانی ئەو شارە خدریکە تەواو دەبێ و لە هەندێ لە کاژێرەکانی رۆژدا ئاوی شار بە گشتی دەبڕدرێت.  ئەنوەر کەریمی هۆکاری قەیرانی ئاو لە شاری بانە بۆ وشکەساڵی و بەکارهێنانی زۆری لەلایەن خەڵکەوە دەگەڕێنێتەوە و دەڵێت، ئەو دوو هۆکارە وایانکردووە ژمارەیەکی زۆری گوندەکان و گەڕەکەکانی شاری بانە رووبەڕووی کێشەی کەمیی ئاو ببنەوە.  بەڕێوەبەری سەرچاوە ئاوییەکانی بانە دەڵێ: "ئەم شارە لە ناوچەی کوێستانیدا هەڵکەوتووە و هیچ جۆرە سەرچاوەیەکی ئاوی ژێرزەوینی نییە و لەلایەکی دیکەشەوە بەهۆی کەمیی بارانبارین و بەفرەوە و هەڵکەوتەی جوگرافی ناوچەکەوە ئاوی بەنداوەکانی بە رێژەی ٧٠ % کەمیان کردووە".  عیرفان موئمن پوور، جێگری دامەزراوەی ئاوی پارێزگای سنە چەند هەفتە لەمەوبەر گوتی، بارینی باران و بەفر لە شارە سنوورییەکانی مەریوان و بانە زۆر کەم بووە و ئاوی خواردنەوە لە شارەکانی سەقز، بانە، دیواندەرە و سنە کەمبووەتەوە.  حەمیدڕەزا جانباز، بەڕێوبەری دامەزراوەی ئاو و ئاوەڕۆی ئێران کۆتایی بەهاری ئەمساڵ لە کۆبوونەوەیەکدا بۆ چارەسەرکردنی کێشەی ئاو لە پارێزگای سنە گوتی، بەپێی پلانێک کە دانراوە، هەموو شارەکانی پارێزگای سنە سەرچاوەی ئاوی بەردەوامیان بۆ دابین دەکرێ.  ئەمساڵ رێژەی بارانبارین و بەفر بەراورد بە ساڵی رابردوو لە پارێزگای سنە ٣٨ % کەمتر بووە. دەرهێنانی بێ بەرنامەی ئاوی ژێرزەویش بووەتە هۆی کەمبوونەوەی ئاو.