لە کۆبوونەوەکەدا کە دوێنێ دووشەممە بەڕێوەچوو، تولای هاتیمئۆغوڵڵاری پەرلەمانتاری هەدەپە لە بازنەی ئادانا پرسیاری لە رووخسار پاکجان، وەزیری بازرگانی کرد، لەبارەی دابینکردنی بودجەی تایبەت بۆ پاڵپشتیکردنی پرۆژەکانی ژنان بۆ بەرهەمهێنان لە شارە کوردییەکاندا.    لە بەرامبەردا پەرلەمانتارانی ئاکپارتی دەنگی ناڕەزایەتییان بەرزکردەوە و رێگەیان نەدا پەرلەمانتارەکەی هەدەپە قسەکانی تەواو بکات و پێیانراگەیاند: "لە تورکیا شتێک نییە بەناوی شارە کوردییەکان. هیچ شارێک لەسەر بنەمای جیاکاری نەتەوەیی پێکنەهێندراون و شارەکان موڵکی سەرجەم پێکهاتەکانن".   پەرلەمانتارەکانی ئاکپارتی لەکاتی دەمەقاڵییەکانیاندا، بە پەرلەمانتارەکەی هەدەپەیان راگەیاند، جیاکاری تایفەگەری دەکەن و بەئەنقەست باس لە وشەی شارە کوردییەکان دەکەن، لە کاتێکدا ٨١ شاری تورکیا موڵکی سەرجەم پێکهاتەکانن بەبێ جیاوازی و هیچ شارێک نییە تەنیا پێکهاتەیەک تێیدا بژیت.   هەر لە دەمەقاڵییەکەدا، ئیبراهیم ئایدەمیر پەرلەمانتاری ئەرزەڕۆم - ی ئاکپارتی بە پەرلەمانتارەکەی هەدەپەی گوت "تۆ مارکسیزم و لینینیزم و دوژمنی تورکیت" و بەهۆی ئەو تۆمەتانە، دەمەقاڵی پەرلەمانتاران لەنێو هۆڵی کۆبوونەوەکە تووندتر بوو.