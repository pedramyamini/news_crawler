ناوەندی ئاماری ئێران دەڵێت، رێژەی هەڵئاوسانی خێزانی لە دوایین مانگی هاویندا بۆ ٤٥.٨ % بەرزبووەتەوە. بەپێی ئەو ئامارە رێژەی هەڵئاوسانی خێزانی یەک ساڵە، لەنێو دانیشتووانی شاردا ٤٥.١ % و لەنێو گوندنشینانیشدا ٤٩.٧ % تۆمارکراوە کە ژمارەیەکی پێوانەیی رێژەی هەڵئاوسانە.  رێژەی هەڵئاوسانی خۆراکیش ٤٣.٧ % کە هەندێک خۆراکی وەکو نان بە ٥.٢ %، گۆشت ١.٢ %، مریشک ٠.٨ %، هێلکە و شیرەمەنی ١٠ % و سەوزە و میوەشی بە رێژەی ٩.٩ % گران کردووە.  بەرزبوونەوەی مانگانەی رێژەی هەڵئاوسان لە کاتێکدایە کە هەر کرێکارێک، چ کرێکاری گرێبەست بێت یان کرێکاری رۆژانە، کەمترین مووچە و حەقدەستی پێدەدرێت.  حەقدەستی رۆژانەی کرێکاران، بەپێی کارەکانیان ١٠٠ بۆ ١٥٠ هەزار تمەنە و مووچەی کرێکارانی گرێبەست لە ئێران و رۆژهەڵاتی کوردستان لەلایەن ئەنجوومەنی کارەوە بە ٣ بۆ ٤ ملیۆن تمەن دیاریکراوە، لە کاتێکدا هێڵی هەژاری بۆ هەر خێزانێکی ٣ بۆ ٤ کەسی لەو وڵاتە ١٠ ملیۆن تمەنە. ئەوەش بووەتە هۆی رووخانی بنەماکانی خێزانی کرێکاران.  کرێکارێک لە تاران دەڵێت، "کاری بەردەوامی کرێکارتان بە کاری کاتی تۆمارکردووە، ئەمە خیانەتە. بۆچی نابێت کرێکارێک لە پیشەکەیدا هەست بە ئاسایش بکات. خێزانەکان یەکە یەکە خەریکن لێک هەڵدەوەشێنەوە. ناپاکی، تاوان، گوشار، چەوساندنەوە، بەکۆیلەکردن، ئەمە ئەو دیارییانەن کە ئێوە پێتان داوین. بە خودا ئەوە بۆ کۆماری ئیسلامی جوان نییە کرێکارەکانی ئاوا بژین. ساڵی رابردوو مووچەی ئەمساڵی کرێکاریان بەپێی رێژەی هەڵئاوسانی ئەو ساڵە دابینکردووە. هەڵئاوسانی ٦٨ %، لەگەڵ ٢٠ % زیادکردنی مووچەی مندا، چۆن یەک دێتەوە؟ "  ناوەندی ئاماری ئێران هۆشدار دەداتە حکومەت و لە راپۆرتێکدا وێڕای دیاریکردنی رێژەی بەرزبوونەوەی نرخی خۆراکییەکان، باس لەوە دەکات دوو خۆراکی گرنگی وەکو ماست و هێلکە، کە لەسەر سفرەی ٧ چینی کۆمەڵگەی ئێران و رۆژهەڵاتی کوردستان، پێداویستییەکی رۆژانەیە، خەریکە لەسەر سفرەکان بزر دەبێت.