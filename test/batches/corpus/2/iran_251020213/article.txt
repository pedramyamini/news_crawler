دوای گەشتێکی یەک هەفتەیی بۆ ئەوروپا  و کەنداو، رۆب ماڵی، نێردەی تایبەتی ئەمریکا بۆ کاروباری ئێران رایگەیاند وڵاتە ئەوروپییەکان و عەرەبیەکان لەگەڵ ئەوەدان چارەسەرێکی ئاشتیانە بۆ پرسی بەرنامەی ئەتۆمیی ئێران بدۆزرێتەوە.   بەڵام جەختیشی لەوە کردەوە کە ئەمریکا "بژاردەی دیکە"شی هەیە، کە پێشتریش ئەنتۆنی بلینکن، وەزیری دەرەوەی ئەمریکاش لەگەڵ هاوتا ئیسرائیلییەکەی هەمان هەڕەشەی ئاراستەی ئێران کردبوو ئەگەر بە گفتوگۆ کێشەکە چارەسەر نەبێت، ئەوا هەنگاوی دیکە دەگرنەبەر.   رۆبەرت مالی بە رۆژنامەڤانانی گوت: "ئێمە بەردەوام دەبین لە گەڕان بە دوای دیپلۆماسی، تەنانەت لە کاتێکدا کە ئێمە بە دوای هەنگاوی دیکەدا دەگەڕێین ئەگەر رووبەڕووی جیهانێک بینەوە، کە تێیدا پێویستکرا وا بکەین. "  گوتیشی ئیدارەی بایدن هێشتاش بڕوای وایە کە "ئەمە دەتوانرێت تەنیا بە دیپلۆماسی چارەسەربکرێت. " باسیشی لەوە کرد کە پەنجەرەی دیپلۆماسی "هەرگیز داناخرێت. "  بەڵام بە دیاریکراوی لە بارەی زیندووکردنەوەی رێککەوتنە ئەتۆمییەکەی ساڵی ٢٠١٥، رۆبەرت ماڵی گوتی، "پەنجەرەی گفتوگۆ بۆ گەڕانەوە بۆ رێککەوتنی ئەتۆمی بۆ تاهەتایە کراوە نابێت. "  نێردەی تایبەتی ئەمریکا بۆ کاروباری ئێران ئاماژە بەوە دەکات ئەگەر ئێران بەرنامە ئەتۆمییەکەی زیاتر بەرەوپێش ببات، ئەوا رێککەوتنی ئەتۆمی بەکەڵک زیندووکردنەوە نایەتەوە.   ئێران پێشتر پابەندبوو بە رێککەوتنێکی ئەتۆمیی ساڵی ٢٠١٥ کە لە سەردەمی باراک ئۆباما، سەرۆکی پێشووتری ئەمریکا واژۆکرا بۆ ئەوەی چالاکییە ئەتۆمییەکانی ئێران کەمبکرێنەوە، بەڵام دوای ئەوەی کە دۆناڵد ترەمپ، سەرۆکی پێشووی ئەمریکا، لە ساڵی ٢٠١٨ وڵاتەکەی لە رێککەوتنەکە کشاندەوە و سزای بەسەر تاراندا سەپاندنەوە، ئێران قۆناخ بە قۆناخ دەستبەرداری نێوەڕۆکی رێککەوتننامەکە بوو.  جۆ بایدن، سەرۆکی ئێستای ئەمریکا، لەگەڵ دەستبەکاربوونی، ئامادەیی خۆی دەربڕی بۆ ئەوەی دووبارە ئەمریکا بباتەوە نێو رێککەوتنەکە.  بەڵام تائێستا شەش گەڕی ناڕاستەوخۆی گفتوگۆکان لە ڤیەننای پایتەخی نەمسا بەڕێوەچوون و ئەنجامیان نەبووە لە کاتێکدا کە تاران پێداگرە لەسەر ئەوەی کە دەبێت ئیدارەی بایدن ژمارەیەکی زۆری ئەو سزایانە لەسەری لاببات کە ئیدارەی ترەمپ بەسەریدا سەپاندبوونی.   رۆبەرت ماڵی گوتی: "هەندێجار خەڵک لە بەرامبەر پلانی دووەم رەخنە لە ئەمریکا دەگرن. پلانی دووەم کە ئێمە ئێستا لە پێش چاوی خۆمان دەیبینین جێبەجێدەکرێت وا دەردەکەوێت کە پلانە ئێرانییەکە بێت، کە گفتوگۆکان دوادەخات بۆ ئەوەی پرۆگرامە ئەتۆمییەکەی بەهێزبکات. "  ماڵیهیواشی خواست کە ئێران رێگەیەکی دیکە هەڵبژێرێت، کە بە گوتەی خۆی "دەرفەتی ئابووریی گەورەتر بە ئێران دەدات و هەستێکی سەقامگیریی گەورەتر بە ناوچەکە و جیهانیش دەدات. "