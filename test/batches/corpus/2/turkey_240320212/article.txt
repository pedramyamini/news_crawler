دواتر ٧٥ ئەندامی ئەنجوومەنی ناوەندی بڕیار هەڵبژێردران، لەنێویاندا ٢٧ ئەندامی ئەنجوومەنی ناوەندی بەڕێوەبردن "مەکتەبی سیاسیی" ئەو پارتەش هەڵبژێردران. بینالی یڵدرم، سەرۆکوەزیرانی پێشووی تورکیا و نوعمان کورتولموش، جێگری سەرۆکوەزیرانی پێشوو بۆ پۆستی یاریدەدەری سەرۆکی ئاک پارتی هەڵبژێردران. سێدا ساریباش، کە ساڵی ١٩٩٨ شاجوانی تورکیا بوو، بووە ئەندامی ئەنجوومەنی ناوەندی بڕیاری ئاک پارتی.  لە حەوتەمین کۆنگرەی ئاسایی ئاکپارتیدا جگە لە هەدەپە، ١١ پارتی سیاسیی تورکیا بانگهێشت کرابوون.  دوای تەواوبوونی کۆنگرەکە، ماهیر ئونال، یاریدەدەری پێشووی سەرۆکی ئاک پارتی لەبارەی دەنگۆی ئەنجامدانی گۆڕانکاری لە کابینەی حکومەت گوتی، "باس لە ئەنجامدانی گۆڕانکاری کرا و لە تەواوی سیستەمەکەدا گۆڕانکاری دەکرێت. گۆڕانکاری تەنیا لەنێو حیزبدا ناکرێت، بەڵکو لە حکومەتیشدا دەکرێت و لە رۆژانی داهاتوویشدا ئەوە دەبینین".  پارتی داد و گەشەپێدان، پارتی دەسەڵاتداری تورکیایە، راستڕەوی ئیسلامییە. رۆژی ١٤ی ئابی ٢٠٠١ بە سەرۆکایەتیی رەجەب تەیب ئەردۆغان دامەزرا. لەو کاتەوە لە هەموو هەڵبژاردنەکاندا پێشەنگی پارتە سیاسییەکانی تورکیا بووە. لە یەکەم هەڵبژاردنی پەرلەمانیدا کە بەشدارییکرد ساڵی ٢٠٠٢ بوو، هێندە دەنگی هێنا کە دواتر بە تەنیا حکومەتی پێکهینا.  ساڵی ٢٠٠٨ بە تۆمەتی '' پێشێلکاری بەرامبەر سێکیولاریزمی تورکیا '' هەوڵی داخرانی لەلایەن دادگەی باڵای تورکیاوە درا. لە تۆمەتنامەکەدا داواکرابوو ٧١ بەرپرسی ئاک پارتی کە رەجەب تەیب ئەردۆغان و عەبدوڵڵا گیولیشیان لەگەڵدابوو، بۆ ماوەی پێنج ساڵ قەدەخەی سیاسەتکردنیان بخرێتەسەر، بەڵام بە جیاوازیی یەک دەنگ ئەو سکاڵایە پەسندنەکرا.  لە هەڵبژاردنەکانی دیکەشدا ٢٠٠٧، ٢٠١١، ٢٠١٥ و ٢٠١٨ بە هەمان شێوە لە پێشەنگی پارتەکاندا بووە. ساڵی ٢٠١٨ لەگەڵ پارتی بزووتنەوەی نەتەوەیی - مەهەپە چووە نێو هاوپەیمانیی جمهوور و لە هەڵبژاردنەکاندا بەیەکەوە بەشدارن. لە کۆی ٦٠٠ کورسیی پەرلەمانی تورکیا خاوەنی ٢٨٩ کورسییە. لە کۆی ٨١ پارێزگاش شارەوانیی ٤٥ یانی بەدەستەوەیە کە ١٥ یان گەورەشارەوانین.  لە ساڵانی ٢٠٠١ - ٢٠١٤ رەجەب تەیب ئەردۆغان سەرۆکی ئاک پارتی بوو. لە ساڵانی نێوان ٢٠١٤ - ٢٠١٦ ئەحمەد داودئۆغڵو بووە سەرۆک. لە ساڵانی نێوان ٢٠١٦ - ٢٠١٧ بینالی یڵدرم بە سەرۆکی ئاک پارتی هەڵبژێردرا. لە ساڵی ٢٠١٧ وە تاوەکو ئێستا رەجەب تەیب ئەردۆغان سەرۆکی ئەو پارتەیە. مەزەندە دەکرێت نزیکەی ١٠ ملیۆن ئەندامی هەبێت.