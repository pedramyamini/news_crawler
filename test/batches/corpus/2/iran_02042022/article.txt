سادق سەتاری فەرد، گوتەبێژی وەزارەتی پەروەردەی ئێران رۆژی شەممە ٢ - ٤ - ٢٠٢٢ رایگەیاند، پڕۆسەی خوێندن بە تەواوی ئاسایی دەبێتەوە و تەواوی قوتابییەکان دەبێ هەفتانە پێنج رۆژ بچنە قوتابخانە و وانەکانیان بخوێنن و خوێندن لەڕێگەی ئۆنلاین تەنیا بۆ ئەو قوتابییانە بەردەست دەبێت کە تووشی کۆرۆنا دەبن یان نەخۆشی دیکەیان هەیە.   گوتەبێژی وەزارەتی پەروەردەی ئێران دەشڵێت، تیمەکانی وەزارەتی پەروەردە چاودێری کرانەوەی قوتابخانەکان دەکەن و هەر قوتابخانەیەک نەکرابێتەوە، لێپرسینەوە لەگەڵ بەڕێوەبەرەکەیدا دەکەن.   گوتەبێژی وەزارەتی پەروەردەی ئێران رایگەیاند، زیادکردنی کرێی خوێندن لە قوتابخانە تایبەتەکان قەدەخەیە و قوتابییانیش دەتوانن جلوبەرگی وەکو یەک لەبەر نەکەن.  دوو ساڵە بەهۆی بڵاوبوونەوەی کۆرۆنا قوتابخانەکان لە ئێران و رۆژهەڵاتی کوردستان داخراون و خوێندن زیاتر بەشێوەی ئۆنلاین بووە.