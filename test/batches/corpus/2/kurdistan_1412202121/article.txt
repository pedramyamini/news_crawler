فەرەیدوون یاوەری، بەڕێوەبەری پاراستنی ژینگەی کرماشان دەڵێت، بەکارهێنانی نەوتی رەش لە وێستگەی بێستوون، سەرەکیترین هۆکاری پیسبوونی هەوای کرماشانە.  ساڵانە لەم کاتەدا بەهۆی دابەزینی پلەکانی گەرما، رێژەی پیسبوونی هەوا زیاتر بەرزدەبێتەوە. دوو گەورە شاری ورمێ و کرماشان، لە ریزی ١٠ شاری ئێراندان کە پیسترین هەوایان هەیە؛ بەڵام وێڕای ئەوانەش، حکومەت هیچ بەرنامەیەکی بۆ کۆنترۆڵی پیسبوونی هەوا نییە و بودجەیەکیشی بۆ تەرخان ناکات.  وەحید نەورۆزی، پسپۆڕی ژینگە دەڵێت، "رەخنەیەکی زۆر جیددی لەسەر کۆنترۆڵکردنی پیسبوونی هەوای وڵاتەکەمان هەیە، ئەویش ئەوەیە کە هیچ پلانێک لەئارادا نییە. زۆر روون و ئاشکرا دەڵێم: دەبێت سەرۆککۆمار و تیمەکەی دابنیشن، پلانێک داڕێژن و بودجەی بۆ تەرخان بکەن کە لە ماوەی پێنج ساڵدا بەشێک لە کێشەکانی هەوا، بە ناچارکردنی وەزارەتی نەوت، وەزارەتی پیشەسازی و بازرگانی و کەرتی بەرهەمهێنانی ئۆتۆمبێل بە پەیڕەوکردنی ئەو پلانە، چارەسەر بکەن".  ژینگەپارێزانی ئێران و رۆژهەڵاتی کوردستان هۆکاری بەشێکی زۆری پیسبوونی هەوا دەگەڕێننەوە بۆ بەکارهێنانی نەوتی رەش لە کەرتی پیشەسازیدا و گازوایل بۆ بارهەڵگرەکان.  ئیسماعیل کەهروم، چالاکڤانی ژینگە دەڵێت، بەکارهێنانی رۆژانەی نەوتی رەش لە ئێران، زیاترە لە ملیارێک لیتر، "هۆکاری بەکارهێنانی نەوتی رەش لە وێستگەکان، گەمارۆ ئابوورییەکان و بێ توانایی حکومەتە لە فرۆشتنی نەوتدا".  فەرەیدوون عەباسی، سەرۆکی کۆمیسیۆنی وزەی پەرلەمانیش دەڵێت، "نابێت خەڵک لە نەوتی رەش بترسێنین، چونکە بەکارهێنانی رۆژانەی نەوتی رەش لە وێستگەکان، تەنیا ٣٣ ملیۆن لیترە. ئەگەر لە وێستگەکان نەوتی رەش نەسووتێنین، وڵاتەکەمان دەکوژێتەوە و نە گازمان دەبێت، نە کارەبا".  سەدرا موحەقق، چالاکڤان ئەوەی خستووەتەڕوو، "پەرلەمانتارێک گوتوویەتی نابێت خەڵک لە نەوتی رەش بترسێنین. دەزانی ئەو قسەیە وەکو چی وایە؟ وەکو ئەوەیە بە خەڵک بڵێین نابێت لە شێرپەنجە بترسن. نەوتی رەش دەبێتە هۆی شێرپەنجە و لە هەموو دنیاشدا قەدەخەکراوە. لە هەموو دنیا وا باوە، ساڵانە، ئاماری قوربانییانی پیسبوونی هەوا بڵاودەکرێتەوە. بەڵام لە ئێران ئەم ئامارە قەدەخەیە. بەڵام لە رێگەی ئاماری گۆڕستانەکانەوە لە کاتی پیسبوونی هەوادا، دەتوانین لە قووڵایی کارەساتەکە تێبگەین".  چەند ساڵە حکومەتی ئێران بڕیاری قەدەخەکردنی بەکارهێنانی نەوتی رەشی لە دووریی ٣٠ کیلۆمەتری شارەکانەوە داوە و جاروبار ئەو وێستگانەش دادەخات کە پابەندی ئەو بڕیارە نین، بەڵام لە وەرزەکانی سەرمادا، خودی حکومەت ئاسانکاری دەکات بۆ پێشێلکردنی ئەو بڕیارە.