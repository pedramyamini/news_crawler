ئیبراهیم رەئیسی، سەرۆککۆماری ئێران رایگەیاند، "بۆ وەرگرتنی گەرەنتی لە پێدانی قەرزی بانکی، بەتایبەت قەرزی بانکیی کەن، نابێت بانکەکان ئاستەنگ بخەنە بەردەم خەڵک؛ بۆئەوەی خەڵک بە ئاسانی دەستیان بەو یارمەتییانە رابگات کە پێویستیان پێیەتی".  سەرەتا بڕیاربوو ئەو قەرزە بە هەموو چینێکی کۆمەڵگەی ئێران بدرێت، بەڵام بەهۆی نەبوونی بودجەی پێویست، بڕیارەکە تەنیا تایبەت کراوە بە فەرمانبەرانی حکومی و مووچەکەیان بۆ دەکرێتە گەرەنتی و دەتوانن لە ٥٠ ملیۆنەوە بۆ ١٠٠ ملیۆن تمەن قەرزی بانکی پێ وەربگرن. بڕیارەکە هەفتەی رابردوو بە ١٣ بانکی ئێران راگەیێندراوە و دەبوو لە رۆژی شەممەی رابردووەوە، جێبەجێ بکرێت؛ بەڵام هەموو ئەوانەی سەردانی ئەو بانکانەیان کردووە دەڵێن، بانکەکان ئامادە نین قەرزەکەیان پێبدەن.  هاووڵاتییەک دەڵێت، "پێیان گوتم هیچ فەرمانێکمان لە سەرەوە پێنەگەیشتووە و ماوەیەکی زۆری پێدەچێت کە ئەو نامەیە بگاتە دەستمان". هاووڵاتییەکی دیکەش دەڵێت، "دەڵێن بۆ ئەو بابەتە بڕیارنامەی نێوخۆیی خۆمان بڕواپێکراوە".  بەپێی راپۆرتی میدیا ئابوورییەکانی نێوخۆی ئێران، بانکەکان بە بیانووی نەبوونی بودجەی پێویست و نەبوونی پارەی کاش بەهۆی کۆتایی ساڵەوە، ئامادە نین ئەو قەرزە بدەنە خەڵک. ئەو راپۆرتانەش وەزیری ئابووریی ئێرانی هێنایە سەر هێڵ کە بڕیاری دا بە تووندی رووبەڕووی بەڕێوەبەری بانکەکان ببێتەوە.  ئیحسان خاندووزی، وەزیری ئابووریی ئێران رایگەیاند، "بێگومان بە تووندی و بەبێ لەبەرچاوگرتن، رووبەڕووی بەڕێوەبەری ئەو بانکانە دەبینەوە کە ئەو بڕیارە جێبەجێ ناکەن، هەڵبەت دڵنیاشین زۆربەی بەڕێوەبەرانی بانکەکان، بەهۆی قازانجێکی گشتی کە ئەو بڕیارە بۆ خەڵکی دەبێت، هەنگاوی دروست دەنێن و بڕیارەکە بە باشی جێبەجێ دەکەن".  بانکی ناوەندیی ئێران دوای لێدوانی وەزیری ئابووری رایگەیاندووە، بڕیارنامەکە رادەستی هەموو بانکەکان کراوە و ئێستا فەرمانبەرانی حکومی دەتوانن ئەو قەرزە بە ٣٦ قیست و بە سوودی ١٨ % وەربگرن. ئەوەش لە کاتێکدایە کە مووچەی هەر فەرمانبەرێک ٥ بۆ ٦ ملیۆن تمەنە و بەو شێوە دەبێت مانگانە زیاتر لە ٤ ملیۆن تمەنی مووچەکەی بداتەوە قیستەکانی.