بەکر شاهین، لە کاتی بەشداریکردنی لە پرۆگرامێک بەناوی ' بەرەنگاربوونەوەی رێکخراوە لەسنووردەرچووەکان ' باسی لە چەند تەوەرێک کرد، کە یەکێکیان هەوڵەکانی داخستنی هەدەپە بوو.   بەکر شاهین گوتی: "ئێمە ئەوەی لەدەستمان هات کردمان. تەواوی بەڵگە، بڕیار، دۆسیە، CD و گوتەی بەرپرسانی هەدەپەمان پێشکێشکرد. سکاڵانامەیەکی ٨٤٣ لاپەڕەییە، داوای قەدەخەی سیاسەتکردن بۆ ٤٥١ کەس کراوە. هەروەها ٦٩ کەس کە لە گوتارەکانیاندا پەسنی رێکخراوی تیرۆرستییان داوە ناویان لە دۆسیەکەدا هەیە".  بەکر شاهین ئاماژەی بەوەدا داوای دەستبەسەرداگرتنی هەژماری بانکیی ئەو ئەندام و بەرپرسانەی هەدەپەشیان کردووە.  تاوەکو ئێستا سێ جار داواکاریی داخستنی هەدەپە لەلایەن داواکاری گشتیی دادگای باڵاوە ئاراستەی دادگای دەستووریی تورکیا کراوە. دوو جار بەهۆی بوونی کەموکوڕی، دادگای دەستووری دۆسیەکەی گەڕاندووەتەوە، ٧ی حوزەیرانی ٢٠٢١ بۆ جاری سێیەم ئەو دۆسیەیە رادەستی دادگای دەستووری کراوە. دادگای دەستووری  ١٥ رۆژی لەبەردەمە بۆ ئەوەی وەڵامبداتەوە.  هەدەپە کە سێیەم گەورەترین فراکسیۆنە لە پەرلەمانی تورکیا، لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوەو لە کۆی ٦٠٠ کورسیی پەرلەمان، ٦٧ کورسی بەدەستهێنا.   لەگەڵ هەوڵەکان بۆ داخستنی هەدەپە، کاربەدەستانی ئەو پارتە پێداگرن لەسەر ئەوەی، ئەگەر هەوڵی داخستنی پارتەکەیان بدرێت، لە هەڵبژاردنە گشتییەکانی داهاتوودا قورسایی خۆیان دەنوێنن و بژارەی دیکەیان دەبێت.