مەولوود چاوشئۆغڵو، وەزیری دەرەوەی تورکیا لە گوتارێکیدا لە کۆنفرانسی باڵیۆزانی تورکیا کە ئەمڕۆ لە ئەنقەرە سازکرا، لە بەشێکیدا باسی هەرێمی کوردستان و شەڕی پەکەکەی کرد. چاوشئۆغڵو دەڵێت "پەکەکە هێرشدەکاتە سەر کوردەکانی عێراق، ئێمەش تاوەکو لە رەگەوە پەکەکە دەرنەهێنین وازناهێنین".  وەزیری دەرەوەی تورکیا هەروەها گوتی "ئێمە دەمێکە گوتوومانە پەکەکە دژی بەرژەوەندییەکانی برا کوردەکانمانن".  لە رۆژی ١٥ - ٠٦ - ٢٠٢٠، وەزارەتی بەرگریی تورکیا ئۆپەراسیۆنێکی ئاسمانیی بە ناوی (چڕنووکی هەڵۆ) بۆ سەر پێگەکانی پەکەکە لە باشووری کوردستان دەستپێکرد، دوو رۆژ دواتریش ئۆپەراسیۆنێکی زەمینیی بەناوی (چڕنووکی پڵنگ) لە ناوچەی حەفتانین لە سنووری زاخۆ دەستپێکرد و تاوەکو ئێستاش بەردەوامە و بەو هۆیەوە سەدان گوندی ئەو ناوچە سنوورییانەی باشووری کوردستان کە کەوتوونەتە نێو سنووری شەڕەکە چۆڵکراون و زیانێکی زۆریان بەرکەوتووە. چاوشئۆغڵوو لەبارەی ئەو ئۆپەراسیۆنانەوە گوتی "ئۆپەراسیۆنەکانمان سەرکەوتوو بوون و بەردەوامیش دەبن".  وەزیری دەرەوەی تورکیا لە باسی پەیوەندییەکانی وڵاتەکەشی لەگەڵ حکومەتی عێراق رایگەیاند، کە ساڵی داهاتوو کۆنسوڵخانە لە کەرکووک و نەجەف دەکەنەوە.  ئەو قسانەی ئەمڕۆی وەزیری دەرەوەی تورکیا هەمان قسەکانی مانگی نۆی ئەمساڵن، کە لە کۆنگرەیەکی رۆژنامەڤانیدا لەگەڵ وەزیری دەرەوەی کۆنگۆ لە ئەنقەرە رایگەیاند، "پەکەکە دەیەوێت دەست بەسەر حکومەتی هەرێمی کوردستان و هەولێردا بگرێت وەک ئەوەی لە سلێمانی کردوویەتی". ئەوکاتیش گوتی "گەورەترین زیانمەندی دەستی پەکەکە کورد خۆیەتی و ئەوەندەی زیانی بە کورد گەیاندووە، ئەوەندە زیانی بە کەس نەگەیاندووە".