سێدات پێکەر کاژێر ٠٧: ٣٠ خولەکی بەیانی ئەمڕۆ یەکشەممە ٣٠ی ئایاری ٢٠٢١ هەشتەمین تۆماری ڤیدیۆیی خۆی بڵاوکردەوە.   پێکەر لەم تۆمارە ڤیدیۆییەدا کە زیاتر لە ٧٠ خولەکە، وەڵامی ئەردۆغان دەداتەوە، کە چوارشەممەی رابردوو لە کۆبوونەوەی فراکسیۆنی پارتەکەی لە پەرلەمان، بەبێ ئاماژەدان بە ناوەکەی، سێدات پێکەری بە "سیخوڕ" ناوبرد و گوتی: "ئەمەی روودەدات پیلانێکی نێودەوڵەتییە لە دژی تورکیا".   پێکەر باس لە ئۆجەلان، کێشەی کورد و عەلەوییەکان لە تورکیا و سیاسەتی ئاکپارتی بەرامبەر کوردی رۆژئاوای کوردستان و رووداوی دەستگرتن بەسەر بارهەڵگرەکانی میت لە سووریا دەکات، کە چەکیان بۆ گرووپە چەکدارە سوورییەکان گواستووەتەوە و کۆمەڵێک زانیاری لەبارەی ناردنی چەک و هاوکاریکردنی بەرەی ئەلنوسرە و گرووپە چەکدارە تورکمانە سوننەکان لە سووریا ئاشکرا دەکات  پێکەر، ئەردۆغان بە "برا گەورە" ناو دەبات و دەڵێت: "بەڕێز سەرۆککۆمارمان کاک ئەردۆغان، باسی ئەوەی کرد کە ئەمە پیلانێكی نێودەوڵەتییە و من لە چەقی ئەو پیلانەدام، بەبێ ئاماژەدان بە ناوم. گوتت: دەیبینن، دەیدۆزینەوە و دەیهێنین، هەڵبەت دەوڵەت دەیدۆزێتەوە و دەیهێنێ، لەو خاڵەدا کێشە نییە. باشە کاک ئەردۆغان دۆزینەوە و هێنانەوەی من هیچ لە راستییەکان دەگۆڕێ؟ مادام من بەشێکم لەو پیلانە نێودەوڵەتییە، مادام من سیخوڕم، کەواتە کاک ئەردۆغان لە تۆماری ڤیدیۆیی داهاتوودا وەک برا دادەنیشم و باسی دەکەم. کەی یەکترمان ناسی، کەی دیدارمان هەبووە. نە کەم نە زیاد. من پەنجە و دەستم خستووەتە گرەوەوە، سوێند بە خودا تۆ گەورەمانی، برای گەورەمانی چەکمان لەسەر مێز دادەنێین، دوو پشکنەر، ئامێرەکانی دەستنیشانکردنی  درۆ بە رێژەی ١.٥ % ئەگەری هەیە بەهەڵەدا بچێت، بۆیە لە دادگاکاندا بەکارناهێنرێن، ئەگەر لەو ١.٥ % دا قسەکانم راست بێت و ئامێرەکە بڵێت درۆ دەکات، دیسان فیشەک دەنێم بەسەرمەوە".  پێکەر بەردەوام دەبێت لە قسەکانی بۆ ئەردۆغان و دەڵێت: "کاکە من تەنیا چاوەڕێم لە ئێوە دەکرد داوای لێبووردنم لێ بکەن. من هەموو ئەمانەم باس کرد، هەموو شتەکان ئاشکران، خەڵک هەموو ئەمانە دەزانێت، بەڵام بۆ تۆی باس ناکەن.، دەورتیان داوە. تاوەکو لە ژیاندا بم بێڕێزیت بەرامبەر ناکەم، بەڵام ئەگەر تۆ ئەمە نابینی، من نامەوێت ببمە خائین. من خائین نیم. تۆ ئەمە باشتر دەزانی، کاتێک تۆ هیچ هێزێکت نەبوو، من هەبووم، هیچ کام لەوان نەبوون. چاوەڕێی ئەوەم نەکرد چەپڵەم بۆ لێبدرێ. چیم لە دەست هات کردم. لە ڤیدیۆی داهاتوودا قسە دەکەین کاک ئەردۆغان. رووبەڕوو وەک برا و برا گەورە. بە بەڵگەی ئاشکرا، بە بەڵگەی نەزانراو راستیی گوتەکانم دەسەلمێنم. هەموو شتێک باس دەکەین برا گەورە، من سیخوڕ نیم، ئەمە بۆ هەموو دنیا دەسەلمێنم".   سێدات پێکەر لەبارەی عەبدوڵڵا ئۆجەلان رێبەری زیندانیکراوی پەکەکە و کێشەی کورد لە تورکیا دەڵێت: لە تورکیا دوو کێشەی گەورە هەیە، ئەویش کێشەی کورد و عەلەوییەکانە و  لە کۆنەوە دایکی پێی گوتووە: "کوردیش بەندەی خودان".  سێدات پێکەر لەبارەی کوردی رۆژئاوای کوردستان دەڵێت، "لە پرسی سووریا ئێستا دەیکەین بە هاتووهاوار. کاتێک سەرەتا رووداوەکانی سووریا دەستیپێکرد، پاسپۆرتی تورکیاتان بدایەتە هەر کوردێكی سووریا، کەسوکارەکانیان هەموویان لێرەن. بتانگوتایە لە پرسی کاروباری دەرەوەدا پێکەوە هەنگاو دەنیێن، مسۆگەر قبوڵیان دەکرد. ئەمە چ زیانێکی دەبوو، بۆچی بیر لە بچووکبوونەوە دەکەین".   سێدات پێکەر لەبارەی ناردنی چەک لە تورکیاوە بۆ سووریا بانگەشەی ئەوە دەکات، عەدنان تانریڤێردی کە پێشتر راوێژکاری ئەردۆغان بوو و دامەزرێنەری کۆمپانیای "راوێژکاری سەربازیی نێودەوڵەتی - سادات"ـە، لە ژێر ناوی "کاروانی هاوکاری سێدات پێکەر" بە بارهەڵگر چەک، ئۆتۆمبێل، تەقەمەنی و کەلوپەلی سەربازی رەوانەی سووریا کردووە.    سێدات دەڵێت، "کاتێک بارهەڵگرەکانی میت لە سووریا دەستیان بەسەردا گیرا بە خۆمم گوت، ئێمە بۆ بەرزکردنەوەی ورەی کۆمەڵگا و هاوکاریکردنی برا تورکمانەکانمان فڕۆکەی بێفڕۆکەوان، بڕێکی زۆر جلوبەرگ کە بەشی سەرجەم چەکدارەکان بکات، بێتەل، هێلەکی فیشەکنەبڕ و کۆمەڵێک هاوکاریمان بە بارهەڵگر نارد. بیرمان لە پڕۆژەیەکی وەها کردەوە و لەگەڵ پەرلەمانتارەکەی هاوڕێمان قسەمان کرد. ئەویش بۆچوونەکانی ئێمەی گەیاندە لایەنی پەیوەندیدار. دواتر گوتیان، با ئێمەش بارهەڵگری دیکەتان پێ بدەین و لەگەڵ بارهەڵگرەکانی ئێوەدا بڕۆن".  سێدات ئاشکرای دەکات بە ناوی ئەوەوە چەندین بارە چەک نێردراون بۆ سووریا و هەندێک لەو چەکانەش گەیشتوونەتە دەست بەرەی نووسرە.   سێدات پێکەر دەڵێت: "بارهەڵگرەکانی ئێمە لە ژێر ناوی کاروانی هاوکاریی سێدات پێکەر دەڕۆیشتن، دیمەنەکانیشمان دەدایە میدیاکان، بەڵام بارهەڵگری دیکەش لەسەر ناوی ئێمە رەوانە دەکران. دەمانزانی کە ئەوانەش دەگەیێنرانە تورکمانەکان لە ناوچەکانی دیکە. نازانین چی لە نێو بارهەڵگرەکاندا هەبوو، کە دەڵێم نازانین، چەک هەبوو، ئەوەندە نەفام نین. ئەمەش ئاساییە، ئەوە پێویست بوو بکرێ، بەڵام ئەمانە لەلایەن میت و دامەزراوەی سوپا نەدەکرا، لەلایەن "سادات"ـەوە رێکدەخران. ئەوان هیچ پەیوەندییەکیان بە منەوە نەبوو.  دواتر کاتێک دەستم بە ناردنی ژمارەیەکی زۆر لە ئۆتۆمبێلی میتسوبیشی کرد، پێیانگوتم کەمێکیش نادەیت بە ئێمە. چەکدارەکان لەوێ شەڕیان دەکرد. گوتم باشە با پێیان بدەین، تورکمانەکان لە هەموو شوێنیک کە ئۆتۆمبێلیان بەدەست گەیشتبوو ڤیدیۆی سوپاسگوزارییان بڵاودەکرەوە. یەک دووانێکیان بە عەرەبی قسەیان دەکرد. دواتر برا تورکمانەکانمان گوتیان ئەمانە ئەلنوسرەن. هاوڕێکانی دیکەمان گوتیان ئەو هاوکارییانەی رەوانە کراون بۆ بەرەی ئەلنوسرە بووە. بەڵێ، لەسەر ناوی من رەوانە دەکرا".  پێکەر درێژە بە قسەکانی دەدات و دەڵێت: "بۆ بازرگانیکردن لە سووریا دەزانن دەبێ چی بکەن؟ کاک مەتین کراتڵی هەیە، سەرۆکی کاروباری کارگێڕی لە سەرۆکایەتیی کۆمار. دەبێت بڕۆن بۆ لای ئەو، بەڵام من باسی بازاڕکردنێکی یەک دوو بارهەڵگریی ناکەم. بە قاچاخبردنی نەوتی خاو، چا، شەکر، ئەلەمنیۆم، مس، ئۆتۆمبێلی دەستی دوو... هتد، ئەمانە بە ملیۆنەها دۆلارن، پارەی زۆرن. بۆ تێکۆشانی سووریا کێ پارەی دا؟ ئێمە. دەوڵەت نەیدا؟ ئەویش دای. کێ شەهید بوو؟ میللەت. ئێستا باس لەو بازرگانییە دەکەم کە لەوێ دەکرێ. ئێوە لەوێ دوای وەرگرتنی پشتگیری (مەتنی کراتڵی) رەوانەی لای موراد سانجاک، رەمەزان ئۆزتورک دەکرێن، سەرجەم کاربەدەستان لەوێن. دوای وەرگرتنی پشتگیری ئەوان دەچن بۆ لای کێ؟ بۆ لای ئەبوو عەبدولڕەحمان بەرپرسی ئابووریی ئەلنوسرە، بازرگانییەکەی ئێستا بەم شێوەیە دەکرێ".    سێدات پێکەر لەبارەی بەرات ئاڵبایراک وەزیری پێشووی گەنجینەی تورکیا و زاواکەی ئەردۆغان دەڵێت: "دەزانن ئاڵبایراک لەکوێیە؟ بەردەوام بەدوایدا دەگەڕێن، موراد سانجاک ماڵێكی هەیە لە ناوچەی بیلیکدوزو لە هادمکۆی. ئاڵبایراک لەوێ دەمێنێتەوە، پێکەوەن".   پێکەر رەتیدەکاتەوە هەوڵ بدات زیان بە دەوڵەتی تورکیا بگەیێنێ و دەڵێت: "ئەگەر بمەوێ زیان بە دەوڵەت بگەیێنم، بە دوو وشە دەوڵەت قوفڵ دەکەم".   سێدات پێکەر، لە ساڵی ٢٠١٦ دا راگەیێنراوێکی لە دژی ئەو راگەیێنراوەدا بڵاوکردەوە کە ژمارەیەک کەسایەتی و ئەکادیمیستی تورکیا و باکووری کوردستان لە ١٠ی کانوونی دووەمی ٢٠١٦ بۆ بەرقەرارکردنی ئاشتی لە تورکیا بڵاویانکردبووەوە.   سێدات پێکەر لە راگەیێنراوەکەیدا بە زمانێکی تووند  هەڕەشەی کوشتنی لەو ئەکادیمیستانە کردبوو کە واژۆیان لەسەر راگەیێنراوی ئاشتی کردبوو. پێکەر لە راگەیێنراوەکەیدا نووسیبووی: "بە قوڵپەقوڵپ خوێنتان دەڕژێنین و بەو خوێنەشتان خۆمان دەشۆین".  سێدات پێکەر کە ئێستا لە ئیمارات نیشتەجێیە، لە ٢ی ئایاری ئەمساڵەوە تاوەکو ٣٠ی ئایار ٨ تۆماری ڤیدیۆیی بڵاوکردووەتەوە. بڵاوکردنەوەی ئەو ڤیدیۆیانە گوشاری زۆری لەسەر سولەیمان سۆیڵو، وەزیری نێوخۆی تورکیا دروستکردووە. بەجۆرێک پارتەکانی ئۆپۆزسیۆن داوای دەستلەکارکێشانەوە لە سۆیڵو دەکەن.  سولەیمان سۆیڵو ئێوارەی چوارشەممە ٢٠ی ئایار لە پرۆگرامێکی تەلەڤزیۆنیدا هەموو ئەوانەی رەتکردەوە و رەخنەی لە چەند بەرپرسێکی جەهەپە گرت بەوەی هاوکاری سیداد پێکەرن.   پێکەر دەڵێ لە ماوەی رابردوودا کاری ژێربەژێری زۆری لەگەڵ وەزیری ناوخۆ هەبووە. ماوەی زیاتر لە ساڵێکە نێوانیان تێکچووە. دوای ئەوەی پەیوەندی نێوانیان تێکچوو، سێدات پێکەر تورکیای جێهێشت. سەرەتا ماوەیەک لە قەرەباخ و دواتر لە مەسەدۆنیا مایەوە و  ئێستاش لە ئیمارات دەژی. سێدات پێکەر پێشتریش چەند جارێک حوکمدراوە و دواتر ئازادکراوە.