رۆژی دووشەممە ٣١ - ١ - ٢٠٢٢ بەرپرسێکی باڵای ئەمریکا رایگەیاند پڕۆگرامی ئەتۆمیی ئێران لەدەست دەردەچێت و نزیکبووەوە لە توانای چەکی ئەتۆمی و دەشڵێت، تەنیا "چەند هەفتەیەک" ماوە بۆ گەیشتن بە رێکەوتنێک بۆ ئەوەی پڕۆگرامی ئەتۆمیی ئێران سنوورداربکرێت و سزاکانی سەری سووک بکرێن.  بەرپرسەکە گوتیشی لە گفتوگۆکانی زیندووکردنەوەی رێککەوتنی ئەتۆمیی ئێران لەگەڵ وڵاتە زلهێزەکان "ئێستا لەو کاتەداین کە پێویستە هەندێک لە گرنگترین بڕیارە سیاسییەکان لەلایەن هەموو لایەنەکانەوە بدرێن".  ئەو بەرپرسە گوتی پڕۆگرامیی ئەتۆمیی ئێران زۆر نزیک بووەتەوە لە بەرهەمهێنانی بڕی پێویستی ماددەی تەقەمەنیی بۆ گەیشتن بە چەکی ئەتۆم. بۆ گەیشتن بە رێگەچارەیەکی هاوبەش لە نێوان ئێران و وڵآتانی بەشدار لە رێککەوتنی ئەتۆمی، پێشنیاز دەکات ئێران و ئەمریکا بە شێوەیەکی "راستەخۆ" واتە بێ نێوەندگیر کۆببنەوە.  گوتیشی کە هەر لە سەرەتاوە راوبۆچوونی ئەوان ئەوە بووە کە ئەوان ئامادەن لەگەڵ ئێران کۆببنەوە "ئەگەر ئێران ئامادەبێت لەگەڵمان  کۆببێتەوە".   دەشڵێت زۆر نیگەرانکەر دەبێت ئەگەر ئێران و ئەمریکا بەشێوەیەکی راستەوخۆ کۆنەبنەوە، ئەوەش لەکاتێکدایە کە وەکو خۆی دەڵێت: "زۆر کاتێکی کەمی ماوە و بڕیارەکانیش زۆر گرنگە بدرێن".   ئەوە یەکەمجار نییە ئەمریکا و ئێران باسی گفتوگۆی راستەوخۆ لەسەر پڕۆگرامی ئەتۆمی و لابردنی سزاکانی سەر ئێران دەکەن.  رۆژی ٢١ - ٠١ - ٢٠٢٢ یەکێک لە گوتەبێژەکانی وەزارەتی دەرەوەی ئەمریکا رایگەیاند: "ئێمە ئامادەین راستەوخۆ کۆبینەوە. " هەروەها گوتی: "ئێمە لە مێژەوە هەڵوێستمان ئەوە بووە کە ئەگەر راستەوخۆ لەگەڵ ئێران گفتوگۆ بکەین، هەم لە بارەی رێککەوتنی ئەتۆمی و هەمیش لە بارەی پرسەکانی دیکە، ئەوا بەرهەمی زیاتری دەبێت. "  ئەو گوتەبێژە باس لەوە دەکات ئەگەر واشنتن و تاران راستەوخۆ و رووبەڕوو لەسەر یەک مێزی گفتوگۆ کۆببنەوە، ئەوا "دانوستاندنی کاریگەرتر" دەکرێن، کە بۆ چالاککردنەوەی رێککەوتنی ئەتۆمیی ساڵی ٢٠١٥ پێویستە.  هەر لەو بارەیەوە حوسێن ئەمیر عەبدوڵڵاهیان، وەزیری دەرەوەی ئێران رایگەیاندبوو: "ئێران لەم کاتەدا راستەوخۆ قسە لەگەڵ ئەمریکا ناکات. بەڵام ئەگەر لە ماوەی پڕۆسەی دانوستاندنەکاندا ئێمە بگەینە خاڵێک کە بڕوامان وابێت رێککەوتنێکی باش بە گەرەنتیی باش پێویستی بە جۆرێک لە گفتوگۆ لەگەڵ ئەمریکا هەیە، ئەوا ئێمە ئەو شتە لە خشتەی کارەکانماندا پشتگوێ ناخەین. "  تائێستاش، ئەمریکا و ئێران راستەوخۆ گفتوگۆ ناکەن. هەر کاتێک پێشنیازێک یان ناکۆکییەک لە نێوانیاندا هەبێت، ئینریک مۆرا، نوێنەری یەکێتیی ئەوروپا و رێکخەری گفتوگۆکان دەبێت ئەو پێشنیازە بگەیێنێتە رۆبەرت ماڵی، نوێنەری ئەمریکا یان عەلی باقری کانی، نوێنەری ئێران. ئەمەش ئەوەندەی دیکە گفتوگۆکانی خاوکردووەتەوە.  چەند کێشەیەکی سەرەکی لە نێوان هەردوولادا ماوە، کە تائێستا هەردوولا بۆچوونی جیاوازیان لەسەر چۆنێتی چارەسەرکردنی هەیە. لە بنەمادا، رێککەوتن لەسەر ئەوەیە کە ئێران چالاکی ئەتۆمی راگرێت و دڵنیایی بداتە وڵاتانی رۆژئاوا، کە نیازی دروستکردنی چەکی ئەتۆم و پیتاندنی یۆرانیۆمی بۆ ئاستی چەک دروستکردن نییە و لە داهاتووشدا هەوڵی ئەو کارە نادات. لە بەرامبەریشدا ئەمریکا گەمارۆکانی سەر ئێران هەڵدەگرێت و لە داهاتووشدا، سەرۆکێکی دیکەی ئەمریکا نایەت و بەشێوەی دۆناڵد ترەمپ، بە واژۆیەک رێککەوتنەکە هەڵوەشێنێتەوە.   بەڵام رێککەوتنەکە لەسەر ئاستی تەکنیکی تەگەرەی گەورەی لە پێشە. لە دوا گەڕی گفتوگۆکاندا، جەیک سولیڤان، راوێژکاری ئاسایشی نیشتمانی ئەمریکا رایگەیاند کە "گفتوگۆکان باش نین" ئەمریکا هێشتا رێگایەکی بۆ گەڕانەوە بۆ رێککەوتن لەگەڵ ئێران نەدۆزیوەتەوە.   دانوستاندنەکانی چالاککردنەوەی گفتوگۆ ئەتۆمییەکان تشرینی دووەمی ساڵی رابردوو دەستیانپێکردەوە دوای ئەوەی کە لە مانگی حوزەیراندا لە کاتی هەڵبژاردنی ئیبراهیم رەئیسی بە سەرۆکی ئێران، وەستان.   رێککەوتنەکەی ساڵی ٢٠١٥، کە لە لایەن ئێران، ئەمریکا، رووسیا، چین، بەریتانیا، فەرەنسا و ئەڵمانیاوە واژۆی لەسەر کراوە، رێگە بە لابردنی سزاکان لەسەر تاران دەدات لە بەرامبەر سنووردارکردنی بەرنامە ئەتۆمییەکەی بۆ ئەوەی نەگاتە ئاستی دروستکردنی چەکی ناوەکی.  بەڵام لە ساڵی ٢٠١٨، ئەمریکا، لەسەر دەستی دۆناڵد ترەمپ، سەرۆکی ئەوکاتی، لە رێککەوتنەکە کشایەوە و دووبارە سزای ئابووریی بەسەر تاراندا سەپاندەوە، ئێرانیش لە کاردانەوەدا، پابەندبوونی خۆی بە نێوەڕۆکی رێککەوتننامەکەوە قۆناخ بە قۆناخ هەڵوەشاندەوە.