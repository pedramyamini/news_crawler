پرۆفیسۆر دكتۆر موراد ئەردۆغان، مامۆستا و ئەكادیمیست لە زانكۆی توركی - ئەڵمانی لە هەژماری تایبەتی خۆی لە تویتەر، تویتێكی لەبارەی كاریگەرییە نەرێنییەكانی میدیای سێبەر كردووە كە بە گوتەی ئەو لەلایەن چەند گرووپێك لە تۆڕە كۆمەڵایەتییەكان بەردەوام كاردەكەن بۆ بەلارێدابردنی پرسە سیاسییەكان و تەنیا بۆ بەرژەوەندیی دەسەڵات كاردەكەن.   ئەو كەسایەتییە ئەكادیمییە لە تویتەكەیدا تیشكی خستبووە سەر پەیوەندییەكانی توركیا و میسر. باسی لەوەكردبوو، "عەبدولفەتاح سیسی، سەرۆكی میسر بەلای میدیای سێبەر كەسێكی كودەتاچی بوو. ئەمڕۆ سیسی بە سەركردەیەكی بەهێز و بەڕێز دەناسرێت، بەهۆی ئەوەی هەوڵی ئاساییكردنەوەی پەیوەندییەكانی ئەنقەرە و قاهیرە لە ئارادایە. بەهەمانشێوە شازادە بن سەلمان كە دوێنێ شازادەی بكوژ بووە، ئەمڕۆ بە شازادەی دۆست ناوی دەبەن".   جەختی لەوەشكردووە، ئەو كەسانەی لە میدیای سێبەر كاردەكەن پیشەیان چەواشەكاری و تۆمەتبەخشین و بەلارێدابردنی رووداوەكانە.   تویتەكەی ئەو پرۆفیسۆرە لە تۆڕە كۆمەڵایەتییەكاندا رەخنەی تووندی لێگیرا و بەوە تۆمەتباریان كرد كە "سووكایەتی و بێڕێزی بە رەجەب تەیب ئەردۆغان، سەرۆککۆماری تورکیا كردووە".   بەڵام پرۆفیسۆر دكتۆر موراد رایگەیاند، تویتەكەی بە هیچ شێوەیەک سووكایەتیكردن نەبووە بە سەرۆككۆمار و حكومەتی توركیا. بەڵكو تەنیا بۆ ئەو كەسانە بووە كە بەردەوام رووداوەكان بەلارێدا دەبەن.   لێكۆڵینەوە و لێپێچینەوە لەگەڵ ئەو مامۆستایە لەلایەن راگرێتی زانکۆی تورکی - ئەڵمانی، رەخنەی تووندی چالاكڤانان و كەسایەتییە ئەكادیمییەكان لێكەوتەوە و داوا دەكەن كۆتایی بە لێكۆڵینەوەكە بهێندرێت و لێپێچینەوەی لەگەڵدا نەکرێت و بیر لەوە نەکرێتەوە لە کار دووری بخەنەوە. ناكرێت ئازادیی رادەربڕین بەمشێوەیە بەرتەسك بكرێتەوە.