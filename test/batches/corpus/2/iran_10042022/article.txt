رێکخراوی سنوورداشکردنی دانیمارک رۆژی ٢٨ - ٠٣ - ٢٠٢٢ هەوڵیاندا بە زۆر ژنە پەنابەرێکی کورد بە ناوی قەدەمخێر حەقانیزادە و دوو لە منداڵەکانی، کە خەڵکی سەرپێڵ زەهاون، سنوورداش بکەنەوە. ئەویان تاوەکوو تورکیا هێنا، بەڵام ژنەکە بەهۆی بەرگریکردن لە خۆی گەڕێندرایەوە دانیمارک.  کازم غەریب ئابادی، سکرتێری ناوەندی مافی مرۆڤی ئێران کە سەر بە دەزگای دادە، لە نامەیەکدا بۆ وەزیری کۆچی دانیمارک، پۆلیسی دانیمارکی بەوە تۆمەتبار کردووە بەرامبەر ئەو ژنە پەناخوازە "تووندوتیژی" بەکارهێناوە و هەڵسوکەوتیان "نامرۆڤانە" بووە.  کازم غەریب ئابادی، حکومەتی دانیمارکی بەوە تۆمەتبار کردووە "ستانداردەکانی بەرامبەر خەڵکی وڵاتانی دیکە دووڕووییە" و داوای لە حکومەتی دانیمارک کردووە لەڕووی "ماددی و مەعنەوییەوە قەرەبووی بکەنەوە" و بە زۆر لەو وڵاتەی دەرنەکەن.  قەدەمخێر و خێزانەکەی، خەڵکی ناوچەی سەرپێڵ زەهاوی کرماشانن، لە ساڵی ٢٠١٥ ەوە لە کەمپەکانی پەنابەران لە دانیمارک، چاوەڕوانی وەڵامی ئەرێنی دەکەن.  ئەو خێزانە سێ منداڵیان هەیە، بەڵام پۆلیسی دانیمارک منداڵە ١٥ مانگانەکەیان لەگەڵ هاوسەرەکەیان راگرت.  سیروس، هاوسەری قەدەمخێر، پێشتر بە رووداوی گوتبوو: کاژێر ٥ی بەیانی رۆژی دووشەممە ٢٨ - ٠٣ - ٢٠٢٢ بوو کە نزیکەی ٢٠ کەسێک بێئەوەی لە دەرگا بدەن هاتنە ناوماڵ و گوتیان لە رێکخراوی سنووردارشکردنی دانیمارکەوە هاتووین، کارتیان نیشان نەدا".  قەدەمخێر حەقانی زادە لەگەڵ دوو کوڕی جمکی رەوانەی تورکیا کران، بەگوتەی سیروس، لە فڕۆکەخانەی ئیستانبوڵەوە ئەرکپێسپێراوانی دانیمارک بە تەلەفۆن پەیوەندیی لەگەڵ دەگرن داوای لێدەکەن هاوکاری و پارەی دانیمارک قبوڵ بکات و بۆ رۆژهەڵاتی کوردستان بگەڕێتەوە، دەنا هاوژین و منداڵەکانی نابینێتەوە.  سیروس دەڵێت: "قاچاخ بووم بۆیە لە زێدی خۆم هەڵاتم". بەگوتەی خۆی لە ساڵڕۆژی تیرۆرکردنی د. عەبدولڕەحمان قاسملوو، سکرتێری پێشووی حیزبی دێموکرات، لە گوندەکەیان بە ناوی دارەڕەش لە ناوچەی پشتتەنگ و بزمیراوا، دروشمی حیزبی دێموکرات بڵاوکرابوونەوە، بۆیە ئیتلاعات، گومانی لە سیروس هەبووە.  عەبدولڕەحمان قاسملوو رۆژی ١٣ی حوزەیرانی ١٩٨٩ لە شاری ڤیەننا پایتەختی نەمسا لە کاتی دانوستاندن لەگەڵ نوێنەرانی کۆماری ئیسلامی ئێران، تیرۆر کرا.  باوکی سیروس ناوی سوڵتان عەزیز مورادییە و ساڵی ١٩٨٤ بە تۆمەتی هاوکاری لەگەڵ حیزبی دێموکرات لە سێدارە دراوە. باوکی قەدەمخێریش بە ناوی ئەسکەر ئەندامی حیزبی دێموکرات بووە و لە ساڵی ١٩٨٥ لە ناوچەی سەلاس و باوەجانی تەقەی لێکراوە و کوژراوە. سیروس دەڵێت: "لەبەر ئەوەی باوکمان حیزبی بووە، هەر شتێک لە ناوچەکەی ئێمەدا روویدەدا، یەخەی ئێمەیان دەگرت".