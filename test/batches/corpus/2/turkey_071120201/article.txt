لە تویتەکەی عەلی یەرلیکایا، پارێزگاری ئیستەنبووڵدا هاتووە، "لەدەستدانی گلی نیگەرانی کردووین. پشیلەکەی ئایاسۆفیا لە ٢٤ی ئەیلوولەوە لە کلینیکی ڤێتێرنەریی لێڤێنت خرابووە ژێر چاودێرییەوە. بەداخەوە گیانی لەدەستدا. هەرگیز لەبیرت ناکەین. "  گلی بە پشیلەکەی ئایاسۆفیا ناسراوە و ١٦ ساڵ لەنێو ئایاسۆفیا مایەوە. گەشتیاران وێنەیان لەگەڵدا دەگرت و لاپەڕەیەکی تایبەت بە گلی لە ئینستاگرام هەیە کە وێنەکانی لێ بڵاودەکرایەوە.  گلی نەک هەر لە ئیستەنبووڵ و تورکیا، بەڵکو لە زۆربەی وڵاتانی جیهاندا دەناسرێت و بەشێک لە گەشتیاران ساڵانە بەتایبەت سەردانی ئایاسۆفیایان دەکرد و وێنەیان لەگەڵدا دەگرت.  نیسانی ٢٠٠٩ باراک ئۆباما، سەرۆکی ئەو کاتەی ئەمریکا کاتێک سەردانی ئیستەنبووڵی کرد، ئایاسۆفیاشی بەسەرکردەوە. وێنەیەک کە ئۆباما و ئەردۆغان و گلی تێیدا دەرچوون، بە خێرایی بڵاوبووەوە. ئەو وێنەیە بووە هۆی ناساندنی زیاتری گلی.