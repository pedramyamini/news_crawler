مەحموود ئاکیوز، هاووڵاتی لەبارەی ساتی هەڵکوتانە سەر ماڵەکەی لەلایەن پۆلیسی ئەڵمانیاوە دەڵێت "دەرگایان شکاند و هاتنە ژوورەوە، ٤٠ پۆلیس دەبوون بژاردمن. منیان لەسەر قەنەفەکە قۆڵبەست کرد، تەماشای کچەکەم کرد پێنج پۆلیس بۆی رۆیشتن، بۆ کوڕە بچووکەکەم محەممەد کە ١٣ ساڵانە پێنج پۆلیس بۆی رۆیشتن. دواتر بۆ هاوژینەکەم رۆیشتن، منیان لەوێ قۆڵبەست کرد. هاوژینەکەشمیان قۆڵبەستکرد. پێم گوتن وا مەکەن هاوژینەکەم نەخۆشە و دوو جار نەشتەرگەریی بۆ کراوە. منداڵەکانم ترسان، کچەکەم تاسابوو. سواری مینی پاسێکیان کردین. لەو بەینەدا دراوسێکەم هاتە دەرەوە، گوتی چی روویداوە؟ دواتر منیان خستە نێو مینی پاسەکەوە، ئەوانە رەگەزپەرستن، ئەوانە دووژمنی تورکن".  مەحموود ئاکیوز لە ئەڵمانیا وەکو وەرگێڕ کاری دەکرد، بە گوتەی خۆی، لە دانیشتنێكی دادگادا کە وەکو وەرگێڕ ئامادە بووە، لەکاتێكدا وەرگێڕی بۆ هاووڵاتییەکی دیکەی تورکیا کردووە گوایە سەر بە جەماعەتی گولەنیەکانە، بە هۆکاری ئەوەی لە گوتەکانیدا بێڕێزیی بە رەجەب تەیب ئەردۆغان، سەرۆککۆماری تورکیا کردووە، تفی لە دەم و چاوی ئەو کەسە کردووە و ئەمەش بووە بە کێشە.  محەممەد ئاکیوز، کوڕی مەحموود ئاکیوز دەڵێت "زۆر خەمگینم لەبەرئەوەی لە قوتابخانەکەم دابڕام، بەبێ هۆکار ئێمەیان ناردەوە. سایکۆلۆژیم تێکچوو".  ساهرا ئاکیوز دەڵێت "بیری ژیانی رابردووم دەکەم. بیری هاوڕێکانم کردووە. دەمەوێت بگەڕێمەوە".  ئەو خێزانە تورکە لە شارۆچکەی سۆنترا لە ئەیالەتی هەسسەنی ئەڵمانیا دەمانەوە. سەرۆکی خێزانەکە ماوەی ٣٣ ساڵە لە ئەڵمانیا دەژی و لەگەڵ هاوژین و منداڵەکانی وڵاتینامەی ئەڵمانییان هەیە.