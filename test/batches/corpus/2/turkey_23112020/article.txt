تورکیا لە ساڵی ٢٠١٧ بۆ ٢٠١٨ بۆ بووژاندنەوەی کەرتی بیناسازی و خانووبەرە دەستیکرد بە پێدانی وڵاتینامە بە کەسانی بیانی لە بەرامبەر کڕینی موڵک و خانووبەرە لە تورکیا بە بەهای یەک ملیۆن دۆلار.   بەڵام ئەو ئۆفەرەی حکومەتی تورکیا سەرنجڕاکێش نەبوو و تەنیا ٧٠ کەس لەو رێگەیەوە وڵاتینامەیان وەرگرت. بۆیە حکومەتی تورکیا لە ١٨ی ئەیلولی ٢٠١٨ گۆڕانکاری لە مەرجەکانی پێدانی وڵاتینامە بە کەسانی بیانی کرد و مەرجی کڕینی موڵک و خانووبەرەی بۆ ٢٥٠ هەزار دۆلار کەمکردەوە.   لە ماوەی سێ ساڵی رابردوودا ٧ هەزار و ٣١٢ بیانی کە بایی ١ ملیار و ٨٨٠ ملیۆن دۆلار موڵکیان لە تورکیا کڕیوە، لەو رێگەیەوە بوونەتە خاوەنی وڵاتینامەی تورکیا.  بەگوێرەی داتاکانی وەزارەتی ناوخۆی تورکیا لە دوای ١٨ی ئەیلولی ٢٠١٨ ـەوە بە گۆڕینی  مەرجی پێدانی وڵاتینامەی تورکی بۆ کڕینی موڵک و خانووبەرە بە بەهای ٢٥٠ هەزار دۆلار، خواست لەسەر وەرگرتنی هاووڵاتینامەی تورکی زیادیکردووە.   لە دوای ئەو رێککەوتە لە ٩٣ وڵاتی جیهان ٧ هەزار و ٢٤٢ کەسی بیانی بایی ١ ملیار و ٨١٠ ملیۆن و ٥٠٠ هەزار دۆلار موڵک و خانووبەرەیان لە تورکیا کڕیوە و لەو رێگەیەوە وڵاتینامەی تورکییان وەرگرتووە.   ئێرانییەکان بە وەرگرتنی ١ هەزار و ٦٩٠ وڵاتینامە بە پلەی یەکەم دێن، ئەفغانییەکان بە ٩٩٤ وڵاتینامە بە پلەی دووەم و هاووڵاتییانی عێراق و باشووری کوردستان بە ٩٢٠ وڵاتینامە بە پلەی سێیەم دێن و یەمەنییەکان بە وەرگرتنی ٧٨٦ وڵاتینامە بە پلەی چوارەم دێن.   هەر لەو ماوەیەدا ٣ ئەڵمان، ٧١ ئەمریکی، ٢ ئەرجەنتینی، ١٠ ئوسترالی، ٥ بەرازیلی، ١٧ بەریتانی، ١٠ فەرەنسی، ٢ هۆڵەندی، ٣١ کەنەدی و ٧٦ رووسی وڵاتینامەی تورکیایان وەرگرتووە.