رەجەب تەیب ئەردۆغان، سەرۆککۆماری تورکیا رۆژی دووشەممە ١ی شوباتی ٢٠٢١ دوای کۆبوونەوەی لەگەڵ کابینەی حکومەتەکەی، باسی لە پێویستی دەستوورێکی نوێ بۆ تورکیا کرد و گوتی: "بۆی هەیە لە ماوەی داهاتوودا لەگەڵ هاوپەیمانەکەمان، پارتی بزووتنەوەی نەتەوەیی (مەهەپە) تاوتوێی دەستوورێکی نوێ بکەین".  ئەردۆغان گوتیشی: "پێویستە ئەم کارە لەبەر چاوی خەڵک و بەبەشداری تەواوی نوێنەرەکانی، بەشێوەیەکی شەفاف کاری لەسەر بکرێت و  دەقی نووسراوەکەش بخرێتە بەردەم خەڵک. لەگەڵ هاوبەشەکەمان لە هاوپەیمانی جمهوور دوای ئەوەی گەیشتین بە چەمکی هاوبەش، لەوانەیە لە ماوەی داهاتوودا تاوتوێی دەستوورێکی نوێ بکەین و هەنگاویش بنێین".  پارتەکانی ئۆپۆزیسیۆن هەر زوو کاردانەوەیان بەرامبەر قسەکانی ئەردۆغان نیشاندا. لوتفی تورککان، بریکاری سەرۆکی فراکسیۆنی ئیی پارتی لە هەژماری تایبەتی خۆی تویتێکی بڵاوکردەوە و نووسی: "مادام میللەت بڕیاری داوە کەسێک بڕوات، نەک گۆڕینی دەستوور، ئەگەر بە دەمی خۆتان چۆلەکەش بگرن پارە ناکات. میللەت بڕیاری دا، ئێوە دەڕۆن".  هەروەها ئایهان باروت پەرلەمانتاری جەهەپەی ئادانا لە تویتێکدا نووسیویەتی، "ئەردۆغانی سەرۆککۆمار بە گوتەی دەستووری نوێ لە شوێنی چارەسەرکردنی راستییە تاڵەکانی هاووڵاتی، هێما بۆ ریفراندۆم دەکات و بەمەش رووداوەکە بەلاڕێدا دەبات".  تائێستا چەند جارێک دەستووری تورکیا هەموار کراوەتەوە، لە زۆربەی ئەو کودەتایانەی لە تورکیا کراون، گۆڕانکاری و هەموارکردنی دەستووری بەدوادا هاتووە.  دوایینجار لە ١٦ی نیسانی ٢٠١٧ لە گشتپرسییەکدا گۆڕانکاری لە ١٨ مادەی دەستووری تورکیادا کرا و سیستمی حوکمڕانی لە پەرلەمانییەوە بۆ سەرۆکایەتی گۆڕدرا، داواکاریی هەموارکردنەوەکە لەلایەن ئاکپارتی و بە پشتگیری مەهەپە بوو.  ' دەستووری کۆماری تورکیا ' کە بە دەستووری گشتیی ١٩٨٢ ش ناسراوە، تاوەکو ئێستا ١٧ جار هەموار کراوەتەوە، ساڵی ١٩٨٢ لە کۆی ١١٧ مادەی دەستوور ١١٣ مادەیان هەموارکرانەوە.  یەکەم دەستووری تورکیا لە ساڵی ١٨٧٦ لە سەردەمی عوسمانییەکان نووسراوە. ئەم دەستوورە لە ساڵی ١٩٠٨ بۆ یەکەمجار هەموارکرا.  دەستووری ئێستای تورکیا، کە لە ساڵی ١٩٨٢ دەنگ لەسەر هەموارکردنەکەی دراوە، لە ژێر سایەی دەسەڵاتی ئەنجوومەنی سەربازی (١٩٨٠ - ١٩٨٣) نووسراوەتەوە.