زێنەب یەندگانی، مامۆستای قوتابخانەی گوندی گواتامەکی سیستان و بەلوچستان گوتی، "هاوکارەکەم لەنێو حوجرەی مزگەوتدا وانەی دەگوتەوە، بەڵام ژمارەی قوتابییان زۆر بوو و لەژوورەوە جێگەی هەمووان نەدەبووەوە. ناچاربووین ژمارەیەکیان بێنینەبەر ئەو سێبەرە هەتا ئەو قوتابییانەی لەژوورەوەن وانەکەیان تەواو بێ، دواتر ئەوانی دەرەوەمان دەبردە ژوورەوە. ئەوانی ژوورەوەشمان دەهێنایە بەر سێبەرەکە. "  رێکخراوی نۆژەنکردنەوەی قوتابخانەکانی ئێران دەڵێت، ساڵی رابردووی هەتاوی حکومەت دوو تریلیۆن و ٣٥٠ ملیار تمەنی بۆ دروستکردن و نۆژەنکردنەوەی قوتابخانەکان دابینکردووە، بەڵام خێرخوازان ٦٥٠ ملیار تمەن زیاتر، ٣ تریلیۆن تمەنیان لەو کارە خەرجکردووە. بەو پارەیە، بەگوتەی مێهروڵڵا رەخشانی مێهر، جێگری وەزیری پەروەردە و سەرۆکی رێکخراوی نۆژەنکردنەوەی قوتابخانەکانی ئێران، توانیویانە رێژەی قوتابخانە کۆنەکان لە ٣٠ % ـەوە بۆ ١٩.٥ % کەمبکەنەوە.  مێهروڵڵا رەخشانی مێهر، جێگری وەزیری پەروەردەی ئێران گوتیشی، "ئێستا ٨٠ % ی قوتابخانەکان ستانداردن، بەڵام ٧ % ی قوتابخانەکان دەبێ بڕوخێندرێن و دروستبکرێنەوە و ١٢.٥ % یان دەبێ نۆژەنبکرێنەوە. بۆ ئەمساڵیش حکومەت ٢ تریلیۆن و ٨٠٠ ملیار تمەنی تەرخانکردووە بۆ تەواوکردنی ئەو قوتابخانانەی خێرخوازان دروستیان کردوون. "   وەزارەتی پەروەردەی ئێران رایگەیاندووە، تاوەکو ساڵی داهاتوو هیچ قوتابخانەیەک لەو وڵاتە نامێنێت کە بە بەرد دروستکرابێت.  هەروەها بڕیارە ئەو قوتابخانانەش نەمێنن کە ژووری پلاستیکین. بەڵێنێک کە جێبەجێکردنی ئاسان نییە.  سەرۆکی رێکخراوی نۆژەنکردنەوەی قوتابخانەکانی ئێران دەڵێت، لە پارێزگاکانی لۆڕستان، خوزستان و چوارمەحاڵ و بەختیاری هەندێک گوند هەن کە ناتوانن لە رێگەی وشکانییەوە قوتابخانەیان پێ بگەیێنن، بە کۆپتەر ئەو کارە دەکەن. ئەمجۆرە قوتابخانانە هێمای گەشەنەسەندوویی کەرتی پەروەردەن و تێیاندا قوتابییان لەجێگەی وانەکانیان، سەرنجیان زیاتر لەسەر کێشەکانیان دەبێت.  قوتابییەکی کچی گوندی ئاغاسووری مهاباد دەڵێت، "لە ژووری پلاستیکیدا دەخوێنین. دەنگی زۆر دێتە ژوورەوە و ئازارمان دەدات. "  لەهەمان قوتابخانە قوتابییەکی کوڕ باسی لەوە کرد، "لەو ژوورە پلاستیکییەدا وانەکانمان دەخوێنین و زستانان زۆر ساردە. "   بەپێی ئاماری بەڕێوەبەرایەتییەکانی پەروەردەی پارێزگاکان، هەزار و ١٦٧ قوتابخانەی رۆژهەڵاتی کوردستان ژووری پلاستیکین. ٤٨٦ یان لە لۆڕستان، ٣٩٩ یان لە ورمێ و ٢٢٠ یان لە کرماشانن. رێکخراوی نۆژەنکردنەوەی قوتابخانەکانی ئێران دەڵێت، لە هەموو ئەو وڵاتە ٤ هەزار قوتابخانە، ژووری پلاستیکین.