بەگوێرەی نووسراوێكی فەرمی بەڕێوەبەرایەتیی ناوچەی پیشەسازیی بورسا بێت، بەهۆی کێشەی دابینکردنی گازی سرووشتی، لە بەرەبەیانی رۆژی دووشەممە ٢٤ی کانوونی دووەم بۆ ماوەی ٧٢ کاژێر پێدانی کارەبا بە کارگەکانی کەرتی ئۆتۆمبێل رادەگیرێت و بەو هۆیەوە بەرهەمهێنان رادەوەستێ.      یاسین ئۆزتورک، پەرلەمانتاری ئیی پارتی دەڵێت، "ئێران بە تایبەتی لە مانگەکانی وەرزی زستاندا کە بەکارهێنانی گازی سرووشتی زیاد دەکات، چەندینجار ئەم کارەی بەرامبەر بە وڵاتەکەمان کردووە. ئەم دۆخە سوپرایز نییە. لە ساڵی ٢٠٢١ دا بەشێكی گرێبەستە درێژخایەنەکانی وڵاتەکەمان کە لەبارەی گازی سرووشتی واژۆی کردووە، وادەکەی کۆتاییهاتووە. گرێبەستەکان بە متمانەکردن بە دۆزینەوەی گازی سرووشتی لە دەریای رەش، تازە نەکراونەتەوە، بەو هۆیەوە تورکیا ناچاربووە بە نرخێکی گران گازی سرووشتی لە بازاڕەکاندا بکرێ".    یاریدەدەری سەرۆکی جەهەپە رەخنە دەسەڵات دەگرێ بەوەی، لە بەرامبەر ئەگەرێکی لەو جۆرە هیچ رێوشوێنێکی نەگرتووەتەبەر.    ئەحمەد ئاکن، یاریدەدەری سەرۆکی جەهەپە دەڵێت، "لە ناوچە پیشەسازییەکاندا لە بری بڕینی گازی سرووشتی و راگرتنی پیشەسازی، دەبووایە گەنجینەکانی گازی سرووشتی بەتەواوەتی پڕبکرابان و بخرێنە کار. ئێمە پێشتر بۆ ئەوەی دۆخەکە بەم ئاستە نەگات چەندینجار دەسەڵاتمان ئاگادار کردەوە و هۆشداریمان دا، بەڵام گوێیان لێ نەگرتین. سەرەنجام بەرهەمهێنەرەکانمان، پیشەسازەکانمان و میللەتەکەمان باجەکەی دەدەن. زیاتر لە نیوەی گەنجینەکانی گازی سرووشتیمان بەتاڵن".    ئێران کە ١٧.١١ % ی پێداویستیی گازی سروشتیی تورکیا دابیندەکات، رۆژی ٢٠ی کانوونی دووەم کۆمپانیای بۆتاشی تورکی ئاگادار کردەوە کە بەهۆی بوونی کێشەیەکی تەکنیکی بۆ ماوەی ١٠ رۆژ هەناردەی گازی سرووشتیی بۆ تورکیا رادەگرێ.   ئاژانسی شانا کە سەر بە وەزارەتی نەوتی ئێرانە دوو رۆژ لەمەوبەر رایگەیاند، هەناردەکردنی گازی سرووشتی بۆ تورکیا لە سنووری بازرگانی سەر بە پارێزگای ورمێ لە رۆژهەڵاتی کوردستان، ئاسایی بووەتەوە.  ئاژانسی ئیرناش کە زمانحاڵی حکومەتی ئێرانە، لە زاری بەرپرسێکی نەوتی ئێران بڵاویکردووەتەوە، هەناردەی گاز لەسەر داوای لایەنی تورکی بە بڕێکی کەمتر هەناردە دەکەن، ئەمەش بەهۆی دابەزینی پلەکانی گەرماوە.