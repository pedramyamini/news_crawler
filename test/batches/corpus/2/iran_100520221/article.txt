ئیبراهیم رەئیسی، سەرۆککۆماری ئێران دەڵێت، "بۆ ماوەی دوو مانگ وەک هاوکاریی بژێوی، ٤٠٠ هەزار تمەن بە سێ گرووپی یەکەمی کۆمەڵگا دەدرێت، گرووپەکانی چوارەم تاوەکو نۆیەم ٣٠٠ هەزار تمەنیان پێدەدرێت، بەڵام بۆ نان و دەرمان هەموو کەس پێی دەدرێت، واتە هەموو کەس نان و دەرمان بە نرخی حکومیی پێدەدرێت. "   هەڵبەت ئەوە لە کۆی ئەو ٤٥ هەزار تمەنەیە کە تاوەکو ئێستا بە خەڵک دەدرێت، واتە حکومەت لە ٤٠٠ هەزار تمەن ٣٥٥ هەزار تمەن هاوکاری خەڵک دەکات.  ئیحسان خاندووزی، وەزیری ئابووریی ئێران رایدەگەیێنێت، "نزیکەی ٣٠ % ـی خەڵک ٤٠٠ هەزار تمەن و ٦٠ % ـی دیکەش ٣٠٠ هەزار تمەن هاوکاری نەخت وەردەگرن. ١٠ % ـی دیکەی خەڵکیش دەوڵەمەندن و پێویستییان بە هاوکاریی نییە. "   حکومەت بەو پشتگیرییە دەیەوێ گوشاری گرانی لەسەر خەڵک کەمبکاتەوە. تاوەکو ئێستا حکومەت پارەی بۆ ماددەی خاو و بەرهەمهێنەران تەرخان دەکرد، بۆ ئەوەی بەرهەم هەرزانتر بە دەستی خەڵک بگات. بۆ نموونە لە نرخی ناندا، حکومەت ئاردی هەرزانی بۆ نانەواخانەکان دابین دەکرد و نانەواخانەکانیش ناچاربوون بە نان بە نرخی هەرزان بە خەڵک بدەن، بەڵام حکومەت دەیەوێ ئەوە بەلاوە بنێت و پارەکە راستەوخۆ بە خەڵک بدات.   ئیبراهیم رەئیسی، سەرۆککۆماری ئێران باس لەوە دەکات، "دەمانەوێ گۆڕانکاریی لە نرخی پێداویستییە سەرەکییەکاندا بکەین، بۆیە دەبێت خەڵک پشتگیریان لێبکرێ، ئەوەش بۆ ماوەی دوو مانگە و دواتر دەبێتە کۆبۆنی ئەلکترۆنیی. کۆپۆنەکە لە دادپەروەریی نزیکترە و گرانی لێناکەوێتەوە. "   ساڵانێکی زۆر حکومەتە جیاوازەکان لە ئێران دەیانەوێ واز لە سیاسەتی ئابووری پێدانی سوبسید بێنن، یەکەم هاوکاری نەخت ساڵی ٢٠١٠ بە خەڵک درا.    هەندێ لە شارەزایانی ئابووری پێیانوایە حکومەت بۆ جێبەجێکردنی ئەو سیاسەتە، ناچارە پارەی زیاتر بخاتە بازاڕەوە، ئەوەش هەڵاوسانی زیاتر بەدوای خۆیدا دێنێت و وا دەکات هاوکارییەکان کاریگەرییان لە ژیانی خەڵک نەبێت.