ئاکپارتی لە ساڵی ٢٠١٨ ـەوە بەهۆی كەمبوونەوەی دەنگەکانی ناتوانێت حکومەت پێکبێنێت و ناچار بووە هاوپەیمانی لەگەڵ مەهەپەدا بکات، بەڵام دوو ساڵە ئەنجامی سەرجەم راپرسییەكان دەیسەلمێنن، ئاكپارتی بە هاوپەیمانیكردنیشی لەگەڵ مەهەپە، دەسەڵات وەرناگرێتەوە، چونکە بەربەستی ١٠ % ی هەڵبژاردنەكان رێگرە لەوەی مەهەپە بچێتەوە پەرلەمان و خاوەن فراكسیۆن بێت. بەمەش گورزێكی گەورە بەر ئاكپارتی دەكەوێت، بەهۆی ئەوەی ئۆپۆزیسیۆن زۆرینەی پەرلەمان دەبن.   بەپێی یاسای هەڵبژاردنەکانی تورکیا، هەر پارتێک رێژەی کەمتر لە ١٠ % ـی دەنگەکان بەدەستبهێنێت ناتوانێت بچێتە پەرلەمان. لە دوایین هەڵبژاردنی وڵاتەکە، پارتی مەهەپە رێژەی ١٠.٩ % دەنگەکانی بەدەستهێنا، بەڵام بەپێی راپرسییەکان دەنگەکانی کەمی کردووە و مەترسیی ئەوەی هەیە کە نەتوانێت بچێتە پەرلەمان.  بۆ ئەم مەبەستە لە مانگی حوزەیرانی ساڵی ٢٠٢٠، هایاتی یازیجی، یاریدەدەری سەرۆكی ئاكپارتی بۆ كاروباری هەڵبژاردنەكان و پارتە سیاسییەكان، لەسەر داوای ئەنجوومەنی سەركردایەتیی ئاكپارتی داوایانكرد لەژێر رۆشنایی دۆخی نوێی پارتەكەیان و كەمبوونەوەی ئاستی جەماوەرییان و بە پشت بەستن بە پێشهاتە سیاسییەكان، دەستبكات بەئامادەكردنی پرۆژەیەك بۆ ئەوەی ئاسانكاری بكرێت تاوەكو ئاكپارتی لە هەڵبژاردنەكاندا سوودمەند بێت و لە دەسەڵات بمێنێتەوە.   هایاتی یازیجی هەفتەی رابردوو پاكێجێكی ئامادەكرد و بڕیارە لە كۆبوونەوەی هەفتەی داهاتووی ئەنجوومەنی سەركردایەتیی ئاكپارتی پێشكەشی بكات كە پێشنیاز دەكات بەربەستی ١٠ % ی هەڵبژاردنەكان بۆ ٧ % كەمبكرێتەوە، بۆ ئەوەی ژمارەی كورسییەكانی زیاتر ببێت و گرفتاری دەستی ئۆپۆزیسیۆن نەبێت. هەروەها پێشنیازی بازنەی داخراوی كردووە بۆ ئەوەی دەنگەكانی پەرتەوازە نەبن و زۆرترین بەربژێریان سەركەوێت بۆ هەڵبژاردنەكان. بەتایبەتی لەو پارێزگایانەی ئاكپارتی زۆرینەی دەنگەكانی بەدەستهێنابوو.   بازنەی داخراو بۆ ئاكپارتی زۆر گرنگە بەهۆی ئەوەی چیدیکە ناتوانێت لە ئەنقەرە و ئیستەنبووڵ دەنگی یەكەم بێت بەهۆی كاریگەرییەكانی جەهەپە و هەدەپە و ئیی پارتی بەسەر ئەم دوو پارێزگایە.   هاوكات پێشنیازی ئەوەی كراوە، رێگە نەدرێت بە گواستنەوەی پەرلەمانتاران لە فراكسیۆنەوە بۆ فراكسیۆنێكی دیكە، وەك چۆن بەر لە هەڵبژاردنەكانی ساڵی ٢٠١٨ جەهەپە ژمارەیەك پەرلەمانتاری گواستەوە بۆ ئەوەی فراكسیۆنی ئیی پارتی دابمەزرێت و كێشەی نەبێت و بتوانێت بەشداری هەڵبژاردن بكات.