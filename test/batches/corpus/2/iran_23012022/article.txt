لەدوای کشانەوەی  ئیدارەی ترەمپ لە رێککەوتنی ئەتۆمی ئێران لە ٢٠١٨ دا، بڕی ٧ ملیار دۆلار لە پارەی ئێران، کە داهاتی فرۆشتنی نەوت بوو لە بانکەکانی کۆریای باشوور بلۆککرا.  رۆژی هەینی، ٢١ - ١ - ٢٠٢٢، کۆریای باشوور لەو پارە بلۆککراوە، ١٨ ملیۆن دۆلاری دایە نەتەوە یەکگرتووەکان.  پێدانی پارەکە بە هاوئاهەنگی نێوان کۆریای باشوور لەگەڵ ئەمریکا و نەتەوە یەکگرتووەکان بووە، ئەوەش لەدوای ئەوە هات ئێران "داوایەکی بەپەلە"ی بۆ کۆریای باشوور بەرزکردبووەوە بۆ پێدانی ئابوونەی ساڵانەی لە نەتەوە یەکگرتووەکان و "چالاککردنەوە"ی مافی تاران لە پرۆسەی دەنگدانی نێو رێکخراوەکە.  وەزارەتی دارایی کۆریای باشوور لە راگەیێندراوێکیدا گوتی: "بە پێدانی ئەو بڕە پارەیە، ئیدی چاوەڕێ دەکرێت ئێران مافی دەنگدانی لە کۆمەڵەی گشتی نەتەوە یەکگرتووەکان دەستبەجێ بەدەستدەهێنێتەوە".  حەمید تەخت رەوانچی، نوێنەری ئێران لە نەتەوە یەکگرتووەکان پشتڕاستیکردەوە کە ئابوونەی ساڵانەی وڵاتەکەی لە نەتەوە یەکگرتووەکان لەو پارەیەی ئێران دراوە، کە لە کۆریای باشوور بلۆککراوە، بەپێی یاساش دەبێت رۆژی دووشەممە مافی دەنگدانی ئێران لە رێکخراوەکە کارا بکرێتەوە.  ئێران سێیەمین گەورە هاوبەشی ئابووریی کۆریای باشوور بووە لە رۆژهەڵاتی نێوەڕاست بەر لەوەی ئەمریکا تاکلایەنانە لە رێککەوتنی ئەتۆمی بکشێتەوە و سەرجەم ئەو سزایانەی کە ئیدارەی باراک ئۆباما، سەرۆکی پێشووی ئەمریکا لەسەر ئێرانی هەڵگرتبوون، جارێكی دیکە لەسەر تارانی سەپاندنەوە.  نەتەوە یەکگرتووەکان لەم مانگەدا مافی دەنگدانی ئێرانی لە کۆمەڵەی گشتی رێکخراوەکە بۆ ساڵی ٢٠٢٢ هەڵپەسارد. ئەوەش لەدوای "نەدانی" شایستە داراییەکانی تاران هات، کە هەموو وڵاتێكی ئەندامی رێکخراوەکە دەبێت هەر لە سەرەتای ساڵەوە بیداتە رێکخراوەکە.  لە سەرەتای ساڵی ٢٠٢١ - یشدا ئێران پارەی ئەندامیێتی لە نەتەوە یەکگرتووەکانی نەدابوو، بەڵام لە مانگی حوزەیرانی هەمان ساڵدا کاتێك وادەی دەنگدانی تایبەت بە هەڵبژاردنی ئەندامە کاتییەکانی ئەنجوومەنی ئاسایشی نێودەوڵەتی هات، کە ژمارەیان (١٠) ئەندامە، تایبەتمەندیی درایە ئێران و رێگە بە وەزارەتی گەنجینەی ئەمریکا درا دەستی بە پارە بلۆککراوەکانی ئێران بگات و پارەی ئەندامیێتیی لە رێکخراوەکەی دا و مافی دەنگدانی بەدەستهێنایەوە و بەشداری لە هەڵبژاردنی ئەندامانی ئەنجوومەنی ئاسایشی نێودەوڵەتی کرد.