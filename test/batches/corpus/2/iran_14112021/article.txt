ئەحمەد عەلی گودەرزی، فەرماندەی پاراستنی سنووری ئێران کە رۆژی شەممە بۆ دانانی فەرماندەی نوێی پاراستنی سنووری پارێزگای سنە سەردانی ئەو پارێزگایەی کردبوو، گوتی: "هێزەکانی پاراستنی سنوور بە کەڵک وەرگرتن لە ئامرازە پێشکەوتووەکان رێگرییان لە جموجۆڵەکان کردووە".  بەرپرسانی ئێران حیزبەکانی رۆژهەڵاتی کوردستان تۆمەتبار دەکەن بە تێکدانی ئاسایشی سنوور، بۆ بەرەنگاربوونەوەی ئەو حیزبانە، ئێران بە دانانی بنکەی جۆراوجۆر و کەلوپەلی چاودێری پێشکەوتوو هەوڵیداوە رێگری لە هەموو جۆرە هاتووچۆیەک لە سنوورەکاندا بکات.  ئەحمەد عەلی گودەرزی بەهاری ئەمساڵ هەڕەشەی کرد "هەوڵی جیددیتر دەدرێ بۆ لەنێوبردنی بنکەکانی گرووپە تیرۆریستی و شەڕانگێزەکان".  هێزی پاراستنی سنووری ئێران هەروەها هەوڵی رێگری لە هاتووچۆی کۆڵبەرەکانیش دەدات، حکومەتی ئێران وەک قاچاخچی لە کۆڵبەرەکان دەڕوانێت.  بێهزاد رەحیمی، نوێنەری سەقز و بانە لە پەرلەمانی ئێران رۆژی ٤ - ٧ - ٢٠٢١ هێزەکانی پاراستنی سنووری ئێرانی تۆمەتبار کرد بەوەی بە ناوی "تێکدەر و دژە شۆڕش"وە راستەوخۆ تەقە لە "دڵ و سەری" کۆڵبەرەکان دەکەن و "دەڵێن پێمانوابووە دوژمن بووە".