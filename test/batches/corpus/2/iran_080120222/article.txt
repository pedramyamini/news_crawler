زەهرا عەبدوڵڵاهی، بەڕێوەبەری بەشی خۆراکی وەزارەتی تەندروستیی ئێرانە و دەڵێت؛ بەهۆی بەرزبوونەوەی نرخەکان، رێژەی بەکارهێنانی شیرەمەنی لەسەر سفرەی نزیکەی ٣٠ % ـی خەڵک کەمیکردووە یان بە گشتی نەماوە. نەخواردنی شیر بووەتە هۆی زیادبوونی نەخۆشیی دڵ و پووکانەوەی ئێسک لە گەورەکاندا و کورتەباڵایی لە منداڵاندا. دەرکەوتنی ئەو کێشە تەندروستییانە، زیانێکی زۆر بە کەرتی تەندروستیی دەگەیێنێت.  بەپێی دواهەمین راپۆرتە حکومییەکان، نزیکەی ٧٥ % ـی ژمارەی دانیشتووانی ئێران، بە چینی کەمداهات هەژمار دەکرێن و بەهۆی کەمیی داهاتەکەیان، هۆشداریی برسێتی خۆیان و خێزانەکانییان دەدرێت.  مستەفا قانعی، ئەندامی ناوەندی بەرەنگاربوونەوەی کۆرۆنای ئێران دەڵێت، لەم سێ ساڵەدا بەهۆی گوشارە ئابوورییەکان و دانانی گەمارۆ لەسەر فرۆشتنی نەوتی ئێران، کە بەشێکی زۆری بودجەی حکومەتی پێکدەهێنا، داهاتی خەڵک کەمیکردووە و لە لایەکی دیکەوە، دابەشکردنی ئەو داهاتەش لە وڵاتەکەماندا، زۆر نادادپەروەرانەیە. بەرهەمەکەشی بووەتە ئەوە کە ژمارەیەکی کەمی خەڵک، دەوڵەمەندبوون و ژمارەیەکی زۆریش لە هەموو پێداویستییە سەرەتاییەکانیان بێبەش بوون. ئێستا هەر ئەو مووچەیەی وەزارەتی کار دابینیکردووە، زۆربەی کرێکارەکان بەو مووچەوە، ئەویش بەو دواکەوتنانەی کە زۆر جار درەنگ پێیان دەدرێت، دەکرێ سەبارەت بە هەموو ئەو کەسانە  بڵێین "برسین. "  لە سەرەتای ئەمساڵی هەتاوییەوە لە ئێران، سێ جار نرخی شیرەمەنییەکان بۆ رێژەی ٤٠ % زیادیکردووە. وەزارەتی بازرگانی، چەندینجار بڕیاری جێگیرکردنی نرخەکانی داوە، بەڵام تائێستا جێبەجێنەکراون. پسپۆڕانی خۆراک دەڵێن؛ لە ١٠ ساڵی رابردوودا، یەک لەو خۆراکانەی لەسەر سفرەی خەڵک بزر بووە، شیرەمەنییە و تائێستا هیچ جێگرەوەیەکیشیان بۆی نەدۆزیوەتەوە.  د. کورش جەعفەریان، پسپۆڕی خۆراکە و دەڵێت، "چیدیکە ناتوانین بە ویژدانێکی ئاسوودەوە بڵێین؛ هەموو خەڵکی ئێمە دەستیان بە خۆراکی تەندروست رادەگات. زۆربەی ئەو خۆراکانەی لەسەر سفرەی خەڵکی ئێمە بزر بوون، وەکو گۆشت و هێلکە، خۆراکێکی جێگرەوەیان هەیە، بەڵام شیرەمەنییەکان هیچ جێگرەوەیەکی نییە. ئێمە ناتوانین بە خەڵک بڵێین؛ ئێستا کە شیرەمەنیتان نییە، شتێکی دیکە لەبری بخۆن. بە داخەوە لە ١٠ ساڵی رابردوودا، هیچ خۆراکێک وەکو شیرەمەنییەکان لەسەر سفرەی خەڵکی ئێمە بزر نەبووە. "  بەرزبوونەوەی نرخی پێداویستییەکانی خەڵک لە ئێران لە کاتێکدایە کە بڕیارە ساڵی داهاتوو، پێدانی دراو بە نرخی حکومی بە هاوردەکاران نەمێنێت و پێشبینی دەکرێت بەو جۆرە نرخەکان لەوە زیاتریش بەرزببنەوە.