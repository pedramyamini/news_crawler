لە ٢٠٢٠ دا بەهۆی پەتای کۆرۆنا سەردانی گەشتیاری بیانی بۆ تورکیا و باکووری کوردستان بە بەراورد بە ٢٠١٩ بەڕێژەی ٦٩ % کەمیکرد.   گرووپێکی ٦٥ کەسی خەڵکی رووسیا سەردانی مێردینی باکووری کوردستانیان کردووە و، زۆربەیان نوێنەری کۆمپانیای گەشتیاریی رووسیان. ئەوان چوونەتە مێردین بۆ ئەوەی شوێنە گەشتیارییەکانی ئەو شارە دێرینە ببینن و دواتر بۆ رووسەکانی باس بکەن. گرووپەکە لەلایەن بەڕێوەبەری گەشتوگوزاری مێردین و کاربەدەستەکانی دیکەی شارەکە پێشوازییان لێکرا.   ئۆزگور گورگۆر، سەرۆکی کۆمەڵەی گەشتیاریی و هۆتێلەکانی مێردین رایگەیاند: "هەمانە لە شێوەی گرووپی گەورە گەشت دەکەن بۆ ئێرە، تاوەکو ئێستا ٤ گرووپ هاتوون. هەشمانە لە شێوەی تاک یان گرووپی ٦ کەسی و ٨ کەسی. میوانەکانی ئێستامان بەرپرس و نوێنەری گرووپی گەشتیارین. نزیکەی ١١ بۆ ١٢ کۆمپانیا نوێنەرەکانیان هاتوون بۆ ئێرە. لەبەر زۆریی خواست، نوێنەری کۆمپانیاکان لە رووسیاوە هاتوون بۆ ئەوەی مێردین بناسن".   لە ٢٠٢٠ دا بەهۆی پەتای کۆرۆنا سەردانی گەشتیاری بیانی بۆ تورکیا و باکووری کوردستان بە بەراورد بە ٢٠١٩ بەڕێژەی ٦٩ % کەمیکرد.   لە کاتێکدا لە ٢٠١٩ دا نزیکەی ٥٢ ملیۆن گەشتیار سەردانی تورکیایان کردبوو، بەڵام ساڵی رابردوو تەنیا ١٦ ملیۆن گەشتیار سەردانی ئەو وڵاتەیان کردووە.  کولبارسن ئۆمارۆڤا، نوێنەری کۆمپانیای گەشتیاری رایگەیاند: "تازە هاتووین بۆ مێردین، هەرچەندە یەکەمجارەمە سەردانی مێردین دەکەم، بەڵام پێشتر شتی زۆرم لەبارەی مێردین بیستبوو. حەزمدەکرد مێردین ببینم. دەزانین مێردین مێژوویەکی دەوڵەمەندی هەیە. دەگەڕێین و دەیبینین. ماوەیەکی زۆرە لە پلانمدا هەبوو سەردانی مێردین بکەم. لە رۆژی لە دایکبوونمدا هاتنم بۆ مێردین وەک خەڵات وابوو بۆ من".