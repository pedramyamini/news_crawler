پارتی دیموکراتی گەلان - هەدەپە ئەمڕۆ شەممە ١٨ی ئەیلوولی ٢٠٢١ لە سویسرا، ئەڵمانیا و ژمارەیەک وڵاتی دیکەی ئەوروپا دژی هەوڵەکانی داخستنی پارتەکەیان لە لایەن دەسەڵاتدارانی تورکیاوە بە دروشمی "رێگە نادەین هەدەپە دابخرێ، پێکەوە فاشیزم دەڕووخێنین" رێپێوان و گردبوونەوەی جەماوەری دەکەن.   دوای ئەوەی ئەنجوومەنی گشتیی دادگەی دەستووری تورکیا رۆژی ٦ی حوزەیرانی ٢٠٢١ ئەو سکاڵانامەیەی پەسندکرد کە لەلایەن بەکر شاهین، سەرۆکی داواکاری گشتیی کۆماریی تورکیا لە ئەنقەرە بۆ داخستنی هەدەپە پێشکێشی کرابوو، هەدەپە بە درووشمی "هەدەپەین و لە هەموو شوێنێکین" کارنامەیەکی راگەیاند و بۆ دەستنیشانکردنی نەخشەڕێگەی پارتەکەی لە چەندین شار و ناوچەی باکووری کوردستان و تورکیا گردبوونەوەی جەماوەری رێکخست و راوێژی بە خەڵک و کەسایەتی و رێکخراوە مەدەنییەکان کرد.  دادگەی دەستوور رۆژی ١٠ی تەممووزی ٢٠٢١ داوانامەیەکی ئاراستەی پارتی دیموکراتی گەلان - هەدەپە کرد و ماوەی ٦٠ رۆژی پێدا بۆئەوەی لە بابەتی داخستنیدا بەرگری لەخۆی بکات و بەپێی رێکارە دەستوورییەکان بەڵگەنامە ئامادە بکات.  دواتر لە ١٦ی ئابی ٢٠٢١ کۆمیسیۆنی یاسایی و مافەکانی مرۆڤی هەدەپە داوایەکی ئاراستەی دادگەی دەستووری تورکیا کرد بۆئەوەی مۆڵەتەکەیان بۆ ٣٠ رۆژی دیکە درێژبکرێتەوە.   دادگەی دەستووری تورکیا رۆژی پێنجشەممە ٢ی ئەیلوولی ٢٠٢١ ئەو داواکارییەی بەرپرسانی هەدەپەی پەسندکرد و وادەی یەک مانگی دیکەی دایە هەدەپە بۆئەوەی لە بابەتی داخستنیدا بەرگری لەخۆی بکات.  هەدەپە سێیەمین گەورە فراکسیۆنی پەرلەمانی تورکیایە و لە دوایین هەڵبژاردنی پەرلەمانیدا کە ساڵی ٢٠١٨ بەڕێوەچوو، ١١.٧ % ی دەنگەکانی بردەوە و لە کۆی ٦٠٠ کورسیی پەرلەمان، ٦٧ کورسیی بەدەستهێنا، بەڵام متمانە لە دوو پەرلەمانتاری وەرگیرایەوە و ژمارەیەک پەرلەمانتاریش لە فراکسیۆنەکە دەرچوون. ئێستا خاوەن ٥٨ کورسییە.