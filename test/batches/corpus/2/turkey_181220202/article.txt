لە ڤیدیۆکۆنفرانسەکەدا پەیوەندییەکانی ئەنقەرە - بەرلین و پەیوەندییەکانی یەکێتیی ئەوروپا و ئەنقەرە لە قۆناخی داهاتوودا دوو تەوەری سەرەکی بوون.  هەر بەپێی راگەیێندراوەکەی سەرۆکایەتیی کۆماری تورکیا، ئەردۆغان داوایکردووە یەکێتیی ئەوروپا لاپەڕەیەکی نوێ لە پەیوەندییەکانی لەگەڵ تورکیا هەڵبداتەوە. هەروەها سوپاسی مێرکلی کردووە بەهۆی نیشاندانی هەڵوێستە ئەرێنییەکانی لەو بابەتەدا.  گرژییەکانی نێوان ئەنقەرە - ئەسیناش بابەتێکی دیکەی گفتوگۆکەیان بووە کە ئەردۆغان ئامادەیی تورکیای بۆ کردنەوەی دەرگایەکی گفتوگۆ لەگەڵ یۆنان خستووەتەڕوو و پێشنیازی کردووە بەرپرسانی یۆنان بیانوو نەگرن و خۆیان لە گفتوگۆ لانەدەن.   لە کۆتایی ڤیدیۆکۆنفرانسەکەشدا ئەردۆغان بە بۆنەی نزیکبوونەوەی ساڵی نوێی ٢٠٢١ ـەوە پیرۆزبایی لە مێرکل کردووە.  ئەوە لەکاتێکدایە یەکێتیی ئەوروپا جەخت لەوە دەکاتەوە کە لە هەنگاوەکانی تورکیا لە رۆژهەڵاتی دەریای ناوەڕاست رازی نییە و دەڵێت، ئەنقەرە گوێی بە بڕیار و هۆشدارییەکان نەداوە.