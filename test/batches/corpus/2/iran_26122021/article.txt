شەش مانگ بەسەر دەستبەکاربوونی کابینەی نوێی حکومەتی ئێران تێپەڕدەبێت، بەڵام تاوەکو ئێستا حکومەتەکەی رەئیسی هیچ هەنگاوێکی بۆ دروستکردنی کەرتی خانووبەرە لە شارەکانی ئێران جێبەجێنەکردووە، سەرۆککۆماریش دەڵێت، "ئەو بەڵێنەی کە دراوە دەبێت جیبەجێبکرێت. "  ئیبراهیم رەئیسی، سەرۆککۆماری ئێران گوتی، "ئەو بەڵێنەی کە داومانە بە خەڵک دەبێت جێبەجێیبکەین، لە هەر ساڵێکدا پێویستمان بە دروستکردنی زیاتر لە دوو ملیۆن خانووە، بەڵام ئێمە گوتمان یەک ملیۆن خانوو دروستدەکەین، چونکە هەر ئەوەندەمان بۆ جێبەجێدەکرێت، ئەوەش بە باشی لێکۆڵینەوەی بۆ کراوە و ئەرکی حکومەتە کە جێبەجێی بکات. "  بە گوتەی بەشێک لە بەرپرسانی ئێران، بەهۆی گرانبوونی کەلوپەلی بیناسازی، ئەو پڕۆژەیە پێویستی بە بودجەیەکی زیاترە لەوەی کە بۆی تەرخانکراوە، ئێستا حکومەت بانگهێشتی کۆمپانیا بیناسازییە بیانییەکانی کردووە بۆ جێبەجێکردنی پڕۆژەکە و پێدانی نەوت لەجیاتی پارە بە کۆمپانیاکان.  ئەحمەد دنیاماڵی، ئەندامی کۆمیسیۆنی بیناسازیی پەرلەمانی ئێران دەڵێت، کۆمپانیا بیناسازییەکانی نێوخۆ نرخی پێنج ملیۆن و ٥٠٠ هەزار تمەنیان لەسەر هەر مەترێک بیناسازیی داناوە، دەشڵیت، "لە دانوستاندنمان لەگەڵ کۆمپانیا بیانییەکاندا بە نرخی کەمتر لە سێ ملیۆن تمەن بۆ هەر مەترێک بیناسازیی گەیشتووین بەڕێککەوتن و بڕیارە لە جیاتی پارە، نەوتیان پێبدەین. "  بڕیاری بانگهێشتکردنی کۆمپانیا بیانییەکان بۆ دروستکردنی خانووبەرە لە ئێران، کاردانەوەی زۆری لێکەوتووەتەوە.   سەندیکای بیناسازیی ئێران لە کاردانەوەی ئەو بڕیارەی حکومەت باس لەوە دەکات، بەپێی رێژەی هەڵئاوسانی ئەمساڵ، نرخی هەر مەترێک بیناسازیی هەشت ملیۆن تێچووی دەبێت، ئەو بڕیارەی حکومەت خراپترکردنی دۆخی بیناسازییە لە وڵات، هەروەها پێیوایە جێبەجێکردنی پڕۆژەکە، کاریگەریی لەسەر دۆخی کرێکارانی نێوخۆییش دروست دەکات.   محەممەد مەحموود زادە، جێگری وەزیری رێگەوبان و خانووبەرە گوتی، "کۆمپانیا بیناسازییەکان بابەتێکی نوێیە کە ئێستا خەریکین کاری لەسەر دەکەین، بە مەبەستی کارکردن لەسەر کواڵیتیی خانووبەرەکان و هاوردەکردنی ئەو تەکنەلۆژییانەی کە ئێستا لەو بوارەدا کاری پێدەکەین هەندێک دانوستاندنمان کردوون کە بتوانین لە ماوەی ساڵێکدا ملیۆنێک خانوو دروستبکەین، ئەوەش بەو مانایە نییە کە ئێمە دەمانەوێت کرێکار یان کەلوپەلی بیناسازی لە دەرەوەی وڵاتەوە هاوردە بکەین، بابەتەکە زیاتر لەسەر کەڵک وەرگرتنە لە ئەزموونی ئەو وڵاتانە لە بواری بیناسازیدا. "  سەندیکای بیناسازیی ئێران دەڵێت، کێشەی خەڵک نەبوونی خانووبەرە نییە و ئێستا سێ ملیۆن خانووی چۆڵ لە ئێران هەن کە حکومەت ئەگەر بیەوێت دەتوانێت بە چاودێری لە بازاڕی خانووبەرەدا، هەر بەو خانووە چۆڵانە کێشەی بەشێک لە خەڵک چارەسەربکات.