سیاوەش بەهرامی، بەندکراوی سیاسیی کوردی خەڵکی ناوچەی داڵاهۆ و پێشمەرگەی پێشووی پارتی ئازادیی کوردستان، رۆژی ٢٨ - ٠٥ - ٢٠٢٢ لە تەمەنی ٢٩ ساڵی لە کرماشان گیانی لەدەستدا. ئەو لە مانگی سێی ئەمساڵەوە لە سنووری نەوسوودی شاری پاوە دەستبەسەرکرابوو و بەو هۆیەوە لە گرتووخانەی ئەو شارە راگیرابوو و رۆژی پێنجشەممەی هەفتەی رابردوو لە گرتووخانە هاتووەتە دەرەوە.  رێکخراوی مافی مرۆڤی هەنگاو دەڵێت، ئەو بەندکراوە سێ رۆژ دوای ئازادبوونی بە خواردنی حەب کۆتایی بە ژیانی خۆی هێناوە و هۆکاری خۆکوشتنەکەی نەزانراوە.  سیاوەش بەهرامی ساڵی ٢٠١٧ لە هەرێمی کوردستان بووەتە پێشمەرگەی پارتی ئازادیی کوردستان و دوای دوو ساڵ وازی لە پێشمەرگایەتی هێناوە و گەڕاوەتەوە کرماشان.  خەلیل نادری، بەرپرسی پەیوەندییەکانی پاک بە تۆڕی میدیایی رووداوی راگەیاند، بەپێی زانیارییەکانیان سیاوەش بەهرامی لەنێو گرتووخانەی پاوە ژەهرخوارد کراوە و رۆژی پێنجشەممە مۆڵەتی کاتی پێدراوە بێتە دەرەوە. هەروەها دەڵێت، هێزە ئەمنییەکان کەسوکاریان ناچارکردووە بڵێن خۆی کوشتووە.   تەرمی سیاوەش بەهرامی تاوەکو ئێستا رادەستی کەسوکاری نەکراوەتەوە و لە بەشی هەڵگرتنی مردووانی کرماشانە.