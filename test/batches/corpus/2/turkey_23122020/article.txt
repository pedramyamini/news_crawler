هەڵمەتەکە بایەخێکی گەورەی لەلایەن میدیای تورکیاوە پێدرا، دوای ئەوەی ئاراستەیەکی مەرگەساتاوی وەرگرت، بەهۆی خۆکوشتنی ئیبراهیم چولاک (٥١ ساڵ)، لە ١٠ی ئەم مانگەدا، دوای ئاشکرابوونی هەندێک نامەی ئەو نووسەرە، کە دەستەواژەی سێکسی و قسەی بێپەردەی تێدایە و بۆ ئافرەتانی کەمتەمەنتر لە خۆی، ناردوون.  هەڵمەتەکە بەبڵاوکردنەوەی نامەی سەرچاوە نەزانراو دەستیپێکرد، کە لە سۆشیالمیدیا بڵاوکرایەوە لەگەڵ هاشتاگی ' بەرامبەر گێچەڵ بێدەنگ مەبە '. هاشتاگەکە بەخێرایی بڵاوبووەوە، کەسایەتیی دیاری وڵاتەکەی بۆ لای خۆی کەمەندکێشکرد و هانی ئافرەتانیدا بۆ شکاندنی پەرژینی بێدەنگی، لەپێناو هەواڵدان لەو کردەوانەی ئەو ئەدیبانە ئەنجامیانداوە کە پێیانوایە ناوبانگیان پارێزبەندییان لە بەرامبەر لێپێچینەوەدا بۆ دروستدەکات.  هەڵمەتەکە بە ' توویت ' ێک لە رۆژی ٧ی ئەم مانگەدا دەستیپێکرد، لەرێگەی خانمێکەوە کە ناوی خوازراوی ' لەیلا سالینگر ' ی بەکارهێناوە. ئەو گرتەیەکی ڤیدیۆیی حەسەن عەلی تۆبتاش (٦٢ ساڵ)ی بڵاوکردەوە، کە بە ' فرانز کافکای رۆژهەڵات ' ناودەبرێت لە ناوەندی ئەدەبیدا. ئافرەتەکە لەگەڵ ڤیدیۆکەدا نووسی: "چەند کەس لە ئێمە چاوەڕێیە سکاڵا لەسەر ئەم پیاوە تۆمار بکات؟ ".  نامەکە دەرگای بۆ نزیکەی ٢٠ ئافرەت کردەوە، بۆ قسەکردن لەسەر گێچەڵپێکردنیان لەلایەن تۆبتاشەوە، ئەوان هاشتاگێکی دیکەیان دروستکرد، ناویاننا، "منیش"، هەروەها دەروازەی لەبەردەم شایەدیدانی رووداوەکانی گێچەڵکردنەکەدا کردەوە، لە دژی نووسەرانی دیکە.  لە ئەنجامی ئەو هەڵمەتەدا، ئیبراهیم چولاک، یەکێک لە نووسەرە گێچەڵکارەکان، نامەیەکی لە ' توویتەر ' بڵاوکردەوە و لە ئەنقەرە خۆی کوشت. ئەو لە نامەکەدا داوای لێبووردنی لە ماڵباتەکەی و هاوڕێکانی کرد، پەشیمانی لە کارەکانی دەربڕی و نووسی: "بۆ کۆتاییەکی لەو شێوەیە ئامادە نەبووم. دەمویست پیاوێکی باش بم، بەڵام لە هەوڵەکەمدا شکستم هێنا، چیدی توانای تەماشاکردنی ناوچاوی هاوژینەکەم و منداڵەکانم و هاوڕێکانمم نییە".  بەپێی میدیاکانی تورکیا، چولاک نامەی پڕ دەستەواژەی بێپەردە و سێکسیی بۆ ' لەیلا سالینگر ' ناردووە، ئەو بووە کڵپەی هەڵمەتەکان و دواتریش توویتەرەکەی خۆی داخست، پاش بڵاوبوونەوەی رووداوی خۆکوشتنی چولاک.  ئەو رووداوە، هانی ئافرەتانی دیکەی قوربانییانی گێچەڵیدا، بۆ هاتنەدەرەوە لە بێدەنگییەکانیان و باسکردنی ئاشکرای ئەوەی بەسەریان هاتووە. بیلین بوزلوک، خانمە نووسەر، ئەزموونی خۆی لەگەڵ تۆبتاشدا لەرێگەی رۆژنامەی ' حورییەت ' بڵاوکردەوە و نووسی: "یادەوەرییە تۆقێنەرەکانم بیردێنەوە". ئەو ئاشکرایکردووە چۆن ناچاربووە لە ئاودەستی ماڵەکەی تۆبتاشدا خۆی بەند بکات، دەرگاش لەسەر خۆی دابخات، کاتێک ساڵی ٢٠١١ تۆبتاش هەوڵیداوە لە ماڵەکەی خۆیدا دەستدرێژی بکاتە سەر.  ئەو نووسی، دوای ئەوەی هەوڵەکەی شکستیهێنا، تۆبتاش تەماشایەکی جلەکانی کردم و گوتی، ئەی بۆچی ئەو جلانەت لەبەرکردووە، ئەگەر رازی نیت بەو کارە؟  تۆبتاش لەبری ئارامکردنەوەی دۆخەکە، هێندەی دیکە ئاگرەکەی خۆشکرد کاتێک، بڵاوکراوەیەکی لەبارەی رووداوەکەوە بڵاوکردەوە و داوای لێبووردنی لە هەموو ئەو ئافرەتانەکرد، کە بەهۆی کارە نەشیاوەکانییەوە، "مامەڵەی ناکامڵانە"ی لەگەڵدا کردوون، ئەوەی بۆ عەقڵیەتی "پیاوانە"ی خۆی گێڕایەوە، رەتیکردەوە بەرپرسیاریێتی کارەکانی لە ئەستۆ بگرێت.  بوزلوک گوتی، ئەوە "داوای لێبووردنی کەسێک نییە کە لەدڵەوە پەشیمان بێت لەوەی کردوویەتی". بابەتەکە رەهەندێکی دیکەی وەرگرت، کاتێک تۆبتاش لە چاوپێکەوتنێکی رۆژنامەی ' میلیەت ' دا هەموو قسەکانی رەتکردەوە و گوتی: "هەرگیز شتی وا لە نێوانماندا رووینەداوە". بەڵام رۆژنامەکە هەمان رۆژ لەگەڵ قسەکانی تۆبتاش، لێدوانی پێنج ئافرەتی دیکەی بڵاوکردەوە، کە ئەو تۆمەتباری دەکەن بە گێچەڵ پێکردنیان، ئەو کارە وای لە دەزگای ' ئیڤرێست ' ی چاپ و بڵاوکردنەوە کرد، کارەکانی خۆی لەگەڵ تۆبتاشدا رابگرێت. چەندین دامەزراوەش خەڵاتەکانی خۆیان کشاندەوە کە پێشتر بە تۆبتاشیان دابوو.  ئازایەتی بوزلوک، هانی نووسەرێکی دیکەیدا بەناوی ئەسڵی تۆهۆمگۆ، ئاشکرای بکات بۆرا عەبدەی نووسەر، گێچەڵی پێکردووە. هەرچەندە عەبدە ئەو تۆمەتانەی رەتکردەوە، بەڵام خانەی ' ئیلیچیم ' کە کارەکانی ئەوی بڵاودەکردەوە، گرێبەستەکەی لەگەڵدا هەڵوەشاندەوە.  لە ئەنجامی زنجیرەیەک لە سکانداڵ کە لە ماوەیەکی کورتدا ئاشکرابوون، ناونیشانی ئیمێلێک بڵاوکرایەوە بۆ هاندانی ئەو ئافرەتانەی بوونەتە قوربانیی گێچەڵکردن، بۆ ئەوەی بەشداربن لە بڵاوکردنەوەی چیرۆکەکانیان. لە کاتێکدا پێشتر رووداوی لەو شێوەیە لە ناوەندە ئەدەبییەکانی تورکیادا بڵاوبوونەوە، بەڵام هەر زوو کپبوونەوە.  هەڵمەتەکانی ئەمجارە، سەرلەنوێ بڵاوکردنەوەی وتارێکیان بەدواداهات، کە پێشتر ساڵی ٢٠١٨، لەبارەی گەندەڵی نێو ناوەندە ئەدەبییەکانی تورکیا و خانەکانی بڵاوکردنەوە لەلایەن نازلی کارابیکەوە، بڵاوکرابووەوە، بەڵام رای گشتی نەوروژاندبوو.  وتارەکە لە ژێر ناوی "گێچەڵی سێکسی و چەوساندنەوە لە کەرتی پەخشی تورکیادا"، ئەمجارە دەنگدانەوەیەکی گەورەی بەدوای خۆیدا هێنا.  هەرچەندە رووداوەکانی ئەمجارە، ناوبانگی ژمارەیەک ئەدیبی وڵاتەکەی لەکەدارکرد، بەڵام تائێستا تۆمەتی تاوان ئاراستەی هیچکام لەوان نەکراوە، لە کاتێکدا چیرۆکی هاوشێوە پێشتر لە نێو ئەندامانی پارتی کۆمارییدا بڵاوکرانەوە (گەورەترین پارتی ئۆپۆزیسیۆنی وڵات)، ئەوان رووبەڕووی لێپێچینەوەی یاسایی بوونەوە، بەتۆمەتی گێچەڵ و دەستدرێژی، کارەکە بووە هۆی دەستلەکارکێشانەوەی چەندانیان لە پارتەکە، لەپێناو کاریگەریی دروستنەکردن لە پێگەی پارتەکە لە گۆڕەپانی سیاسی وڵات.