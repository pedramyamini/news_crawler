ناسا نەخشەی تورکیا و ئیستەنبووڵی بڵاوکردووەتەوە و رایگەیاندووە، بەشێکی زۆری ئەو سەرچاوانەی ئاو بۆ گەورە شارێکی وەک ئیستەنبووڵ دابین دەکەن، کە گەورەترین شاری تورکیایە و ژمارەی دانیشتوانی ١٥ ملیۆن کەسە، رێژەی ئاوی عەمبارکراویان بۆ کەمترین ئاست دابەزیووە لە ١٥ رابردوودا.   بەگوێرەی داتاکان لە هاوین و پاییزی ٢٠١٩ ـەوە بەهۆی کەمیی رێژەی بارانبارین ئاستی ئاوی بەنداوەکانی تورکیا بەشێوەیەکی بەرچاو کەمیکردووە. لە نیوەی دووەمی ساڵی ٢٠٢٠ دا کەمترین رێژەی باران بارین ٥ ساڵی رابردوودا تۆمار کراوە. لە سێ مانگی کۆتایی ٢٠٢٠ دا رێژەی باران بارین لە سەرتاسەری تورکیا و باکووری کوردستان ٤٨ % کەمتر بووە لە تێکڕای ساڵانی ١٩٨١ - ٢٠١٠ دا.  ناسا هۆشداری دەدات بەوەی ئەگەر دۆخەکە بەو شێوەیە بەردەوام بکات، کەرتی کشتوکاڵی تورکیا لە ٢٠٢١ دا لەژێر هەڕەشەیەکی گەورەدا دەمێنێتەوە. پێشبینی دەکرێ لە نیوەی دووەمی ئەم مانگەدا رێژەی بارانبارین زیادبکات، بەڵام بۆ ئەوەی ئاوی بەنداوەکان بگەنە ئاستێکی گونجاو، بەشێوەیەکی بەردەوام و درێژخایەن پێویست بە بارینی باران دەکات.  تیمەکانی شارەوانیی ئیستەنبووڵ ماوەی دوو هەفتەیە دەستیان کردووە بە کۆکردنەوەی ئەو خاشاک و پاشماوانەی دوای کشانەوەی ئاوی بەنداوەکان کە بەهۆی دابەزینی ئاستی ئاوی بەنداوەکان دەرکەوتوو. لە ماوەی ئەو دوو هەفتەیەدا، یەک هەزار و ٤٠٠ کارمەندی شارەوانی لە کەناراوەکانی ئەو ٧ بەنداوەی لە نێو سنووری کارگێڕی پارێزگای ئیستەنبووڵدان، ٤٠ تۆن خاشاکیان کۆکردووەتەوە.   ئەحمەد ئوغور ئیسکەندەرئۆغڵو، بەڕێوەبەری بەڕێوەبەرایەتیی خاوێنکردنەوەی ژینگەی ئیستەنبووڵ لەو بارەیەوە رایدەگەیێنێت، "پێشنیاز دەکەین دەست بکرێت بە بەرکاهێنانی ئاوەوە بگرن. بێجگە لەوە، زبڵ و خاشاکەکان فڕێنەدەنە نێو ئاوی بەنداوەکان و هیچ شوێنێکی دیکە. زبڵەکانیان تەنیا فڕێیان بدەنەوە ئەو شوێنانەی شارەوانی دەستنیشانی کردوون و ئەو حاویانەی بۆ زبڵ و خاشاک تەرخان کراون".