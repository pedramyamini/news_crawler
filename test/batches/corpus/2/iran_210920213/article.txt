فەخریزادە لە نۆڤێمبەری ٢٠٢٠ لەسەر رێگایەکی دەرەوەی تاران درایە بەر دەستڕێژی گوللە و کوژرا. ئەو زانیارییە نوێیانەی لەبارەی رووداوەکە و شێوازی کوشتنەکەوە ئاشکراکراون، زیاتر لە خەیاڵی زانستی دەچێت، لەبەرئەوەی کردەی سەرەکی کوشتنەکە، لەرێگەی رۆبۆتەوە  لەسەر خاکی ئێران ئەنجام دراوە.  رۆژنامەی ' نیویۆرک تایمز ' ی ئەمریکی، ئاشکرایکردووە، دۆناڵد ترەمپ، سەرۆکی پێشووی ئەمریکا بەشداریی لە کۆبوونەوەکانی تایبەت لەگەڵ تیمی کوشتنەکەدا کردووە، لە کاتێکدا هەمان رۆژنامە دووپاتیدەکاتەوە، کۆی ماوەی تیرۆرکردنی زانا ئێرانییەکە لە تەنیا خولەکێک زیاتر نەبووە و نزیکەی ١٥ گوللە ئاراستەی جەستەی فەخریزادە کراون.  رۆژنامە ئەمریکییەکە، راپۆرتێکی درێژی لەبارەی کردەی کوشتنەکەوە بڵاوکردووەتەوە، کردەکەی بە ' ئامانجێکی دوورەدەست ' ناوبردووە، لە کاتێکدا دەزگای هەواڵگریی ئێران، چەند جارێک هۆشداری پێشوەختەی داوەتە فەخریزادە بەوەی هەوڵی کوشتنی لەئارادایە، بەڵام ئەو هۆشدارییەکانی پشتگوێخستووە.  رۆژنامەکە روونیدەکاتەوە، لەبەرئەوەی ئیسرائیل هەر لەسەرەتاوە پێیوابووە، فەخریزادە باوک و بەرپرسی یەکەمی پڕۆگرامە ئەتۆمییەکەی ئێرانە، بۆیە لە ماوەی ١٤ ساڵی رابردوودا کوشتنی ئەوی کردووەتە ئامانجی سەرەکی خۆی، فەخریزادەش هەستی بەوە کردووە کە ئامانجی ئیسرائیلییەکانە، ئەوەندەشی هەڕەشەی جیاواز پێگەیشتووە، چیدی هەڕەشەکانی بەلاوە گرنگ نەبووە و هیچ بایەخی پێنەداون.  ' نیویۆرک تایمز ' دەڵێ، ساڵی ٢٠٠٩ تیمێکی ئیسرائیلی ئامادەسازیی تەواوی کردبوو بۆ کوشتنی فەخریزادە لە شوێنێکی نێو تاراندا، بەڵام لە دوا ساتەکاندا جێبەجێکردنی کارەکەیان راگرت، پاش ئەوەی تیمە ئیسرائیلییەکە گەیشتنە ئەو بڕوایەی کارەکەیان ئاشکرابووە و ئێرانییەکان بۆسەیان بۆ داناونەتەوە.  رۆژنامەکە ئاشکرایکردووە، مۆساد ' دەزگای هەواڵگریی ئیسرائیل ' ویستوویەتی کەرەستەی نوێ تاقیبکاتەوە لە کردەی کوشتنی زانا ئەتۆمییەکەدا، هەر بۆیە ژمارەیەک کرێگرتەی ئێرانی کە کاریان بۆ مۆساد کردووە، پیکابێکی شینی جۆری نیسان زامیاد، کە دروستکراوی ئێرانە و لە وڵاتەکەدا زۆر بەربڵاوە، لە قەراخی رێگەیەک بەجێهێشتووە. ئەو رێگایەی پیکابەکەی لێ بەجێهێڵراوە، رێگەی نێوان ئابسارد و رێگەی خێرای تاران بەیەکەوە دەبەستێتەوە، لە نێو ئەو پیکابەدا رەشاشێکی  جۆری ٧، ٦٢ ملیمەتر لە ژێر قوماش و پلاستیک و کەرەستەی بیناسازیدا لە پشتی پیکابەکەدا شاردراوەتەوە.  لە نزیک کاژێر یەکی پاشنیوەڕۆ، تیمی کوشتنەکە، زانیارییان بەدەستگەیشتووە کە فەخریزادە و هاوژینەکەی، لەگەڵ ژمارەیەک پاسەوان کە لە ئۆتۆمبێلی دیکەدان، بەرەو ئابسارد بەڕێدەکەون.  ئابسارد ناوچەیەکی نزیکی تارانە و بەشی زۆری کەسانی ناسراو و پارەداری ئێران لەو ناوچەیە ڤێلایان هەیە و پشووەکانی خۆیانی تێدا بەسەردەبەن.  سەرنجڕاکیش لە رووداوەکەدا ئەوەیە، کە رەشاشەکە لە کاتی کردەکەدا کەسی بەسەرەوە نەبووە، بەڵکو نیشانەگرێکی زۆر لێهاتوو، لە دووری سەدان کیلۆمەتر، (کەمتر یان زیاتر) لە بەردەم شاشەیەکی کۆمپیوتەردا دانیشتووە و سێرەی لە فەخریزادە گرتووەتەوە، کاتێک لەسەر رێگاکە لە پیکابەکە نزیکبووەتەوە، لە رێگەی کۆمپیوتەرەکەیەوە کۆنترۆڵی رەشاشەکەی کردووە و دەستیکردووە بە تەقەکردن لێی، ئەمە لە کاتێکدا روویداوە، کە سەرجەمی ئەندامانی تیمی کوشتنەکە، خاکی ئێرانیان بەجێهێشتووە.  تائێستا ئەو شوێنە دیار نییە کە نیشانەگرەکە، لێیەوە کۆنتڕۆڵی رەشاشەکەی کردووە بۆ تەقەکردن لە فەخریزادە.  دوای رووداوی تەقەکردنەکە، ئەو هەواڵانەی چیرۆکی شێوازی کوشتنی زانا ئەتۆمییەکەی ئێرانیان رادەگەیاند لەو پاشنیوەڕۆیەدا، جیاواز و هەڵە و جۆرێک لە شێواوییان پێوە دیاربوو، لە کاتێکدا هەندێک سەرچاوە دەیانگوت تیمی کوشتنەکە لەسەر رێگەی ئابسارد چاوەڕێی فەخریزادەیان کردووە و لەبۆسەدابوون بۆی تاوەکو کوشتوویانە، هەندێک راپۆرتی دیکە دەیانگوت دانیشتووانی نزیک لە ناوچەکە گوێیان لە دەنگی تەقینەوەیەکی گەورە بووە و دواتر گوێیان لە دەنگی تەقەش بوون. هاوکات میدیاکانی نزیک لە سوپای پاسداران باسیان لە روودانی تەقەی زۆر دەکرد لە نێوان پاسەوانەکانی فەخریزادە و نزیکەی ١٢ کەس لە تیمی کوشتنەکە.  بکوژی سەرەکی و ئەنجامدەری کردەی تەقەکردنەکە لە رووداوی کوشتنەکەی فەخریزادەدا، وەک رۆژنامەی ' نیویۆرک تایمز ' دەڵێت، تەنیا رۆبۆتێک بووە، هەربۆیە ئەو رۆژنامەیە چیرۆکی کوشتنەکە بە ' خەیاڵی زانستی ' ناودەبات، لە کاتێکدا بۆ وەرگرتنی زانیارییەکان و پشتڕاستکردنەوەیان، پشتی بە لێدوانی بەرپرسانی ئەمریکی، ئیسرائیلی و ئێرانی بەستووە، لە نێویاندا دوو بەرپرسی هەواڵگریی ئاگادار لە وردەکارییەکانی پلاندانان و جێبەجێکردنی کردەی کوشتنەکە.  رۆژنامەکە، نهێنیی سەرکەوتنی کارەکەی بۆ چەندین هۆکار گێڕاوەتەوە، لە نێویاندا شکستی سوپای پاسدارانی ئێران لە پڕۆسەیەکی ئاوها گەورەی ئاسایشیدا، هەروەها پلاندانان و چاودێری چڕ لەلایەن مۆساد و گوێپێنەدانی هەڕەشەکان لەلایەن فەخریزادە خۆیەوە.  بەپێی ئەوەی ئاشکراکراوە، کردەی کوشتنەکەی فەخریزادە، یەکەمین تاقیکردنەوەی ئامێرێکی ئۆتۆماتیکیی کوشتن بووە، کە زیرەکییەکی دەستکردی یەکجار لێهاتوو و چاوی کامێرایی وردی تێدا جێگیرکراوە و لە رێگەی مانگی دەستکردەوە کۆنترۆڵکراوە، دەتوانێ لە خولەکێکدا ٦٠٠ فیشەک بەیەکجار بتەقێنێت.  ئەو چەکی کوشتنەی لە کردەی کوشتنەکەدا بەکارهێنرا و لە دوورەوە کۆنترۆڵ دەکرێت، دەچێتە پاڵ درۆنەکان و سیستمی تەکنەلۆژیی زۆر بەرز و لێهاتوو، بەمەبەستی کوشتن لە دوورەوە، بەڵام گرنگیی چەکە نوێیەکە ئەوەیە کە وەک درۆنەکان لە ئاسماندا نابێتە جێگەی سەرنج، بەڵکو دەکرێ لە هەموو شوێنێک دابنرێت و کاری پێبکرێت، هەر ئەوەش هۆکارە بۆ گۆڕینی شێوازی ئەو شەڕەی دەکرێ لە داهاتوودا رووبدات.  بەپێی چیرۆکی گێڕدراوە لە رووداوەکەدا، بیرۆکەی کوشتنەکە لە دوای ژمارەیەک کۆبوونەوە لە کۆتاییەکانی ٢٠١٩ دا خراوەتە بواری پراکتیکەوە و لە سەرەتای ٢٠٢٠ دا جێبەجێکرا، ئەوانەی لەو کۆبوونەوانەدا بەشداربوون، بەرپرسانی ئیسرائیلی بوون بە سەرۆکایەتی یوسی کۆهین، بەرپرسی پێشووی دەزگای هەواڵگریی ئیسرائیل، لەگەڵ چەندین بەرپرسی دیکەی باڵای ئیسرائیل و نائیسرائیلی، لە نێویاندا دۆناڵد ترەمپ، سەرۆکی پێشووی ئەمریکا، مایک پۆمپەیۆ، وەزیری پێشووی دەرەوەی ئەمریکا و جینا هاسبیل، سەرۆکی پێشووی دەزگای هەواڵگریی ئەمریکا ' سی ئای ئەی '.  هەمان ئەو سەرچاوەیە دەڵێ، "کۆهین لیستێکی داوەتە ئەمریکییەکان، بەناوی ئەو کردانەی دەکرێ ئەنجام بدرێن، لە نێویاندا کردەی کوشتنی فەخریزادە، ئەو زانایە لە سەرووی داواکراوانی لیستەکەدا بوون، تێیدا روونکراوەتەوە کە ئیسرائیل لە ساڵی ٢٠٠٧ ەوە هەوڵی کوشتنی ئەو دەدات و هیچ کاتێک وازی لە ویستی کوشتنی ئەو نەهێناوە".  ساڵی ٢٠١٨، بینیامین ناتانیاهۆ، سەرۆکوەزیرانی پێشووی ئیسرائیل، کۆنگرەیەکی رۆژنامەڤانی بەمەبەستی خستنەڕووی هەندێک بەڵگەنامە ئەنجامدا، کە مۆساد لە ئەرشیڤی دەزگای ئەتۆمیی ئێران دزیبوونی پاش هاککردنی، ئەوکات ناتانیاهۆ گوتی تاران تائێستا پڕۆگرامێکی ئەتۆمیی چالاکی هەیە. هەر لەو کۆنگرەیەدا چەندینجار ناوی فەخریزادەی هێنا و داوای لە ئامادەبووان کرد ئەو ناوەیان لەبیر بێت.  رۆژنامەکە دەڵێ، لەگەڵ هاتنی زانیاری هەواڵگریی زیاتر، دەرکەوت راگرتنی فەخریزادە کارێکی ئەستەمە، چونکە ئێرانییەکان لە دوای کوشتنی قاسم سولەیمانییەوە، رێوشوێنە ئاسایشییەکانی چواردەوری زانا ئێرانییەکەیان تووندترکردبوو، چونکە دەیانزانی ئەو داواکراوی یەکەمی نێو لیستی مۆسادە بۆ کوشتن.  راپۆرتەکە دەڵێت: "بیرۆکەی بوونی رەشاشێکی جێگیرکراو کە لە دوورەوە کۆنترۆڵ بکرێت زوو خرایە روو، بەڵام هەندێک گرێوگۆڵی لۆجیستی هەبوون بۆ گەیاندنی بەشوێنی مەبەست، ئەمە جیا لەوەی قەبارەی رەشاشەکە و کێشەکەی زۆر بوو، نەدەکرا بە ئاسانی بگوازرێتەوە و بشاردرێتەوە، جگە لەوە، گرێوگۆڵە ئاڵۆزەکە ئەوەبوو کە دەبوو کەسانێکی نزیک لە شوێنی تەقەکردنەکە، کردەی کوشتنەکە لە رێگەی مانگە دەستکردەکانەوە جێبەجێبکەن، فەرمان بە چەکەکە بکەن لە سات و شوێنی پێویستدا، بە وردی تەقە بکات".  ' رۆبۆتە بکوژەکە ' وەک ئەوەی لە راپۆرتەکەدا هاتووە، لێکدانەوەکانی مۆسادی بەشێوەیەکی قووڵ گۆڕی، چونکە هەواڵگریی ئیسرائیل لەسەر بنەمایەکی زۆر دێرین کاردەکات کە وەک دەستووری دەزگاکە وایە، ئەو بنەمایە دەڵێ، (ئەگەر ئەگەری سەلامەت دەرچوونی ئەنجامدەرانی هەر کردەیەک لە ئارادانەبوو، هیچ کردەیەک ئەنجام نادرێت)، چونکە مەرجە ئەنجامدەران و کرێگرتە و سیخوڕەکان لەهەر کردەیەکدا، بە سەلامەتی و بەبێ زیان لە مەیدانی کارەکە بکشێنەوە.  مۆساد رووبەڕووی زنجیرەیەک کێشەی تایبەت بەبەکارهێنانی رەشاشە کۆنترۆڵکراوەکە بووەوە، یەکەمینی ئەو کێشانە، چۆنیەتی دانانی بوو لە شوێن و جێگەی پێویست. بەرپرسێکی ئاگادار لە وردەکاریی پلانەکە، ئاشکرایکردووە، ئیسرائیل رەشاشێکی بەلجیکی لە جۆری FN MAG بەستراوە بە رۆبۆتێکی پێشکەوتوو دەستنیشانکردووە بۆ کردەکە، لەکاتێكدا رەشاشەکە و رۆبۆت و کەرەستەکانی دیکەی پێویست بۆ کارەکە کێشی هەموویان پێکەوە نزیکەی یەک تۆن دەبوو، لەبەرئەوە کەرەستەکان بەشبەشکراون بۆ بچووکترین پێکهاتە و پارچە پارچە دزەیان پێکراوەتە ناو ئێرانەوە لە کاتی جیاوازدا، دواتر لە ئێران، بەنهێنی پێکەوە لکێنراونەتەوە.  لە کاتی دروستکردنیدا، رۆبۆتەکە بەشێوەیەک دروستکراوە، تاوەکو لەگەڵ قەبارەی پیکابی زامیاددا یەکبێتەوە و بگونجێت، کامێراش لەسەر هەموو رووگەکانی زامیادەکە جێگیرکراوە، تاوەکو ژووری کۆنترۆڵ بتوانن هەموو گۆشەکانی پیکابەکە ببینن و تەنیا چاویان لەسەر ئامانجەکە نەبێت بەتەنیا، ئەمە جیا لەوەی پیکابەکە بەتەواوی تیئێنتی رێژکراوە، تاوەکو لە دوای سەرگرتنی کردەی کوشتنەکە بتەقێنرێتەوە و هیچ پارچەیەکی ساخی وەک بەڵگە نەکەوێتە دەست ئێرانییەکان".  مۆساد لە بەکارهێنانی چەکەکەدا رووبەڕووی گرێوگۆڵی نوێ بووەوە، راپۆرتەکە روونیدەکاتەوە، کردەی تەقەکردنەکە دەبووە هۆی لەرزاندنی رەشاشەکە خۆی بەهۆی هێزی تەقاندنی گوللەکانەوە کە لەسەر پشتی پیکابەکە جێگیرکرابوو، ئەمەش لەبەرئەوەی پیکابەکە لە دۆخی راوەستانەوە تەقەی دەکرد، دەبووە هۆکاری جووڵە و لەرزینی کۆی پیکابەکە و بەوەش ئاراستەی فیشەکە تەقێنراوەکان دەگۆڕان.  جیا لەوەش، هەرچەندە کۆمپیوتەرێکی کۆنترۆڵکراو لەرێگەی مانگی دەستکردەوە، بەخێرایی تیشک زانیارییە نێردراوەکانی چەکەکەی وەردەگرت، بەڵام هێشتا دواکەوتنێکی کەم لە گەیشتنی زانیارییەکاندا هەبوو، بەوەش گۆڕینی ئاراستەی تەقەکردن لە ئامانجەکە کاتێکی زیاتری دەویست و بەوەش ئاراستەی تەقەکردنەکە بەئاسانی نەدەگەیشتە ئامانجەکە و بەبێ کێشە نەیدەپێکا، هەر بۆیە کارکرا لەسەر ئامادەکردن و کارکردنی رۆبۆتەکە بەشێوەیەک کە بتوانێ مامەڵە لەگەڵ دواکەوتنی زانیارییەکان، جووڵەی پیکابەکە و خێرایی ئۆتۆمبێلەکەی فەخریزادەدا بکات.  رۆژنامەکە دەڵێ، "دوا ئاڵنگاری بەردەم کردەکە، بەدیاریکراوی، ئەوەبوو کە فەخریزادە خۆی ئۆتۆمبێلەکەی خۆی لێبخوڕێت نەک پاسەوان، یان کوڕ یان هاوژینەکەی، لە کاتێکدا ئێسرائیل بە ئاسانی ناتوانێ لەوە دڵنیابێتەوە، کێ ئۆتۆمبێلەکەی فەخریزادە لێدەخورێت؟ خۆی یان کەسێکی دیکە؟ ".  کردەکە زۆر ئاڵۆزتر لەو کردانە دەهاتە بەرچاو کە ئیسرائیل لە ناوچەکانی دیکەدا ئەنجامیان دەدات، لە شێوەی بەئامانجکردنی هەر کەسێک لە رێگەی درۆنەوە لە ناوچەکانی فەلەستین، راپۆرتەکە دەڵێ: "دەکرا درۆنێک بنێردرێتە سەر ناوچەی ئەبسارد بۆ ئەنجامدانی کردەی کوشتنەکە، بەڵام ئەمە هەموو کردەکەی دەخستە بەردەم مەترسیی ئاشکرابوونەوە، بۆیە چارەسەر ئەوەبوو ئۆتۆمبێلێکی ساختەی پەککەوتوو، کە لەسەر جەگێکە و تایەیەکی پێوە نییە، لەسەر رێگەیەکی لاوەکی نزیک لە رێگەی سەرەکی بەدووریی نزیکەی سێ تاوەکو چوار میل لەو ناوچەیەی بۆ تەقەکردنەکە دەستنیشانکرابوو، لەگەڵ بوونی کامێرایەکی دیکە لەسەر رێگاکە بۆ ئەوەی ئۆتۆمبێلەکان لەو ناوچەیدا خێراییان کەمبکەنەوە و بەهێواشی بڕۆن، باشترین بژاردە بوو.  کردەکە، بەرەبەیانی رۆژی هەینی دەستیپێکرد، بەرپرسە ئیسرائیلییەکان دوا هۆشدارییان دایە ئەمریکییەکان، لەبارەی کاژێری سفری کردەکە، لە کاتێکدا هەمان رۆژ بەرپرسە ئاسایشییەکانی ئێران، هۆشداریی نوێیان بە فەخریزادە داوە لەوەی کە هەڕەشەی راستەقینەی لەسەرە و پێویستە بۆ هیچ شوێنێک نەچێت.  کوڕەکەی فەخریزادە و بەرپرسە ئێرانییەکان ئەوەیان پشتڕاستکردووەتەوە، کە هۆشداری تەواو بە زانا ئێرانییەکە دراوە لەو رۆژەدا، لەبارەی ئەو هەڕەشانەی لەسەریەتی، بەڵام ئەو گوێی بە هۆشدارییەکان نەداوە، رەتیکردووەتەوە بچێتە نێو ئۆتۆمبێلێکی گوللەنەبڕەوە لە کاتی هاتوچۆدا، جیا لەوەش سووربووە لەسەرئەوەی خۆی ئۆتۆمبێلەکەی خۆی لێبخوڕێت.  کەمێک بەر لە کاژێر ٣: ٣٠ی پاشنیوەڕۆ بەکاتی ناوخۆی تاران، کاروانی ئۆتۆمبێلەکانی فەخریزادە گەیشتە یەکتربڕێکی (ترافیکلایتی) سەر رێگەی فەیروزکوە، لەوێ ئۆتۆمبێلەکەی فەخریزادە کەمێک راوەستا، ئەوە هەلیدایە کرێگرتەکان، زانا ئێرانییەکە لە نێو ئۆتۆمبێلەکەیدا بناسنەوە و ببینن کە هاوژینەکەی لە تەنیشت فەخریزادەوە دانیشتووە.  پاش دەرچوون لە یەکتربڕەکە، کاروانی ئۆتۆمبێلەکانی فەخریزادە بەلای چەپدا رۆیشت بە ئاراستەی شەقامی خومەینی، دواتر ئەو ئۆتۆمبێلەی لە پێشەوەی کاروانەکە بوو، لایدا و رێگەیەکی دیکەی گرتەبەر، ئەمە وایکرد ئۆتۆمبێلەکەی فەخریزادە بەتەنیا و ئاشکرا بەڕێگەکەدا رێبکات.  ساتەکان خاو و خاوتر بوونەوە، فەخریزادە لە نێو ئۆتۆمبێلەکەیدایە و هاوژینەکەی لە تەنیشتیەتی، تاسەیەک هاتە پێشی ئۆتۆمبێلەکەی فەخریزادە، ناچاربوو خێراییەکەی کەمبکاتەوە، سەگێکی بەرەڵا بەبەردەمی ئۆتۆمبێلەکەدا، لە شەقامەکە پەڕیوە.. هێشتا سەگەکە کەمێک لە نیوە زیاتری رێگەکەی بڕیبوو، کە رەشاشەکە دەستیکرد بە تەقەکردن و ژمارەیەک فیشەکی بە ئاراستەی پێشەوەی ئۆتۆمبێلەکەی فەخریزادە تەقاند... رووداوەکە خێرابوو، بێدەنگی باڵی بەسەر دیمەنەکەدا کێشا، هێشتا دیارنەبوو فەخریزادە پێکراوە یان نا، ئۆتۆمبێلەکەی هێواش هێواش بەرەو قەراخی رێگاکە رۆیشت و لە کەناریدا وەستایەوە.  وەستانی ئۆتۆمبێلەکە هەلێکی دیکەی تەقەکردنی رەخساند، رەشاشەکە لوولەکەی خۆی خستە سەر جامی پێشەوەی ئۆتۆمبێلەکە و ژمارەیەک گوللەی دیکەی تەقاند بە ئاراستەی بەشی لای چەپی کوشنی پێشەوەی ئۆتۆمبێلەکە، کە فەخریزادە لەسەری دانیشتبوو، هێشتا روون نەبوو، ئاخۆ ئەو گوللانە فەخریزادەیان پێکاوە یان نا، بەڵام سێ گوللە بە جامی پێشەوەی ئۆتۆمبێلەکەوە نران و لانیکەم یەکێک لەوان شانی زانا ئێرانییەکەی پێکا، '  ئاژانسی دەنگوباسی فارس ' ی ئێرانی ئەوکات گوتی، سێ گوللە جامی پێشەوەی ئۆتۆمبێلەکەیان بڕیوە و بەر بڕبڕەی پشتی فەخریزادە کەوتوون.  تاکە رووداوی ناو کۆی کردەی کوشتنەکە، کە بەو شێوەیە بەڕێوەنەچوو کە پلانی بۆ دانرابوو، تەقینەوەی پیکابە شینەکە بوو، دوای تەقەکان پیکابەکە دەستبەجێ لە شوێنی خۆیدا تەقییەوە، بەڵام بەو شێوەیە نەبوو کە ئیسرائیلییەکان پلانیان بۆ دانابوو، چونکە ئیسرائیلییەکان وا پلانیان دانابوو کە ئۆتۆمبێلەکە و کەرەستەکانی ناوی زۆر بەخراپی بتەقنەوە و هەپروون هەپروون ببن و ببنە پارچەی بچووک بچووک، تاوەکو ئێرانییەکان تێنەگەن لەوەی چی روویداوە، بەڵام هێزی تەقینەوەکە ئەوەی نەکرد و کەرەستەکانی پشتی پیکابەکە بەپارچەی گەورە گەورە بەهەوادا فڕین و دواتر کەوتنە سەر زەوی و بەسەر شوێنەکانی نزیکی تەقینەوەکەدا پەرتبوون. ئەو جۆرە تەقینەوەیە بووە هۆکاری پەکخستنی رەشاش و کەرەستەکانی نێو پشتی پیکابەکە، بەڵام نەبووە هۆکاری لەناوبردنی تەواوی کەرەستەکان وەک ئەوەی پلانی بۆ دانرابوو.  رۆژنامەی نیویۆرک تایمز دەڵێ، هەڵسەنگاندنە سەرەتاییەکانی پسپۆڕەکانی سوپای پاسداران بۆ رووداوەکە دروستبوو، کاتێک رایگەیاند، هێرشەکە لە رێگەی رەشاشێکی زیرەکی کۆنترۆڵکراو لە دوورەوە ئەنجامدراوە، لە کاتێکدا کۆی ماوەی کردەکە تەنیا یەک خولەکی خایاند و تێیدا ١٥ گوللە بە ئاڕاستەی ئۆتۆمبێلەکەی فەخریزادە، باوکی پڕۆگرامی ئەتۆمیی ئێران تەقێنران.