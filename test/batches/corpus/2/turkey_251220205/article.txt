رەجەب تەیب ئەردۆغان، سەرۆککۆماری تورکیا لە بارەی بڕیارەکەی دادگای مافی مرۆڤی ئەوروپاوە گوتی: "دادگای مافی مرۆڤی ئەوروپا ناتوانێت لە بری دادگاکانی ئێمە بڕیار بدات. ئەو بڕیارانەی لێرەدا دەدرێن، تەنیا لەلایەن دادگاکانی خۆمانەوە هەڵسەنگاندنیان بۆ دەکرێت. " ئەو رەتیکردەوە پابەندی بڕیاری دادگا ئەوروپییەکە ببێت.   دوای ئەوە کەمال کڵچدارئۆغڵو، سەرۆکی پارتی گەلی کۆماری (جەهەپە) لە کاتی پێشکەشکردنی گوتارێک لە ١٠٠ ەمین کۆبوونەوەی یەکەی پەروەردەیی پارتەکەیدا لەو بارەیەوە رەخنەی لە ئەردۆغان گرت و گوتی بەمشێوەیە ناتوانن چاوەڕێ بکەن ئەوروپا رێز لە تورکیا بگرێت.   کڵچادرئۆغڵو لە کۆبوونەوە پەروەردەییەکەدا بە بەشداربووانی گوت، پێویستە ئەم رووداوانە لە وانە پەیوەندیدارەکان بە قوتابیانی تورکیا بگوترێنەوە و ئەوانیش ئەم هەڵوێستانەی حکومەتی تورکیا بزانن.  هەروەها سەرۆکی جەهەپە گوتی کە ئەردۆغان دەوڵەتی تورکیا بە دەوڵەتی کەسیی خۆی دەزانێت و دادگاکانی وڵاتی ناچار کردووە تەنیا پابەندی بڕیار و رێنماییەکانی خۆی ببن.  کەمال کڵچدارئۆغڵو رایگەیاند: "دادگای مافی مرۆڤی ئەوروپا بڕیار دەدات. پێویستە هەمووان پابەندی ئەم بریارە بن، تەنیا تورکیا نییە. هەموو ئەو وڵاتانەی بەڵێننامەی پابەندبوون بە دادگای مافی مرۆڤی ئەوروپایان هەیە و ئەمەیان بە یاسا کردووە و خستوویانەتە دەستووری خۆیان، لەسەریانە پابەندی بڕیارەکان بن. دادگای مافی مرۆڤی ئەوروپا لەبارەی سەلاحەددین دەمیرتاشەوە بڕیاری دا. دوێنێ لەو گوتارەی پێشکەشیکرد [ئەردۆغان] دەڵێت: ' من پابەندی ئەو بڕیارە نابم، ئێمە پابەند نابین.' باشە تۆ کێیت؟ کێیت؟ "  سەلاحەددین دەمیرتاش زیاتر لە چوار ساڵە خراوەتە زیندانەوە. ئەگەرچی جارێک دادگا بڕیاری بێتاوانبوونی لەبارەیەوە دەرکرد، بەڵام تۆمەتێکی دیکەی درایەپاڵ و ئازادنەکرا.  ئەمە دووەم جارە دادگای مافی مرۆڤی ئەوروپا داوای دەستبەجێ ئازادکردنی دەمیرتاش دەکات. پابەندنەبوونی تورکیا بەم بڕیارەوە لە کاتێکدایە لە دووەم خاڵی مەرجە کۆمەڵگەییەکان بۆ بوونە ئەندام لە یەکێتیی ئەوروپادا هاتووە: وڵاتی بەربژێر پێویستە بە هەموو بڕیار و یاساکانی یەکێتیی ئەوروپاوە پابەند بێت.