رۆژی دووشەممە ١٤ی کانوونی یەکەمی ٢٠٢٠ بەهۆی کڕینی سیستەمی ئێس ٤٠٠ی رووسی لەلایەن تورکیاوە، ئەمریکا بە فەرمی سزای بەسەر بەڕێوەبەرایەتیی کەرتی پیشەسازیی بەرگریی ئەو وڵاتە و ئیسماعیل دەمیری سەرۆکیدا سەپاند و سامان و دارایی ناوبراو سڕدەکرێت و ڤیزای ئەمریکاشی پێنادرێت. تورکیا سەرکۆنەی سزاکانی ئەمریکا دەکات و دەڵێت، "لە کاتی گونجاودا" وەڵامی دروستیان دەبێت.  بڕیارەکەی ئەمریکا لەلایەن تورکیا و رووسیاوە سەرکۆنە کرا، وەزیری دەرەوەی رووسیا سزاکانی بە "نایاسایی" ناوبرد و گوتی، سزاکان دەرخەری ئەوەن کە ئەمریکا "لووتبەرزە بەرامبەر یاسای نێودەوڵەتی". هاوکات ئێرانیش سەرکۆنەی بڕیارەکەی ئەمریکای کرد.  لەنوێترین کاردانەوەشدا رەجەب تەییب ئەردۆغان، سەرۆککۆماری تورکیا دەڵێت: "بۆ ئەوەی کەرتی پیشەسازیی بەرگریمان لە هەموو روویەکەوە سەربەخۆ بێت، دوو ئەوەندەی جاران کاردەکەین. ئەو پڕۆژانە خێرادەکەین کە سەرۆکایەتیی پیشەسازیی بەرگری کردوونی. پاڵپشتییەکی زیاتری کۆمپانیاکانی کەرتی پیشەسازی بەرگریمان دەکەین".  یەکەمجارە ئەمریکا یاسای کاتسا کە "یاسای بەرەنگاربوونەوەی دژایەتیکردنی ئەمریکایە لە رێگەی سەپاندنی سزاوە"، لەبەرامبەر وڵاتێکی هاوپەیمانی خۆی بەکاردەهێنێت.   کلارک کوپەر، یاریدەدەری وەزیری دەرەوەی ئەمریکا لە لێدوانێكی تایبەتدا بە تۆڕی میدیایی رووداو راگەیاند، ئامانجی سزاکانیان لەدژی تورکیا چاککردنەوەی رێچکەی هاوپەیمانییەکەیانە لەگەڵ تورکیا و بەهێزکردنیەتی نەک بە پێچەوانەوە. دەڵێت: "باشە، من پێتان دەڵێم چەند هێڵی پەیوەندی لەنێوان ئەمریکا و تورکیادا هەن. لەبیرتان بێت کە سزاکان لەسەر سەرۆکایەتیی پیشەسازیی بەرگری دەبێت نەک سوپای تورکیا. بێگومان هەر چۆنێک بێت ئێمە پەیوەندییەکی دووقۆڵیمان هەیە، بێگومان لە رێگەی هاوپەیمانیی ناتۆشەوە پەیوەندیمان هەیە. بۆیە بێگومان ئەم سزایانە بەڕاستی ئەو شتەن کە رەنگە لە سەربازیدا پێیان بگوترێت هێنانەوە بۆ سەر رێگەی راست".  سەرەڕای هۆشدارییەکانی ئەمریکا و ناتۆ، تورکیا سووربوو لەسەر کڕینی سیستەمی بەرگری S - ٤٠٠ی رووسی. لە هاوینی ٢٠١٩ سیستمەکە گەیشتە تورکیا، لە مانگی تشرینی یەکەمی ئەمساڵیش سیستەمەکەی تاقیکردەوە.   پێشتریش فراكسیۆنه‌كانی ئاكپارتی، جەهەپە، مه‌هه‌په و ئیی پارتی له‌باره‌ی بڕیاری سزاكانی ئه‌مریكا بەسەر تورکیا، راگەیێندراوێکی هاوبه‌شیان بڵاوكرده‌وه و داوایان كرد "ئه‌مریكا هەرچی زووه له‌و هه‌ڵه ترسناكه پاشگه‌ز ببێته‌وه".  لە راگەيێندراوەكەدا بڕيارى ئەو سزايانەى ئەمريكا، كە لە رۆژی ١٤ ى كانوونى يەكەمى ٢٠٢٠ بەسەر توركياى سەپاند، رەتدەکاتەوە و تێيدا هاتووە "توركيا، بۆ ئاسايشى نيشتمانى لە هيچ هەنگاوێك سڵ ناكاتەوە. لەم بابەتەدا وڵاتێك نييە كە لە بەرامبەر هەڕەشە و سزادا هەنگاو بەرەو پاش بنێت. روانگەى سەروەرى بەبێ مەرج بۆ گەلە، لە هەنگاوناندا تەنیا خەڵك لێپرسينەوە دەكات".  ئەو فراکسیۆنانەی پەرلەمانی تورکیا دەشڵێن "ئەو هەنگاوە هەڵەيەى كە ئەمريكا ناويەتى لەگەڵ گیانی هاوپەيمانى ناگونجێت. ئەوە روونە كە هيچ سوودێكى نابێت بۆ بەرەوپێشبردنى پەيوەندييەكانمان كە لەسەر بنەماى رێز لەيەكتر بونيادنراوە. توركيا، وڵاتێكە ئەوەى لەسەرى بێت بۆ ئاشتى و ئارامى لە سياسەتى دەرەوەیدا كردوويەتى".