رەجەب تەیب ئەردۆغان ئاماژەی بەوە کرد، ١٨٠ فڕۆكەی بێفڕۆكەوانی جەنگی و چاودێرییان لەلایەن سوپای چوار وڵاتەوە بەکاردەهێندرێن و روونیشیكردەوە، "پۆڵەندا یەكەم وڵاتی ئەندامی ناتۆیە، فڕۆكەی بێفڕۆكەوان لە توركیا دەكڕێت. رێككەوتننامەی هاوئاهەنگیی سەربازیمان لەگەڵ پۆڵەندا واژۆكردووە بۆ ئەوەی ئەو وڵاتە بتوانێت سوود لە تەكنۆلۆژیای جەنگیی توركیا وەربگرێت و لەو رێگەیەوە بتوانن ئاسمانی وڵاتەكەیان لە هێرشە جۆراوجۆرەكان بپارێزن".   ئەردۆغان گوتی "تیرۆر بەدەستی ئەم تەكنەلۆژیا نوێیانەی توركیاوە دەناڵێنێت و توانیومانە خاكمان بپارێزین، مەترسییەكانی گرووپە تیرۆریستەكان بەڕێژەیەكی بەرچاو کەم بکەینەوە، كۆنترۆڵی ئاسمان بكەین و گورز لە حەشارگە و پەناگە و جموجووڵی تیرۆریستان بوەشێنین".   رۆژی ٢٤ی ئایاری ٢٠٢١، رەجەب تەیب ئەردۆغان و ئاندرێژ سێباستیان دودا، سەرۆکی پۆڵەندا لە ئەنقەرە واژۆیان لەسەر رێککەوتنی کڕین و فرۆشتنی ٢٤ فڕۆکەی بێفڕۆکەوان لە جۆری بایراكتار TB ٢ کرد. بەگوێرەی رێککەوتنەکە، فڕۆکە بێفڕۆکەوانەکان لە ئایاری ٢٠٢٢ رادەستی پۆڵەندا دەکرێن.   ئەمە یەکەمجارە، وڵاتێکی ئەندام لە ناتۆ فڕۆکەی بێفڕۆکەوان لە تورکیا بکڕێت. بەرپرسانی تورکیا دەڵێن، فڕۆکەی بێفڕۆکەوان لە جۆری Bayraktar TB ٢ لە هەرێمی قەرەباخی ئازەربایجان دژی سوپای ئەرمینیا، لە رۆژئاوای کوردستان دژی هەسەدە، لە لیبیا دژی هێزەکانی خەلیفە حەفتەر و لە هەرێمی کوردستان دژی پەکەکە کاریگەر بووە. ئازەربایجان لە ریزبەندی یەکەمی کڕیاری ئەو فرۆکە بێفڕۆکەوانەیە. قەتەر لە ریزبەندی دووەم و، ئۆکراینا لە ریزبەندی سێیەم دێت.    بەگوێرەی ئاماری فەرمیی وەزارەتی بازرگانیی تورکیا و ئەنجوومەنی هەناردەکارانی ئەو وڵاتە، لەماوەی چوار مانگی ئەمساڵدا تورکیا بە بەهای ٩٥٠ ملیۆن دۆلار فڕۆکەی بێفڕۆکەوانی فرۆشتووەتە وڵاتان. بەمەش رێژەی هەناردەی فڕۆکەی بێفڕۆکەوان بەراورد بە چوار مانگی ساڵی ٢٠٢٠ بەڕێژەی ٤٧.٧ % زیادیکردووە.   بەگوێرەی ئامارە فەرمییەکە، تورکیا لە کانوونی دووەمی ئەمساڵدا بەبڕی ١٦٦.٩ ملیۆن دۆلار، لە مانگی شوباتدا بەبڕی ٢٣٣.٢ ملیۆن دۆلار، لە مانگی ئاداردا بە بڕی ٢٤٦.٩ ملیۆن دۆلار و لە مانگی نیساندا بە بڕی ٣٠٢.٥ ملیۆن دۆلار فڕۆکەی بێفڕۆکەوان و کەرەستەی پیشەسازیی بەرگریی تایبەت بەم درۆنانە فرۆشتووە.