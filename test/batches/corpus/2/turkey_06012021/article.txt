فه‌خره‌دین كۆجا، وه‌زیری ته‌ندروستیی توركیا له هه‌ژماری فه‌رمیی خۆی له تویتەر رایگه‌یاند كه له‌باره‌ی پێشخستنی ڤاكسینی ڤایرۆسی كۆرۆنای نوێ له وه‌زاره‌ت به به‌شداری لایه‌نه په‌یوه‌ندیداره‌كان كۆبوونه‌وه‌یه‌كیان کردووە.   کۆجا گوتی: "پرۆسه‌ی پێشخستنی ڤاكسینی كۆرۆنا له تورکیا به‌رده‌وامه و تاوەکو ئێستا ١٧ جۆر ڤاكسینمان پێش خستووه. ئێستاش داوای رێگه‌پێدانمان له دامه‌زراوه‌ی ئامێره پزیشكییه‌كان و ده‌رمانی توركیا كردووه بۆ تاقیكردنه‌وه‌ی سێ جۆر ڤاكسین له‌سه‌ر مرۆڤ. ئه‌م ڤاكسینانه گه‌یشتوونه‌ته ئاستێك كه له‌سه‌ر مرۆڤ تاقی بكرێنه‌وه. "  کۆجا لەبارەی هەنگاو و قۆناخەکانی ڤاکسینەکە گوتی: "دامه‌زراوه په‌یوه‌ندیداره‌كانمان بۆ ئه‌وه‌ی ڤاكسینه‌كان زوو به‌كاربهێندرێن، به ته‌واوی هێزی خۆیانه‌وه كار ده‌كه‌ن. له‌و باوه‌ڕه‌دام وڵاته‌كه‌مان به ژێرخانی زانستی و ته‌كنیكییه‌وه، زاناكانی بتوانن باشترین جۆره‌كانی ڤاكسین به‌رهه‌م بهێنن".  تورکیا ١١ی ئاداری ٢٠٢٠ یەکەمین تووشبوونی بە ڤایرۆسی کۆرۆنا راگەیاند و تاوەکو ئێستا ژمارەی تووشبووان دوو ملیۆن و ٢٧٠ هەزاری تێپەڕاندووە و ژمارەی مردووانیش ٢١ هەزار و ٨٧٩ کەسە.