بەگوێرەی دوایین داتاکان لە ئیزمیر ژمارەی ئەو کەسانەی بەهۆی بوومەلەرزەکەی هەینی رابردوو گیانیان لەدەستداوە گەیشتووەتە ١٠٥ کەس.  تیمەکان هێشتا بەردەوامن لە گەڕان لە ژێر داروپەردووی ٥ باڵەخانەی رووخاودا بۆ رزگارکردنی خەڵک و دەرهێنانی تەرمی قوربانییەکان.  بەیانی ئەمڕۆ سێشەممە منداڵێکی کچ بە ناوی ئایدا گەزگین کە تەمەنی ٤ ساڵانە، له‌ژێر داروپه‌ردووی یەکێک لە باڵه‌خانه رووخاوەکانی ئیزمیر هێنرایە دەرەوە. بەمەش ژمارەی ئەو کەسانەی تاوەکو ئێستا لەلایەن تیمەکانەوە رزگارکراون گەیشتە ١٠٧ کەس.   رۆژی ٣٠ی تشرینی یەکەمی ٢٠٢٠ بومەلەرزەیەک بە گوڕی ٦.٦ پلەی رێختەر ئیزمیر و چەند ناوچەیەکی دەوروبەری هەژاند. بەهۆیەوە تاوەکو ئێستا ١٠٥ کەس گیانیانلەدەستداوە و نزیکەی هەزار کەسیش برینداربوون. بوومەلەرزەکە زيانى بە ١٠ هەزار و ٢٨٧ باڵەخانە گەیاندووە، لەوانە ١٢٤ باڵەخانە زیانی قورس، ١١٩ مامناوەند و ٧٣٠ باڵەخانە زيانى كەمیان بەركەوتووە. تاوەکو ئێستا بەمەبەستی لێکۆڵینەوە ٩ بەڵێندەر و بەرپرسی تەکنیکیی باڵەخانە رووخاوەکان دەستبەسەرکراون.