بەپێی ئەو هەواڵانەی لە میدیاکانی ئێران بڵاوکراوەتەوە، کوژراوەکە ناوی حەسەن سەیاد خوداییە و پلەی عەمید بووە لە سوپای پاسداران.   رووداوەکە کاژێر چواری دواینیوەڕۆی ئەمڕۆ یەکشەممە لە کۆڵانەکانی شەقامی موجاهیدینی تاران روویدا و دوو کەس کە سواری ماتۆڕ بوون، لەنێو ئۆتۆمبێلەکەیدا تەقەیان لەو پلەدارەی سوپای پاسداران کردووە و کوشتوویانە.  پەیوەندییە گشتییەکانی سوپای پاسداران لە راگەیێندراوێکدا دەڵێت، حەسەن سەیاد خودایی لەلایەن دژبەرانی شۆڕش کە سەر بە نەیارانی ئێرانن، کراوەتە ئامانج.   تاوەکو ئێستا هیچ لایەنێک بەرپرسیارێتی خۆی لە ئەنجامدانی کردەوەکە رانەگەیاندووە. بەڵام بەپێی ئەو وێنەیەی لە میدیاکانی ئێران بڵاوکراوەتەوە ئەفسەرەکە لە نێو ئۆتۆمبێلەکەی کوژراوە.