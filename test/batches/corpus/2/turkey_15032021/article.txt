ئەنجوومەنی فەرمانگەکانی دادگەی کارگێڕیی تورکیا رۆژی ١٣ی ئاداری ٢٠٢١ بە زۆرینەی دەنگ ئەو بڕیارەی فەرمانگەی ٨ی دادگەی کارگێڕیی هەڵوەشاندەوە کە کارکردنی بەو کارنامەی ئاکپارتی راگرتبوو کە گوتنەوەی سوێندی "ئاندمز"ی لە تورکیا قەدەخەکردبوو. ئەنجوومەنەکە بڕیاریدا چیدیکە لە قوتابخانەکانی تورکیا سوێندی تورکبوون نەگوترێتەوە.  دەوڵەت باخچەلی، سەرۆکی گشتیی مەهەپە ئەمڕۆ دووشەممە ١٥ی ئاداری ٢٠٢١ راگەیێندراوێكی نووسراوی بڵاوکردەوە و رەخنەی تووندی لە بڕیارەکە گرت.  باخچەلی لە راگەیێندراوەکەدا ئاماژەی بەوە دا، "لە ١٠ی ئایاری ١٩٣٣ دا دەستکرا بە گوتنەوەی سوێندی قوتابیان کە بە وشەکانی ' تورکم، راستم ' دەستپێدەکات. لە ساڵانی ١٩٧٢ - ١٩٩٧ و ٢٠١٢ دا گۆڕانکاریی تێدا کراوە. ماوەی دوو ساڵە چاوەڕێی یەکلاییکردنەوەی ئەو دۆسیەیەمان دەکرد، لەناکاو بڕیاری کۆتایی لەبارەی دۆسیەکە دراوە، ئەمەش کارێکە کە بە مەبەست کراوە. دادگەی کارگێڕی واژۆی لەسەر بڕیارێكی سکانداڵ کردووە کە لەگەڵ راستیی نەتەوەیی تورکیادا ناکۆکە".  سەندیکای پەروەردەی تورکیا - ئەیتم سەن رۆژی ٨ی تشرینی یەکەمی ٢٠١٣ بۆ هەڵوەشاندنەوەی ئەو کارنامەیە کە گوتنەوەی سوێندی تورکبوون لە تورکیا قەدەخەکردبوو چووە دادگا و سکاڵای تۆمار کرد.  دادگەی فەرمانگەی ٨ی تورکیا لەسەر داواکاریی سەندیکای پەروەردەی تورکیا - ئەیتم سەن رۆژی ١٩ی تشرینی یەکەمی ٢٠١٨ جارێکی دیکە ئەو سوێندەی بۆ قوتابخانەکان گەڕاندەوە. لە بەرامبەردا وەزارەتی پەروەردەی تورکیا تانەی لە بڕیارەکەی فەرمانگەکە دا و رایگەیاند، لە قوتابخانەکاندا سوێندی تورکبوون ناگوترێتەوە.  لەنێو لایەنەکانی تورکیا و باکووری کوردستاندا پارتی بزووتنەوەی نەتەوەیی - مەهەپە کە هاوپەیمانی ئاکپارتییە، لایەنی سەرەکی بوو کە هەوڵی گەڕاندنەوەی ئەو سوێندەی دەدا، لە بەرامبەردا تەنیا پارتی دیموکراتی گەلان - هەدەپە و پارتی داد و گەشەپێدان - ئاکپارتی دژی ئەو بڕیارە بوون بۆ گەڕانەوەی سوێندەکە.  سوێندی ئاندمز باس لە تورکبوون و بەردەوامبوون لەسەر رێبازی ئەتاتورک دەکات، نزیکەی ٨٠ ساڵ لەلایەن قوتابیانەوە هەموو بەیانییەک دەخوێندرایەوە، تاوەکو لە ساڵی ٢٠١٣ دا لە چوارچێوەی پاکێجی دیموکراتیزەکردنی تورکیا لەلایەن ئاکپارتییەوە هەڵگیرا. ئەوکاتە رەجەب تەیب ئەردۆغان گوتی "ناکرێت قوتابییەکی کورد، چەرکەز، جۆرجی هەموو بەیانییەک بڵێن من تورکم".