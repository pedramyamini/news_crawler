مەرال ئاکشەنەر، سەرۆکی ئیی پارتی رۆژی پێنجشەممە ١١ی ئاداری ٢٠٢١ لە شارۆچکەی گورنێ رەش سەر بە پارێزگای روها سەردانی دوکاندارانی شارۆچکەکەی کرد.  ئاکشەنەر لە خاوەن درەمانخانەیەکی پرسی کەس هەبووە بێت بۆ ئەوەی شیر بۆ منداڵەکەی بکڕێت، لەبەر ئەوەی توانای کڕینی نەبووە، بەدەستی بەتاڵ گەڕابێتەوە؟  خاوەنی دەرمانخانەکە لە وەڵامدا گوتبووی، بەڵێ زۆر کەس هەن توانای ئەوەیان نییە شیر و سریلاک بۆ منداڵەکانیان بکڕن و بەو هۆیەوە بە نرخێکی هەرزانتر شیر و سیریلاک بەو کەسانە دەفرۆشێت.   دواتر مەرال ئاکشەنەر بە بەخشینی مووچەی مانگێکی خانەنشینییەکەی، کەمپینی شیری هەڵواسراوی راگەیاند و رێکخراوەکانی پارتەکەشی پشتگیرییان کرد.   دەوڵەت باخچەلی، سەرۆکی پارتی بزووتنەوەی نەتەوەیی تورکیا (مەهەپە) لە کۆتاییەکانی تشرینی یەکەمی ٢٠٢٠ کەمپینی سەموونی هەڵواسراوی راگەیاند و تاوەکو کۆتایی ساڵ بەردەوامبوو.  لە فڕنەکاندا سەموون دەخرایە زەرفەوە و هەڵدەواسرا، ئەو کەسانەی کە هەژار بوون و نانی رۆژانەیان نەبوو، بە خۆڕایی دەیانبرد. راگەیاندنی ئەم کەمپینەی مەهەپە لە کاتی خۆیدا کاردانەوەی زۆری لێکەوتووەتەوە.   هەرچەندە ئامارە فەرمییەکان ئاماژە بەباشبوونی دۆخی ئابووریی تورکیا دەکەن و بەگوێرەی دوایین داتاکانی دەستەی ئاماری تورکیا لە مانگی کانوونی دووەمی ئەمساڵ لە تورکیا رێژەی بێکاری بۆ ١٢.٢ % ی کەمیکردووە، بەڵام بەگوێرەی کۆنفیدراسۆینی سەندیکای کرێکارانی شۆڕشگێڕ - دیسک کە لە ئامادەکردنی ئامارەکانیدا پشت بە داتاکانی رێکخراوی کاری نێودەوڵەتی دەبەستێ، رێژەی بێکاری لە تورکیا ٢٨.٨ % ە و ١٠ ملیۆن و ٣٨٢ کەس لەو وڵاتە بێکارن. لە سەردەمی کۆرۆناشدا ٢.٢ ملیۆن کەس کاریان لەدەستداوە.