بەگوێرەی میدیاکانی تورکیا نووسینگەی داواکاری گشتیی دادگای باڵای تورکیا رۆژی سێشەممە ٢ی ئاداری ٢٠٢١ لەبارەی هەدەپە دەستی بە لێکۆڵینەوە کردووە، ئەمەش دوای ئەوەی دەوڵەت باخچەلی سەرۆکی پارتی بزووتنەوەی نەتەوەیی (مەهەپە) داوای لە دادگای باڵای تورکیا کرد هەدەپە دابخات.  رۆژی سێشەممە ٢ - ٣ - ٢٠٢١ دەولەت باخچەلی، سەرۆکی مەهەپە رایگەیاند: "تورکیا ئەگەر دەوڵەتی یاسا بێت، هەدەپە دەبێت دەمودەست دابخرێت و ئەمە مەرجە. جگە لەوە نابێت دووبارە دەرفەت بدرێت لە ژێر ناوی پارتی دیکە؛ بۆ نموونە پارتی هەرێمە دیموکراتەکان لە ژێر پەردەی تیرۆر دووبارە دەست بە چالاکییەکانی بکاتەوە".   نووسینگەی پارتە سیاسییەکانی داواکاری گشتی تورکیا، نووسراوێکی ئاراستەی داواکاری گشتیی ئەنقەرە کردووە و تێیدا داوای کردووە دۆسیەی ١٠٨ سیاسەتڤانی هەدەپە لە کەیسی رووداوەکانی کۆبانێیان بۆ بەرز بکەنەوە، کە سەڵاحەدین دەمیرتاش و فیگەن یوکسەکداغ هاوسەرۆکانی پێشووتری هەدەپەی لە نێودایە.   ئەگەر لێکۆڵینەوەکانی داواکاری گشتی بگەنە ئەو ئەنجامەی کە هەدەپە "ناوەندی چالاکی رێکخراوەییە"، پرسی تۆمارکردنی داواکاری لە دادگا بۆ داخستنی هەدەپە دەبێتە رۆژەڤ.  نووسینگەی داواکاری گشتیی ئەنقەرە پێشتر لە چوارچێوەی لێکۆڵینەوەکان لە کەیسی رووداوەکانی کۆبانێ لە ٦ - ٨ی تشرینی یەکەمی ٢٠١٤، سکاڵانامەی لە دژی ١٠٨ سیاسەتڤانی هەدەپە ئامادەکردبوو کە سەڵاحەدین دەمیرتاش و فیگەن یوکسەکداغ هاوسەرۆکانی پێشووتری هەدەپە و ژمارەیەک لە ئەندامانی ئەنجوومەنی ناوەندی هەدەپەی لە نێودابوو.   هەمان نووسینگە رۆژی چوارشەممە ١٣ی کانوونی دووەمی ٢٠٢١ لە چوارچێوەی رووداوەکانی کۆبانێ سکاڵانامەی لەبارەی ٩ پەرلەمانتاری پارتی دیموکراتی گەلان - هەدەپە ئامادەکرد کە پەروین بوڵدان هاوسەرۆکی هەدەپەشی لە نێودایە و داوای لابردنی پارێزبەندیان دەکرێت.  سکاڵانامەکان گەیشتوونەتە سەرۆکایەتی پەرلەمان و دوا کۆتاییهانی گفتوگۆکان لە کۆمسیۆنی هاوبەشی داد و دەستووری لە پەلەرمانی تورکیا، لە دانیشتنی پەرلەماندا دەخرێنە دەنگدانەوە.   مێژووی بەشداریی حیزبە کوردییەکانی باکووری کوردستان لە پرۆسەی سیاسیی تورکیادا بە فەرمی بۆ ساڵی ١٩٩٠ دەگەڕێتەوە، لە کۆی ١٠ پارتی کوردی داوای داخستنی ٧ پارت کراوە و سەرجەمیان داخراون، تەواوی سەرۆکی پارتەکانیش بە تۆمەتی جیاواز خراونەتە زیندانەوە.  پارتی رەنجدەرانی گەل HEP، لە ٧ حوزەیرانی ١٩٩٠ دامەزرا، لەو کاتەوە تاوەکو ئێستا ١٠ پارت بەناوی جیاواز دامەزراون. هەر یەک لە پارتی رەنجدەرانی گەل HEP، پارتی ئازادی و یەکسانی OZEP، پارتی ئازادی و دیموکراسی OZDEP، پارتی دیموکراتی DEP، پارتی دیموکراتی گەل HADEP و پارتی کۆمەڵگای دیموکرات DTP لە رێگای دادگاوە داخران. ئێستاش پارتی دیموکراتی گەلان HDP، کە لە ١٥/١٠/٢٠١٢ دامەزراوە، گوشارەکان بۆ داخستنی زیادیانکردووە.  سڕی ساکیک، پەرلەمانتاری پێشووی هەدەپە دەڵێت تاوەکو ئێستا چەندین پارتیان لێ داخستوون و ئەگەر ئەمەش دابخەن، پێویست بکات پیتی ئەلفوبێ دەکڕن و پارتێکی دیکە دادەمەزرێنن.  جاهید ئۆزکان، بریکاری سەرۆکی فراکسیۆنی ئاکپارتی دوێنێ سێشەممە لە کۆنفرانسێکی رۆژنامەڤانی لە پەرلەمانی تورکیا، لەبارەی داخستنی هەدەپە گوتی: "ئێمە پەنا بەخوا لەگەڵ گەلەکەمان هەدەپە دادەخەین، گەلەکەمان ئیدی هیوای بەو پارتە نەماوە. ٨٣ ملیۆن، هەم لەڕووی سیاسییەوە؛ لەسەر سندووق هەم لەڕووی یاساییەوە؛ لە چوارچێوەی دەستوور، ئارەزووی داخستنی هەدەپە دەکات".   ساروهان ئۆڵوچ، بریکاری سەرۆکی فراکسیۆنی هەدەپە بەرپەرچی قسەکانی جاهید ئۆزکانی دایەوە. ئۆڵوچ لە گوتارێکی کە بەیانیی ئەمڕۆ چوارشەممە لە پەرلەمانی تورکیادا پێشکێشیکرد گوتی: "ئایا ئەمەیە کارنامەی مافی مرۆڤ کە باسی لێوەدەکەن؟ یەکەمین بڕگەی کارنامەکە داخستنی هەدەپەیە وانییە؟! "  بریکاری سەرۆکی فراکسیۆنی هەدەپە لە نێو پەرلەمانی تورکیادا رووی دەمی کردە پەرلەمانتارانی ئاکپارتی و پێیگوتن تکایە جددی بن لەو هەنگاوانە و سیاسەت بە دروستی بکەن. ئۆڵوچ گوتی: "بریکاری سەرۆکی فراکسیۆنی پارتێکی دەسەڵات دەڵێ هەدەپە لەڕووی یاساییەوە دادەخرێت. ئەمە رێنماییدانە بە داواکاری گشتیی دادگای باڵا. هەروەها رێنماییدانە بە دادگای دەستووری. ئەو بە دادگای دەستووری دەڵێ دەبێ دایبخەن. دەڵێ لە دادگای دەستووریدا زۆرینەی دەنگمان هەیە و لەڕێیەوە وادەکەین هەدەپە لەڕووی یاساییەوە دابخرێت. ئیدی ئەمەیە گورزی عەقڵی کودەتاچی بۆ سەر سیاسەتی دیموکراسی".   داواکاریی داخستنی هەدەپە زیاتر لەلایەن مەهەپە و پارتی وەتەن ئاراستەی ئاکپارتی دەکرێت. پارتی وەتەن بە سەرۆکایەتیی دۆغو پەرینچەک کە تەنیا ١١٧ هەزار دەنگی هەیە، گوشار لە حکومەت دەکات بۆ داخستنی هەدەپەی خاوەن ٦ ملیۆن دەنگ. بەڵام هەریەک لە جەهەپە، پارتی ئایندە، پارتی دیموکراسی و پێشکەوتن و پارتی سەعادەت بە روونی داخستنی هەدەپە رەتدەکەنەوە.  ئایکان ئەردەمیر، پەرلەمانتاری پێشووی جەهەپە و لێکۆڵڤان نیگەرانە بەوەی نوێنەرانی سیاسی لەبری دادگاکان بڕیار و روونکردنەوە دەدەن و دەڵێت؛ "هەدەپە یەکەمین پارتی کوردی نییە رووبەڕووی ئەم مەترسییە بووبێتەوە، نزیکەی ١٠ پارتی کوردی داخراون و پەرلەمانتاران خرانە زیندانەوە، بەڵام ئەمە کێشەی کوردی چارەسەر نەکرد، بگرە قووڵتری کردەوە. ئەمڕۆ دەسەڵات کەوتووەتە هەمان هەڵەوە".  لە دوای ئۆپەراسیۆنی سوپای تورکیا بۆ سەر گارە لە ١٠ی شوباتی رابردوو، کە کوژرانی ١٣ی دیلی تورکیای لێکەوتەوە، گوشارەکانی سەر هەدەپە زیاتر بوون، بەڵام بەرپرسانی هەدەپە دەڵێن گوێ بە گوشارەکان نادەن.  میدحەت سانجار، هاوسەرۆکی هەدەپە دەڵێت: "ئەوان چی دەکەن با بیکەن، با بەردەوام بن لەسەر پەلامارەکانیان و هەڕەشەی داخستنی پارتەکەمان بکەن و گفتوگۆ لەسەر داوانامەکانی پەرلەمان بکەن. بەڵام رۆژەڤی ئێمە خەڵکە... گوێ بۆ هیچ هەڕەشە و پڕوپاگەندەیەکی ئەوان هەڵناخەین. لێرەوە بانگەواز لە تەواوی کادیر و لایەنگر و دەنگدەرانمان دەکەم؛ بە هیچ جۆرێک گوێ بەو هەڕەشانە مەدەن".  ئۆپەراسیۆنی هێزە ئەمنییەکانی تورکیا بۆ سەر هەدەپە و دەستگیرکردنی ئەندامانی بەردەوامە. تەیب تەمەل، پەرلەمانتاری هەدەپە، بە (تۆڕی میدیایی رووداو)ی راگەیاند لە ماوەی پێنج ساڵی رابردوودا زیاتر لە ١٠ هەزار ئەندام و بەرپرسی هەدەپە دەستگیرکراون.