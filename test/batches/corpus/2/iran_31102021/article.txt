سەرکردەکان لە پەراوێزی کۆبوونەوەی وڵاتانی جی ٢٠ لەبارەی پرسی ئەتۆمیی ئێران کۆبوونەوە و لە راگەیێندراوێکی هاوبەشدا دەڵێن، رێگە نادەن ئێران ببێتە خاوەن چەکی ئەتۆم. ئەنگێلا مێرکل، راوێژکاری ئەڵمانیا دەڵێت، ئێران بە رێژەیەکی بەرز یۆرانیۆم پوختە دەکات و ئەوان قسەیان لەسەر ئەوە کردووە، چۆن رێگری لێ بکەن.   کۆبوونەوەکە لەکاتێکدایە کە ئیسرائیل راهێنان لەسەر چۆنێتیی کردنەئامانجی بنکە ئەتۆمییەکانی ئێران دەکات. رۆژی شەممەش فڕۆکەی شەڕکەری ئەمریکی بە ئاسمانی کەنداودا سوڕاونەتەوە و ناوەندی فەرماندەیی ئەمریکا دەڵێت، ئامادەی بەرەنگاربوونەوەی هەر قەیرانێکن.  رێبەرانی سێ وڵاتی ئەوروپی و ئەمریکا لە پەراوێزی کۆبوونەوەکانی وڵاتانی جی ٢٠ لە ئیتاڵیا، بە تێکڕای دەنگ، نیگەرانیی قووڵی خۆیان لە نەگەڕانەوەی ئێران بۆ دانوستاندنەکانی رێککەوتنی ئەتۆمی دەربڕی، بەڵام گوتیان دەکرێ بە خێرایی بۆ رێککەوتنی ئەتۆمی بگەڕێنەوە.  حوسێن ئەمیر عەبدوڵڵاهیان، وەزیری دەرەوەی ئێران لەبارەی گەڕانەوەی وڵاتەکەی بۆ رێککەوتنی ئەتۆمی دەڵێت، هێشتا بەو ئەنجامە نەگەیشتوون کە دانوستاندنەکان لە کوێوە دەستپێبکەنەوە، بەڵکو هێشتا تاوتوێی ئەوە دەکەن چۆن بۆ دانوستاندنەکان بگەڕێنەوە.   سیاسەتی دەرەوەی ئێران خەریکە بارودۆخەکە ئاڵۆزتر دەکات. بەپێی راپۆرتی راگەیاندنی ئیسرائیل، ئەو وڵاتە خۆی ئامادە دەکات تاوەکو لە چەند مانگی داهاتوودا هێرش بۆ سەر دامەزراوە ئەتۆمییەکانی ئێران تاقیبکاتەوە.  ناوەندی فەرماندەیی ئەمریکاش بڵاوی کردووەتەوە، رۆژی شەممە فڕۆکە شەڕکەرە ستراتیژییەکانی بەسەر وڵاتانی ناوچە و کەنداودا فڕیون. فەرماندەی سێنتکام گوتوویەتی: لە رووی سەربازییەوە ئامادەین بەرەوڕووی هەرچەشنە قەیرانێک بینەوە.  بەپێی راپۆرتی راگەیاندنی ئیسرائیل، فڕۆکە ئێف ١٥ ەکانی ئەو وڵاتە لەگەڵ ئەو فڕۆکانەی ئەمریکا بەسەر کەنداودا فڕیون. پەیامێکی هەڕەشەن بۆ ئێرانە.  نەفتالی بێنێت، سەرۆکوەزیرانی ئیسرائیل دەڵێت، ئیسرائیل لەگەڵ ئێران لە شەڕێکی سارددایە و هۆشداری داوە و هەموو هەوڵێک دەدات بۆ ئەوەی مەترسیی ئێران بڕەوێنێتەوە.