رۆژنامەی وۆڵ ستریت جۆرناڵی ئەمریکی بڵاویکردەوە، پلانەکە کەوتووەتە واری جێبەجێکردنەوە و تاوەکو ئێستا واشنتن لانیکەم سێ سیستەمی دژە مووشەکی لە جۆری پاتریۆت لە ناوچەی کەنداو کشاندووەتەوە؛ یەکێک لەوان لە بنکەی ئاسمانیی شازادە سوڵتان لە سعودیە بووە، کە لە چەند ساڵی رابردوودا لەوێ جێگیرکرابوو.  بەرپرسانی ئەمریکا رایانگەیاند، هەندێک لەو کەرەستە سەربازییانە گوێزراونەتەوە بۆ شوێنی دیکە، چونکە لەوێ زیاتر پێویست بوون، لەوانەش کەشتییەکی هەڵگری فڕۆکەی جەنگی. ئەو بەرپرسە سەربازییانە ئاماژەیان بەوەش کردووە، هەڵسەنگاندن بۆ کەمکردنەوەی سەرباز و کەرەستەی سەربازیی دیکەش لە ناوچەکەدا دەکرێت.  دوو ساڵ پێش ئێستا نزیکەی ٩٠ هەزار سەربازی ئەمریکی لە ناوچەی کەنداودا هەبوون، بەڵام کۆتایی ساڵی رابردوو ئەو ژمارەیە بۆ نزیکەی ٥٠ هەزار سەرباز کەمکراوەتەوە. لابردنی سیستەمی دژە مووشەکی پاتریۆت و کەشتیی فڕۆکەهەڵگریش لە ناوچەی کەنداو بەو جۆرە لێکدانەوەی بۆ دەکرێت کە دەکرێت لە ماوەی چەند مانگی داهاتوودا ژمارەی سەربازانی ئەمریکا لە ناوچەکەدا زیاتر کەمبکرێنەوە.  لابردنی ئەو سیستەمە دژە مووشەکییانە و کەمکردنەوەی سەربازەکانی ئەمریکا لەکاتێکدایە، هێرشە مووشەکییەکان بۆسەر سعودیە لە زیادبووندان. بەرپرسانی ئەمریکا دەڵێن، سعودیە لەلایەن حوسییەکان و گرووپە عێراقییەکانی نزیک لە ئێرانەوە رووبەڕووی هێرشی مووشەکی و درۆنی لەو جۆرە بووەتەوە کە تاوەکو ئێستا وێنەی نەبووە. بە گوتەی بەرپرسانی ئەمریکا، لە سەرەتای ئەمساڵەوە ٨٠ هێرشی مووشەکی و درۆن کراونەتە سەر سعودیە.  ئێستاش کە ئەمریکا سەرباز و کەرەستە سەربازییەکانی لە ناوچەکە دەکشێنێتەوە، پێنتاگۆن تیمێکی تایبەتی پێکهێناوە بۆئەوەی هەڵسەنگاندن بۆ بارودۆخەکە بکەن تاوەکو بزانن چۆن دەتوانن یارمەتیی سعودیە بدەن. یەکێک لە بژارەکان ئەوەیە، هەندێک چەک بە سعودیە بفرۆشرێت و دواتریش ئەمریکا لە بواری هەواڵگرییەوە یارمەتیی سعودیە بدات و راوێژکارانی سەربازیی ئەمریکیش راهێنانی زیاتر و باشتر بە سەربازانی سعودی بکەن.