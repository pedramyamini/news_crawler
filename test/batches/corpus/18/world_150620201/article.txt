فۆتۆگرافەرەکە باسی لەوە کردووە، ئەو پیاوە سپیپێستەی لەلایەن خۆپێشاندەرە رەشپێستەکەوە هەڵگیرابوو لەگەڵ خۆپێشاندەرانی دژە رەگەزپەرستی شەڕی کردووە و چەند برینێک بە رووخسارییەوە بووە، وەکو فۆتۆگرافەرەکە دەڵێ "هەندێک خەڵک هاواریان کردووە کە پیاوە سپیپێستەکە ئەندامێکی گرووپی راستڕەوە تووندڕەوەکانە".  لەبارەی پیاوە رەشپێستەکەش، دەگوترێت ناوی پاتریک هەچنسن - ە، بە میدیاکانی بەریتانیای راگەیاندووە، هیچ پلانێکی نەبووە بۆئەوەی بچێتە نێو خۆپێشاندەرانەوە "لە ماڵەوە بووم بۆئەوەی ئاگام لە منداڵەکانم بێت، هاوڕێکەم گوتی ئێمەش دەبێت بچین و ژن و منداڵەکان بپارێزین و نەهێڵین گەنجەکان بکەونە کێشەوە".  خۆپێشاندانەکانی بەریتانیا لە چوارچێوەی ئەو خۆپێشاندانانەدا دێن کە دژی کوژرانی جۆرج فلۆید، گەنجە رەشپێستەکەی ئەمریکا ئەنجامدەدرێن، هەچنسن دەڵێ "ئەوکاتەی جۆرج فلۆید کوژرا، ئەگەر ئەو سێ پۆلیسەی لە دەوری بوون هاوکارەکەیانیان بوەستاندایە و وەکو ئێمە بیریان لە دەستوەردان بکردایەتەوە، ئەوە جۆرج فلۆید ئەمڕۆ زیندوو دەبوو".  لەبارەی رزگارکردنی پیاوە سپیپێستەکەش، هەچنسن دەڵێ "ژیانی لە مەترسیدا بوو، لەڕووی جەستەییەوە زیانی پێگەیێندرابوو، چەند کەسێکی دیکە هەوڵیاندا رزگاری بکەن، بەڵام سەرکەوتوو نەبوون، منیش هەڵمگرت و خستمە سەر شانم، لەو کاتەشدا هەستم بەوە دەکرد کە لێیدەدرێت، خەڵکێکیش لە چواردەورمان پارێزگارییان لێدەکردین تاوەکو گەیاندمە لای پۆلیسەکان".  سەبارەت بەوەی کە ئێستا بە پاڵەوانێکی نیشتمانی ناوی دەبرێت، پاتریک هەچنسن دەڵێ "من ئەوەم کە ئەو کەسەم بە شانم هەڵگرت و کەوتمە بەر چاوی کامێرا، بەڵام خەڵکەکەی چواردەورم هەموویان بەشێک بوون لە کارەکە، ئەگەر ئەوان نەبوونایە لەوانەیە منیش بکەوتمایە و نەمتوانیبا هاوکاریی بکەم، بۆیە ئەمە هەوڵێکی هەرەوەزی بوو".  دوای گیانلەدەستدانی فلۆید، خۆپێشاندان لە ئەمریکا دەستیپێکرد، دواتر خۆپێشاندانەکان تەشەنەیان کرد و لە چەندین وڵاتی دیکەی جیهان لەژێر ناوی "پرسی ژیانی رەشپێستەکان" خۆپێشاندانەکان بەڕێوەچوون.  رۆژی دووشەممە ٢٥ی ئایاری ٢٠٢٠،  لە شاری مینیاپۆلیس، چوار پۆلیس پیاوێکی رەشپێستی تەمەن ٤٦ ساڵ بە ناوی جۆرج فلۆید بە تۆمەتی ساختەکاری دەوەستێنن، پیاوە رەشپێستەکە لەنێو ئۆتۆمبێلەکەی بووە و پۆلیس دەیهێنێتە خوارەوە. دواتر یەکێک لە پۆلیسەکان پیاوە رەشپێستەکە دەخاتە سەر زەوی و ئەژنۆی قاچێکی دەخاتە سەر ملی، هەرچەند پیاوە رەشپێستەکە دەڵێت ناتوانم هەناسەبدەم، پۆلیسەکە وازی لێناهێنێت، تاوەکو دەبوورێتەوە و دواتریش لە نەخۆشخانە گیانلەدەستدەدات.