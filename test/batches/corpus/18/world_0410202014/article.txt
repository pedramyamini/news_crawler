حیکمەت حاجییڤ، یاریدەدەری سەرۆکی ئازەربایجان رایگەیاند "ئەمڕۆ، هێزە سەربازییەکانی ئەرمینیا گەنجای دووەمین شاری گەورەی ئازەربایجان و شارۆچکەکانی فیزولی و تارتار و چەند شوێنێکی دیکەیان کردە ئامانج. ئەوان تۆپ و مووشەکی زیرەکیان بەکارهێناوە، لەوانەش مووشەکی جۆری تۆچکا یوو. هەروەها هێزە سەربازییەکانی ئەرمینیا بۆمبی هێشووییان بەکارهێناوە، کە بەگوێرەی یاسای نێودەوڵەتی، قەدەخەکراوە".  گەنجا بارەگای سەرەکیی هێزی ئاسمانی و بەرگریی ئاسمانیی ئازەربایجانە و بەرپرسانی هەرێمی ناگۆرنۆ قەرەباخ دەڵێن، لە ئەنجامی تۆپبارانەکەیان زیانی گەورە بە بنکەیەکی ئاسمانیی ئازەربایجان گەیشتووە.  ستیپاناکیرت گەورەترین شاری هەرێمە جێناکۆکەیە کە لە رۆژی هەینییەوە تۆپبارانکردنی دەستیپێکردووە. بەرپرسانی ئەرمینیا دەڵێن، ئەمڕۆش جارێکی دیکە زۆر بە چڕی تۆپبارانکراوەتەوە و بەو هۆیەوەش ژمارەیەک کەس بوونەتە قوربانی و زیانی زۆریش بەر ماڵ و حاڵی هاووڵاتیان کەوتووە.  خەڵکی لە شارە گەورەکەی ناگۆرنۆ قەرەباخ لە ترس و دڵەراوكێیەکی زۆردا دەژین و رەخنە لە کۆمەڵگەی نێودەوڵەتی دەگرن کە لە بەرامبەر هێرشەکانی ئازەربایجان و پاڵپشتییەکانی تورکیا لێی، وەکو ئەوان دەڵێن، بێدەنگن.  شەڕی ئەمجارەی ئەو دوو وڵاتە لەسەر هەرێمەکە رۆژی ٢٧ی ئەیلوول دەستیپێکرد. شەڕەکە زیانی زۆر بووە؛ بەرپرسانی ئەرمینیا دەڵێن، تاوەکو ئێستا ١٥٨ سەربازیان کوژراون و زیاتر لە ٢٠٠ سەربازی دیکەشیان برینداربوون. بەرپرسانی ئازەربایجانیش باس لە کوژرانی ١٩ سڤیل و برینداربوونی ٥٥ کەسی دیکە لە وڵاتەکەیان دەکەن، بەڵام ئاماری سەربازە کوژراو و بریندارەکانیان بڵاوناکەنەوە.  بە گوتەی بەرپرسانی ئەرمینیا، ٢٣٠٠ سەربازی ئازەربایجان کوژراون کە نزیکەی ٤٠٠ کەسیان لەم دوو رۆژەی رابردوودا بووە. وەزارەتی بەرگریی ئازەربایجانیش دەڵێت، تاوەکو ئێستا زیاتر لە ٥٠٠ سەربازی ئەرمینیا کوژراون و ٢٦ ئۆتۆمبێلی سەربازی، کۆگای چەک و درۆنیان تێکشکاندوون.  چڕبوونەوەی شەڕەکەش واتای ئەوەیە، هەوڵێکی جیددیتری کۆمەڵگەی نێودەوڵەتی پێویستە بۆئەوەی شەڕ بوەستێندرێت.