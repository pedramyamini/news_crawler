داهێنانی پرینتەری سێ رەهەندی یان پرینتەری ٣ D دەگەڕێتەوە بۆ سەرەتای ساڵانی ١٩٨٠ لە ژاپۆن.   نەوەی یەکەمی ئەو ئامێرە زیرەکانە لە ساڵانی ٢٠٠٠ تا ٢٠١٠ لە کاری بیناسازییدا بەکارهێنراون و نەوەی دووەمیشیان ئەوانەن کە لە دوای ساڵی ٢٠١٠ ـەوە دەرکەوتوون.   ئەو ئامێرە زیرەکانە وێنە سێ رەهەندییەکان لە کۆمپیوتەر وەردەگرن و دەیکەنە خانوو یان هەر شتێکی دیکە کە مرۆڤ دیزاینی بکات. بەڵێندەرەکانی بواری بیناسازی لە ئەمریکا ئێستا دەستیان بە بەکارهێنانی پرینتەرە سێ رەهەندییەکان کردووە بۆ دروستکردنی خانوو، چونکە پێیانوایە ئەو ئامێرانە دەتوانن خێراتر و بە تێچوویەکی کەمتر خانوو دروستبکەن.   ئەمە لە پاڵ ئەوەی کە نە وەستا ماندوو دەبێت و نە کرێکار، چونکە پرینتەرەکە زۆر پێویستی بە سەرپەرشتیکردنی مرۆڤ نییە. هەروەها ئەو ئامێرانە لە کاتی دروستکردنی خانوودا هیچ پاشماوەیەکی بیناسازی لەدوای خۆیان بە جێناهێڵن.   لە ماوەی چەند ساڵی رابردوودا، پرینتەرە سێ رەهەندییەکان لە دروستکردنی هەموو جۆرە شتێکدا بەکارهێندراون، لە یاریی منداڵانەوە بگرە تاوەکو دەگاتە ئامێرەکانی ئۆتۆمبێل و ئەندامانی دەستکردی لەش بۆ خاوەن پێداویستیە تایبەتەکان.   بیناسازی، نوێترین بواری کارکردنی ئەو جۆرە ئامێرانەیە.   بەکارهێنەرانی ئەم جۆرە تەکنەلۆجیایە دەڵێن، پرینتەرە سێ رەهەندییەکان وادەکەن کە بۆ دروستکردنی خانوو، کەمتر پێویست بە کاری مرۆڤ بکات، لە کاتێکدا کە لە ئەمریکا بیناسازەکان بە زەحمەت وەستا و کرێکاری بەتوانایان دەستدەکەوێت.  هەروەها لەبەرئەوەی لەو وڵاتە کورتهێنان لە خانوو و یەکەی نیشتەجێبووندا هەیە، نرخەکانیان بەرزبووەتەوە، قەرەباڵخی لە نێویاندا زیادیکردووە و ژمارەیەکی زۆری خەڵکیش بەهۆی دەستکورتییەوە، بێ ماڵ ماونەتەوە.   ئەم جۆرە پرینتەرانە، ماددەیەکی سپی، چین چینە لەسەر یەک دادەنێت کە بە رووناکیی سەروو وەنەوشەیی رەق دەبێت.   ماددەکە بەهێزە، کێشی کەمە و دژی ئاو و گەرمایشە. "مایتی بێڵدینگز" یەکێکە لەو کۆمپانیایانەی کە لەو بوارەدا دەستی بە کارکردن کردووە و لە رێگەی پرینتەرەکانیەوە، شەش ژووری ٣٢ مەتر دوجایی دروستکردووە و گرێبەستی بۆ دروستکردنی ٣٠ دانەی دیکەشی کردووە.   کۆمپانیاکە هەر ژوورێکی لەو جۆرە بە ١١٥ هەزار دۆلار دروستدەکات. پرینتەرەکان هەر لە نێو کارگەکەدا ئەو ژوورانە دروستدەکەن و دواتر لە رێگەی ئۆتۆمبێلی بارهەڵگرەوە بۆ کڕیارەکانیان دەگوازرێنەوە.   ئێستا کۆمپانیا ئەمریکییەکە تەنیا ژووری بچووک دروستدەکات، بەڵام نیازی وایە لە ئاییندەدا خانووی گەورە و ئەپارتمانیش دروستبکات. بە پشتبەستن بە سەرمایەکەی کە ٧٠ ملیۆن دۆلارە، کۆمپانیاکە بڕیاریداوە ژمارەیەک کارگەی دیکە دابمەزرێنێت بۆ ئەوەی ساڵانە هەزار خانوو دروستبکات.   ئەو کۆمپانیایە بە نیازە بە هاوبەشی لەگەڵ کۆمپانیایێکی دیکەی تایبەت بە دیزاینکردنی خانوو، کۆمەڵگەیەک لە خانووی سێ رەهەندی لە بیابانێکی ویلایەتی کالیفۆڕنیا دروستبکات.