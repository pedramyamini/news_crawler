بەپێی ئاژانسی ئەسۆشێیتدپرێس، ٩٩ % ی دەنگەکانی ویلایەتی جۆرجیا جیاکراونەتەوە و رێژەی دەنگی هەردوو بەربژێرەکە یەکسانن، واتە هەردووکیان ٤٩ % ی دەنگەکانیان بەدەستهێناوە. بەڵام ترەمپ، بەربژێری کۆمارییەکان بە ١٧٧٥ دەنگ لە پێش بایدنەوەیە. ترەمپ لەو ویلایەتە ٢,٤٤٧,٣٤٣ دەنگ و بایدن ٢,٤٤٥,٥٦٨ دەنگی بەدەستهێناوە. بایدن بە بردنەوەی ئەو ویلایەتە ژمارەی کورسییەکانی لە ئەنجوومەنی هەڵبژاردن دەگاتە ٢٨٠ دەنگ و دەبێتە ٤٦ ەمین سەرۆکی ئەمریکا.  بەڵام بەپێی ئاژانسی رۆیتەرز جیاوازی دەنگەکانی دوو بەربژێرەکە لەو ویلایەتە زیاترە، ترەمپ بە ١,٨٠٥ دەنگ لە پێش بایدنەوەیە. ترەمپ لەو ویلایەتە ٢,٤٤٨,٠١٦ دەنگ و بایدن ٢,٤٤٦,٢١١ دەنگی بەدەستهێناوە. بەڵام بە رێژە یەکسانن و هەریەکەیان ٤٩ , ٤ % ی دەنگەکانی ویلایەتەکەیان بەدەستهێناوە.  ویلایەتی پەنسلڤانیاش کە یەکێکە لە ویلایەتە یەکلاکەوەرەکان، بەپێی ئاژانسی ئەسۆشێیتدپرێس ٩٠ % ی دەنگەکانی جیاکراونەتەوە. ترەمپ بە ٢٦ هەزار و ١٣٢ دەنگ لە پێش بایدنەوەیە. ترەمپ ٣,٢٨١,٨٤٢ دەنگ واتە ٤٩.٦ % ی دەنگەکان و بایدنیش ٣,٢٥٥,٧١٠ دەنگ، واتە ٤٩.٢ % ی دەنگەکانی بەدەستهێناوە.  بەڵام بەپێی ئاژانسی رۆیتەرز جیاوازی دەنگەکانی دوو بەربژێرەکە لەو ویلایەتە زیاترە، ترەمپ بە ٢٦ هەزار و ٣١٩ دەنگ لە پێش بایدنەوەیە. بەربژێری کۆمارییەکان ٣,٢٨٢,٠٤٨ واتە ٤٩.٦ % ی دەنگەکان و بەربژێری کۆمارییەکانیش ٣,٢٥٥,٧٢٩ دەنگ، واتە ٤٩.٢ % ی دەنگەکانی بەدەستهێناوە.  ویلایەتێکی دیکە کە هەردوو بەربژێرەکە شەڕی لەسەر دەکەن، ویلایەتی نیڤادایە، هەرچەندە بایدن بە بردنەوەی تەنیا ئەو ویلایەتە دەگاتە کۆشکی سپی، بەڵام هێشتا ژمارەیەکی زۆری دەنگی ئەو ویلایەتە ماون بژمێردرێن.  بەپێی ئاژانسی ئەسۆشێیتدپرێس، ٨٤ % ی دەنگەکانی ویلایەتی نیڤادا جیاکراونەتەوە، جۆ بایدن بە ١١ هەزار و ٤٣٨ دەنگ لە پێش دۆناڵد ترەمپەوەیە. لەو ویلایەتە تائێستا جۆ بایدن ٦٠٤,٢٥١ دەنگ واتە ٤٩.٤ % ی دەنگەکان و دۆناڵد ترەمپ ٥٩٢,٨١٣ دەنگ واتە ٤٨.٥ % ی دەنگەکانی بەدەستهێناوە.  بەڵام بەپێی ئاژانسی رۆیتەرز، ٨٩ % ی دەنگەکانی ویلایەتی نیڤادا جیاکراونەتەوە، ژمارە و رێژەی دەنگی دوو بەربژێرەکەش هەمان ئەو ئەنجامەن کە ئاژانسە ئەمریکییەکە بڵاوی کردووەتەوە.