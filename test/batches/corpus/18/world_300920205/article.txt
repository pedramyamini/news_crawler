مەحموود واعزی، سەرۆکی نووسینگەی سەرۆککۆماری ئێران رایگەیاند ئەو دەنگۆیەی لە راگەیاندنەکان و تۆڕە کۆمەڵایەتییەکان بڵاوبووەتەوە دوور لە راستییەوە و ئامانج لە بڵاوبوونەوەی ئەو هەواڵە ئەوەیە کە پەیوەندییەکانی نێوان ئێران و ئازەربایجان تێکبدەن.  بەپێی راپۆرتی راگەیاندنەکانی ئازەربایجان، ئێران رێگەی بە رووسیا داوە لەڕێی خاکی ئەم وڵاتەوە چەک و کەلوپەلی سەربازی بۆ ئەرمینیا بگوازێتەوە.   بەپێی ئەو راپۆرتانە، چونکە جۆرجیا رێگەی نەداوە رووسیا فڕۆکەی بارهەڵگری چەک و کەلوپەلی سەربازی بۆ ئەرمینیا بگوازێتەوە، رووسیا ناچار بووە لە رێگای دیکەوە ئەم کارە بکات.  سەعید خەتیبزادە، گوتەبێژی وەزارەتی دەرەوەی ئێران دەڵێت: بارهەڵگر و گواستنەوەی کاڵا و کەلوپەلی ناسەربازی هەمیشە لەنێوان کۆماری ئیسلامی و دراوسێیەکانیدا هەبووە و ئەو بارهەڵگرانەش کە دەگوترێت بەرەو ئەرمینیا رۆیشتوون، کەلوپەلی ناسەربازییان پێبووە.  هاوکات عەلیار راستگو، جێگری پارێزگاری تەورێز گوتی: بۆ ئەوەی خراپ لێکتێگەیشتن دروست نەبێت، چوونی بارهەڵگرە رووسییەکانیان بۆ ئەرمینیا راگرتووە.  مانگی ئەیلولیش راگەیاندنەکانی ئازەربایجان کۆمەڵیک دیمەنیان بڵاوکردەوە کە لە دەروازەی سنووریی نووردووز لەسەر سنووری ئێران و ئەرمینیاوە کەلوپەلی سەربازی رووسی بۆ ئەرمینیا گوازراوەتەوە. ئەو کاتیش باڵیۆزی ئێران لە یەریڤان ئەمەی رەتکردەوە.   هاوکات راگەیاندنەکانی نزیک لە سوپای پاسداران بڵاویان کردووەتەوە، لەگەڵ پەرەسەندنی شەڕ لەنێوان ئەرمینیا و ئازەربایجان، هێزی وشکانیی سوپای پاسداران چەکی قورسی بۆ ناوچە سنوورییەکانی پارێزگای تەورێز گواستوەتەوە، کە سنووری هاوبەشی لەگەڵ ئەو دوو وڵاتەدا هەیە.  ئێران ئامادەیی خۆی بۆ ناوبژیوانی لەنێوان ئەو دوو وڵاتە بەشەڕهاتووە دەربڕیوە.  لە ساڵانی رابردوودا کۆماری ئازەربایجان پەیوەندییە ئابووری و سەربازییەکانی لەگەڵ ئیسرائیل و ئەمریکادا بەهێزتر کردووە، بەڵام ئەو وڵاتە هاوکات هەوڵی داوە پەیوەندییەکی ئابووری بەرفراوانیشی لەگەڵ ئێراندا هەبێت. هەرچەندە ئازەربایجان لە دوای وەرگرتنی سەربەخۆیی لە رووسیا لە دەستپێکی دەیەی ٩٠ی زایینییەوە، جۆرێک ململانێی لەگەڵ ئێران هەبووە.   بەڵام ئەرمینیا دوای سەربەخۆیی پەیوەندییەکی پتەوی لەگەڵ ئێران دامەزراندووە، هەرچەندە ئەمریکا لەم ساڵانەدا بەم پەیوەندییە قەڵسە، بەڵام بەهۆی هەڵکەوتەی جوگرافیای ئەرمینیاوە، ئەم وڵاتە پەیوەندییەکانی لەگەڵ ئێران پاراستووە.   ئەرمینیا لە رۆژهەڵات و رۆژئاواوە لەگەڵ وڵاتانی ئازەربایجان و تورکیا دراوسێیە، کە پەیوەندییەکی باشی لەگەڵیاندا نییە. ئەرمینیا تەنیا دوو دراوسێی دیکەی لە باشوور - ئێران و لە باکوورەوە - جۆرجیا هەیە.