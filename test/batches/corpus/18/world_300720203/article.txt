لە ژێر گوشاری خۆپیشاندەران و دەسەڵاتی حاکمی ویلایەتەکە و سەرۆکشارەوانی پۆرتلاند، بڕیاردرا بە کشانەوەی ئەو هێزانە.  کەیت بڕاون، حاکمی ویلایەتی ئۆریگۆن، رایگەیاند ئەمە کشانەوەیەکی هەنگاو بە هەنگاوی هێزەکانە لە ویلایەتی پۆرتلاند و چاوەڕێش دەکەین تاوەکو کۆتایی ئەمڕۆ، ٣٠ی مانگ، ئیدی هێزە ناوخۆییەکان بەرپرسیاریەتی ئەمنی بگرنە دەست".  لە دوای کوژرانی جۆرج فڵۆیدی رەشپێست لەسەر دەستی پۆلیسێكی سپیپێست لە ٢٥ی ئایاری ئەمساڵ، لە ویلایەتی منیسووتا و هەڵگیرسانی خۆپیشاندانەکان لە سەراسەری ئەمریکا دژ بە تووندوتیژی هێزەکانی پۆلیس، سەرۆکی ئەمریکا بڕیاریدا بە ناردنی هێزی فیدراڵی بۆ کپکردنی خۆپیشاندانەکان، ئەو هێزانە برانە پۆرتلاند کە هەم حاکمەکەی و هەم سەرۆکشارەوانییەکەی سەر بە پارتی دیموکراتن، پارتی رکابەری ترەمپ.  کەیت بڕاون دەڵێت: "ئەم کارەی کە ترەمپ کردی بە هێنانە ناوەوەی هێزی فیدراڵی بۆ سەر شەقامەکانی پۆرتلاند، تەنیا شانۆگەرییەکی سیاسی بوو. ئەو مەبەستی بوو خاڵی سیاسی زیاتر بۆ خۆی تۆمار بکات. چونکە بوونی ئەو هێزانە لە راستیدا هیچ یاریدەدەر نەبوون لە جێگیرکردنی ئاسایشی ویلایەتەکە، بەڵکو بە پێچەوانەوە تووندوتیژی و ئاڵۆزی زیاتریان بەدوای خۆیاندا هێنا، ئەمانە هێزی داگیرکارن نەک هێزی جێگیرکردن و سەقامگیرکردنی بارودۆخەکە".  بە دووری زیاتر لە دوو هەزار و ٨٠٠ کیلۆمەتر لە پۆرتلاند، ترەمپ لە ویلایەتی تێکساس لە باشووری رۆژهەڵاتی ئەمریکا هێرشی کردە سەر دیموکراتەکان و بە چەپە تێکدەرەکان ناویبردن.  دۆناڵد ترەمپ، سەرۆکی ئەمریکا دەڵێت: "تەماشای گێرەشێوەکان بکەن، تەماشای تێکدەرەکانی شاری پۆرتلاند بکەن. لەبەرامبەردا تەماشای کارە مەزن و جوانەکەی هێزە فیدراڵییەکان بکەن کە چۆن بەرگرییان لە ئاسایشی خەڵک کردووە. من پێشتر گوتم ئەگەر بەرپرسانی پۆرتلاند کێشەکان چارەسەر نەکەن، ئەوا نەک هێزی فیدراڵی، بەڵکو پاسەوانی نیشتمانیش دەنێرینە نێو ویلایەتەکە تاوەکو بە پەلە کێشەکان چارەسەر بکەن، هەر وەک چۆن لە شاری منیاپۆلس چارەسەرمان کردن و لە شارەکانی دیکەش چارەسەریان دەکەین".  بەدرێژایی مێژووی سیاسی چەند دەیەی رابردوو، ویلایەتی ئۆریگۆن لایەنگری پارتی دیموکرات بووە و لە دوایین هەڵبژاردنی سەرۆکایەتی ساڵی ٢٠١٦ دا، هیلاری کڵنتن، بەربژێری دیموکراتەکان لە ٥٠.١ % ی دەنگەکانی بەدەستهێنا لەبەرامبەر ترەمپ کە تەنیا لە ٣٩.١ % ی دەنگەکانی هێنابوو.