دۆناڵد ترەمپ سەبارەت بە مردنی براکەی دەڵێت، رۆبەرت برای بچووک و هاوڕێم بە کاتێکی سەختدا لە نەخۆشخانە تێپەڕی و شەوی رابردوو لە نیویۆرک گیانی لەدەستداوە.  ترەمپ دەڵێت "ئەو بە تەنیا برام نەبووە، بەڵکو هاوڕێیەکی نزیکی من بوو، بۆیە تاوەکو کۆتایی یادوەرییەکانی لای من دەمێننەوە".  تاوەکو ئێستا هۆکاری سەرەکی گیانلەدەستدانی رۆبەرت ئاشکرا نەکراوە، بەڵام میدیا ئەمریکییەکان دەڵێن رۆبەرت ماوەیەک بوو بە دەست نەخۆشییەکی قورسەوە دەیناڵاند.  رۆبەرت ترەمپ، بەرپرسی کارەکانی دۆناڵد ترەمپ و خێزانەکەی بووە لە بواری بازرگانیی خانووبەرەدا، بەڵام زۆربەی کاتەکان لە چاوی میدیاکان دوور بووە و زیاتر سەرقاڵی کارکردن بووە.  کارێکی دیکەی دیاری رۆبەرت ترەمپ ئەوە بوو کە دەیویست رێگە لە بڵاوبوونەوەی کتێبێکی ماری ترەمپی برازای بگرێت، کاتێک دەیەویست کتێبێک لەسەر دۆناڵد ترەمپ بڵاوبکاتەوە بەناونیشانی "چۆن خێزانەکەمان ترسناکترین پیاوی  جیهانی دروستکردووە". بەڵام لە هەوڵەکەی سەرکەوتوو نەبوو.