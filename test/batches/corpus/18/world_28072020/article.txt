کۆشکی سپی لە بڵاوکراوەیەکدا ئاشکرایکرد، ترەمپ کۆڵۆنێلی خانەنشین، دۆگڵاس ماکگریگۆری بۆ پۆستی باڵیۆزی وڵاتەکەی لە ئەڵمانیا دەستنیشانکردووە. کە چەندین نووسراوی لەسەر مێژووی سەربازیی ئەڵمانیا هەیە.  دەستنیشانکردنی ماکگریگۆر، لە کاتێکدایە کە پێشتر ترەمپ رایگەیاندبوو، دەیەوێت هێزەکانی وڵاتەکەی لە ئەڵمانیا بکشێنێتەوە. کۆڵۆنێلە خانەنشینەکە، چەندینجار لە چاوپێکەوتنە تەلەڤزیۆنییەکانیدا، هاوڕای ئەوەبووە کە پێویست ناکات ئەمریکا لە دەرەوەی خاکی خۆی، هێزی سەربازی هەبێت.  ئەم دەستنیشانکردنە پێویستی بە رەزامەندی ئەنجوومەنی پیران هەیە، کە زۆرینەی کورسییەکانی بەدەست کۆمارییەکانەوەیە، بەڵام کات لەبەردەمی ئەنجوومەنەکەدا کەمە، لەگەڵ نزیکبوونەوەی هەڵبژاردنەکانی سەرۆکایەتی لە تشرینی یەکەمی داهاتوو و چڕبوونەوەی سەرنجەکانی هەمووان، لەسەر رووبەڕووبوونەوەی کۆرۆنا و لێکەوتەکانی.  ماکگریگۆر، پێشتر بە راشکاوی دژی شەڕی عێراق بوو، ئەو لە چاوپێکەوتنێکدا دەیڤد پترایۆسی فەرماندەی هێزە نێودەوڵەتییەکانی پرۆسەی ئازادیی عێراقی بە "بێ مێشک" ناوبردبوو، گوتبووی "ئەو گێلێکە سیاسییەکان و میدیا سوودی لێوەردەگرن و بەکاریدەهێنن".  پاڵێوراوەکەی ترەمپ، پێشتر چەند جارێک لە بەرنامەی ' تاگەر کارلسۆن ' ی بەناوبانگ لە کەناڵی فۆکس نیوز، دەرکەوتووە و بەتوندی بەرگری لە بۆچوونەکانی ترەمپ دەکات لەبارەی کشانەوە لە سووریا، لە کاتێکدا هەمووان رەخنەیان لەو بڕیارەی سەرۆکی ئەمریکا گرت.  لە بۆچوونێکدا کە دژی سیاسەتی باوی ناو سەنتەرەکانی بڕیارە لە واشنتن، ماکگریگۆر دەڵێت هیچ پێویست ناکات ئەمریکا لە سووریا و عێراقدا هێزی هەبێت، وایدادەنێت کە هەڕەشەی هەرە گەورە لەسەر ئەمریکا، تورکیایە نەک ئێران.  کۆڵۆنێلە خانەنشینەکە، دکتۆرای لە پەیوەندییەکانی نێوان ئەڵمانیای رۆژهەڵات و یەکێتیی سۆڤیەتدا وەرگرتووە، کتێبێکی بەناوی "هەڵوەشاندنەوەی کەتیبەکان" لە ساڵی ١٩٩٧ دا بڵاوکردەوە کە هەرایەکی گەورەی نایەوە، کاتێک تێیدا داوایکرد سوپای ئەمریکا سەرلەنوێ رێکبخرێتەوە.  پێدەچێت، کۆڵۆنێلەکە لە زۆر رووەوە هاوڕای سەرۆکی ئەمریکا بێت. پێشتر ترەمپ لە حوزەیرانی ئەمساڵدا رەزامەندی لەسەر کشانەوەی ٩٥٠٠ سەربازی وڵاتەکەی لە ئەڵمانیا دەربڕی، پاشئەوەی ئەو وڵاتەی بە نایەکسان لە مامەڵە بازرگانییەکان لەگەڵ ئەمریکادا ناوبرد.