دەنگدەرانی ئەمریکی دوای دەنگدانیش لە پشتگیریکردنی نوێنەرەکانیان بەردەوامن بەچەندین رێگەی جیاواز، ئەمە هاوکاتە لەگەڵ چاوەڕوانی ئەوان بۆ دەرکەوتنی ئەنجامی هەڵبژاردنەکان و یەکلابوونەوەی ناوی سەرۆکی داهاتوو.  ئەمریکییەکان چەندین رێگەی جیاوازی پشتگیرییان لەپێش و پاش هەڵبژاردنەکانەوە داهێناوە، لەنێویاندا پەنابردنە بەر دروستکردنی کەلوپەل و کاڵا بەناوی جۆ بایدن یان دۆناڵد ترەمپەوە. ئەمەش بۆ پێشاندانی پشتگیری بۆ هەریەک لەو بەربژێرانە و دۆزینەوەی بازاڕ لە نێو لایەنگرەکانیاندا.  ئەمڕۆژانە چەندین کەرەستە و بەرهەمی سەرنجڕاکێش بەناوی هەردوو بەربژێرەوە لە بازاڕەکاندا دەستدەکەون. کاتێک سەرنج لە بەرهەمە دروستکراوەکان بەناوی هەردوو بەربژێرەوە دەدەیت، دەردەکەوێت هەموویان مانای شاراوە و سیمبۆلیکییان تێدایە، کە پەیوەندییان بەهەڵوێستە سیاسییەکانی هەردوو بەربژێرەوە هەیە.  ناوکی شیای دۆناڵد ترەمپ: شیا بەرهەمێکی گیایی بەناوبانگە، لەبنەمادا ئیسپانییە و لە مەکسیک دەچێندرێت، بەبەرهەمێکی سرووشتیی بەسوود بۆ چەندین بواری جیاواز بەکاردەهێنرێت، ئەمریکییەکان بەفراوانی بەکاریدەهێنن، سوودی بۆ زۆر بوار هەیە وەک خۆلاوازکردن و بەهێزکردنی پرچی مرۆڤ، چەندین سوودی دیکە.  ناوکی شیا یەکێکە لە سەیرترین ئەو بەرهەمانەی بەناوی دوو بەربژێرەکەوە کراوە، پێدەچێ هۆکاری سەرەکی ناونانی ئەو ناوکە گیایە بە دۆناڵد ترەمپ، پەیوەندی بە شێوەی پرچی ئەوەوە هەبێت کە وێڕای تەمەنی، کەچی هێشتا بەهێزە و نەڕووتاوەتەوە. لە ماوەی رابردوودا بەرهەمێک بەناوی ' ناوکە شیای ترەمپ ' کەوتە بازاڕەوە. کارتۆنی بەرهەمەکە وێنەی قاپێکی دارینی لەسەرە لەسەر شێوەی سەری ترەمپ، لەنێویدا ناوکە شیا هەیە و هاوشێوەی پرچ لەسەر سەری دەڕوێتەوە.  کاڵایەکی دیکەی تایبەتکراو بەناوی دۆناڵد ترەمپەوە، کە دروشمەکەی لە هەڵبژاردنەکاندا "باجارێکی دیکە ئەمریکا مەزن بکەینەوە"، کتێبێکی رەنگکردنی هێڵە کێشراوەکانە، کە تێیدا ١٦ وێنەی ترەمپ هەیە و لە بازاڕەکاندا دەفرۆشرێت، کتێبەکە لەژێر دروشمە سەرەکییەکەی ترەمپدا دەفرۆشرێت، لەگەڵ تێبینییەک " ١٦ وێنەی هونەریی سەرکردە مەزنەکەمان".    ترەمپوەک سوپەرمان و کەسایەتییەکی ناوازە پێشاندەدرێت، لەگەڵ کتێبەکەدا بێگومان قەڵەمەکانی بۆیەکردن دەفرۆشرێن، هەرکەسە چۆنی بوێت، بەو شێوەیە وێنەکانی ترەمپ رەنگدەکات.  ترەمپ، کاڵایەکی دیکەشی بەناوەوە کراوە، ئەویش دراوێکی زێڕپۆشکراوە. کارەکە بۆ ئەوە دەگەڕێتەوە کە رەنگی ئاڵتوونی، خۆشەویستترین رەنگە لای ترەمپ. هەندێک بە سەرۆکە سەر زێڕینەکە ناویدەبەن. دراوەکە وێنەی ترەمپی لەسەر نەخشێنراوە و ئاوزێڕکراوە، لایەنگرەکانی سەرۆکە کۆمارییەکە، دراوەکە بەدیاری دەبەخشنە ئازیزەکانیان.  لەژێر هەمان دروشمی سەرەکی ترەمپدا بۆ سەرلەنوێ مەزنکردنەوەی ئەمریکا، دەمانچەیەکی منداڵان دروستکراوە، کاتێک دەست بە پەلاپیتکەی دەمانچەکەدا دەنێی، لەبری گوللە، دۆلاری چاپکراو لە لوولەکەیەوە دێتە دەرەوە. پێدەچێ ئەمەیان وەک گاڵتەکردنێک بە ترەمپ دروستکرابێت، کە حەزی زۆری لەپارە و چەکە.  جێڵی دەستشووشتن یەکێکە لەو بەرهەمانە. شووشەیەکی بچووکی جێڵی دەستشووشتن، چەندین پلانی بایدنی تێدا روونکراوەتەوە، ئەگەر ببێتە سەرۆکی ئەمریکا.  جێڵەکە بۆ خاوێنکردنەوەی دەست بەکاردێت، لەسەردەمێکدا کە دونیا پێویستی بەبەکارهێنانی زۆری جێڵ هەیە بۆ خۆپاراستن لە کۆڤید ١٩. رەخنەگرتن لە شێوازی مامەڵەی ئیدارەی سەرۆک ترەمپ لەگەڵ کۆرۆنا، یەکێکە لەو خاڵانەی بایدن لە هەڵمەتەکانیدا زۆر جەختی لێدەکردەوە، لەسەر قوتووی جێڵەکەی بایدن نووسراوە ' پلانەکانی بایدن بۆ بەرگرتن لە کۆڤید ١٩ '.  هەندێکی دیکە بۆ وەڵامدانەوەی ئەو قسانەی باس لە پیری و تەمەنی بایدن دەکەن، وێنەیەکی گەنجیی بایدنیان لەسەر فانیلە نەخشاندووە، وێنەکە لە شەستەکانی سەدەی رابردوودا گیراوە، بایدن لەوێدا گەنجێکی دڵخۆشە، بۆ ئەمڕۆژانەش جێگەی سەرنجە، چونکە دەمامکی نەبەستووە.  یەکێکی دیکە لە سەیرترین بەرهەمە بەناوکراوەکانی بایدن، مێشکوژێکە. بێگومان ئەمە لە دوا رۆژەکانی پڕوپاگەندەکانی هەڵبژاردن سەریهەڵدا، کاتێک لە دیبەیتێکی نێوان مایک پێنس، بەربژێر بۆ جێگری ترەمپ و کامالا هاریس، بەربژێر بۆ جێگری جۆ بایدن، ماوەی دوو خولەک مێشێک بەسەر سەری پێنسەوە مایەوە و سەرنجی میدیاکانی بۆخۆی راکێشا.  کەمپەینەکەی بایدن هەر زوو هەلەکەیان قۆستەوە، گوتیان دیارە لای کۆمارییەکان تەنگژەی مێشکوژ هەیە، مێشکوژێکیان بەناوی بایدنەوە دروستکرد، تاوەکو کۆمارییەکان هەم لە سەری خۆیانی پێبدەن و هۆشیان بێتەوە بەرخۆیان، هەم مێشەکان لەمێشکیان پێدووربخەنەوە. ئەو مێشکوژە ژمارەیەکی زۆری لە بازاڕەکاندا لێفرۆشرا.  کاڵایەکی دیکەی سەرنجڕاکێش، ئەو تیشێرتە تایبەتەیە کە لەسەری نووسراوە، "ئەرێ بێدەنگ نابیت؟ ". ئەمە ئەوکات هاتە ئاراوە کە یەکەم دیبەیتی سەرۆکایەتی لە نێوان ترەمپ و بایدن، پشێوی و بێسەروبەرەیی زۆری بەخۆوە بینی، لەگەڵ قسەپێبڕینی زۆر و هەندێکجار سووکایەتیش.  لە نێو دیبەیتەکەدا، ترەمپ زۆر هێرشکارانە دەرکەوت، بەڵام بایدن لەسەرخۆتر بوو، زۆرینەی کات یەک قسەی بە ترەمپ دەگوت، "ئەرێ بێدەنگ نابیت؟ ". رستەکە بەفراوانی بڵاوبووەوە، کەوتە سەر زاری خەڵک و لەسەر تیشێرتەکەش چاپکرا. ئێستا وەک رستەیەک بۆ بێدەنگکردنی کۆمارییەکان بەکاردەهێنرێت.