کاسۆرۆ کە پاڵێوراوی پارتی کۆماری ئەمریکایە، لە ویلایەتی نۆرس کارۆلایناوە کورسییەکی ئەنجوومەنی نوێنەرانی بەدەستهێنا.  ئەو گەنجە، لەدایکبووی ١٩٩٥ ە، توانی سەرکەوتن بەسەر مۆ دیڤێس، ئەندامی پارتی دیموکرات و داواکاری گشتی پێشووی هێزە ئاسمانییەکانی ئەمریکا، لە هەڵبژاردنەکانی کۆنگرێسدا بەدەستبهێنێت، لە هەڵبژاردنەکانی دوێنێ سێشەممە.  رۆژنامەی ' نیویۆرک تایمز ' گوتی، کاوسۆرۆن یەکەم لەدایکبووی نەوەدەکانی سەدەی رابردووە، دەبێتە کۆنگرێسمان.  کاوسۆرۆن بەڕێژەی ٦٣، ١ لەسەدی دەنگەکان (١٧٥ هەزار دەنگ)، سەرکەوتنی بەدەستهێنا، لە کاتێکدا داڤیس نزیکەی ٣٤، ١ لەسەدی دەنگەکانی بەدەستهێنا (٩٤ هەزار دەنگ)، بەوەش بووە یەکێک لە گەنجترین یاساداڕێژەرانی مێژووی ویلایەتە یەکگرتووەکانی ئەمریکا.  کاوسۆرۆن، زانستی سیاسەتی لە کۆلێژی ' پاتریک هێنری ' لە ساڵی ٢٠١٦ دا خوێندووە، بەڵام بەهۆی کاریگەربوون بەهۆی رووداوێکەوە کە ساڵی ٢٠١٤ تووشی بووبوو، توانای خوێندنی لەدەستدا و ئاستی دابەزی.  رۆژنامەی ' زا هێل ' ئاشكرایکردووە، کاوسۆرۆن بەهۆی ئەو رووداوەوە دووچاری کەمئەندامیەتی بووە.  دانیشتووانی ئەمریکا، دوێنێ سێشەممە لە دەنگدانی گشتی وڵاتەکەیاندا بەشدارییانکرد بۆ هەڵبژاردنی سەرۆکی نوێی وڵات، رکابەرییەکە لە نێوان جۆ بایدن، بەربژێری پارتی دیموکرات و دۆناڵد ترەمپ، بەربژێری کۆمارییەکاندایە.  جیا لە هەڵبژاردنەکانی سەرۆکایەتی وڵات، رکابەریی بۆ بەدەستهێنانی ٣٥ کورسی ئەنجوومەنی پیران و سەرجەم کورسییەکانی ئەنجوومەنی نوێنەران بەڕێوەدەچێت کە ژمارەی ٤٣٥ کورسییە.  بەپێی سەرچاوە جیاوازەکانی میدیای ئەمریکی، دیموکراتەکان پارێزگاری لە زۆرینەی خۆیان لە ئەنجوومەنی نوێنەران دەکەن.