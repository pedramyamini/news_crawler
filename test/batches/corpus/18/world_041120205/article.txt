جۆن هیکێنلووپەر، بەربژێری دیموکراتەکان بۆ نوێنەرایەتیکردنی ویلایەتی کۆلۆرادۆ لە ئەنجوومەنی پیران توانیی لە بەرامبەر کۆری گاردنەری بەربژێری کۆمارییەکان سەرکەوتن بەدەستبهێنێت.   لە بەرامەبەریشدا لە ویلایەتی ئالاباما بەربژێری کۆمارییەکان لەبەرامبەر بەربژێری دیموکراتەکان سەرکەوت.   هەروەها میچ مککۆنێڵی کۆماری توانیی لە ویلایەتی کنتاکی بۆ جاری حەوتەم ببێتەوە بە ئەندامی ئەنجوومەنی پیران.   بە هەمان شێوە لیندزی گراهام، سیناتۆری کۆماری لە ویلایەتی کارۆلاینای باشوور، توانیی جارێکی دیکە ببێتەوە بە ئەندامی ئەنجوومەنی پیران.   لە ویلایەتی تەکساسیش بەربژێری کۆمارییەکان توانیی بەسەر رکابەرە دیموکراتەکەیدا سەربکەوێت.   هەڵبژاردنی ١٠٠ ئەندامەکەی ئەنجوومەنی پیرانی ئەمریکا دوو ساڵ جارێک دەکرێت و لە هەر جارێکدا یەک لە سەر سێی ئەندامەکانی دیاری دەکرێن.   پێشتر ٥٣ ئەندامی کۆماری، ٤٥ ـی دیموکرات و ٢ی سەربەخۆ لە ئەنجوومەنی پیراندا هەبوون.    لەم خولەی هەڵبژاردندا ٣٥ نوێنەر هەڵدەبژێردرێن و ٦٥ ـیان وەکو خۆیان دەمێننەوە. لەو ٦٥ ـەی کە لە هەڵبژرادندا بەشدارنابن ٣٥ ـیان دیموکرات و ٣٠ ـیان کۆمارین.    بە گوێرەی دوایین ئەنجامی هەڵبژاردنەکان، کۆمارییەکان ئێستا ٢٢٣ لەو کورسییانەیان بە دەستەوەیە و دیموکراتەکانیش ١٢.  ئەگەر بایدن ببێتە سەرۆکی ئەمریکا، دیموکراتەکان پێویستیان بەوە دەبێت کە لەم خولەدا کە ٣ کورسیی دیکە لە دەستی کۆمارییەکان دەربهێنن بۆ ئەوەی ببنە زۆرینەی ئەنجوومەنی پیران، بەڵام ئەگەر ترەمپ ببێتەوە بە سەرۆک، دەبێت لەم خولەی هەڵبژاردنەدا ٤ کورسی بەدەستبهێنن بۆ ئەوەی ژمارەی نوێنەرانیان لە ٤٥ ـەوە بەرزبێتەوە بۆ ٥١.