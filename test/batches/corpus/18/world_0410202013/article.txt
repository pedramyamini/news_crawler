وەک لە وێنەکەدا دەردەکەوێت، ترەمپ لە ژووری کۆبوونەوەکان کارەکانی خۆی رادەپەڕێنێت، ئیڤانکا ترەمپ دەڵێت "جارێکی دیکە قسەم لەگەڵ باوکم کردووە و زۆر گەشبین و سوپاسگوزار و بەهێزە هەروەک چۆن لە پەیامەکەی بۆ خەڵکی ئەمریکا دەردەکەوێت".  رۆژی هەینی ٢ی تشرینی یەکەم دۆناڵد ترەمپ، سەرۆکی ئەمریکا تووشبوونی خۆی و خانمی یەکەمی ئەمریکای بە کۆرۆنا راگەیاند، لە رۆژی شەممەوە دۆناڵد ترەمپ گواستراوەتەوە نەخۆشخانەی سەربازیی واڵتەر رید لە واشنتن بۆ پشکنینی زیاتر و دڵنیابوونەوە لە تەندروستیی.  مێلانیا ترەمپ، هاوژینی سەرۆکی ئەمریکا لە توویتێکدا نووسی، وەکو زۆر لە ئەمریکییەکان خۆی و هاوژینەکەی دوای ئەوەی تووشی کۆرۆنا بوون، خۆیان کەرەنتین دەکەن، گوتیشی "تەندروستیمان باشە و سەرجەم کۆبوونەوەکانم هەڵپەساردوون". بە خەڵکی وڵاتەکەشی دەڵێت، "هەموومان پێکەوە ئەمە تێدەپەڕێنین".  جۆ بایدن، رکابەری دۆناڵد ترەمپ بۆ هەڵبژاردنی سەرۆکایەتیی ئەمریکا لە توویتێکدا هیوای خواست، دۆناڵد ترەمپ و هاوژینەکەی هەرچی زووە لە نەخۆشییەکەیان چاکببنەوە.  بڕیارە لە ١٥ ـی ئەم مانگە لە مەیامیی فلۆریدا دیبەیتی دووەمی دۆناڵد ترەمپ لەگەڵ جۆ بایدن بەڕێوەبچێت، تووشبوونیشی بە کۆرۆنا دیارنییە کاریگەریی لەسەر بەڕێوەچوونی ئەو دیبەیتە دەبێت یاخود نا.