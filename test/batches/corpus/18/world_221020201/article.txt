بەپێی راپۆرتێکی نیۆیۆرک تایمزی ئەمریکی پاپا فرانسیس، رابەری کاسۆلیکەکانی جیهان لە بەڵگەفیلمێکدا پشتگیریی هاوڕەگەزخوازەکان دەکات و دەڵێت، "هاوڕەگەزخوازەکان مافی پێکهێنانی خێزانیان هەیە، ئەوانیش منداڵی خودان و مافی خێزاندارێتییان هەیە، نابێت هیچ کەسێک فڕێبدرێت، یان ژیانیان لێ تێکبدرێت".  بەشێک لە میدیا جیهانییەکان هەڵوێستەکەی پاپا فرانسیس بە "مێژوویی" ناودەبەن، چونکە یەکەمجارە کە پاپایەک پشتگیریی هاوڕەگەزخوازەکان بکات. پاپا دەڵێت، "ئێمە دەبێت یاسایەک دروستبکەین بۆ هاوسەرگیریی هاوڕەگەزخوازان. بەو شێوەیە ئەوان بەپێی یاسا کۆدەبنەوە".  پێشتر پاپا فرانسیس لە چەندین چاوپێکەوتنی دیکەدا رایگەیاندبوو کە دژایەتیی هاوسەرگیریی هاوڕەگەزخوازەکان ناکات، بەڵام هەرگیز وشەی "پشتگیریی" بەکارنەهێناوە.   لە ساڵی ٢٠١٠ کاتێک حکومەتی ئەرجەنتین یاسایەکی بۆ هاوسەرگیریی هاوڕەگەزخوازان پەسندکرد، پاپای ڤاتیکان پاڵپشتیی بڕیارەکەی کرد و گوتی، " بە یاساییکردنی هاوسەرگیریی هاوڕەگەزخوازان هەنگاوێکی گرنگە بۆ پاراستنی ژیانیان".  هەروەها لە ساڵی ٢٠١٤ لە چاوپێکەوتنێکی لەگەڵ رۆژنامەی کۆریر دێڵا سێرا، یەکێک لە پڕفرۆشترین رۆژنامەکانی ئیتاڵیا گوتی، کۆکردنەوەی هاوڕەگەزخوازان لەژێر چەتری یاسادا رێگر دەبێت لە تووندوتیژی و لەڕووی تەندروستیشەوە سوودی هەیە.  لە بەرامبەردا پاپا بێنێدیکت، پاپای پێشووی ڤاتیکان بیرکردنەوەیەکی جیاوازی هەبوو لەبارەی هاوڕەگەزخوازەکانەوە. بێنێدیکت ئەو کاتەی رێبەری کاسۆلیکەکانی جیهان بوو هاوڕەگەزخوازی بە "رەفتارێکی شەیتانی" پێناسەدەکرد.  جەیمس مارتین، قەشەیەکی ئەمریکییە کە بەردەوام هەوڵی ئەوەی داوە کە هاتنی هاوڕەگەزخوازەکان بۆ کەنیسە ئاسایی بکاتەوە، لەبارەی قسەکانی پاپا دەڵێت، هەڵوێستەکە وەکو هۆشدارییەکە بۆ وڵاتانی دیکە کە "تووندوتیژانە" مامەڵە لەگەڵ هاوڕەگەزخوازان دەکەن، ئەو وڵاتانە دەبێت بیرکردنەوەیان بگۆڕن.  بەشێک لە قەشەکان دژایەتیی قسەکەی پاپا دەکەن و داوای روونکردنەوەی زیاتری لێدەکەن. تۆماس تۆبین قەشەیەکی دیکەی ئەمریکییە کە پێیوایە، "قسەکانی پاپا دژی یاساکانی کەنیسەن و دەبێت روونکردنەوەی زیاتر لەبارەی هەڵوێستەکانی بدات".  بەڵگەفیلمەکە لەلایەن ئیڤجێنی ئەفینیڤسکی، دەرهێنەری رووسی دروستکراوە، بڕیارە لە فێستیڤاڵی ساڵانەی رۆما و فێستیڤاڵی ساڤانا لە ئەمریکا نمایشبکرێت. بەڵگەفیلمەکە لەبارەی چۆنێتی بیرکردنەوەی پاپا فرانسیسە و لە بەشێکی دیکەیدا پاپا باسی گۆڕانی کەشوهەوا، کۆچکردن و یەکسانیی ئابووری دەکات.   بەپێی ئاماری سەنتەری لێکۆڵینەوەی پیوی ئەمریکی تاوەکو ئێستا لە کۆی ١٩٥ وڵات لە سەرانسەری جیهان ٢٩ وڵاتیان یاسای هاوسەرگیریی هاوڕەگەزخوازەکانیان پەسندکردووە.