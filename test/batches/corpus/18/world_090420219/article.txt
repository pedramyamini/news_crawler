نێچیرڤان بارزانی، سەرۆکی هەرێمی کوردستان لە تویتەر لەلایەن خەڵکی هەرێمی کوردستانەوە پرسە و سەرەخۆشی ئاراستەی بنەماڵەی شاهانەی بەریتانیا دەکات و رایدەگەیێنێت: "لە ناخی دڵمەوە بەبۆنەی مردنی شازادەی ئێدینبێرگ سەرەخۆشیتان لێدەکەم"، هەروەها دەشڵێت، "نزا و بیرکردنەوەم لەگەڵ خەڵکی شانشینی بەریتانیا و بنەماڵەی شاهانەیە لەم کاتە سەختەدا".  هەروەها مەسرور بارزانی، سەرۆکوەزیرانی هەرێمی کوردستان لە تویتەری خۆی رایگەیاند: "سەرەخۆشی لە خاوەن شکۆ شاژنه ئیلیزابێس، حکومەت و خەڵکی بەریتانیا دەکەم بەهۆی کۆچی دوایی شازادە فیلیپ، دوای ساڵانێکی زۆر لە خزمەت. هاوخەمیی بنەماڵەی شاهانەم لەم کاتە سەختەدا".  ئەمڕۆ ٠٩ - ٠٤ - ٢٠٢١ شازادە فیلیپ، شازادەی ئێدینبێرگ، هاوژینی شاژن ئیلیزابێسی دووەم، شاژنی بەریتانیا، لە تەمەنی ٩٩ ساڵیدا کۆچی دواییکرد.  لە راگەیێندراوێكدا، کۆشکی بێکینگهام، کۆشکی شاهانەی بەریتانیا کۆچی دوایی شازادە فیلیپی راگەیاند و گوتی، بە خەم و پەژارەیەکی گەورەوە، شاژن ئیلایزابێس کۆچی دوایی هاوژینە خۆشەویستەکەی رادەگەیێنێت.  شازادە فیلیپ لە چەند ساڵی رابردوودا بەهۆی تێکچوونی باری تەندروستییەوە، خۆی لە بەشداریکردن لە هەندێ رێورەسمی فەرمی شاهانە لەگەڵ شاژنی بەریتانیا خۆی بەدوور خستەوە و دوا دەرکەوتنی ئەو لە بەردەم خەڵک و میدیاکان لە کۆتایی ساڵی ٢٠١٧ دا بوو.  شازادە فیلیپ لە ١٠ی مانگی حوزەیرانی ساڵی ١٩٢١ لە دوورگەی کۆرفو لە رۆژهەڵاتی یۆنان لەدایکبووە و لە مانگی تشرینی دووەمی ساڵی ١٩٤٧ وە ژیانی هاوژینی لەگەڵ ئیلیزابێسی دووەم، شاژنی بەریتانیا پێکهێناوە.  شازادە فیلیپ و شاژن ئیلیزابێس خاوەن چوار منداڵن؛ شازادە چارلس، شازادەی وەیڵزە و تەمەنی ٧٢ ساڵە؛  شازادە ئانە، تەمەن ٧٠ ساڵ، هەروەها شازادە ئاندروو، شازادەی یۆرک تەمەن ٦١ ساڵ و چوارەم منداڵیشیان شازادە ئێدواردی تەمەن ٥٧ ساڵانە.