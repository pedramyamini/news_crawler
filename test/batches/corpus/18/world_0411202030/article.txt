تۆم وۆڵف، حاکمی پەنسلڤانیا گوتی، هەڵبژاردنێکی دادپەروەرانە لە ویلایەتەکەیان بەڕێوەچوو، دووربوو لە دەستی دەرەکی، ئاماژەی بەوەش کرد، ئەوان بە تووندی بەرگری لە دەنگی ویلایەتەکەیان دەکەن ئەگەر هاتوو هێرشی کرایە سەر؛ سەبارەت بە دواکەوتنی هەژمارکردنی دەنگەکانیش باسی لەوە کرد کە ئەوە "نیشانەی ئەوەیە کە ئەم سیستەمە کاری خۆی دەکات".  لیزا ماری، بەرپرسی کۆمیسیۆنی فیلادلفیا دڵنیایی دا لەوەی جیاکردنەوەی دەنگەکان بەبێ کێشە بەڕێوەدەچن، بەڵام کاتی کۆتاییهاتنی جیاکردنەوەی دەنگەکان کاتی دەوێت.  سەبارەت بەوەی کە ترەمپ دەڵێت شەڕی درەنگکەوتنی جیاکردنەوەی ئەو دەنگانەی بە پۆستە دراون دەبەنە دادگای باڵا، میچ مکۆنێل، سەرۆکی زۆرینە کۆمارییەکانی ئەنجوومەنی پیران گوتی "دادگا بڕیار لەسەر پرسە جێناکۆکەکان دەدات، لەم وڵاتەدا بەم شێوەیە کێشەکان چارەسەردەکرێن".  میچ مکۆنێل لەوەدا دۆناڵد ترەمپ بە هەڵە دەزانێت کە زووتر لەکاتی خۆی سەرکەوتنی راگەیاند، دانی بەوەشدا نا کە کاتی دەوێت تاوەکو هەموو ویلایەتەکان هەژمارکردن و جیاکردنەوەی دەنگەکان تەواودەکەن.  جۆسیلین بینسن، وەزیری دەرەوەی ویلایەتی میشیگن لە کۆنفرانسێکی رۆژنامەڤانیدا جەختی لەوە کردەوە کە هەموو دەنگێک دەژمێرن و هەژماریشی دەکەن "گەشبینم کە تا درەنگانی ئەمڕۆ زۆربەی دەنگەکان جیاکراونەتەوە".  دروستبوونی ئەو هەموو کار و کاردانەوانە دوای ئەوە دێن کە جۆ بایدن بە درێژایی ١٢ کاژێری رابردوو لە هەرسێ ویلایەتی میشیگن، ویسکەنسن و نێڤادا پێش ترەمپ کەوتەوە، ئەمەش لەکاتێکدا، بەبێ ئەو سێ ویلایەتە، دەنگی نوێنەرانی بایدن ٢٣٨ دەنگ بوون، دەنگی نوێنەرانی ترەمپ ٢١٣ دەنگ بوون. ئەگەر هەرسێ ویلایەتەکە یەکلاییکرانەوە و لە بەرژەوەندیی بایدن بوون، کە پێشبینی دەکرێت لە چەند کاژێری داهاتوودا ئەنجامەکان یەکلاببنەوە، ئەوا دەنگی بایدن ٢٧٠ دەنگی نوێنەران تێدەپەڕێنێت کە زۆرینەیە بۆئەوەی ببێت بە سەرۆکی ئەمریکا.  لە هەڵبژاردنی ئەمجارەدا نزیکەی ١٠٠ ملیۆن کەس تەنیا لە هەڵبژاردنی پێشوەختەدا دەنگیاندا، ئەمەش نزیکەی ٧٠ % ی کۆی دەنگەکانی هەڵبژاردنی ٢٠١٦ یە، زیاتر لە نیوەی ئەو ژمارەیە لەڕێگەی پۆستەوە دەنگیانداوە، ترەمپ دژی ئەم جۆرە دەنگدانە بوو، چونکە گەڕاندنەوەی دەنگەکان بۆ مەبەستی ژماردن و جیاکردنەوە پێویستی بە کاتە و ترەمپیش ترسی هەیە لەو ماوەیەدا ساختەکاری بکرێت.  دۆناڵد ترەمپ رۆژێک دوای هەڵبژاردن لە گومانەکانی لە پرۆسەی جیاکردنەوە و ژماردنی دەنگەکانی بەردەوام بوو، ترەمپ لە تویتەر گوتی خەریکن لە هەموو شوێنێک دەنگ بۆ بایدن کۆدەکەنەوە، ترەمپ دەڵێت لە پەنسلڤانیا، ویسکەنسن و میشیگن دەنگ بۆ بایدن کۆدەکرێتەوە، دەشڵێت "ئەمە بۆ وڵاتەکەمان زۆر خراپە".  وۆلفی میگان، بەرپرسی کۆمیسیۆنی هەڵبژاردنی ویسکەنسن دوای ئەم تۆمەتەی ترەمپ هاتە سەر هێڵ و گوتی "بە هیچ شێوەیەک ساختەکاری لە ویسکەنسن ئەنجامنەدراوە".