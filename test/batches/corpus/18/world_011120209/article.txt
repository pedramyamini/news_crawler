هەرچەندە زۆر حکومەت و دەوڵەتی جیهان، بە کەوتنی ترەمپ دڵخۆشدەبن و لاچوونی ئەو سەرۆکە لە کۆشکی سپی، بۆ ئەوان مانای کۆتاییهاتنی سەردەمێکی خراپی سەرۆکایەتی و پێشەنگایەتی ئەمریکا بۆ جیهان دەگەیەنێت، بەڵام هێشتا ژمارەیەک سەرکردە و سەرۆکی جیهان دەمێننەوە، کە هیوای بەردەوامبوون بۆ ترەمپ دەخوازن. بۆ ئەوان بەردەوامبوونی ترەمپ، مانەوەی دۆستێکی نزیکیان دەبێت لە لوتکەی دەسەڵاتی گەورەترین وڵاتی دونیادا.  لە ماوەی چوار ساڵ مانەوەی لەسەرۆکایەتی ئەمریکا، دۆناڵد ترەمپ، وێڕای مشتومڕ دروستکردن و کێشەنانەوە لەگەڵ چەندین دەوڵەت و هاوپەیمانیی نێودەوڵەتی، بەڵام لەگەڵ هەندێک سەرۆک و سەرکردەدا پەیوەندییەکی باشی دروستکرد و ئێستا ئەگەر ئەو ماڵئاوایی لەدەسەڵات بکات، دوورنییە بەرژەوەندیی ئەمانیش بکەوێتە مەترسییەوە. ئەو سیاسییە دۆستانەی ترەمپ بەسەر جوگرافیای جیاوازی جیهاندا دابەشبوون. زۆرینەشیان لە ئێمەوە نزیکن. لەوانەش  ئەگەر کەسێک هەبێت لە محەمەد بن سەلمان، جێنشینی سعوودیە، لە رووی سیاسییەوە زیاتر پشت بە ترەمپ ببەستێت، بێگومان رەجەب تەیب ئەردۆغان، سەرۆکی تورکیایە. هەرچەندە زۆر سیاسەتمەداری ئەمریکی لە هەڵسوکەوت و لێدوانەکانی سەرۆکی تورکیا رازی نین، کەچی ترەمپ بۆ ئەردۆغان بووەتە پەرژینێکی قایم. ئەو رێگربوو لەوەی کۆنگرێسی ئەمریکا، سزا بەسەر تورکیادا بسەپێنێت، دوای ئەوەی ئەردۆغان بڕیاریدا سیستمی بەرگریی ' ئێس ٤٠٠ ' ی رووسی بکڕێت.  ساڵانی رابردووی ترەمپ لە کۆشکی سپی، هاوئاهەنگی و هاوهەڵوێستی بەرچاوی نێوان ترەمپ و ئەردۆغانی بەخۆوە بینیووە. لەسەر داوای سەرۆکی تورکیا، ترەمپ بەکێشانەوەی هێزەکانی لە ناوچەکانی رۆژئاڤای کوردستان رازیبوو لە سووریا، تاوەکو تورکیا بتوانێ بەئارامی هێزەکانی خۆی بۆ ئەو ناوچەیە بنێرێت. ترەمپ ئەو بڕیارەیدا بەبێئەوەی راوێژ بە وەزارەتی بەرگریی وڵاتەکەی بکات، یاخود پرس بە ئەندامانی هاوپەیمانیی لە دژی داعش بکات لە سووریا، بێگومان لە نێویاندا بەریتانیا و فەڕەنسا و هەسەدەش، کە لەسەر زەوی باشترین هاوپەیمانی ئەمریکا بوون.  بەلەبەرچاوگرتنی ئەوەی بایدن لەنێو ئەو کەسانەدابوو، کە داوای سزادانی تورکیای کرد بەهۆی سیستمە مووشەکییەکەی رووسیاوە، هەروەها پێشتر هەوڵی پشتگیری حیزبە ئۆپۆزیسیۆنەکانی تورکیای دابوو، پێدەچێت رۆیشتنی ترەمپ لە کۆشکی سپی، زیانی زۆر بە سەرۆکی تورکیا بگەیەنێت. ئەوەشمان لەبیر نەچێت کە بایدن لە هەڵمەتەکانی هەڵبژاردندا، باسی ئەوەی کرد لەکاتی گەیشتنی بۆ کۆشکی سپی، چیدی لەسەرەڕۆییەکانی تورکیا لە ناوچەکەدا بێدەنگ نابێت.  لەکاتێکدا دەیان ساڵە سەرۆکە یەک لەدوای یەکەکانی ئەمریکا، لەسەر هەڕەشەکردن و چاوسوورکردنەوە لە رژێمی کۆریای باکوور بەردەوامن، بەڵام ترەمپ بەپێچەوانەی هەمووانەوە پەیوەندییەکانی لەگەڵ ئەو وڵاتەدا گەشەپێدا. بێگومان سەرۆکی ئەمریکا شانازی بەوەوە دەکات، کە بەهۆی پەیوەندی باشی لەگەڵ سەرۆکی کۆریای باکوور، چالاکییە ئەتۆمییەکانی ئەو وڵاتەی سنووردارکردووە، بەڵام لەسەرەتای هاتنیدا بۆ کۆشکی سپی، بۆچوونی سەرۆکی ئەمریکا لە بەرامبەر ئون و رژێمەکەیدا وانەبوو.  لەدوای گەیشتنی بەکۆشکی سپی، ترەمپ هەڕەشە و سوکایەتیی زۆری لەگەڵ ئوندا ئاڵوگۆڕکرد. بەڵام لەناکاو هەڵویستەکە گۆڕا. ئەو دوو پیاوە دواتر سێجار رووبەڕوو یەکدییان بینی و زیاتر لە ٢٠ نامەیان ئاڵوگۆڕکرد، ئەمەش جۆرێک لە تەمومژی بەپەیوەندییەکانی نێوانیان بەخشی، بەڕادەیەک پەیوەندییەکە بە ' ناماقووڵ '، ناوبرا.  وێڕای پەیوەندییە ' دۆستانە و تەمومژاوییەکە ' کە هەردوو سەرکردەی کۆدەکردەوە، بەڵام واشنتن شکستیهێنا لە رازیکردنی پیۆنگ یانگ، بەدەستهەڵگرتن لە چەکە ئەتۆمییەکانی، نەک هەر ئەوە بەڵکو کیم جۆنگ ئون، لە دەی تشرینی یەکەمی ئەمساڵدا، جارێکی دیکە مووشەکێکی بالیستی وڵاتەکەی تاقیکردەوە، کە کیشوەر بۆ کیشوەر دەبڕێت و پێدەچێ توانای هەڵگرتنی کڵاوەی ئەتۆمیشی هەبێت.  بایدن ئاشکرایکردووە، ئەگەر لە هەڵبژاردنەکاندا سەرکەوتن بەدەست بهێنێت، چیدی بەبێمەرج لەگەڵ سەرۆکی کۆریای باکووردا کۆنابێتەوە، ئەمەش جارێکی دیکە دۆخی پەیوەندییەکانی نێوان هەردوو وڵات دەخاتەوە ئاستێکی خراپ و رێگەخۆشدەکات بۆ مانەوەی سزاکانی ئەمریکا لەسەر ئەو وڵاتە، کە زیاتر لە دوو دەیەیە بەردەوامن.  ترەمپ هەرزوو ویستی پەیوەندییەکی باشی لەگەڵ محەممەد بن سەلمان، جێنشینی سعودیە و دەسەڵاتداری دووەمی ئەو وڵاتەدا خستە روو. ئەو بەسەرۆکایەتی شاندێکی گەورەی ئەمریکی، یەکەم سەردانی فەرمی خۆی بۆ دەرەوەی ئەمریکا، بۆ سعودیە بوو و دەیان کەسی لەگەڵ خۆیدا برد.  بن سەلمان پێشوازییەکی نموونەیی لە سەرۆکی ئەمریکا کرد. کاتێک گەیشتە ریاز، وێنەیەکی گەورەی فۆتۆگرافی لە رووپۆشی ئەو هوتێلەدا کە دەبوو ترەمپ لێی داببەزێت، پێشوازی لەو کرد.  جێنشینی سعودیە، لە ماوەی سەرۆکایەتی ترەمپدا، دەستکەوتی گرنگی بەدەستهێنا، بەرلەهەر شت، پاشەکشەی ئەمریکا لە رێکەوتنی ئەتۆمی لەگەڵ ئێران کە ساڵی ٢٠١٥ واژۆ کرابوو، ئەمە گوڕێکی باشی بە توانای سعودیە لەناوچەکەدا بەخشی، کە ئێران ملیبەملییەوە ناوە. پاشان ترەمپ هەڵوێستی یەکلاکەرەوەی پێشاندا، لە پشتگیریکردن و بێتاوان ناساندنی بن سەلمان، کاتێک جەمال خاشوقچی، رۆژنامەڤانی سعودی لە تورکیا کوژرا.  ئەگەر بایدن ببێتە سەرۆکی ئەمریکا، پێشبینیدەکرێت فۆکەسی واشنتن بچێتەوە سەر دۆسێی مافەکانی مرۆڤ لە سعودیە، هەروەها وەک بایدن خۆی ئاشکرایکردووە، ئەمریکا دانوستاندن بۆ رێکەوتنی نوێی ئەتۆمی لەگەڵ ئێران دەستپێدەکات، ئەوەش بێگومان بەدڵی بن سەلمان نابێت.  ترەمپ لە هەموو سەرۆکێکی دیکەی ئەمریکا، دوژمنکارانەتر بەرامبەر چین دەرکەوت، باجی گومرگی بەسەر کاڵا چینییەکانی هاتوو بۆ ناو ئەمریکادا سەپاند، هەوڵیدا رێگری بکات لەدەستخستنی تەکنەلۆژیا لەلایەن چینەوە، لەگەڵ ئەوەشدا بەرپرسانی چین رایانگەیاندووە، ویستیان بۆ بەردەوامبوونی ترەمپ لە کۆشکی سپیدا هەیە.  ترەمپ پایەکانی سیستمی هاوپەیمانییە جیهانییەکانی پاش جەنگی دووەمی جیهانی هەژاند، ئەو پایانەی چین پێیوایە خەونە جیۆسیاسییەکانی ئەو سنووردار دەکات، ئەوە کارێکی گرنگە بۆ چین. ترەمپ هەروەها پێگەی ئەمریکای لەسەر ئاستی جیهان بچووککردەوە، لە رێگەی بانگەشەکردن بۆ رێککەوتنە نێودەوڵەتییەکان لە ژێر دروشمی ' یەکەمجار ئەمریکا '. ئەو کارانەی ترەمپ رێگەی بۆ سەرۆکی چین خۆشکرد، هەلی پاشەکشەی ئەمریکا لە بەرژەوەندیی وڵاتەکەی بەکاربهێنێت، بەتایبەت ئەوەی پەیوەندی بە بازرگانی و گۆڕانکارییەکانی کەشوهەواوە هەیە.  نیگەرانی پەکین لە بەرامبەر بایدن، لەوەوە سەرچاوە دەگرێت کە بەربژێری دیموکراتەکان، ئەگەر سەرکەوتن بەدەست بهێنێت، هەوڵدەدات بەرەیەکی جیهانی بۆ مامەڵەکردن لەگەڵ چیندا پێکبهێنێت، ئەگەری ئەوەش هەیە گوشاری تووندتر بخاتە سەر پەکین، لەبارەی تەکنەلۆژیا و بازرگانییەوە.  بەدوورکەوتنەوەی ترەمپ لە گۆڕەپانی سیاسەتی ویلایەتە یەکگرتووەکانی ئەمریکا، دۆخی پەیوەندییەکانی واشنتن و پەکین دەگاتە ئاستی لەدەستدەرچوون، ئەم بۆچوونە چو ڤانگ، مامۆستای پەیوەندییە نێودەوڵەتییەکان لە زانکۆی ناجینگی چینی دووپاتیدەکاتەوە، ئەو دەڵێ حەزکردن بۆ بوونی بایدن بەسەرۆکی ئەمریکا، وەک "ویستی بینیی جەنگی ساردە لە نێوان ئەمریکا و چیندا". ئەو ئاماژە بە دروستبوونی لێکەوتەی نێگەتیڤ دەدات لەپەیوەندییەکانی هەردوو وڵاتدا، ئەگەر بایدن بگاتە کۆشکی سپی.  دەنگۆکانی دەستتێوەردانی رووسیا لە هەڵبژاردنەکانی ساڵی ٢٠١٦ی ئەمریکا، لێکۆڵینەوەی فەرمیی دەسەڵاتدارانی واشنتنی لێکەوتەوە، لەگەڵ راپۆرتێکی ٤٤٨ پەڕەییدا لەبارەی دەنگۆکانەوە. پووتین لەماوەی بوونی ترەمپ لە کۆشکی سپی، پاداشتی زۆری وەرگرت، چونکە ترەمپ گومانی لەبایەخ و گرنگی پەیمانی ' ناتۆ ' دەربڕی و ئەوە زۆر بەدڵی رووسیایە، ئەمە جیا لە رەخنەگرتن لە هەندێک ئەندامی ئەو هاوپەیمانییە وەک ئەڵمانیا.  هەڵوێست و بیرکردنەوەکانی ترەمپ، هاوپەیمانیی نێوان ئەندامانی ناتۆی لاواز کرد، ئەمەش کارێکە لەوە گەورەترە بەتەنیا بەدڵی رووسیا بێت.  بۆچوونێک هەیە کە پێیوایە ئەگەر ترەمپ ببێتەوە سەرۆکی ئەمریکا، لە سیاسەتەکانی خۆی بۆ لاوازکردنی ناتۆ بەردەوام دەبێت. پووتین هەموو ویستەکانی خۆی لە ئەمریکا لەسەردەمی ترەمپدا بەدەستنەهێنا، سزاکانی ئەمریکا لەسەر رووسیا لانەبران، جیا لەوەش ئەوەی ئیدارەی ترەمپ، لە بەرامبەر رووسیا کردی بەتەواوی بەدڵی بەرپرسانی رووسیا نەبوو، کە هیوایاندەخواست ساردییەکانی پەیوەندی نێوان هەردوو وڵات نەمێنێت. بەڵام ئەگەر بایدن ببێتە سەرۆکی وڵات، قسەکردن لەسەر داهاتووی پەیوەندییەکانی نێوان هەردوو ولات رەشبینانەتر دەبێت، پێناچێت بایدن هەنگاو بۆ گەرمکردنەوەی پەیوەندییەکانی نێوان ئەو دوو وڵاتە بنێت.  ترەمپ پێشینەیەکی نەبینراوی بەخشییە لایەنی ویستی نەتەوەیی لە بەرامبەر ئیسرائیل. ئەمریکا دانی بە سەروەری ئیسرائیل بەسەر خاکی جولاندا نا، باڵیۆزخانەی وڵاتەکەی لە تەلئەڤیڤەوە گواستەوە بۆ قودس. پشتگیری سیاسەتەکانی نیشتەجێکردنی ئیسرائیلی لە کەناری رۆژئاوا کرد.  لە مانگی ئەیلوولدا، ترەمپ خەڵاتێکی گەورەی بەخشییە بنیامین ناتانیاهۆ، سەرۆکوەزیرانی ئیسرائیل، کاتێک رێککەوتنی ئاشتی نێوان ئیسرائیل و چەندین وڵاتی عەرەبی واژۆ کرد، سەرەتا بەحرەین و ئیمارات، دواتر سوودان. بەڵام ئەم هەنگاوەی ترەمپ بەبێ باج نەبوو، چونکە لە کۆنگرێسی ئەمریکادا پشتگیری بۆ ئیسرائیل پاشەکشەی کرد.   ئیسرائیلییەکان ترسیان لە پاشەکشەی زیاتری پشتگیری ئەمریکا بۆ ئیسرائیل هەیە، ئەگەر بایدن ببێتە سەرۆک، ئەمە جیا لەوەی گەڕانەوەی واشنتن بۆ سەر مێزی دانوستاندن لەگەڵ ئێران، لەبارەی پڕۆگرامە ئەتۆمییەکەی، بەهیچ شێوەیەک بەدڵی ئیسرائیل نابێت.