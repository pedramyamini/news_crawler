شوێنە گەشتیارییەکانی بەرازیل بۆ ماوەی ٥ مانگە بۆ رێگریکردن لە تەشەنەکردنی خێراتری ڤایرۆسی کۆرۆنا لەو وڵاتە داخراون.  ریکاردۆ سالێس، وەزیری ژینگەی بەرازیل رایگەیاند کردنەوەی پەیکەری مەسیح لە ریۆدیجانیرۆ هێمایەکە بۆ کردنەوەی کەرتی گەشتیاری وڵاتەکەی.  بەپێی رێنوێنییەکانی حکومەتی بەرازیل بۆ گەشتیاران، ئەو کەسانەی کە سەردانی شوێنە گەشتیارییەکان دەکەن دەبێت رەچاوی مەودای کۆمەڵایەتی بکەن و ماسک بپۆشن.  هەیکەلی مەسیح لە بەرزایی ٧١٠ مەتر لە بەرزاییەکانی کۆرۆڤادۆ یەکێکە لە سیمبۆلە هەرە دیارەکانی پایتەختی بەرازیل.  بەرازیل لە سەرەتاوە کۆرۆنای بە جیددی وەرنەگرت، بەتایبەتی گاییر پۆلسۆنارۆ، سەرۆکی بەرازیل ئامادە نەبوو باری لەناکاو لە وڵات رابگەیێنێت و قەدەخەی هاتووچۆ بسەپێنێت، ئەمەش وایکرد کە کۆرۆنا زۆر بەخێرایی لەو وڵاتە بڵاوببێتەوە و تەنانەت سەرۆکی وڵاتەکەش تووش ببێت.  لە دوای ئەمریکا، بەرازیل زۆرترین تووشبووی کۆرۆنای هەیە، تائێستا سێ ملیۆن و ٣١٧ هەزار و ٨٣٢ کەس لەو وڵاتە تووشی کۆرۆنا بوون. هەروەها ١٠٧ هەزار و ٢٩٧ کەس لەو وڵاتە بە ڤایرۆسەکە گیانیان لەدەستداوە.