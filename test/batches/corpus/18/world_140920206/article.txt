رۆژنامەی ' تێلێگراف ' ی بەریتانی ئاشکرایکردووە کۆمپانیاکە ناوی "Zhenhua Data"، یە و وا خۆی ناساندووە کە ' خزمەتگوزاری رێکلامی سەربازی و ئاسایشیی پێشکێشدەکات '، ئەمە جیا لە کۆکردنەوەی ' زانیاری هەواڵگری لەبارەی هەڕەشە لەسەر کەسەکانەوە '.  رۆژنامەکە دەڵێ ئەو کۆمپانیایە زانیارییەکانی پێشکێشی بەکرێگیراوە ئاسایشییەکانی چین کردووە.  کۆمپانیاکە لە داتا بەیسەکەیدا، پشتی بە سەدان هەزار تویت و پۆستی ناو فەیسبووک بەستووە، کە پشت بە هاشتاگەکانی پەیوەندیدار بە سیاسەتی سەربازی بەریتانیا بەستووە، بۆ پێشاندانی وێنەیەکی تەواو روونی هەواڵگرییانە لەبارەی وڵاتەوە. دۆسێیەکان ملیۆنان کەسی لە ئەمریکا، کەنەدا، هیند، ژاپۆن و زیاتر لە ٤٠ هەزار بەریتانیش گرتووەتەوە.  رۆژنامەکە ئاشکرایکردووە کە "هەموو ئەو زانیارییانە لەسەر سێرڤەرەکانی کۆمپانیاکە هەبوون، لە کاتێکی پێشتری ئەمساڵدا لەلایەن چالاکڤانێکی دژی چین بەهاوکاریی تۆڕی "Five Eyes" ی هەواڵگرییەوە لە ئەمریکا، بەریتانیا و کەنەدا، دزراون".  زانیارییەکان وردەکاری زۆریان تێدایە، وەک زانیاری گشتی و تایبەتی لەبارەی: ناو، مێژووی لەدایکبوون، ئاست و مێژووی خوێندن، پرۆفایلی پیشەیی، تۆمەتبارکردنەکان، ئەکاونتەکانی سۆشیالمیدیا. بەپێی رۆژنامەکە هەموو ئەو زانیارییانە لەبەردەستی کۆمپانیاکەدا بوون، جیا لە زانیاری لەبارەی بزنسمان و ئەکادیمیستە بەریتانییەکان، جیا لە جووڵەی کەشتییەکانی هێزی دەریاوانی بەریتانیا و ئەمریکا.  ' تێلێگراف ' ئاشکرایکردووە هەموو ئەو زانیارییانە لەسەر ماڵپەرەکە بۆ فرۆشتن خراونەتەڕوو.  وردەکاریی زانیارییەکە هەڵگیراوەکانی ناو داتا بەیسەکان، تێیدا زانیاری لەسەر سەجەرەی ماڵباتی شاهانەی بەریتانیا هەیە، لیستی حەز و ئارەزووەکانیان تۆمار کراوە. لە نێویدا میر چارلز بە "نووسەر، بزنسمان، نیگارکێش، فڕۆکەوان، نووسەری منداڵان و ئەرستۆکراتی" ناسێنراوە.  بەپێی رۆژنامەکە، پێڕستی زانیارییەکانی کۆمپانیاکە، زانیاری وردی لەسەر تۆماری تاوانکاریی هەزاران کەسی سڤیلی بەریتانی تێدایە، کە پێشتر بەتۆمەتە جیاوازەکانی وەک قۆڵبڕین، هۆشبەر و تیرۆر تۆمەتبارکراون و رێگەیان لێگیراوە ببنە بەڕێوەبەری کۆمپانیا بەریتانییەکان.  داریۆس جۆبی، هاوڕێ مشتومڕ هەڵگرەکەی جۆنسۆنی سەرۆکوەزیرانی بەریتانیا لە دۆسێیەکاندا بە ' هاوبەشێکی نزیک ' ی سەرۆکوەزیران ناسێنراوە.  داتا بەیسەکە هەروەها زانیاری زۆری لەسەر تۆم تۆگێندهات، ئەندامی پارتی پارێزگارانی بەریتانیا و رەخنەگری تووندی سیاسەتەکانی چین تێدایە، کە هاوکات بەرپرسی لیژنەی پەیوەندییەکانی دەرەوەی پەرلەمانی بەریتانیاشە.  تۆگێندهات ناڕەزایەتیی خۆی لەسەر هەوڵی دەزگا هەواڵگرییەکانی چین، بۆ کۆکردنەوەی زانیاری لەسەر خۆی و ماڵباتەکەی دەربڕیوە.  سەرۆکی لیژنە پەرلەمانییەکە قسەی بۆ ' تێلێگراف ' کردووە و دەڵێ بایەخی چینییەکان بە سیاسەتەکانی بەریتانیا ئاستی تاک و گشتی تێپەڕاندووە، ئەوەی روونە ئەوەیە کە حکومەتی چین هەوڵدەدات بەشێوەیەکی فراوانتر دەستبخاتە ناو کاروباری سیاسیی بەریتانیاوە. ئاماژەی بەوەداوە کە "کۆمپانیا تایبەتە چینییەکان، وەک بەشێکی هەوڵێکی گەورە بۆ کۆکردنەوەی زانیارییەکان بەکاردەهێنرێن".  ئەندامانی پەرلەمانی بەریتانیا داوایان لە حکومەتی وڵاتەکەیانکرد، بەوریایی زیاترەوە مامەڵە لەگەڵ دەستدرێژییەکانی چین بۆ ناو کۆمەڵگەکەیان بکات، هەروەها داوایانکرد سنوورێک بۆ چالاکییە چاودێرییەکانی چین بەسەر هاونیشتمانییانەوە دابنێت.  ئاشکرابوونی ئەم زانیارییانە، هاوکاتە لەگەڵ ناکۆکییە توندەکانی نێوان حکومەتی هەردوو وڵات، بەتایبەت لەسەر دۆسێی هۆنگ کۆنگ و دەرکردنی کۆمپانیای هواوی چینی، لە پرۆژەی دامەزراندنی تۆڕی ٥ G. لە بەریتانیادا.  پێشتر ویلایەتە یەکگرتووەکانی ئەمریکا ئاشکرایکردبوو، کۆمپانیای هواوی لەلایەن حکومەتی چینەوە بۆ کاری سیخوڕی و کۆکردنەوەی زانیاری، لەسەر ئەو حکومەت و خەڵکانە بەکاردەهێنرێت، کە کۆمپانیاکە لە وڵاتەکانیاندا پرۆژەی جیا جیا ئەنجامدەدات.