مایک پۆمپەیۆ، وەزیری دەرەوەی ئەمریکا رایگەیاند، "تەنیا چەند خولەکێک پێش ئێستا، نامەم گەیاندە دەستی گۆتێرێز، سکرتێری گشتیی رێکخراوی نەتەوە یەکگرتووەکان و هەروەها سەرۆکی ئەنجوومەنی ئاسایش و تێیدا پێیان راگەیێندراوە کە ویلایەتە یەکگرتووەکان دەست بە گەڕاندنەوەی تەواوی سزاکانی نەتەوە یەکگرتووەکان بۆ سەر ئێران دەکات کە لە سەر بنچینەی بڕیاری ٢٢٣١ی ئەنجوومەنی ئاسایشی نەتەوە یەکگرتووەکان هەڵگیرابوون. ئەم پرۆسەیە رێگە دەدات لە ئەمڕۆوە تاوەکو ٣٠ رۆژ ئەو سزایانە بگەڕێنەوە".   ئەوە گوتەی وەزیری دەرەوەی ئەمریکا بوو لە بارەگای سەرەکیی نەتەوە یەکگرتووەکان لە شاری نیویۆرک. ویستی ئەمریکا بۆ سەپاندنەوەی تەواوی سزاکانی نەتەوە یەکگرتووەکان بەسەر ئێراندا دوای ئەوە هات کە ئەنجوومەنی ئاسایش گەمارۆی چەکی لەسەر ئێران درێژنەکردەوە.   هەنگاوەکەی ئەمریکا هەر زوو کاردانەوەی وڵاتانی پەیوەندیداری بەو بابەتە بەدوای خۆیدا هێنا. نوێنەری ئێران لە رێکخراوی نەتەوەیەکگرتووەکان گوتی، ئەمریکا ناتوانێت ئەو سزایانە بگەڕێنێتەوە، چونکە زیاتر لە دوو ساڵە لە رێککەوتنی ئەتۆمییدا نەماوە.   مەجید تەخت رەڤانچی، نوێنەری ئێران لە نەتەوەیەکگرتووەکان ئاماژەی بەوە دا، "بە گوێرەی راستییە یاساییە تایبەتییەکان، ویلایەتە یەکگرتووەکان بەشداربووی رێککەوتنی ئەتۆمی نییە و هەر بۆیە مافی ئەوەی نییە دەست بە رێکاری گەڕاندنەوەی سزاکان بکاتەوە و لێکدانەوەکەشی بۆ بڕیاری ٢٢٣١ ناتوانێت ئەم راستییە بگۆڕێت".   وڵاتانی ئەوروپای بەشدار لە رێککەوتنی ئەتۆمییش لەبارەی هەنگاوەکەی ئەمریکاوە قسەی خۆیان هەیە. فەرەنسا، بەریتانیا و ئەڵمانیا دەڵێن، ئامانجیان پاراستنی رێککەوتننامەی ئەتۆمییە و هەر بۆیە ناتوانن پشتگیری لە هەڵوێستەکەی ئەمریکا بکەن.   ماریا ئەدیباهر، گوتەبێژی وەزارەتی دەرەوەی ئەڵمانیا دەڵێت، "بە بۆچوونی ئێمە ئەمە کۆتایی رێککەوتنی ئەتۆمی نییە. ئێمە بە رێککەوتنە ئەتۆمییەکانەوە پابەندین و دەمانەوێت لە کارکردنیش بەردەوام بین بۆ ئەوەی رێککەوتنی ئەتۆمیی ئێران بەردەوام بێت".   چینیش دەڵێت، هەنگاوەکەی ئەمریکا ناتوانێت ببێتە هۆکاری گەڕانەوەی سزاکان بۆ سەر ئێران. هەروەها رووسیاش ئاماژە بەوە دەکات، لە مامەڵەکردن لەگەڵ ئێراندا بەرژەوەندییەکانی خۆی لە بەرچاو دەگرێت.