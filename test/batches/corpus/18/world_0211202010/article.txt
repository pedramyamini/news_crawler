دۆناڵد ترەمپ، سەرۆکی ئەمریکا هانی لایەنگرانی داوە دروشم دژی ئەنتۆنی فاوچی بڵێنەوە، لایەنگرانی ترەمپیش هاواریان کرد "فاوچی لە کارەکەی دووربخەنەوە"، هاوکات سەرۆکی ئەمریکا لە وەڵامی خەڵکدا گوتی، "سوپاس بۆ ئامۆژگارییەکەتان، بەڵام پەلە مەکەن تا هەڵبژاردن کۆتایی پێدێت".  سەرۆکی ئەمریکا جەخت لەوە دەکاتەوە، ڤاکسینێکی سەلامەت ئامادە دەکەن کە کۆتایی بە کۆرۆنا دەهێنێت.  دۆناڵد ترەمپ دەڵێت "ڤاکسینێکی سەلامەتمان دەبێت کە ئەم ڤایرۆسە کۆتایی پێدێةێت. بەبێ ئەمە، ڤایرۆسەکە هەر دەسوڕێتەوە، ئەوانیش بەم هەواڵە شێت دەبن. چونکە هەر سەیری تەلەڤزیۆن دەکەی هەمووی هەواڵی کۆرۆنایە. ئێمەش دەمانەوێ لەسەر کۆرۆنا قسە بکەین، بەڵام بەدوای ئەویش شتی دیکە هەیە. لە ٤ی نۆڤەمبەر بەوجۆرە گوێبیستی هەواڵی کۆرۆنا نابن. "   لە ١٩ی ئۆکتۆبەر سەرۆکی ئەمریکا لە چاوپێکەوتنێکی تەلەڤزیۆنیدا هێرشیکردە سەر ئەنتۆنی فاوچی، سەرۆکی سەنتەری کۆنترۆڵکردن و رێگریکردن لە نەخۆشیی ناسراو بە CDC، بە "کارەساتباری" ناودەبات و گوتی "هەر فاوچی بوو دەیگوت ماسک مەپۆشن و دەرگا بەسەر چین دامەخەن.. بەڵام من گوێم بۆی نەگرت، بە داخستنی دەرگا بەسەر چین ژیانی ٢.٢ ملیۆن کەسم لە مردن رزگارکرد".  دۆناڵد ترەمپ، فاوچی و هاوشێوەکانی بە "گەمژە" ناودەبات و دەڵێت، خەڵک بێزاربوون ئەوەندەی گوێیان بۆ بگرن.  لەبارەی هەڵگرتنی رێکارەکانی کۆرۆنا ترەمپ بە پێچەوانەی د. ئەنتۆنی فاوچی بیردەکاتەوە و لە زۆر شوێنیشدا بە ئاشکرا هەست بە ناکۆکیی نێوان ترەمپ و فاوچی کراوە.  دۆناڵد ترەمپ پەلەیەتی بۆ کردنەوەی بازاڕەکان، دەستپێکردنەوەی قوتابخانەکان و ئاساییکردنەوەی ژیان لە ئەمریکا، پێدەچێت ئەم پەلەپەلەی ترەمپیش بەشێکی زۆری پەیوەندیی بە هەڵبژاردنی سەرۆکایەتی و گوشارەکانی دیموکراتەکانەوە هەبێت؛ بەڵام د. فاوچی کە دیارترین پزیشکە لە ئەمریکا، بە پێچەوانەی ترەمپ بیردەکاتەوە و دەڵێت، ناکرێت بەر لە هەبوونی توانایەکی باش بۆ کۆنترۆڵکردنی کۆرۆنا بازاڕ و قوتابخانەکان بکرێنەوە، چونکە ئەم هەنگاوە زیانی زیاتر دەبێت لە سوود و سەردەکێشێت بۆ قەیرانێکی گەورە لە ئەمریکا.  کەمتر لە ٢٤ کاژێر بۆ دەستپێکردنی هەڵبژاردنەکانی ئەمریکا ماوە و زۆرینەی راپرسییەکانیش ئاماژە بە سەرکەوتنی جۆ بایدن، بەربژێری دیموکراتەکان بۆ سەرۆکی ئەمریکا دەکەن، بەڵام لەوانەیە راپرسییەکان هاوشێوەی هەڵبژاردنی پێشووی ئەمریکا راست دەرنەچن.