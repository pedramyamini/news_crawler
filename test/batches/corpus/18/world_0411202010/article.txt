وەزیری ناوخۆی نەمسا، کارل نیهامەر، ئاشکرایکرد هێرشکارەکە سەرکەوتووبووە لە ' فێڵکردن ' لە پڕۆگرامی سەرلەنوێ ئامادەکردنەوەی تووندڕەوەکان و چاودێریکردنیان.  بەپێی زانیارییەکانی میدیای نەمساوی، هێرشکارەکە پێشتر لە نیسانی ٢٠١٩ دا، بەتۆمەتی هەوڵدان بۆ رووکردنە سووریا و چوونە ریزی چەکدارەکانی داعش بە ٢٢ مانگ بەندکردن سزادراوە، بەڵام هەرزوو لەلایەن دادوەرەکانی وڵاتەکەوە ئازادکراوە. وەزیری ناوخۆی نەمسا، رەخنەی لە زوو ئازادکردنی هێرشکارەکە گرت.   پێشتر وەزیری ناوخۆی نەمسا رایگەیاندبوو، هێرشکارەکە ئەندامی داعش بووە، ئەو رێکخراوە بەفەرمی هەمان زانیاری دووپاتکردەوە و لە ئەکاونتێکی تێلیگرامەوە بەرپرسیاریەتی خۆی لە هێرشەکە راگەیاند و لە بڵاوکراوەیەکدا گوتی، هێرشەکە ' شەڕکەرێکی دەوڵەتی ئیسلامی ' ئەنجامیداوە.  وەزیری ناوخۆی نەمسا لەبارەی دواکاردانەوەکانی پاش رووداوەکە گوتی، لەدوای هێرشەکەوە ١٤ کەس دەستگیرکراون و ١٨ پرۆسەی بەسەردادان ئەنجامدراوە، بۆ گەڕان بەدوای ئەو کەسانەدا کە دەبێ پێشتر پەیوەندییان لەگەڵ هێرشکارەکەدا هەبووبێت.  هێرشکارەکە بەدەستی پۆلیسی نەمسا کوژرا. پۆلیس ئاشکرایکرد هێرشکارەکە ناوی کۆگتیم فەیزوڵڵایە و تەمەنی ٢٠ ساڵە، هەڵگری وڵاتینامەی نەمسا و مەسەدۆنیای باکوورە.  نیهامەر ئاشکرایکرد، لە دوای تەقەکردن لە رێبوارانی سەرشەقام، هێرشکارەکە لەلایەن ئەفسەرانی هێزی سواتەوە گەمارۆدراوە و لە ماوەی ٩ خولەکدا کوژراوە، ئەوەشی دووپاتکردەوە زوو کوشتنی هێرشکارەکە، رێگربووە لەوەی دۆخەکە ئاڵۆزتربێت و قوربانیی زیاتر بکەوێتەوە.  پۆلیسی نەمسا ئاشکرایکردووە، نزیکەی هەزار ئەفسەر پڕۆسەکانی پشکنین و هەڵکوتانە سەر ناوچە گومانلێکراوەکان ئەنجامدەدەن و باڵەخانە و پێگە هەستیارەکانی دەوڵەتیش لەلایەن سوپای وڵاتەوە پارێزگارییان لێدەکرێت.  سیباستیان کۆرتس، راوێژکاری نەمسا لای خۆیەوە ئاشکرایکرد، لە هێرشەکەدا پیاوێک و ئافرەتێکی بەتەمەن، لەگەڵ گەنجێکی رێبوار و خزمەتگوزارێک گیانیانلەدەستداوە و ١٤ کەسیش برینداربوون.  رووداوی تەقەکردنەکەی شەوی دووشەممەی پێشوو، حاڵەتی لەناکاو و ئاوارتەی لە ئەوروپادا خستەوە، دەزگا ئاسایشییەکانی بەریتانیا ئاستی دۆخی لەناکاویان بۆ ' مەترسیدار ' لە وڵاتەکەدا بەرزکرەوە. حکومەتی ئەڵمانیاش پرۆسەکانی پشکنینی لەسەر سنوورەکانی خۆی لەگەڵ نەمسا تووندکرد و هاوسۆزی خۆی بۆ گەل و حکومەتی نەمسا دەربڕی.  هێرشەکەی نەمسا، کاردانەوە و سەرکۆنەی توندی نێودەوڵەتی بەدواداهات، ئیمانوێل ماکرۆن سەرۆکی فەرەنسا، سەردانی باڵیۆزخانەی نەمسای لە پاریس کرد و پشتگیری بێمەرجی وڵاتەکەی بۆ نەمساوییەکان دووپاتکردەوە. داوای بەرپەرچدانەوەیەکی ئەوروپییانەی کرد لەدژی ' ئەو دوژمنانەی هێرشدەکەنە سەر ئەوروپا '.  بەرلە هێرشەکەی نەمسا، لە شاری نیسی فەرەنسا گەنجێکی تونسی هێرشیکردە سەر کەنیسەیەک و چەند کەسێک لە هێرشەکەدا بوونە قوربانی.