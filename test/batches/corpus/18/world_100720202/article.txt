مایک پۆمپەیۆ، وەزیری دەرەوەی ئەمریکا رۆژی پێنجشەممە ٩ی تەممووزی ٢٠٢٠ لە کۆنفرانسێکی رۆژنامەڤانیدا گوتی، یەکێک لە رێگەکان رێگریکردنە لە کۆتاییهاتنی گەمارۆی قەدەخەی کڕین و فرۆشتنی چەک بە ئێران، کە ئۆکتۆبەری ئەمساڵ کۆتایی دێت؛ بە گوتەی پۆمپەیۆ، درێژنەکردنەوەی ئەو گەمارۆیە بۆ رۆژهەڵاتی ناوەڕاست کاریگەریی نەرێنی و جێی داخی لێدەکەوێتەوە.  وەکو وەزیری دەرەوەی ئەمریکا دەڵێت، هاوکاریی دووەمی واشنتن فرۆشتنی چەکی ئەمریکاییە بە وڵاتانی عەرەبی و کەنداو؛ جگە لەمانەش رێگەی دیکە هەیە و زانیاری لەوبارەیەوە بە رای گشتی راناگەیێندرێت.  پۆمپەیۆ ئەوەی ئاشکراکرد، ئێران لە هەوڵدایە جۆرە مووشەکێک دروستبکات کە دەتوانێت سیستەمی بەرگریی ئاسمانیی رۆژهەڵاتی ناوەڕاست ببەزێنێت، هەروەها مەودای بڕینی مووشەکەکانیش زیادبکات؛ ئاماژەی بە بەرنامەی مانگی دەستکردی ئێران کرد و گوتی، لەو جۆرە چالاکییانە کە وا پیشاندەدات ئاشتیخوازانەیە هەوڵدەدات توانای پێویست بۆ دروستکردنی مووشەکی مەودا درێژ بەدەستبهێنێت.  بە گوتەی وەزیری دەرەوەی ئەمریکا، ئێران نەوت بە حیزبوڵڵا دەفرۆشێت و ئەوانیش هەوڵدەدەن رێگری لەو کارە بکەن، داواش لە ئەنجوومەنی ئاسایشی نێودەوڵەتی دەکات گەمارۆی چەک بۆسەر ئێران درێژبکاتەوە.