دامیر زاکیج، لێپرسراوی کۆمپانیای بەخاکسپاردنە لە بیهاجی بۆسنیا، دەڵێت لەسەرەتای قەیرانی کۆچبەرانەوە لە بۆسنیا، کۆچبەری نەناسراو لە گۆڕستانەکەیاندا بەخاک دەسپێردرێن. "ئەوانەش کە ناسنامەیان دیارە، مۆڵەتی حکومەتیان بۆ وەردەگیرێت، کاری پێویستیان بۆ دەکرێت و تەرمەکانیان دەگەڕێنرێتەوە وڵاتی خۆیان، کە بەزۆری خەڵکی مەغریب، پاکستان، میسر، تونس و جەزائیرن".   لە سەرەتای ٢٠١٥ ـەوە شەپۆلێکی گەورەی کۆچبەران بەرەو وڵاتانی ئەوروپا دەستیپێکردووە، رێکخراوی نێودەوڵەتیی کۆچبەران دەڵێت، ساڵی ٢٠١٥ زیاتر لە یەک ملیۆن کۆچبەر گەیشتوونەتە ئەوروپا، ئەوە لە کاتێکدایە ژمارەی کۆچبەران بۆ ئەوروپا لە ٢٠١٤ دا ٢٨٠ هەزار کەس بوون.   لە ساڵی ٢٠١٦ دا زیاتر لە ٣٥٠ هەزار کۆچبەر گەیشتنە وڵاتانی ئەوروپا و لە ٢٠١٧ یش زیاتر لە ١٧٠ هەزار کەس گەیشتنە ئەوروپا.  زۆربەی ئەو کۆچبەرانە مەبەستیان بوو خۆیان بگەیێننە وڵاتانی رۆژئاوای ئەوروپا، بەڵام سەدان کەسیشیان پێش ئەوەی خەونەکەیان بێتەدی گیانیان لەدەستدا.   ئالی سلدیدیج، گوتەبێژی پۆلیس لە باکووری رۆژئاوای بۆسنیا دەڵێت، زۆربەی کۆچبەرانی مردووی تۆمارکراو لە رووبارەکانی کۆرانا و ئونا خنکان، ژمارەیەکیشیان لەو باڵەخانانەدا مردن کە تیایاندا دەمانەوە و دەخەوتن. "زۆرجار تەرمی کۆچبەرمان لە باڵەخانەکان دەدۆزیەوە، بەتایبەتی لە وەرزی زستاندا. ئەوان زۆرجار لە باڵەخانە چۆڵ و بەجێهێڵدراوەکاندا ئاگریان بۆ خۆگەرمکردنەوە دەکردەوە، بەڵام یان بە دووكەڵ یان بەهۆی ژەهراویبوونەوە گیانیان لەدەستدا یان دەسووتان".   بە گوێرەی ئامارەکانی نەتەوەیەکگرتووەکان، زۆرینەی ئەو کۆچبەرانەی لە ساڵی ٢٠١٥ چوونە ئەوروپا خەڵکی سێ وڵات بوون: سووریا ٤٦.٧ %، ئەفغانستان ٢٠.٩ % و عێراق ٩.٤ %. زۆربەی خەڵکی ئەو سێ وڵاتە موسوڵمانن و هەربۆیەش بۆسنییەکان بنەماکانی ئایینی ئیسلامیان لە بەخاکسپاردنی کۆچبەرە مردووەکان جێبەجێدەکرد.   ئایینی دانیشتووانی بۆسنە بەزۆری ئیسلام و کریستیانن، بەشێکیشیان بێباوەڕن. مەنسوور جیهاجیج، مامۆستای ئایینییە لە باکووری رۆژئاوای بۆسنیا ئاماژە بەوە دەکات، هەندێک گرووپ و کەسی خۆبەخش کە یارمەتی کۆچبەرەکانیان دەدا، داوای ئەوەیان لێدەکردین رێوڕەسمێکی ئیسلامییانە بۆ کۆچبەرە نەناسراوەکان جێبەجێبکەین. "هەربۆیە کاتێك داواکاری لەو جۆرەمان بەدەستدەگەیشت، مامۆستایەکی ئایینی دیاریدەکرا بۆئەوەی رێوڕەسمی مردنەکە بەشێوەیەکی ئیسلامییانە بەڕێوەببات".   بەگوێرەی ئامارە فەرمییەکان، لە ساڵی ٢٠١٥ ـەوە زیاتر لە ١٥ هەزار کەس تەنیا لە دەریای ناوەڕاست خنکاون، ئەوەش کاتێك هەوڵیانداوە بپەڕنەوە ئەوروپا.