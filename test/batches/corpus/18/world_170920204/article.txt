ئەو پێشنیازە بڕیارانەی لەبارەی هەناردەکردنی چەک لە پەرلەمانی ئەوروپا ئامادەکرابوون لە دانیشتنەکەی دوێنێ ١٦ی ئەیلوولدا پەسندکران.  لەو پێشنیازەدا کە ئەمڕۆ ئەنجامەکانی راگه‌یێندرا و پەسندکرا، بەپێی زانیارییەکانی پەیمانگەی توێژینەوەی ئاشتیی نێودەوڵەتی ستۆکهۆڵم (SIPRI)، وڵاتانی یەکێتیی ئەوروپا ریزبەندیی دووەمیان گرتووە لە فرۆشیارانی زۆرترین چەک بە سعودیە و ئیمارات.  لە پێشنیازەکەدا راپۆرتەکانی نەتەوە یەکگرتووەکان وەبیرهێنراونەتەوە لەبارەی ئەو تاوانانەی جەنگ کە لایەنە شەڕکەرەکان لە یەمەن ئەنجامیانداوە و بە خۆشحاڵییەوە پێشوازی لە بڕیاری بەلجیکا، دانیمارک، فینلاند، ئەڵمانیا، یۆنان، ئیتاڵیا و هۆڵەندا کراوە بۆ سنووردارکردنی فرۆشتنی چەک بە وڵاتانی ئەندام لەو هاوپەیمانییەی کە سعودیە رابەرایەتیی دەکات.  هەروەها لە پێشنیازەکەدا ئەوە وەبیرهێنراوەتەوە کە ئەڵمانیا تاوەکو کۆتایی ٢٠٢٠ سنووردارکردنەکانی بۆ سعودیە درێژکردووەتەوە و ژمارەیەک وڵاتیش بڕیاری سنووردارکردنی تەواوەتییان داوە.  له پێشنیازه‌كه‌دا هاتووە '' پەرلەمانی ئەوروپا داوا لە هەموو ئەندامانی یەکێتیی ئەوروپا دەکات کە خۆیان بەدووربگرن لە فرۆشتنی چەک و هەر پێداویستییەکی سەربازی بە سعودیە، ئیمارات و ئەندامانی هاوپەیمانی عەرەبی (بە رابەرایەتی سعودیە)، هەروەها حکومەتی یەمەن و لایەنە شەڕکەرەکانی دیکە ''.  هەروەها ئاماژە بەوەش کراوە '' پەرلەمان داوا لە وڵاتانی ئەندام دەکات، چاو لە نموونەکانی ئەڵمانیا، فینلاند و دانیمارک بکەن کە دوای کوژرانی رۆژنامه‌ڤان جەمال خاشوقچی بڕیاریاندا فرۆشتنی چەک بە سعودیە سنوورداربکەن".  لە پێشنیازەکەدا داواکراوە فرۆشتنی هەر تەکنەلۆجیایەک بە میسر، بەحرێن، سعودیە، ئیمارات و ڤیێتنام راگرن کە لە ناوخۆی وڵات کارئاسانی دەکات لە جێبەجێکردنی گوشاردا.