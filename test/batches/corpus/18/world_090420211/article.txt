رۆژی سێشەممە، ئۆرسۆلا ڤۆندەرلاین، سەرۆکی کۆمیسیۆنی یەکێتی ئەوروپا و چارڵس میشێل، سەرۆکی ئەنجوومەنی یەکێتی ئەوروپا سەردانی ئەنقەرەیان کرد بۆ ئەوەی لە پێناو بەرەوپێشبردنی پەیوەندییەکانیان، لەگەڵ ئەردوغان کۆببنەوە.   بەڵام لەکاتی کۆبوونەوەکەدا، تەنیا دوو کورسی دانرابوون کە چاڕلس میشێل و ئەردوغان لەسەریان دانیشتبوون و ئۆرسۆلا ڤۆندەرلاین لەسەر پێ مایەوە تا دواتر لە سەر قەنەفە دانیشت.   دوای ئەوەی کە دراگی، ئەردوغانی بە دیکتاتۆر ناوبرد، وەزارەتی دەرەوەی تورکیا دەستبەجێ باڵیۆزی ئیتاڵیای لە ئەنقەرە بانگهێشتکرد بۆ دەربڕینی ناڕەزایی دژی قسەکانی ماریۆ دراگی کە گوتبووی ئۆرسۆلا ڤۆندەرلاین، سەرۆکی کۆمسیۆنی ئەوروپا لەلایەن تورکەکانەوە "سووکایەتیی پێ کراوە".  بەرپرسانی تورکیا بە تووندی رەخنەکان رەتدەکەنەوە و دەڵێن، ئەوان ئەو پرۆتۆکۆڵ و رێنماییانەیان جێبەجێکردووە کە لە یەکێتی ئەوروپاوە وەریانگرتووە.   هاوکات مەولوود چاوشئۆغڵوو، وەزیری دەروەی تورکیا لە تویتێکدا نووسیویەتی "ئێمە بە تووندی سەرکۆنەی گوتە پۆپۆلیستە ناپەسەندەکان و لێدوانە ناشرین و دزێوەکانی [ماریۆ] دراگی، سەرۆکوەزیرانی راسپێردراوی ئیتاڵیا دەکەین".  هەروەها عومەر چەلیک، گوتەبێژی ئاکپارتی گوتی، لێدوانەکانی سەرۆکوەزیرانی ئیتاڵیا "جێگەی داخن" چونکە ئەو لێدوانانە "رەنگدانەوەی پەیوەندییەکانی تورکیا و ئیتاڵیا نین".  ماریۆ دراگی، سەرۆکوەزیرانی راسپێردراوی ئیتاڵیا گوتبووی "من بە هیچ شێوەیەک هاوڕانیم لەگەڵ هەڵوێستەکانی سەرۆک ئەردۆغان. پێموایە ئەوە هەڵسوکەوتێکی نەشیاو بوو. من زۆر بەداخەوەم بۆ ئەو سووکایەتییەی کە بە ئۆرۆسۆلا ڤۆندەر لاین، سەرۆکی کۆمیسیۆنی یەکێتی ئەوروپا کرا. "