دوێنێ سێشەممە لە ویلایەتە یەکگرتووەکانی ئەمریکا، هەڵبژاردنەکانی سەرۆکایەتی وڵات بەڕێوەچوو، لە نێو کەشێکی ریزپەڕدا کە بەشدارییەکی پێوانەیی دەنگدان لە رێگەی پۆستەوە بەخۆوەبینی، لە کاتێکیشدا وڵاتەکە بەدەست بڵاوبوونەوەی پەتای کۆرۆناوە دەناڵێنێت.  ئەو کەسەی دەبێتە سەرۆکی داهاتووی ئەمریکا، چ دۆناڵد ترەمپ بەربژێری کۆمارییەکان بێت، یان جۆ بایدن، بەربژێری دیموکراتەکان، دەکەوێتە بەردەم چەندین دۆسێی گرنگ، یەکێک لەوان کۆرۆنایە کە تائێستا لە ئەمریکادا بووەتە هۆکاری گیانلەدەستدانی ٢٣١ هەزار کەس.  سەرۆکی داهاتووی ویلایەتە یەکگرتووەکانی ئەمریکا، لەسەریەتی فۆکەس بخاتە سەر هەوڵەکانی وڵاتەکەی بۆ بەرهەمهێنانی ڤاکسینی دژە کۆرۆنا، ئەمەش لەلایەک بۆ کەمکردنەوەی ژمارەی قوربانییەکان لە وڵاتەکەی و جیهان، لەلایەکی دیکە بۆ دووپاتکردنەوەی باڵادەستبوونی زانایان و زانستی ئەمریکی بەسەر جیهاندا.  بۆ سەرۆکی داهاتووی کۆشکی سپی، بێگومان گرەوێکی گەورەتر لە بابەتی کۆرۆنادا هەیە، ئەویش لابردنی ئاسەواری بڵاوبوونەوەی پەتاکەیە، کە زیانی زۆری لە ئابووریی وڵاتەکەدا و هەزاران کەسی بێکار کردووە.  لە راپرسییەکاندا لەبارەی بایەخی دانیشتووانی ئەمریکاوە بەو دۆسێیانەی، کە دەیانەوێت سەرۆکی داهاتووی وڵاتەکەیان بایەخی پێبدات، ئابووری لە پێشەنگی دۆسیە بایەخدارەکان بوو. سێ لەسەر چواری بەشداربووانی راپرسییەکان، وایانداناوە کە دەبێ سەرۆکی داهاتوو، بەزوویی خەم لە ئابووریی وڵات بخوات. ئەوەشیان گوتووە کارکردن لەسەر دۆسێی ئابووری لەلایەن هەریەک لە بەربژێرەکانەوە، رۆڵی هەبووە لە دەنگدانی ئەوان بە سەرۆکی داهاتوو.  لە دۆسیەی ئابووریدا، بێگومان بابەتی کۆرۆنا دێتەوە بەرباس، چونکە ئەمریکا تائێستا بەردەوامە لە تۆمارکردنی ژمارەی پێوانەیی تووشبوون و جیا لەوەش، وڵاتەکە لەبەردەم ئەگەری سەرلەنوێ داخستنەوەی ئابووری و کەرەنتینەدایە.  لە راپرسییەکاندا، دوو لەهەر سێ کەسی بەشداربوو، وایانداناوە چارەسەرکردنی کێشەی کۆرۆنا، پێویستە پێشینەی کارەکانی سەرۆکی داهاتوو بێت. ئەو راپرسییانە لە دوای هاتنەدەرەوەی دەنگدەران لە بنکەکانی دەنگدان تۆمارکراون.  سەنتەری ' توێژینەوەکانی ئەدیسۆن ' سەرپەرشتی راپرسییەکانی کردووە. بەپێی داتاکانی ئەو سەنتەرەش لەکۆی هەر دە دەنگدەر، چوار دەنگدەر گلەییان لە سستبوونی ئابووری و رێوشوێنەکانی رووبەڕووبوونەوەی کۆرۆنا هەبووە. پێیانوابووە هەنگاوەکانی ئەو کارە، ' زۆر خراپن '.  راپرسییەکە لەسەر ویلایەتەکانی فلۆریدا و نۆرس کارۆلاینا، بەتایبەت کاریکردووە کە دوو ویلایەتی دوودڵن و رۆڵیان دەبێت لە یەکلاکردنەوەی براوەی هەڵبژاردنەکان.  لەوێ گەرچی لە کۆی هەر دە دەنگدەر، پێنجیان شێوازی مامەڵە لەگەڵ پەتاکەیان رەخنەکردووە، بە خراپ یان زۆر خراپیان ناوبردووە، بەڵام ئەنجامە بەراییەکانی ئەمڕۆ چوارشەممەی ئەو دوو ویلایەتە، سەرکەوتنی دۆناڵد ترەمپیان دەرخستووە.  رەگەزپەرستی و جیاکاری، یەکێکی دیکەیە لەو دۆسێیانەی دەبێ سەرۆکی داهاتووی وڵات بەخێرایی مامەڵەی لەگەڵدا بکات، بەتایبەت کە لەماوەی رابردوودا ئەمریکا رووداوی گەورەی رەگەزپەرستانەی بەخۆوەبینی، پاش ئەوەی جۆرج فلۆید، هاووڵاتی رەشپێستی ئەو وڵاتە، بەدەستی پۆلیسێکی سپیپێست کوژرا. ئەو رووداوە، خۆپێشاندانی ناڕەزایی و پێکدادانی نێوان خەڵک و پۆلیسی بەخۆوە لێکەوتەوە.