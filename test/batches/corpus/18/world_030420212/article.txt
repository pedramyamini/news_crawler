پێش ئەوەی بەشداری لە خولەکەدا بکات، میدیا لە نەخۆشخانەیەکی تایبەتی پێشمەرگە لە هەرێمی کوردستان وەکو پزیشک کاریکردووە. ئەو کچە کوردە بە شانازییەوە باس لە تەواوکردنی خولەکە دەکات و دەڵێت، کە گەڕایەوە کوردستان، دەچێتە نێو ریزەکانی پێشمەرگە.   سوپای بەریتانیا پەیامی کچە پێشمەرگەکەی لە پێگەکانی خۆی بڵاوکردووەتەوە کە تێیدا میدیا بە شانازییەوە باس لە ئەزموونی خۆی دەکات و دەڵێت "لە بنەڕەتدا من خۆم بۆ خولێکی ئاسایی ناونووسکردبوو. ژمارەیەک دیمانەم ئەنجامدا تاوەکو هەڵبژێردرام و دواتر ئێمە تەنیا دوو کەس ماینەوە، من و کچێکی دیکە. تیمی ساندهێرست منیان بەدڵ بوو و پێشنیازیان بۆ کردم کە لە بری ئەوە، خولی سەربازی وەربگرم، منیش ئەوەم زۆر بەدڵ بوو. کاتێک کە بە خێزانەکەم گوت شوێنەکە ئەکادیمیای ساندهێرستە، پێیان گوتم، ' پێویستە بڕۆی '. "  لەبارەی ئەزموونی خۆی لەو خولەدا، میدیا باس لەوە دەکات کە پێش دەستپێکردنی خولەکە، هەموو زانیارییەکیان لەبارەی راهێنانەکانەوە پێیداوە و تیمەکە پێی گوتووە کە هەموو ئەوانەی لە خولەکەدا بەشدارن پزیشک و پارێزەرن، بۆیە دەڵێت "وامزانی خولەکە زۆر ئاسان دەبێت، بەڵام وانەبوو. دوو هەفتەی یەکەم زۆر زەحمەت بوو، بە تایبەتیش راهێنانەکان، نووستن لەو کەشە ساردەدا و بەکارنەهێنانی رووناکی و گڵۆپ. هەرگیز بیرم لەوە نەکردبووەوە بتوانێم خولێکی لەو جۆرە تەواوبکەم. "  لە بەشێکی دیکەی قسەکانیدا میدیا ئاماژە بەوە دەکات، "ئەگەر ئەوان لە سەرەتادا ئەو هەموو شتەیان بۆ باسکردبام، رەنگە من بەشداریم نەکردبا، بەڵام ئەو کاتەش ئەو کەسە نەدەبووم کە ئێستا هەم. بە راستی هەست بە شانازییەکی زۆر دەکەم. ئەزموونێکی زۆر دڵڕفێن بوو. شەرەفمەندم کە ئەم خولەم تەواوکرد. "  هەروەها میدیا هیوا دەخوازێت ژمارەیەکی زیاتری کچان و ژنانی باشووری کوردستان سوود لەو خولە سەربازییەی ئەکادیمیای ساندهێرستی سەربازیی شاهانەی بەریتانیا وەربگرن.  میدیا مەستی بە جلوبەرگی سەربازییەوە