کۆمپانیاکانی گواستنەوە و گەیاندن کە لە کارگۆی کەشتیوانی یاخود فڕۆکەوانی پێکدێن، هیچ بەرچاوڕوونییەکیان نییە ئاخۆ کەی ئەم ڤاکسینە بەرهەمدەهێندرێت، نەبوونی بەرچاوڕوونی  ئەگەرێکی مەترسیداری دروستکردووە کە ئەگەر هاتوو ڤاکسینەکەش ئامادەبوو، کاتێکی زۆری بوێت تاوەکو ئامادەکاری بۆ دەکەن و دەست بە گواستنەوەی ڤاکسینەکە دەکەن.   بەرهەمهێنانی ڤاکسین تەواو زەحمەتە، بڵاوکردنەوەی بەجیهاندا ئاسانتر نییە، لەکاتێکدا جیهان پڕە لە قەیران و شەڕ و پێکدادان.  نالەباری دۆخی هەندێک ناوچەی جیهان، گەیاندنی ڤاکسین بەو شوێنانە قورستردەکات کە ناوچەی هەژارنشینن و کۆرۆناش بە قورسی زیانی پێگەیاندوون.  نیل جۆنس، بەڕێوەبەری بەشی پەیوەندییەکانی کۆمپانیای فلیکسپۆرتی ئەمریکی کە بنکەکەی لە سانفرانسیسکۆیە، دەڵێت "با راشکاوانە قسە بکەین، بەڕاستی ئامادەی ئەم کارە نین. "  جۆنس هەروەها دەڵێت: "گواستنەوەی ڤاکسین لە گواستنەوەی کاڵاکانی دیکە قورسترە بەو پێیەی ئەو ماددەیە رێوشوێنی خۆپارێزی وەکو جلوبەرگ و ماسک و دەستکێشی دەوێت. "  جولیان سەچ،  سەرۆکی کۆمپانیای سکای کارگۆی ئیماڕاتی، بەشی دەرمانسازی، دەڵێت یەک فڕۆکەی بۆینگ ٧٧٧ توانای هەڵگرتنی ١ ملیۆن دۆزی ڤاکسینی هەیە. بەو پێیەش بێت، بۆ ئەوەی بەشی نیوەی دانیشتوانی گۆی زەوی ڤاکسین بگوازرێتەوە، دەبێت هەشت هەزار فڕۆکە بفڕێندرێن.  هەر فڕۆکەیەک پێویستی بە ٧٠ کارمەندە لەکاتی گواستنەوەی ڤاکسین لەگەڵی گەشت بکات، کێشەیەکی دیکە هەڵگرتنی ڤاکسینەکەیە لە پلەیەکی گەرمی گونجاو، رێکخراوی تەندروستیی جیهانی دەڵێت دەبێت ڤاکسین لە پلەی ٢ بۆ ٨ پلەی سلیزی هەڵبگیرێت تاوەکو کاتی دابەشکردنی. هەر گۆڕانکارییەک لە پلەی گەرمیی گوێزەرەوەکان رووبدات، لەوانەیە ڤاکسینەکە تێبکدات.