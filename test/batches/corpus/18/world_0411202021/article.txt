ئەنجوومەنی پیران ئێستا بەدەست کۆمارییەکانەوەیە و ٥٣ کورسییان هەیە لە کۆی ١٠٠ کورسی.  لەگەڵ بەڕێوەچوونی هەڵبژاردنەکانی سەرۆکایەتیی ئەمریکادا، دەنگدان و هەڵبژاردن لەهەردوو ئەنجوومەنی پیران و ئەنجوومەنی نوێنەران، رکابەریی تووند لە نێوان بەربژێرانی هەردوو پارت لەسەر کورسییەکانی ئەو دوو ئەنجوومەنە بەخۆوە دەبینێت.  لەگەڵ بەڕێوەچوونی هەڵبژاردنەکانی سەرۆکایەتی وڵاتدا، هەڵبژاردنی نوێکردنەوەی گشتی ئەنجوومەنی نوێنەران و نیمچە نوێکردنەوەی ئەنجوومەنی پیران بەڕێوەدەچێت.  دیموکراتەکان یەکەم کورسییان لە ئەنجوومەنی پیران لە کۆمارییەکان سەند لە ویلایەتی کۆلۆرادۆ، لە بەرامبەردا کۆمارییەکان کورسییەکی هەمان ئەنجوومەنیان لە ویلایەتی ئالاباما لە دیموکراتەکان سەندەوە، ئەمەش رادەی تووندبوونی رکابەرییەکانی نێوان هەردوولا دووپاتدەکاتەوە بۆ بەدەستهێنانی زۆرینە لە ئەنجوومەنی پیرانی وڵات.  لە ئەنجوومەنی نوێنەراندا، پارتی دیموکرات پارێزگاری لە زۆرینەی کورسییەکانی خۆی کرد و بەهێزتریشی کرد.  تائێستا بەپێی ئەنجامە راگەیەنراوەکانی میدیای ئەمریکا، کۆمارییەکان ٥٣ کورسییان لە کۆی ١٠٠ کورسی ئەنجوومەنی پیران بەدەستهێناوە. کۆنترۆڵکردنی ئەو ئەنجوومەنە لەلایەن یەکێک لە دوو پارتە گەورەکەی وڵاتەوە، گرەوێکی گەورەی هەڵبژاردنەکانی ئەمساڵە.  دیموکراتەکان بۆ رێگریکردن لەباڵادەستبوونی دۆناڵد ترەمپ، ئەگەر ببێتەوە سەرۆکی وڵات، پێویستیان بە دەنگی زۆرینەی ئەنجوومەنەکە هەیە، بەڵام میدیای ئەمریکی دەڵێن لەگەڵ دەرکەوتنی ئەنجامی زیاتری دەنگە یەکلاکەرەوەکاندا، ئەو پارتە گورزی یەک لەسەیەکی بەردەکەوێت و پێناچێت زۆرینەی کورسییەکان بەدەست بهێنێت.  دیموکراتەکان بۆ کۆنترۆڵکردنی ئەنجوومەنی پیران، پێویستیان بەبەدەستهێنانی سێ کورسی دیکە هەیە، ئەگەر جۆ بایدن هەڵبژاردنی سەرۆکایەتی وڵات بباتەوە، چونکە کامالا هاریس، بەربژێر بۆ جێگری بایدن، ئەندامی ئەنجوومەنەکەیە لەو حاڵەتەدا بەپێی دەستوور، ئەو دەتوانێ دەنگ بەیەکلاکردنەوەی هەر بابەتێک بدات ئەگەر لە ئەنجوومەنەکەدا بەیەکسانبوونی دەنگی لایەنگر و دژەکانی کۆتاییان بێت.  ئاژانسی ' فرانس پرێس ' ئاشکرایکردووە جۆن هیکنلۆپەر، سیناتۆری دیموکرات و حاکمی پێشووی ویلایەتی کۆلۆرادۆ، سەرکەوتنی بەسەر کۆری گاردنەری حاکمی ئێستای ویلایەتەکەدا بەدەستهێناوە. بەڵام لە ویلایەتی ئالاباما، تۆمی تاپرڤیل، راهێنەری پێشووی تۆپی پێ، لە سیناتۆری دیموکرات، دۆج جۆنزی بردەوە.  لە کارۆلاینای باشوور، جارێکی دیکە لیندسی گراهام، هاوڕێی نزیکی سەرۆک دۆناڵد ترەمپ، سەرکەوتنی بەدەستهێنایەوە. ئەو سیناتۆرە تەمەن ٦٥ ساڵە، توانی خایمی هاریسۆن، بەربژێری دیموکرات شکست پێبهێنێت، لە کاتێکدا راپرسییەکانی سەرکەوتنی هاریسۆنیان دەردەخست.  هاوپەیمانێکی دیکەی ترەمپ کە سەرۆکی زۆرینەی کۆمارییەکانە لە ئەنجوومەنی پیران، میچ ماکۆنێل، بەجیاوازییەکی زۆر سەرکەوتنی لە ویلایەتی کینتاکیدا بەدەستهێنا.  ماکۆنێلی ستراتیژیستی لێهاتوو لەسەردەمی ترەمپ، پێشتر سەرکەوتووبوو لە دامەزراندنی زیاتر لە ٢٠٠ دادوەر، لەنێویاندا سێ دادوەری دادگای باڵای وڵات. ئەنجوومەنی پیران دەسەڵاتی رازیبوون و رەتکردنەوەی ئەو دادوەرانەی هەیە کە سەرۆکی وڵات دەستنیشانیاندەکات بۆ دادگای باڵای وڵات.  لای خۆیەوە، نانسی پیلۆسی، سەرۆکی ئەنجوومەنی نوێنەرانی ئەمریکا، ئێوارەی دوێنێ سێشەممە، سەرکەوتنی پارتی دیموکراتی لە هەڵبژاردنەکانی ئەندامانی ئەنجوومەنەکەدا راگەیاند. ئەو کە خۆی دیموکراتە گوتی "شانازم بەوەی ئەم ئێوارەیە و هەر زۆر زوو، توانیمان دڵنیابینەوە لەوەی پارێزگاریمان لەزۆرینەی دەنگەکانمان لە ئەنجوومەنەکەدا کردووە".  هەندێک سەرچاوەی میدیای ئەمریکی، لە نێویاندا ' فۆکس نیوز و ئێن بی سی ' ئاشکرایانکرد دیموکراتەکان توانیویانە چوار تاوەکو پێنج کورسی دیکە لە ئەنجوومەنی پیران بەدەستبهێنن و بەوەش ژمارەی کورسییەکانیان لەو ئەنجوومەنە بووەتە ٢٣٢ کورسی لە کۆی ٤٣٥ کورسی.