دکتۆر شۆن کۆنلی رایگەیاند، بە پشتبەستن بە پشکنینی پی سی ئاڕ و بە رێنوێنییەکانی سی دی سی کە دەڵێت، دەبێت تووشبوو بۆ ماوەی ٢٤ کاژێر تای نەمێنێت، چیدیکە ترەمپ هەڕەشە نییە بۆ سەر کەسانی دەوروبەری.  رۆژی پێنجشەممەی هەفتەی پێشووتر ٢٠٢٠/١٠/٠١ ترەمپ تووشبوونی خۆی و خانمی یەکەمی ئەمریکای بە کۆرۆنا راگەیاند. ئەو کات سەرۆکی ئەمریکا نێردرایە نەخۆشخانەی واڵتەر ریدی سەربازی بۆ وەرگرتنی چارەسەری پێویست.  رۆژی دووشەممە و سێ رۆژ دوای راگەیاندنی تووشبوونی، ترەمپ گەڕایەوە کۆشکی سپی و شەوی رابردوویش هەڵمەتێکی ١٨ خولەکیی لەبەردەم کۆشکی سپی بۆ لایەنگرانی سازکرد.   میدیای ئەمریکی رەخنەی زۆریان لە ترەمپ گرت لەسەر ئەوەی کە هێشتا ١٤ رۆژی خۆکەرەنتینکردنی تێنەپەڕاندبوو، گەڕایەوە نێو خەڵک، لە کاتێکدا پێوەرە زانستییەکان جەخت لەو ١٤ رۆژ کەرەنتینە دەکەنەوە بۆ پاراستنی سەلامەتیی کەسانی دەوروبەر.  ترەمپ لە کاتی هاتنە دەرەوەی بۆ باڵکۆنی کۆشکی سپی، دەمامکی پۆشیبوو، بەڵام پێش ئەوەی دەست بە گوتارەکەی بکات، لایبرد. لایەنگرەکانیشی بە جۆشوخرۆشەوە پێشوازییان لێکرد.   بڕیارە سەرۆکی ئێستای ئەمریکا و بەربژێری کۆمارییەکان بۆ خولی داهاتوو رۆژی دووشەممە ٢٠٢٠/١٠/١٢ لە فلۆریدا لە چوارچێوەی هەڵمەتی هەڵبژاردنەکاندا درێژە بە چالاکییەکانی بدات و لە رۆژانی دواتریشدا لە ویلایەتەکانی ئایۆوا و پەنسلڤانیا چالاکیی هاوشێوە بکات.  ترەمپ لە یەکەم گوتاری دوای نەخۆشکەوتنی لە هەڵمەتی بانگەشەی هەڵبژاردندا سوپاسی لایەنگرەکانی کرد کە چوونەتە  باخچەی کۆشکی سپی و پێی گوتن، "دەرکەون و دەنگ بدەن. دەبێت ئەمەی کە هەیە لەوەی چوار ساڵی رابردوو مەزنتری بکەین. ئەمە گرنگترین هەڵبژاردنە، تەنانەت لە هەڵبژاردنەکانی چوار ساڵ لەمەوبەریش گرنگترە. ئەو کات دەمگوت ئەو هەڵبژاردنە گەورەترینیان بوو، بۆ ئەو کاتەش ئەوە راست بوو، بەڵام ئەمەیان گرنگترین هەڵبژاردنە لە مێژووی وڵاتەکاماندا. "