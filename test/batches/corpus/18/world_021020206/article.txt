هارجیت ساجان، وەزیری بەرگریی كەنەدا باس لەوە دەکات "وڵاتەكەی پابەندە بە ئەركەكانی لە رۆژهەڵاتی ناوەڕاست و پرۆگرامی پەیمانی ناتۆ لە بواری مەشقپێكردنی سەربازی".  رۆژی ٣٠ی ئەیلوول، کاژێر ٢٠: ٣٠ خولەک هێرشێکی مووشەکی کرایە سەر هەولێری پایتەختی هەرێمی کوردستان، سەبارەت بەو هێرشە مووشەكییەش ساجان گوتی "پاراستنی ئاسایشی هێزەكانمان لە سەروو هەموو كارەكانمانەوەیە، لە نزیكەوەش چاودێریی پێشهاتەكانی رەوشی عێراق دەكەین و خوێندنەوەی وردیش بۆ هێرشە ئەمنییەكان دەكەین لەو وڵاتە".  ئەمە لەكاتێكدایە كە بەئامانجكردنی نێردە دیپلۆماسییەكان لە عێراق و وڵاتانی دیكە زیادیكردووە، بەتایبەتیش دژی باڵیۆزخانەی ئەمریكا لەلایەن ئەو گرووپە چەكدارانەی واشنتن بە هاوپەیمانی ئێران تۆمەتباریان دەكات.  لەدوای كوژرانی قاسم سولەیمانی، فەرماندەی فەیلەقی قودسی ئێرانی و ئەبو مەهدی موهەندیس، جێگری سەرۆكی دەستەی حەشدی شەعبی لەنزیك فڕۆكەخانەی نێودەوڵەتیی بەغدا لەڕێگەی فڕۆكەیەكی بێفڕۆكەوان لە سەرەتای ئەمساڵ، گرووپە چەكدارەكانی نزیك لە تاران هێرشەكانیان دژی هێزە بیانییەكان لە عێراق زیادكردووە.