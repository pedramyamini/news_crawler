دۆناڵد ترەمپ، سەرۆکی پێشووی ئەمریکا لە هەڤپەیڤینێکی تەلەڤیزیۆنیی تایبەتدا لەگەڵ کەناڵی فۆکس نیوزی ئەمریکی رایگەیاند، ئەگەر کۆمارییەکان لە هەڵبژاردنی وەرزی کۆنگرێسی ئەمریکا کە لە ٢٠٢٢ دا ئەنجامدەدرێت، بتوانن سەرکەوتن بەدەستبهێنن، ئەوا بە جیددی بیر لە خۆبەربژێرکردنەوە بۆ سەرۆکایەتیی ئەمریکا دەکاتەوە.  سەرۆکی ئەمریکا دەڵێت "زۆر گرنگە کەسانی کۆماریی گونجاو و شیاومان لە کۆنگرێسدا هەبن".  دۆناڵد ترەمپ ئاماژە بەوە دەکات، ئەو نیازی هەیە هەڵمەتێکی باش بۆ ئەندامانی کۆماری بکات تاوەکو براوەی زۆرینەی نێو ئەنجوومەنی نوێنەران و پیرانیان بن کە ئێستا لەلایەن دیموکراتەکانەوە کۆنترۆڵ کراون.  ترەمپ باسی لەوەش کرد "ئەگەر کۆمارییەکان بیانەوێت، ئەوا من هەڵمەتەکەیان بۆ ئەنجامدەدەم و هەر کەسێکیش من هەڵمەتی بۆ بکەم و پشتگیریی بکەم، بە دڵنیاییەوە براوە دەبێت".  ئەمەش لەکاتێکدایە ترەمپ لە هەڵبژاردنی سەرۆکایەتیی ٢٠٢٠ نەیتوانی بەسەر جۆ بایدنی رکابەریدا سەرکەوێت.