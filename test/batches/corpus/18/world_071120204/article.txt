کەمپەینەکانی ترەمپ، تاوەکو ئێستا زنجیرەیەک سکاڵای یاساییان لەسەر هەڵبژاردنەکانی سەرۆکایەتیی ئەمریکا تۆمارکردووە، سکاڵاکان لەسەر چەند ویلایەتێکی جیاوازن و ئەو ویلایەتانەن کە لەسەرەتادا دۆناڵد ترەمپ لەپێشەوە بوو، بەڵام دواتر جیاکردنەوەی دەنگەکان، پێشكەوتنی بایدن و نزیکبوونەوەیان لە کۆشکی سپی دەرخست.  کۆمەکبەخشێکی کۆماری بە ئاژانسی ' رۆیتەرز ' ی راگەیاندووە، کۆمارییەکان داوای ٦٠ ملیۆن دۆلاریان لە کۆمەکبەخشانی لایەنگری پارتەکە کردووە، لەپێناو بەردەوامبوون و زیادکردنی سکاڵاکان و بەردەوامبوون لەسەر جەنگی یاسایی.  تاوەکو ئێستا ئەنجامەکان پێشکەوتنی جۆ بایدن، بەربژێری دیموکراتەکان لە هەڵبژاردنەکەدا دەردەخەن و بایدن ٢٦٤ دەنگی کۆمەڵگەی هەڵبژێری تایبەت بە هەڵبژاردنی سەرۆکی داهاتووی وڵات بەدەستهێناوە، لە بەرامبەر ٢١٤ دەنگدا بۆ ترەمپ. بۆ بوونە سەرۆکی داهاتووی وڵات، هەر بەربژێرێک پێویستی بە ٢٧٠ دەنگی نێو کۆمەڵگەی هەڵبژێر هەیە.  هەندێک سەرچاوەی دیکەی نێو پارتی کۆماری ئاشکرایان کردووە، ئەو پارتە خۆی بۆ جەنگێکی یاسایی قورس و درێژخایەن ئامادە دەکات و پێویستی بە ١٠٠ ملیۆن دۆلار هەیە بۆ پارەدارکردنی ئەو کەمپەینە یاساییە.  ترەمپ، داوای سەرلەنوێ جیاکردنەوەی دەنگەکانی ویلایەتی وێسکنسن دەکات، هەروەها سکاڵای یاسایی لەسەر ئەنجامەکانی میشیگن و پێنسلڤانیا تۆمارکردووە بۆ راگرتنی جیاکردنەوەی دەنگەکان. لەکاتێکدا گۆسلین پنسۆن، سکرتێری ویلایەتی میشیگن، سکاڵا تۆمارکراوەکەی پارتی کۆماریی بە ' پووچ ' ناوبرد. هەروەها سکاڵای یاسایی لە جۆرجیا تۆمارکردووە و داوا دەکات، هەرێمی چاسام کە شاری ساڤانا لە خۆ دەگرێت، دەنگە درەنگ گەیشتووەکانی تێدا ئەژمار نەکرێت.