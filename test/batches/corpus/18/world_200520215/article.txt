دوای تێکشکاندنی داعش، ژمارەیەکی زۆری ژن و منداڵی پێشووی چەکدارانی ئەو رێکخراوە پەڕگیرە بۆ کەمپەکانی ژێر دەسەڵاتی هەسەدەدا گوێزرانەوە و بەرپرسانی هەسەدەش داوا لە حکومەتی وڵاتەکانیان دەکەن وەریانبگرنەوە.   پێشتر حکومەتی دانیمارک رەتیدەکردەوە ئەو ژنانە بگەڕێنێتەوە وڵاتەکەی، بەڵام دوای ئەوەی کە راپۆرتی ئاژانسی هەواڵگریی ئەو وڵاتە ئاشکرایکرد کە ئەگەر ئەو ژنانە زیاتر لەو کەمپانەدا بمێننەوە ئەوا مەترسی پەڕگیربوونیان زیاتر دەبێت، چونکە منداڵەکانیان لە نێو کەمپەکاندا لەسەر رێبازی داعش پەروەردە دەکرێن.   هاوکات رێکخراوە مرۆییەکان هۆشدارییان داوە لە بارودۆخی خراپی هەردوو کەمپی رۆژ و هۆل کە لە لایەن هەسەدەوە چاودێری دەکرێن.   بەگوێرەی راپۆرتە هەواڵگرییەکە، زیاتر لە نیوەی ئەو ١٩ منداڵەی ژنانی دانیمارکیی چەکدارانی پێشووی داعش تەمەنیان لەنێوان ١٠ و ١٢ ساڵدایە و مەترسیی زیاتریان لەسەرە پەروەردەی تووندڕەوی کاریگەری لەسەریان هەبێت.   کەمپی هۆل نزیکەی ٦٤ هەزار کەس و کەمپی رۆژیش نزیکەی ٢ هەزار کەسی تێدایە.   دوای ئەوەی حکومەتی دانیمارک بڕیاری گەڕاندنەوەی ئەو ژن و منداڵانەی دا، مێتە فرێدریکسن، سەرۆکوەزیرانی ئەو وڵاتە ئاماژەی بەوەدا ئەو هەنگاوە دڵخۆشی ناکات و گوتی: "ئەو کەسانە پشتیان لە دانیمارک کردووە. ئەوان تیرۆریستن، بەڵام رەوشی نێو کامپەکان خراپتر بووە و هەربۆیە ناچارین ئەم بڕیارە بدەین. "  بەگوێرەی وەزارەتی نێوخۆی دانیمارک، باشتر وایە کە "گەڕاندنەوەیەکی کۆنتڕۆڵکراو" جێبەجێبکرێت لە بری ئەوەی کە خێزانەکان خۆیان رابکەن و بگەڕێنەوە دانیمارک، کە ئەگەر رابکەن دەتوانن ئازادانە دەربازی نێو سنووری دانیمارک بن لەبەر ئەوەی هەڵگری وڵاتینامەی ئەو وڵاتەن.   وەزارەتی دەرەوەی ئەو وڵاتە دەڵێت، لەسەر بنچینەی بڕیارەکەی حکومەت، سێ ژنی دانیمارکی لەگەڵ ١٤ منداڵیان لە رۆژئاوای کوردستانەوە دەگەڕێندرێنەوە دانیمارک.   بەڵام چارەنووسی پێنج منداڵی دیکە بە نادیاری ماوەتەوە؛ ئەو منداڵانە هەر پێنجیان کچی سێ ژنن کە پێشتر لە دەرەوە کۆچیان بۆ دانیمارک کردبوو و وەڵاتینامەیان وەرگرتبوو، بەڵام دوای چوونیان بۆ سووریا، وڵاتینامەکەیان لێسەندرایەوە.   سێ ژنەکە دژی ئەوەن منداڵەکانیان بە تەنیا بگەڕێندرێنەوە دانیمارک، حکومەتی ئەو وڵاتەش نایەوێت دایکەکانیان بگەڕێندرێنەوە.   دوای گەڕانەوەیان، ژنانی چەکدارانی پێشووی داعش رووبەڕووی سێ تاوەکو پێنج ساڵ سزای زیندانی دەبنەوە.   نیک هاکرەپ، وەزیری دادی دانیمارک دەڵێت: "پێویستە ئەو کەسانە رووبەڕووی ئەنجامی  کارەکانیان ببنەوە و هەر کاتێک پێیان نایەوە نێو خاکی دانیمارکەوە، هەوڵدەدەین بیانوەستێنین. "  بۆ منداڵەکانیشیان، بڕیارە پرۆگرامی پەروەدەکردنی تایبەتیان بۆ بکرێتەوە بۆ ئەوەی بیری پەڕگیری لە هزریاندا لاببردرێت.   لە ژمارەیەک وڵاتی ئەوروپی گفتوگۆ لەسەر گەڕاندنەوەی ژنانی چەکدارانی پێشووی داعش دەکرێت، لە نێویشیاندا بەریتانیا، ئێرلەندا، بەلجیکا، هۆڵەندا، ئەڵمانیا، نەرویج و فینلەندا.   ئەمساڵ ژنێکی تەمەن ٣٠ ساڵانی نەرویجی کە لە نێوان ساڵانی ٢٠١٣ و ٢٠١٩ دا ژیانی هاوژینیی لەگەڵ ٣ چەکداری داعشدا پێکهێنابوو، دوای گەڕانەوەی لە کەمپی هۆل بە سێ ساڵ و نیو بەندکردن سزادرا.   لە بەریتانیا، دادگەی باڵا لە مانگی شوباتدا گەڕانەوەی شەیما بێگوم، ناسراو بە بووکی داعشی رەتکردەوە کە لە تەمەنی ١٥ ساڵیدا چووبووە ریزەکانی داعش.   لە کۆتایی ساڵی رابردوودا حکومەتەکانی ئەڵمانیا و فینلەندا رایانگەیاند، ئەوان ١٨ منداڵ و پێنج ژنیان لە کەمپەکانی ژێر دەسەڵاتی هەسەدەوە گەڕاندووەتەوە.   لە سەرەتای ئاداری ئەمساڵیشدا بەلجیکا رایگەیاند، نزیکەی ٣٠ منداڵ لەگەڵ ژمارەیەک لە دایکەکانیان لە کەمپەکانی هۆل و رۆژ دەگەڕێنێتەوە.