نموونەی رۆژێکی ژیانی کۆچبەران لە کەمپی کاکوما لە باکووری رۆژئاوای کینیا وەرگیراوە، کە زیاتر لە ٢٠٠ هەزار پەنابەری هەڵاتووی سۆماڵ، سوودانی باشوور و کۆنگۆی دیموکراتی لەخۆدەگرێت. پەنابەران ژیانێکی قورس لەگەڵ برسێتی و نیگەرانیی لە داهاتوو لەپاڵ ترس لە ڤایرۆسی کۆرۆنا بەڕێدەکەن.   عایشە رەگینە، پەنابەری کۆنگۆییە و دەڵێت، لە دڵەوە نزا دەکات کە لە رۆژی جیهانیی پەنابەران لە ساڵی ٢٠٢١ ئیدی لەو کەمپە نەبێت، "لێرەوە نزا دەکەم بۆ باوک و دایکی خۆم کە رێکخراوی نەتەوە یەکگرتووەکانە تاوەکو هاوکاری من و خێزانەکەم بکات لەم کەمپە بچەمە دەرەوە".  ئاژانسی پەنابەرانی سەر بە نەتەوە یەکگرتووەکان هۆشداریدەدات لە هەڵکشانی ژمارەی پەنابەران.  فیلیپۆ گراندێ، کۆمیسیاری باڵای ئاژانسەکەیە و دەڵێت، "لە ٧٩ ملیۆن و ٥٠٠ هەزار پەنابەر و ئاوارە و کۆچبەری جیهان لە ٦٨ % یان سەر بە پێنج وڵاتی جیهانن. میانمار، ئەفغانستان، سووریا، سوودانی باشوور و ڤەنزوێلا".  بەگوێرەی ئاماری نەتەوە یەکگرتووەکان، ژمارەی پەنابەران و ئاوارە و کۆچبەران لە کۆتایی ساڵی ٢٠١٨، نزیکەی ٧١ ملیۆن کەس بووەو زۆربەشیان لە وڵاتە هەژارەکان بوون و لە ٢٠١٧ نزیکەی ٦٨ ملیۆن کەس بووە.  ئاوارە و پەنابەر و کۆچبەرانی سووریا بە ١٣ ملیۆن کەس، بەشێكی بەرچاو لە شەپۆلی خەڵکی هەڵاتوو لە زێدی خۆیان لەسەر ئاستی جیهان پێکدەهێنن. تەنیا لە لوبنان نزیکەی ملیۆنێک و ٥٠٠ هەزار پەنابەری سووری هەن.  جیهان خوولی، پەنابەرێکی سوورییە لە لوبنان، دەڵێت "ئاوارە بووین و هاتین و ئێستاش دەبینی کە لە خێوەت دادەنیشین. کۆرۆنا و کەرەنتینیش لەولاوە بووەستێت، نە کارمان هەیە و نە ژیان. ئێستاش یاسای قەیسەر دەرکرا کە کاریگەری دەکاتە سەر ئێمە. من ٨ منداڵم هەیە و خۆم و هاوژینەکەشم دەبینە ١٠ کەس، باشە چی بکەین؟ "  یاسای قەیسەر، دۆناڵد ترەمپ سەرۆکی ئەمریکا لە کانوونی یەکەمی رابردوو واژۆی کرد و لە ناوەڕاستی ئەم مانگە کەوتە بواری جێبەجێکردنەوە. بەپێی یاساکە هاوکارییەکان بۆ دووبارە ئاوەدانکردنەوەی سووریا بلۆک دەکرێن، سزا دەسەپێندرێت بەسەر حکومەتی سووریا و ئەو کۆمپانیایانەی هاوکارن لەگەڵی و ئەو کەسانەیان دادگایی نەکردووە کە پێشێلکارییان ئەنجامداوە، هەروەها یاساکە ئەو لایەنە رووسی و ئێرانیانەش دەکاتە ئامانج لەگەڵ بەشار ئەسەد کاردەکەن.  نەتەوە یەکگرتووەکان پێنج هۆکاری سەرەکی سەرهەڵدانی پەنابەری و ئاوارەبوونی خەڵک بۆ تووندوتیژی ئایینی، شەڕ، تووندوتیژیی سێکسی، برسێتی و گۆڕینی کەشوهەوا دەگەڕێنێتەوە.