بایدن داری موسای بەدەستەوە نییە کە کۆرۆنای پێ بنبڕ بکات، بەڵام رێوشوێنەکانی بەگوێرەی ئەجێنداکەی، پێچەوانەی ئیدارەکەی ترەمپە کە وایکردووە لە ماوەی ١٠ مانگی رابردوو، زیاتر لە ٢٤٣ هەزار کەس تەنیا لە ئەمریکا بە کۆرۆنا بمرن و زیاتر لە ١٠ ملیۆن تووشبووش هەن.  بەر لە هەموو شتێک بایدن کار بۆ ئەوە دەکات ماسک بکاتە ناچاری، ئۆباماکەیر زیندووبکاتەوە کە لانی کەم ٢٠ ملیۆن کەس لێی سوودمەندن، پشکنینی کۆرۆناش دەکاتە خۆڕایی.  بایدن نیازی نییە ئەنتۆنیۆ فاوچی لە پۆستەکەی دووربخاتەوە کە سەرۆکی سەنتەری کۆنترۆڵکردن و رێگریکردنە لە نەخۆشییە هەستیاری و گوازراوەکان، ئەوە لەکاتێکدا بایدن بە درێژایی کامپەینەکانی بەرگری لەو دەکرد و ترەمپی بەوە تۆمەتبار دەکرد کە هێرش دەکاتە سەر کەسی یەکەمی تەندروستیی وڵاتەکە. : پلانە پێشبینیکراوەکانی بایدن بۆ بەرەنگاربوونەوەی کۆرۆنا کە پشت بە گوتەکانی لە بانگەشەی هەڵبژاردن دەبەستێت       - گرووپێک لە پزیشکی پسپۆڕ و زانا لە دەستەی بەرەنگاربوونەوەی کۆرۆنا دەستبەکاردەبن  - ئانتۆنی فاوچی لەو دەستەیەدا دەمێنێتەوە  - پاکێجێکی دارایی وەک پاڵپشتی بۆ ئەو خانەوادانەی بەهۆی کۆرۆناوە زەرەرمەندبوون  - پاڵپشتی دارایی بۆ ئەو کارە بچووکانەی بەهۆی کۆرۆناوە زیانیان بەرکەوتووە  - ناچارکردنی بەستنی ماسک لە سەرتاسەری وڵات  - زیادکردنی بەرهەمی پۆشاکی دژە کۆرۆنا  - گەڕانەوە بۆ رێکخراوی تەندروستیی جیهانی  چارەسەرکردنی دۆخی کۆرۆنا یەکەم بەرنامەی جۆ بایدنە لەدوای دەستبەکاربوونی وەکو ٤٦ ـەمین سەرۆکی ئەمریکا، لەو ٧٠ رۆژەی ماوە، دەبێت ئامادەکاریی تەواو بکات و ئیدارەیەکی تەواو دروستبکات کە توانای بەڕێوەبردنی وڵاتی هەبێت.  خوولی سەرۆکایەتیی سەرۆکی براوە و جێگرەکەی لە ٢٠ ـی کانوونی دووەم دەستپێدەکات و لەو رۆژەدا لە رێوڕەسمێکدا بە ئامادەبوونی جەماوەرێکی زۆر، لە باڵەخانەی کاپیتۆڵ لە واشنتن دی سیی پایتەخت، سوێندی یاسایی دەخۆن.   ئەگەر رۆژی ٢٠ ـی کانوونی دووەم یەکشەممە بێت، ئەوا سوێندخواردنەکە لەو رۆژەدا بە داخراوی - واتە بەبێ ئامادەبوونی خەڵک - دەکرێت و رۆژی دواتر بە ئامادەبوونی جەماوەر، سوێندخواردنەکە دووبارە دەکرێتەوە.   پێش ساڵی ١٩٣٧، خولی سەرۆکایەتی لە ١٤ ـی مانگی ئادارەوە دەستیپێدەکرد، ئەوەش بەهۆی ئەوەی کاتێکی زۆری دەخایاند تاوەکو سەرۆکی هەڵبژێردراو هەموو وەزیرەکانی دەستنیشان دەکرد و تیمی ئیدارەکەی دەگواستەوە بۆ واشنتن دی سی و شوێنی مانەوەی بۆ دابیندەکردن، بەڵام دوای شۆڕشی پیشەسازی و دەرکەوتنی هۆکارەکانی گواستنەوە و پەیوەندی، گۆڕانکاریی بەسەرداهات.   دوای رێوڕەسمەکە سەرۆکی نوێ دەگوازرێتەوە بۆ کۆشکی سپی بۆ دەستپێکردنی خولی سەرۆکایەتییەکەی کە ٤ ساڵ دەخایێنێت.  ماوەی دەستاودەستکردنی دەسەڵاتی سەرۆکایەتی چییە؟  ئەو ماوەیەیە کە تیمی سەرۆکی نوێ کە جارێ نەچوونەتە نێو کۆشکی سپی، لە هاوئاهەنگیدا دەبن لەگەڵ تیمی سەرۆکی ماوە تەواو بوو.  ئەو ماوەیەیە کە تیمی سەرۆکی نوێ و سەرۆکی پێشوو پێکەوە کاردەکەن بۆ ئەوەی هەموو پۆستەکانی نێو کۆشكی سپی پڕبکرێنەوە و سەرۆکی نوێ وەزیر و بەرپرسانی ئیدارەکەی دەستنیشان بکات.   لەو ماوەیەدا نزیکەی ٤ هەزار کەس لە پۆستە سەرەکییە جیاجیاکاندا دادەمەزرێنرێن کە ١٢٠٠ ـیان پێویستیان بە رەزامەندی ئەنجوومەنی پیران دەبێت.   هەروەها پێویستە سەرۆکی نوێ ئامادەکاری بۆ بەڕێوەبردنی زیاتر لە ١٠٠ دامەزراوەی فیدڕاڵی بکات و بەرنامەی ١٠٠ رۆژی یەکەمی سەرۆکایەتییەکەی ئامادە بکات.