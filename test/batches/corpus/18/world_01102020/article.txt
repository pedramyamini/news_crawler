ئەوە تەنیا ئەمریکا نەبوو ئەو هەڕەشەیەی دەکرد، دیبلۆماتکارانی دیکەی وڵاتان، کە ئیدی هەستیان بە بێزاری لە دووبارەبوونەوەی هێرشە مووشەکییەکان دەکرد و چیدی توانای بەرگەگرتنی ترس و تۆقاندنی شەوانەیان نەدەگرت، لەپاڵ ئەمریکا و بەیەکدەنگ، هەمان هەڕەشەیان دووبارە کردەوە.  د. فوئاد حوسێن، وەزیری دەرەوەی عێراق، لە کۆنگرەی رۆژنامەڤانی رۆژی چوارشەمەدا لە بەغدا، ئاشکرایکرد ئەمریکییەکان ئەو بڕیارەیان پێڕاگەیاندوون، "ئەمریکا باڵیۆزخانەکەی خۆی لە بەغدا دەکشێنێتەوە". حوسێن کە چەند رۆژێک لەمەوبەر سەردانی تارانی کردبوو، پەیام و داواکاری حکومەتی کازمی بەبەرپرسە ئێرانییەکان دابوو بۆ ئەوەی هێرشەکانی میلیشیا پشتگیریکراوەکانیان رابگرن. ئەو بڕیاری پاشەکشەکەی بە "بڕیارێکی خراپ" ناوبرد، ئەوەشی گوت کە بەبڕوای ئەو "بڕیارەکە سەرەتاییە".  وەزیری دەرەوەی عێراق، هەمان ئەو ترسەی بەبیرهێنایەوە کە ئەمریکییەکان هەیانە و پێشتریش هەیانبووە، ئەو گوتی: "دەزانم ئەمریکییەکان دەترسن لەوەی باڵیۆزخانەکەیان لە عێراق، رووبەڕووی هەمان چارەنووسی کونسوڵخانەی ئەمریکا لە بەنغازیی لیبیا ببێتەوە".  بۆ ئەمریکییەکان، هێرشکردنە سەر سەرباز، فەرمانبەر، هاونیشتمانییان و دیبلۆماتکارەکانیان لە عێراقدا رووداوێکی نوێ نییە. ویلایەتە یەکگرتووەکانی ئەمریکا لەو ئێوارەیەی نیسانی ٢٠٠٣ ەوە، کە سەربازەکانی بۆ یەکەمجار پێیان خستە ناو سنوورەکانی بەغدای پایتەختەوە، بەبەردەوامی رووبەڕووی هێرش و پەلامار و کاری تیرۆریستی بوونەتەوە. قوربانییەکی زۆریانداوە و بە هەزارانیان لە نێوان سەرباز و سڤیلدا لێکوژراوە.  ئەمریکا چیدی بەرگەی هێرشە بەردەوامە شەوانە و رۆژانەکانی ناو عێراقی نەدەگرت، ئەو هێرشانەی لەپاش کوشتنی قاسم سولەیمانییەوە لە نزیک فڕۆکەخانەی بەغدا لەسەرەتای ئەمساڵەوە، بەشێوەیەکی بەرچاو زیادیان کردووە. راستە هێرشەکانی ئێستا زیانی ئەوتۆ بە سەرباز و دیبلۆماتکارە ئەمریکییەکان ناگەیەنن، بەڵام بۆ ئەمریکا ئیدی بەسبوو، چاکەی هێزەکانی کە رۆڵی سەرەکییان لە تێکشکاندنی داعش و پاراستنی وڵاتەکە لە شەپۆلە رەشەکانی ئەو رێکخراوەدا هەبوو، بەو شێوەیە پاداشت بدرێتەوە.  لای حکومەتی ئەمریکا، هیچکام لەوانە نوێ نین کە ئێستا روودەدەن، بەڵام هەمیشە ئەو هەواڵانە، دیمەنەکانی ئەو رۆژە دەهێننەوە بەرچاوی سڤیلەکانی ناو باڵیۆزخانەکەی، کە زۆری نەمابوو خۆپێشاندەرە شیعە تووڕەکان لە کوشتنی ئەندامانی میلیشیا چەکدارە پشگیریکراوەکانی ئێران، بگەیەننە ناو ژوورەکانی باڵیۆزخانەکەی لە ناو ناوچەی سەوز و سیمبولی بوونی ئەمریکا لە وڵاتەکەدا (کە باڵیۆزخانەیەکەیەتی) و ژیانی کارمەندەکانی ناوی، بخەنە ژێر رەحمی ئەو گەنجە توڕانەی نزیکەی ساڵێک لەمەوبەر، هێرشیانکردە سەر باڵیۆزخانەکە و بۆنی خوێنیان بەو ناوەوە دەکرد.  ئەو رۆژە، لە یادەوەری ئەمریکییەکاندا ماوەتەوە، ئەوان چیرۆکەکەیان بەوردی لەبیرە. ئاخر باڵیۆزخانەی ئەمریکا لە بەغدا، لەبەرەبەیانی دوا رۆژی ساڵی ٢٠١٩ دا، نزیکبوو لەوەی هەمان ئەو سیناریۆی بەسەردا دووبارە بکرێتەوە کاتێک چەکدارەکانی لیبیا، ئێوارەیەک غافڵگیرانە هێرشیان کردە سەر کونسوڵخانەی ئەمریکا لە بەنغازی و رووداوەکە بەکوشتنی باڵیۆزی ئەمریکا لەو شارە کۆتاییهات.  شەوی ١١ی سێپتێمبەری ٢٠١٢ کە هاوکات بوو لەگەڵ ساڵیادی هێرشەکانی یانزەی سێپتێمبەر لە نیویۆرک، ژمارەیەک چەکداری پەڕگیر، بەپێشەوایەتی ئەحمەد بوختالە، گەورەبەرپرسی قاعیدە، موختار بلموختار، سەرکردەی قاعیدە و محەممەد زەهاوی، سەرکردەی رێکخراوی ئەنسار شەریعە، سەرپەرشتی هێرشکردنە سەر کونسوڵخانەیەکان کرد و لە ئەنجامدا کریس ستیفنز، کونسوڵی ئەمریکا لە بەنغازی و سێ دیبلۆماتکاری دیکەی ئەمریکی، کوژران.  چیرۆکی رووداوەکەی ناو بەغدا، چێشتەنگاوی رۆژی بەرلە سەری ساڵی ٢٠٢٠ روویدا، ئەو رۆژە بەغدا ئاسمانێکی هەوراوی بەخۆوە دەبینی، شەش ئاسایشپارێزی دیبلۆماتکارە ئەمریکییەکان، رووبەڕووی هێرشی ئەو خۆپێشاندەرە تووڕانە بوونەوە، کە بە سەدانیان هەوڵیاندەدا بێنە ناو کۆمەڵگەی باڵیۆزخانەکەوە.  هێرشکەرەکان سەرەتا بە هەڵدانی بۆمبی مۆلۆتۆڤ دەستیان پێکرد، بۆ ئەوەی ئاگر لە کۆگای سووتەمەنی باڵیۆزخانەکەدا بخەنەوە لەناو ناوچەی سەوز، دواتر هەوڵیاندا هەردوو دەروازەی باکوور و رۆژهەڵاتی باڵیۆزخانەکە بشکێنن.  ئەو ئاسایشپارێزانەی ئەرکی بەرپەرچدانەوەی ئەو هێرشەیان لە ئەستۆ گرت، قسەیان بۆ گۆڤاری ' تایم ' ی ئەمریکی کردووە و وردەکاری رووداوەکان دەگێڕنەوە. مایکڵ یۆهی، کە شەڕکەرێکی دێرینی سوپای ئەمریکایە و تەمەنی ٤٣ ساڵە، لە ویلایەتی ڤێرجینیا گەورە بووە، ئەو لە لاسلکییەکانی ناو ژووری پاسەوانییەوە گوێی لە هەڵا و زەنایەکی زۆر بوو، ئەوانەی پەیوەندییان پێوەدەکرد، ئاگاداریان دەکردەوە کە خۆپێشاندەرەکان زۆر نزیکبوونەتەوە و بەنیازی پەلاماردانیانن.  یۆهی بەپەلە خۆی گەیاندە لای ئەو ئاسایشپارێزانەی دیکە، کە لە بەردەم دەروازەی رۆژهەڵاتی باڵیۆزخانەکەدا کۆبووبوونەوە، بۆ رێگرتن لە هاتنە ناوەوەی خۆپێشاندەرەکان، بەڵام کاتێک گەیشتە ئەوێ، ئەوەی بینی کە نەدەبوو رووبدات، خۆپێشاندەرەکان گەیشتنە ناو حەوشەی باڵیۆزخانەکە.  باڵیۆزخانەی ئەمریکا لە بەغدا، لەسەر رووبەری ١٠٤ دۆنم زەوی دروستکراوە، لەسەر کەناراوەکانی رووباری دیجلە. ئەوکات زۆرنەبوو هێزەکانی ئەمریکا ٢٥ چەکداری میلیشیا پشتگیریکراوەکانی ئێرانیان لە هێرشیکی ئاسمانیدا، لە تۆڵەی کوشتنی سەربازێکی ئەمریکیدا بەدەستی ئەو چەکدارانە، کوشتبوو.  دەبوو دیواری دەرەوەی باڵیۆزخانەکە، لەلایەن هێزە عێراقییەکانەوە بپارێزرێت، لە دوای دیوارە بەرزەکانی دەرەوە، ئیدی پاراستنی ناوەوەی دامەزراوەکە، لە ئەستۆی ئەو ئاسایشپارێز و بەڵێندەرە ئەمریکییانەدابوو، حکومەتی ئەمریکا بۆ پارێزگاری لە کارمەندەکانی، گرێبەستی لەگەڵدا کردبوون.   دەبوو ئەو رۆژە دۆخەکە ئارام تێبپەڕێت، بەڵام پاسەوانە عێراقییەکانی دیوی دەرەوەی باڵیۆزخانەکە، هیچ زانیاری و مەترسییەکیان لەسەر ئەگەری بوونی هێرش بۆ سەر باڵیۆزخانەکە بە ئەمریکییەکان نەگوتبوو، لەوەش خراپتر ئەوەبوو ئەوان لەگەڵ یەکەم هەڵمەتی خۆپێشاندەرە تووڕەکاندا، پێگەکانی خۆیان چۆڵکردبوو و بەبێدەنگی هەڵهاتبوون. رۆحی دەیان کەسی ناو کۆمەڵگەکەیان لە دیبلۆماتکاران و سەربازان و فەرمانبەرانی ئەمریکی، دابووە دەست گەنجە توڕەکان.  ئەوانەی قسەیان بۆ گۆڤارە ئەمریکییەکە کردووە، هێرشەکەی ئەو شەوە بەپلان بۆ داڕێژراو ناودەبەن، ئەوان پێیانوایە ئەوە هەوڵێکی تۆڵەکردنەوە بوو روویدا، چونکە پێشتر عێراق گۆڕەپانی جەنگی نێوان ئەمریکا و ئێران بوو بەرانەگەیەندراوی. ئێران ئەو گۆڕەپانەی وەک رێڕەوی گواستنەوەی چەک بۆ سووریا و لوبنان بەکاردەهێنا. لە کاتێکدا ئەمریکا بەدوای رێگری لەو کارەدا دەگەڕا، فڕۆکەکانی ئیسرائیل لە نێو عێراق و سووریادا، گورزی کوشندەیان لەبارە چەکەکانی ئێران وەشاند، ئیدی ئەمریکا دەستتێوەردانی زیاتری بۆ ئەو کارە بەپێویست نەزانی.  گۆڤارە ئەمریکییەکە لەزاری بەرپرسانی ناونەهێنراوی ئەمریکی و عێراقی گواستووەتەوە، پەرچەکرداری ئێرانییەکان بۆ هێرشی سەر کاروانەکانیان، هێرشکردنە سەر هێزەکانی ئەمریکا بوو. ٢٧ی سێپتێمبەر چەندین هێرشی مووشەکی و هاوەن تێگرتن، کرانە سەر سەرباز و دیبلۆماتکارە ئەمریکییەکان، بەڵێندەرێکی ئەمریکی کوژرا و چواری دیکەش برینداربوون. ئیدارەی ترەمپ، هێرشی فراوانی کردە سەر میلیشیاکانی ئێران لە نێو عێراق و سووریادا، ٢٥ کەسی لێکوشتن و ئەوەش شیعەکانی تووڕەکرد.  هێرشەکە لە رێوڕەسمی ناشتنی کوژراوانی هێرشەکانی ئەمریکاوە، بۆ هێرشێکی گەورە بۆ سەر باڵیۆزخانەکە گۆڕا. رووداوەکان دوو رۆژ پێشتر دەستیانپێکرد، ئەوانەی تەرمی کوژراوەکانیان بەسەر شانەوە بوو، خۆیان بۆ هێرشێکی گەورە ئامادەکردبوو. توانای بەرگریی باڵیۆزخانەکەش بۆ ئەوە نەبوو رووبەڕووی ئەو هەموو هێرشبەرە ببێتەوە.  ئەوانەی باڵیۆزخانەکەی ئەمریکایان پاراست تەنیا شەش کەسبوون، هەموویان بەربژێرن بۆ وەرگرتنی خەڵاتی ئازایەتیی فیدراڵی، ئەوان ماوەی ١٠ کاژێر بەرگرییان کرد و کۆمەڵگەکەیان پاراست. رووبەڕووی هەزاران خۆپێشاندەر بوونەوە، کە بەشەپۆل دەهاتن، بۆمبیان دەتەقاند و ئاگریان دەخستەوە، دیوارە کۆنکریتییەکانی کۆمەڵگەکەیان دەشکاند.  ئەوەی بۆ ئەمریکییەکان جێگەی شانازییە ئەوەیە کە ئەو هەموو خۆپێشاندەرە و وێڕای بوونی دەیان قەناس بەدەست، بەسەر سەربانی باڵەخانەکانی ناو کۆمەڵگەکەوە، هیچ کەسێکیان نەکوشت، رووداوەکەیان بەبێ زیانی مرۆیی کۆتایی پێهێنا. ئەوان لەگەڵ هەموو دیبلۆماتکارانی ناو باڵەخانەکانی کۆمەڵگەکە و هەموو بەرپرسە سەربازییەکاندا، دەیانزانی هەڵەیەکی بچووک، دەبێتە هۆکاری گۆڕینی ئاراستەی رووداوەکە و رووباری خوێنی لێدەکەوێتەوە، دواتریش سەردەکێشێت بۆ جەنگی راستەوخۆی نێوان ئێران و ئەمریکا.  یەکێک لەو بەرپرسە باڵایانەی لە رووداوەکانی ئەو رۆژەوە نزیکبوو، بەبێ ئاشکراکردنی ناوی قسەی بۆ گۆڤارە ئەمریکییەکە کردووە، ئەو رووداوەکانی کاژێرەکانی سەرەتا بەمشێوەیە ناودەبات: "ئەوان دەیانویست ناچارمان بکەن بیانکوژین".  بەرەبەیانی سێشەممە بوو، کارمەندانی دیبلۆماسی ئاگاداری ئەوەبوون، کە میلیشیا عێراقییەکان، کاروانی رێڕۆیشتنی خۆیان بۆ بەخاکسپاردنی تەرمی کوژراوەکانیان لە سەنتەری بەغدادا دەستپێکردووە. کاروانەکە لەبەری ئەوبەری رووباری دیجلەوە رێیدەکرد و لەبەری ئەمبەریش کۆمەڵگەی دیبلۆماتی، باڵیۆزخانەکان و بارەگاکانی حکومەتی عێراق هەبوو.   هەمووان ئامادەسازبوون، بەڵام لە دۆخەکە دڕدۆنگ نەبوون، پێیانوابوو هێزە عێراقییەکان رێگری لەوە دەکەن، خۆپێشاندەرە تووڕەکان پردی نێوان هەردوو بەری رووبارەکە ببڕن، لە کاتێکدا پردەکە پاسەوانییەکی تووندی هەبوو، چونکە دەروازەی گەیشتن بە ناوچەی دامەرزراوەکانی سەرۆکایەتی حکومەتی لێبوو. ناوچەی سەوز پێشتر بەدیواری کۆنکرێتی پتەو و بەرز دەورەدرابوو، بەڵام ئەوکاتەی رووداوەکە روویدەدا، بەشێکی زۆری ئەو دیوارانە لابرابوون، هێشتا هەندێک خاڵی پشکنینی سەرەکی لەچواردەوری ناوچەکە پێویست بوون، بۆ ئەوەی هێزە عێراقییەکان بەهۆیەوە، کۆنترۆڵی جوڵەی ناو ناوچەکە بکەن.  بەرلە کاژێر ١٠: ٣٠ی بەیانی، جۆن هێوی، ٤١ ساڵ، لەلایەن هاوڕێیەکی عێراقییەوە کە ئەویش لە بواری ئاسایشدا کاریدەکرد، ئاگادارکرایەوە کە خۆپێشاندەرەکان بەرەو پردی روو لە دەروازەکانی ناوچەی سەوز کشاون، ئەوان هیچیان پێناکرێت و پێدەچێ بەرپرسانی پلە بەرزتری حکومەت، گڵۆپی سەوزیان بۆ هێزە عێراقییەکانی سەر پردەکە هەڵکردبێت، تاوەکو رێگە بەپەڕینەوەی خۆپێشاندەرەکان بەسەر پردەکەدا بدەن.  ئاسایشپارێزەکان، کە زۆرینەیان لە سەنتەری فەرماندەیی ناو کۆمەڵگەکەدا بوون، لە رێگەی کامێراکانی چاودێرییەوە لەو دۆخەیان دەڕوانی کە باوەڕیان پێیندەکرد. سەدان کۆبوونەوە.. بوونە هەزاران.. ئەوان لە شەقامی کندییەوە دەهاتن، کە شەقامێکی دەرەوەی باڵیۆزخانەکەیە و زۆرینەی کات چۆڵە. "زۆر بەخێرایی روویدا، ئەو کۆمەڵەیەی دەبوو سەرقاڵی ناشتن و بەڕێکردنی تەرمەکانی سەرشانیان بن و بەپاڵ باڵیۆزخانەکەدا رێیان دەکرد، لەناکاو بەژمارەی زۆرەوە کۆبوونەوە". هێوی ئاوا دەگێڕێتەوە. ئەو رۆژە ئەو بەرپرسی رووداوەکە بوو، لە ئاتلانتاوە هاتبوو بۆ ئەوەی ئەرکی پاراستنی باڵیۆزخانەکە لە ئەستۆ بگرێت. ئەو دەڵێ هێندەم زانی گوێم لەو رستەیە بوو "ئاییی.. ئەوان لەسەر پردەکەن.. ئەوان لەسەر پردەکەن". هێوی رووداوەکانی باش لە بیرە، "دیاربوو ئەوان رێگەیاندرابوو خۆیان کۆنترۆڵی دۆخەکە بکەن".  سەرەتا وا دەهاتە بەرچاو کە خۆپێشاندەرەکان بەنیازی خۆپێشاندانێکی ئاشتییانە بن، چادریان هەڵدا و دروشمی سیاسییان هەڵواسی، ئاڵایەکی زەبەلاحی میلیشیاکانیان لەسەر باڵەخانەیەکی نیشتەجێبوونی سەر شەقامی کندی بەرزکردەوە، کە پێشتر تاوەری نیشتەجێبوونی کەسە گرنگەکانی حکومەتی عێراق بوو.  تۆماس کۆرتزوێل، ٤٢ ساڵ، ساڵی دوای رزگارکردنی عێراق لەو وڵاتەدا جەنگاوە، ئەو لە کارۆلینای باکوورەوە هاتبوو. روویکردە دەرگای ' شین ' ی باڵیۆزخانەکە، ئەو دەرگایە، سەرەتای دەروازەیەکی باڵیۆزخانەکە و بینایەکی بچووکە، بۆ پێشوازیکردن لەو کەسانەی رۆژانە سەردانی باڵیۆزخانەکەیان دەکرد. تۆماس لەمیانی شووشە گوللەنەبڕەکانەوە بینی، هەزاران کۆبوونەتەوە و بەردەوام "بەئۆتۆمبێل چادریان دەهێنا و لەوناوەدا بڵاویان دەکردەوە، گوتم دەی ئەوان ماوەیەک لێرە دەبن و پاشان دەڕۆن".  زۆری نەبرد ئەو بینای نیشتەجێبوونەی، بۆ پێشوازی بەکاردەهێنرا و لەبەردەم باڵیۆزخانەکەدا بوو، بووە بنکەیەکی کرداریی تێکەڵەی هەموو میلیشیا شیعییەکان، کە لەبەردەم باڵیۆزخانەکەدا بە رقێکی زۆرەوە کۆدەبوونەوە و بەدوای سەرچاوەی بەتاڵکردنەوەی رقەکەیاندا دەگەڕان. ئەو رۆژە یەکەم رۆژی ئەو پرسە سێ رۆژییە بوو، کە پێشتر عادل عەبدولمەهدی رایگەیاندبوو، چونکە ئەو تووڕەبوو لەوەی ئەمریکیییەکان کردوویانە و ئەندامانی حەشدی شەعبییان کوشتووە، لە کاتێکدا ئەو چەکدارانە لەرووی یاساییەوە سەر بە حکومەتەکەی ئەوبوون و ئەو پارەی دەدانێ.  حەشدی شەعبی لە ١٢ کۆمەڵەی جیاوازی میلیشیا چەکدارییەکان پێکهاتبوو، لەبنەمادا ئەوان بەشداری کارای بەرپەرچدانەوەی داعش بوون. ئەو گرووپانە راستەوخۆ سەر بە مەهدی موهەندیس بوون، ئەو ژەنەراڵەی بەشداری بەوانکرد لە شەڕەکانی تێکشکاندنی داعشدا، سەرۆکوەزیرانی ئەوکاتی وڵاتیش، دژی هەڵوەشاندنەوەی ئەو میلیشیایانەبوو لە وڵاتەکەیدا، کە سێ بەشی دانیشتووانەکەی شیعە بوون. هەربۆیە عەبدولمەهدی ئەوانی کردە بەشێک، لە هێزە ئاسایشییەکانی وڵاتەکەی.  ئاسایشپارێزەکانی تیمە دبلۆماسییەکانی ئەمریکا، بۆیان روون بووەوە، هێرشەکە پلانڕێژییەکی باشی بۆ کراوە. کاتێک پاش ماوەیەکی کەم لە هەڵدانی چادرەکان، دەستیانکرد بەدەرهێنان و شکاندنی هەموو کامێراکانی چاودێری لە دەرەوەی باڵەخانەی باڵیۆزخانەکە. ئیان ماکنزی، ٣٥ ساڵ و ئەندامی تیمە ئاسایشییەکە، ئەوەش ئاماژە پێدەدات "بۆری درێژیان پێبوو، هەموو کامێراکانیان شکاند، تا نەهێڵن ئێمە لەناوەوە ئاگامان لەوەبێت لە دەرەوە چی روودەدات".  ئەمریکییەکانی ناو باڵیۆزخانەکە، رێوشوێنی لەناکاوی هەرە باڵایان راگەیاند، رێوشوێنە پرۆتۆکۆلییەکانی فریاکەوتنیان گرتەبەر و چەندینجار مەشقیان لەسەر دەکردەوە، دیبلۆماسییەکان، لە ناوچە دوورەکانی شەقامی کندی، خۆیان دەپاراست.  ئیڤان تسۆرۆمی، ٤١ ساڵ، کە ئەو رۆژە فەرماندەیی تیمی وەڵامی خێرای پێدرابوو، داوای لە قەناسێکی سەر باڵەخانەی باڵیۆزخانەکە کرد، هەوڵبدات دیمەنی ئاسمانیی کۆبوونەوەی خۆپێشاندەرەکان وەربگرێت. لەو قۆناخەدا، هێشتا تووندوتیژی دەستیپێنەکردبوو. تسۆرۆمی کە پێشتر فریاگوزاربووە و لە هێزی دەریاییدا کاریکردووە، کۆبوونەوەی هەزارانی لە چواردەوری باڵەخانەکە بینی کە هەندێکیان ئاڵا و هەندێکی دیکەیان چەکیان پێیە. زۆرینەیان گەنجانی تەمەن ٢٠ ساڵ بوون، هەندێکیان بەرگی میلیشیاکانیان پۆشیبوو "ئەوان زۆر رێک هەڵدەسووڕان و کارنامەیان هەبوو".  پاش کەمتر لە کاژێرێک لە کۆبوونەوەی خۆپێشاندەرەکان، رووخساریان گۆڕا و دروشمەکانی ' مەرگ بۆ ئەمریکا ' بەرزبوونەوە. دەنگەکان لای بەشی باکووری رۆژهەڵاتی باڵیۆزخانەکەوە دەهاتن، دەستیان کرد بە فڕێدانی شوشەی مۆلۆتۆڤ - شووشەکان پڕی سووتەمەنی بوون - ئەوان بۆمبەکانیان دەگرتە ناو کۆگای سووتەمەنی باڵیۆزخانەکە. ئاسایشپارێزەکان دەڵێن، خۆپێشاندەرەکان دیوارێکی باشیان بۆ هێرشەکە هەڵبژاردبوو، دەیانویست بۆمبەکانیان ببێتە هۆکاری خستنەوەی ئاگر لە کۆگای تەقەمەنییەکە و دواتر تەقینەوەی کۆگاکە.  هێوی و مایکڵ رۆس، کە سەربازی یەدەگی دەریایی بووە و تەمەنی ٣٧ ساڵە، بەرەو کۆگای سووتەمەنییەکە رایانکرد، لەوێ هەندێک ئاگرکوژێنەوە سەرقاڵی کۆنترۆڵکردنی ئاگری نزیک کۆگاکە بوون، کە خەریکبوو دەگەیشتە ناو تانکە راگیراوەکانی پارکی کۆگاکە. هێوی دەڵێ "بەرد بەسەرماندا دادەباری، بەرد و مۆلۆتۆڤ پێکەوە لە ئاسمانەوە دادەبارین". زۆر کەس لەو کاتەدا بەبەرد و پارچەی چیمەنتۆ و شوشەی مۆلۆتۆڤەکان برینداربوون.  هێشتا دیار نەبوو ژمارەی هێرشبەرەکان چەندە و بەنیازی چین، رۆس دەڵێ: "کەس نەیدەتوانی پێشبینی ئەوە بکات چی لەسەر زەوی روودەدات، زۆر کار هەبوو لەمدیوی دیوارەکەوە بیکەین، بەڵام دیارنەبوو لەودیوی دیوارەکەوە چی روودەدات". تسۆرۆمی دەڵێ: "دڕدۆنگ بووین لە دووبارەبوونەوەی ئەوەی ساڵی ١٩٧٩ لە ئێران روویدا، کاتێک خوێندکارە ئێرانییەکان ٩٨ ئەمریکییان دەستبەسەر کرد". بەرپرسیاریەتی پاراستنی ژیانی چەند سەد کەسێکمان لەسەر شانبوو، بیرمان لەوە دەکردەوە کە ناتوانین لە کاتی پێویستدا، لە باڵیۆزخانەکە بیانبەینە دەرەوە، ئەگەر نەتوانین هێرشی ئەو هێرشکەرانە رابگرین".  دوای هێرش بۆ سەر کۆگاکە، هێرشکەرەکان روویانکردە ئامانجی دووەمیان کە دەرگای باکووری رۆژهەڵاتی باڵیۆزخانەکە بوو، ئەو دەروازەیە بەناوی ' دەروازەی سوور ' ناونراوە، یەکێکە لەو سێ دەروازەیەی ئەو رۆژە هێرشیکرایە سەر. فەرمانبەرانی ناو دەروازەکە، خۆیان لە نێو گۆشەیەکی تووندی پارێزراودا حەشاردابوو، ئەمەش بەپێی پرۆتۆکۆلەکانی خۆپاراستن لە کاتی لەناکاودا. بەڵام هێرشکارەکان دوو دەرگای دەروازەکەیان شکاندبوو و زیاتر لەوە هاتبوونە پێشەوە، کە پێشبینی دەکرا.  ئەوکات، هێوی و وەرگێڕە عێراقییەکەی یاوەری، خۆیان گەیاندە ناو ئۆتۆمبێلێک و لە نێو هەرای ئەو ناوەدا گەیشتنە ناو دەروازەکە، ئەو ساتە وەک تسۆرۆمی رایگەیاندووە "ئاگر لە چەندین موەلیدەی کارەبا کەوتبووەوە، هێشتا بۆمبیان دەهاویشت و دەیانویست دیواری دەرەوەی باڵیۆزخانەکە بڕووخێنن، ژمارەیەکی زۆریشیان بەڕێگاوەبوون بەرەو دەروازەکە".  ژمارەیەک لە ئاسایشپارێزەکان، لەگەڵ هێزەکانی ئاسایشی باڵیۆزخانەکە، نیمچە بازنەیەکیان بەچواردەوری ئەو خۆپێشاندەرانەدا دروستکرد، کە هاتبوونە ناو دەروازەکەوە، ئەوان ویستیان دەریان بکەن، هەندێکیان فیشەکی لاستیکیان بەرووی خۆپێشاندەرەکاندا تەقاند، هەروەها گازی فرمیسکڕێژیان بەکارهێنا، لەگەڵ بۆمبی دەنگی و تۆپی لاستیکی.  خۆپێشاندەران تا ئەوکاتە، قولەی پاسەوانیی بەردەم دەروازەی سووری باڵیۆزخانەیەکەیان رووخاندبوو.  کۆرتزوێل و هاوڕێکانی، توانییان شەپۆلی یەکەمی خۆپێشاندەرەکان بەرەو سەر شەقامی کندی پاڵبدەن، بەڵام شەپۆلی دووەم کە نزیکەی ٥٠ خۆپێشاندەر بوو، بەهەمان رێگەدا هاتنەوە بەردەمیان، هێوی دەترسا لەوەی تیمەکەی ببێت بەژێر هوروژمی هێرشکەرەکانەوە و ئەگەر ئەوەش رووبدات، ئەوکات تیمە قەناسەکانی سەر باڵیۆزخانەکە، بەفیشەکی راستەقینە رووبەڕوویان ببنەوە کە تا ئەوکاتە، پابەندبوون بەفەرمانی تەقەنەکردن لە کەس. ترسێکی دیکەش لە دڵی هێویدا، وەڵامدانەوەی تەقەی قەناسەکان بوو، بە تەقەی ئەو میلیشیایانەی لە شەقامی کندیدا خۆیان بۆ پێکدادان ئامادەکردبوو.  هێوی دەڵێ "ناچاربووین تەقەمەنی پلاستیکی و لاستیکی بەژمارەیەکی زۆر بەکاربهێنین، تا ئەوە روونەدات کە لێی دەترسین". بەڵام ئەوان لە هاتنە پێشەوە بەردەوامبوون.  هێوی ئەو ئەندامانەی هێزی قەڵاچۆکردنی تیرۆری عێراقی بینی، کە لە شەقامەکەدا دەردەکەوتن و دڕیان بەخۆپێشاندەرەکاندەدا، تا بگەنە لای ئەمان و کاریشیان دەکرد بۆ دەرکردنی میشلیشیا چەکدارەکان لە شەقامەکە. هێوی دەڵێ "لەو قۆناخەدا تێگەیشتم کە دەبێ کۆنترۆڵی دۆخەکە بخەینەوە ژێر دەستی خۆمان، ئومێدم لاپەیدابوو لەگەڵ هێزەکانی دژە تیرۆری عێراقدا، هاوئاهەنگی بکەین بۆئەوەی لەسەر رێگەی خۆیانەوە هەتا لای ئێمە، میلیشیاکان بەپاشەکشە رازی بکەن".  هێوی خۆی فڕێدایە نێوان پاسەوانەکانی باڵیۆزخانەکە و خۆپێشاندەران و هێزە عێراقییەکان و بەدەنگی بەرز داوای ئارامی لێکردن، ئەوە وایکرد خۆپێشاندەرەکان هەنگاوێک بچنە دواوە، دواتر کارەکە سەریگرت و وەک ئەو ئێستا بەپێکەنینەوە دەگێڕێتەوە "هەموومان دەمانتوانی ئەو هێرشە بۆ سەر یەکتری رابگرین". دواتر هێزەکانی دژە تیرۆر چەکدارەکانیان لە ناوچەکە دوورخستەوە.  شەپۆلە بەردەوامەکانی خۆپێشاندەرەکان، کە هەر جارە و ژمارەیەک کەس ئەنجامیاندەدا، بەزەبری هێز بەڵام بەبێ قوربانی، لە دەروازەکان دوورخرانەوە، ئەوانە لە کاژێرە سەرەتاکانی ئەو رۆژەدا روویاندا.  دوای پاشەکشەیان لە دیوارەکانی چواردەوری دەروازەی سوور، ئەوان دابەزینەوە بۆ سەر شەقام و هێرشیان کردە سەر دوو دەروازەی دیکە، دەروازەی شین و دەروازەی باڵیۆز. ژوورەکانی پێشوازی و قولەی پاسەوانانی هەردوو دەروازەکەیان وێرانکرد. دواتر لەوحەکانی سەر گەراجی راگرتنی ئۆتۆمبێلیان، بۆ گەیشتن بۆ سەر دیوارەکە بەکارهێنا.  ئەو کارمەندانەی لە نێو ئەو دوو دەروازەیەدابوون، گەیشتنە ئەو بڕوایەی هەموو شت کۆتاییهاتووە، دەستیانکرد بەسڕینەوە و لەناوبردنی بەڵگەنامە هەستیارەکانی بەردەستیان. خۆپێشاندەرەکانی دەرەوەش چەندین کاژێر بوو لە هەوڵدان بۆ چوونە ناو دەروازەکان بەردەوام بوون.  تسۆرۆمی دەڵێ "ئەوەی لەو رۆژە مایەوە تا ئەنجامی بدەین، جەنگێکی دیکەی دەستەویەخە بوو، ئەوان بەردەوام هێرشیان دەکرد و بۆمبیان فڕێدەدا، هەزاران بەردیان بەقەبارەی تۆپی بەیسبۆڵ تێگرتین". کارەکە لای ئەو وەک ماراسۆن وابوو "بەتەنیا بووین، ماوەی ١٠ کاژێر بەبێ هاوکاری بەرگریمان کرد، سووربووین لەسەر دەرچوون بەکەمترین زیانەوە".  ئاسایشپارێزەکان دەبوو وەک ئاگرکوژێنەوە کاربکەن. خۆپیشاندەران بەردەوامبوون لە فڕێدانی مۆلۆتۆڤ بۆ دیواری باڵیۆزخانەکە و بەهۆیەوە، ژمارەیەک ئۆتۆمبێل لە پشتی دیوارەکەوە ئاگریان گرتبوو. ماکنزی سویچی ئۆتۆمبێلەکانی دەدۆزییەوە و ئۆتۆمبێل دوای ئۆتۆمبێلی لە دیوارەکە دووردەخستەوە. ئەو دەڵێ "بێگومان دیمەنەکانی رووداوەکەی بنغازی بەبەرچاوی هەمووماندا دەهات و دەچوو".  لە واشنتن، گەورە بەرپرسانی وەزارەتی دەرەوە، لە نێویاندا مایک پۆمپەیۆ، وەزیری دەرەوە، برایان هوک، نێردەی پێشووی کاروباری ئێران، لە رێگەی چەند کامێرایەکی کەمی ناو باڵیۆزخانەکەوە کە هێشتا کاریان دەرکرد، لەگەڵ کامێراکانی دیکەی هاوبەشی نێوان هێزەکانی ئەمریکا و عێراق و بنکەی یۆنیۆن ٣ لە شەقامی کندییەوە، تەماشای ئابڵوقەی سەر باڵیۆزخانەکەیان دەکرد.  لە ڤێرژینیا، مایکڵ ئیڤانۆڤ، سەرۆکی ئەوکاتی ئاسایشی دیبلۆماسی، کاژێر ٣ی بەرەبەیان تەلەفۆنێکی بۆ کرا و ئاگادارکرایەوە، کە خۆپێشاندەرەکان پردەکەیان بڕیوە و لە باڵیۆزخانەکە نزیکبوونەتەوە. ئەو ئۆتۆمبێلەکەی بەرەو سەنتەری سەرکردایەتی ئاسایشی دیبلۆماسی لە رۆسلین هاژووشت، تا ببینێ کارمەندەکانی چۆن رووبەرووی هەڵوێستەکە بوونەتەوە.  ئیڤانۆڤ لە دوای رووداوەکەی بەنغازییەوە ئەو پۆستەی وەرگرتبوو، لە راستیشدا تەنیا یەک ناونیشان هەبوو بۆ کارپێکردنی ئەو "نابێ بەنغازی دووبارە ببێتەوە". ئەوە خەمی هەموو ئەوانەی بوو ئەوکات لەو دۆخەدا بەشداربوون.  ئیڤانۆڤ و تیمەکەی چەندین ساڵ بوو مەشقیان لەسەر چۆنیەتی خۆپاراستن لە دووبارەبوونەوەی رووداوەکانی بەنغازی دەکرد، ئەمەی بەغدا، مەیدانی راستەقینەی تاقیکردنەوەی ئەزموونەکانیان بوو. ئەوان چەندین چینی ئاسایشی زیادیان لە نێو باڵیۆزخانەکەی بەغدادا زیادکردبوو، هانایان بۆ بەکارهێنانی هێزەکانی مارێنز و دەریاوانی بردوو، بەردەوام کاریان لەسەر ئەوە کردبوو، چۆن باڵیۆزخانەکانی ناو ناوچە مەترسیدارەکان بپارێزن. ئەو بە تایمزی گووتووە "دەمانتوانی بەئاسانی دووریان بخەینەوە، بەڵام نەدەبوو پەنا بۆ کاری مەترسیدار ببەین".  ئەمریکا دەیتوانی بەخێرایی پەنا بۆ سەربازەکانی خۆی، لە ناو بنکەکانی چواردەوری بەغدا و شارەکانی دیکەی عێراق ببات، بۆ ئەوەی بەئاسانی بڵاوە بەخۆپێشاندەرەکان بکەن، چونکە پێشتر ئەگەری لەو شێوەیە لەبەرچاو گیرابوو. بەڵام کەس نەیدەویست سەربازەکان لەو کارەوە بگلێنێت. پۆمپەیۆ و تیمەکەی واشنتن پەیوەندییان بە بریان باخمان، بەرپرسی یەکەمی پاراستنی باڵیۆزخانەکەی بەغداوە کرد. ئەو دڵنیای کردنەوە، پێویست بەجوڵەی سەربازی ناکات و ئاسایشپارێزەکانی بەردەستی، لە هەموو دەروازەکاندا مامەڵە لەگەڵ رووداوەکەدا دەکەن.  لە دوای بەنغازییەوە، ئەمریکا پێداچوونەوەی بەسیستمی پاراستن و سیکیوریتی هەموو باڵیۆزخانە و کونسوڵخانەکانی خۆی لە ناوچە مەترسیدارەکاندا کرد، تێچووی بەرچاو لە باڵیۆزخانەکەی بەغدا و دەروازەکانی پاراستنیدا خەرجکران، سەرچاوەکان دەڵێن سووتاندنی سێ دەروازەی باڵیۆزخانەکەی بەغدا و زیانەکانی ئەو رۆژەی هێرشکەرەکان ٢٠ ملیۆن دۆلار بووە، بەڵام گەورەیی رووداوەکە و کۆتاییهاتنی بەبێئەوەی قوربانیی لێبکەوێتەوە، بەهای پارەکە کەمدەکاتەوە، بەرپرسە ئەمریکییەکان دەڵێن "هیچ نەبێت ئەو برە زیانە، دەروازەیەکی بۆ بەتاڵکردنەوەی رقی گەنجە تووڕەکان دابینکرد".  لە دوای دەرکردنی خۆپێشاندەرەکان لە هەر سێ دەروازەکە و پاشەکشەپێکردنیان، ئاسایشپارێزەکان، سیکیوریتی دەروازەکانیان بەدەستهێنایەوە و بۆ سەرلەنوێ پاراستنەوەی بەشێوەیەکی کاتی، چەندین کەرەستەی پتەویان لە دەروازەکاندا جێگیرکردن. دواتر وەزیری ناوخۆی عێراق و ئەبوو مەهدی موهەندیس، کە فەرماندەی میلیشیاکانی حەشدی شەعبی بوو، سەردانی خۆپێشاندەرانیان کرد لەپێناو ئارامکردنەوەیاندا.  نزیک لە نیوە شەو، خۆپێشاندەرەکان کە تا ئەوکات لە دەوروبەری شەقامی کندی مابوونەوە، دەستیان بەجموجوڵ کردەوە، ئەمجارە دروشمی "ساڵی نوێت پیرۆزبێت ئەمریکی" دەستیپێکرد، دواتر هەڵدانی یارییە ئاگرینەکان بەئاسماندا و پاشان راستەوخۆ بەرووی پاسەوانەکانی باڵیۆزخانەکە تەقێنران. بەرپرسەکانی باڵیۆزخانەکە گوتویانە ئەوە رووداوێکی بێزارکەر نەبوو، لەگەڵ ئەو جۆرە قسە و هەڵسوکەوتانەدا راهاتبووین کە نزیکەی هەموو کۆتایی هەفتەیەک دەهاتە رێگەمان.  ئاسایشپارێزەکان خۆیان ئامادەکرد، بۆ کوژاندنەوەی هەر ئاگرێک لەو ناوە بکەوێتەوە. رۆژی دووەم نزیکەی ١٠٠ مارێنز لە چواردەوری باڵیۆزخانەکە جێگیرکران و هەوڵی هەندێک خۆپێشاندەر، کە خۆیان گەیاندبووە نزیک باڵیۆزخانەکە، بە گازی فرمێسکڕێژ کۆتایی پێهێنرا.  باڵیۆزخانەکە لە دوای ئەو رووداوەوە خاڵەکانی بەرگری زیاتر تێیدا بەهێزکران. کەموکورتییەکان پڕکرانەوە و خاڵە لاوازەکان نەهێڵران.  پاش ماوەیەکی کەم لەو هێرشە، فڕۆکەکانی ئەمریکا لە نزیک فڕۆکەخانەی بەغدا، قاسم سولەیمانی و ئەبوو مەهدی موهەندیسیان کوشت. ئەوکات پێشبینی سیناریۆی زۆر خراپتر دەکرایەوە بۆ هێرشکردنە سەر باڵیۆزخانەکەی بەغدا، بەڵام مایک پۆمپەیۆ، لە رێگەی تەلەفۆنەوە بە عادل عەبدولمەهدی گوت "هاونیشتمانییەکانم و کارمەندەکانم بە زەبری هێز لەهەر دەستدرێژییەک دەپارێزم".