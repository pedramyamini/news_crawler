دوای داخستنی بنکەکانی دەنگدان، لە پەنسلڤانیا دەستکرا بە جیاکردنەوەی ئەو دەنگانەی کە راستەوخۆ لە بنکەکانی دەنگدان دراون. بە گوتەی کۆمیسیارانی هەڵبژاردن لەو ویلایەتە تەواوی شەوی رابردوو کاریان کردووە بۆ جیاکردنەوە و ژماردنی دەنگەکان. سەرلەبەیانی رۆژی چوارشەممەش بەپێی کاتی ئەمریکا دەستیان کردووە بە جیاکردنەوە و ژماردنی ئەو دەنگانەی لەڕێگەی پۆستەوە نێردراون.  لە رۆژی دوای هەڵبژارندا پەنسلڤانیا لە هەندێک ناوچە دەستی بە جیاکردنەوەی دەنگەکان کردووە، بۆیە چاوەڕێدەکرێت گۆڕانکاری لەو ئەنجامەدا رووبدات کە تاوەکو ئێستا دەرکەوتووە، چونکە زۆربەی ئەوانەی لەڕێگەی پۆستەوە دەنگیان داوە لایەنگری دیموکراتەکانن.  بەپێی ئەو ئەنجامەی تاوەکو ئێستا بەردەستە، دۆناڵد ترەمپ بەربژێری کۆمارییەکان ١٢ خاڵ پێش جۆ بایدن کەوتووە، بەڵام لەگەل ژماردنی دەنگی پۆستەدا پێشبینی دەکرێت ژمارەکان گۆرانکارییان بەسەردا بێت.   دۆناڵد ترەمپ ویسکۆنسنی لەدەست چووەو چوار ویلایەتی ماوە یەکلایی بکاتەوە، بە بردنەوەی ئەو چوار ویلایەتەش، زۆر نزیکدەبێتەوە لەوەی بردنەوەی هەڵبژاردنی سەرۆکایەتیی مسۆگەر بکات.  جۆرجیا، پەنسلڤانیا، نۆرت کارۆلیناو میشیگن  ئەو ویلایەتانەن کە دۆناڵد ترەمپ بە پەرۆشەوە چاوەڕێی  تەواوبوونی ژماردنی دەنگەکانیان دەکات تاوەکو دڵنیابێت لە بردنەوە، چونکە تاوەکو ئێستا جگە لە ویسکۆنسن، لەو چوار ویلایەتە لە پێشە.