پۆلیسی مۆزەمبیق ئاشکرایکردووە، داعش لە ماوەی سێ رۆژی رابردوودا، هەڵمەتی گەورەی سەربڕینی خەڵکی لە ناوچە نائارامەکەی هەرێمی دێلگادۆدا دەستپێکردووە.  بێرناردۆ رافاییل، فەرماندەی گشتی پۆلیسی مۆزەمبیق ئاشکرایکرد، چەکدارە یاخیبووەکانی داعش، هێرشیانکردووەتە سەر هەردوو ناوچەی میۆدۆمبی و ماکۆمیا و خەڵکانێکی زۆریان لە ناوچەکەدا کوشتووە و ژن و منداڵەکانیشیان رفاندووە، پاشان ماڵەکانی ئەو ناوچانەیان ئاگرتێبەرداوە.  رافایل زیاتر گوتوویەتی: "ئەو دانیشتووانەی ناوچەکە کە لە ترسی هێرشی چەکدارەکان پەنایان بردووەتە بەر دارستانەکان، لەلایەن چەکدارەکانەوە هەڵکوتراوەتە سەریان و بەشێوازی دڕندانە کوشتوویانن".  شایەتحاڵەکانی ناوچەکە، بە میدیا ناوخۆییەکانی وڵاتەکەیان راگەیاندووە، چەکدارەکان دانیشتووانی گوندی مواتیدیان راپێچی یاریگەیەکی تۆپی پێی ناو گوندەکە کردووە و لەوێ سەریان بڕیوون. شایەتحاڵەکان گوتوویانە یاریگەکە لەلایەن چەکدارەکانی داعشەوە کراوەتە ' گۆڕەپانی سەربڕین '.  سەرەتای ئەیلوولی رابردوو، چەکدارانی داعش دوو هەرێمی پڕ سەرچاوەی سرووشتییان لە مۆزەمبیق کۆنترۆڵکرد، ئەو دوو هەرێمە بەنوێترین پێگەی داعش لە ئەفریقیا دادەنرێت.  هەردوو دوورگەی میتۆندۆ و فامیزی لە زەریای هیندی لە باکووری مۆزەمبیق،  دەوڵەمەندن بە گازی سرووشتی و بە دەیان ملیار دۆلاری ئەمریکی، وەبەرهێنانیان تێدا دەکرێت. لەدوای باڵادەستبوونی داعش لەو ناوچەیەدا، چەکدارەکانی ئەو رێکخراوە  فەرمانیان بە دانیشتووانی دوورگەکان کرد ناوچەکە چۆڵبکەن و دواتر هەموو ماڵەکانیان سووتاندن.  کۆنترۆڵکردنی دوورگەکان لەدوای کەمتر لە یەک مانگ هات لە کۆنترۆڵکردنی شاری مۆسیمبوا لە باکووری رۆژهەڵاتی مۆزەمبیق لەلایەن گرووپە جیهادییەکانی سەر بە داعشەوە.  شاری مۆسیمبوا بە ناوچەیەکی بازرگانی ستراتیژی و بە خاڵی هاتووچۆکردن و گواستنەوەی گازی سرووشتی ناوچەکە بۆ جیهان دادەنرێت.  کۆمپانیای تۆتاڵی فەرەنسی کە یەکێکە لە کۆمپانیا گەورەکانی جیهان لەبواری بەرهەمەکانی وزە و پێترۆکیمیایی، گەورەترین وەبەرهێنانی لە گازی سرووشتی لە سەرانسەری ئەفریقیا کردووە. مۆزەمبیق کە بە یەكێک لە وڵاتە هەژارەکانی ئەفریقیا دادەنرێت، چاوی لەوەیە لەڕێگەی پەرەدان بە پرۆژەکانی وەبەرهێنان لە کەرتی گازی سرووشتی ببێتە یەکێک لە هەناردەکارە گەورەکانی وزە لە ناوچەکە.  لە ساڵی ٢٠١٧ وە، هێرشی گرووپە چەکدارەکان بۆسەر ناوچە پیشەسازییە بازرگانییەکان دەستیانپێکردووە و تاوەکو ئێستا بەهۆیانەوە زیاتر لە هەزار و ٥٠٠ کەسی سیڤیل کوژراون و زیاتر لە ٢٥٠ هەزار کەسی دیکەش ئاوارەبوون.  تائێستا لە تووندوتیژییەکانی چەکدارانی داعش لە بەرامبەر دانیشتووانی ناوچە جیاوازەکانی مۆزەمبیق، زیاتر لە ٢ هەزار کەس کوژران و ٤٣٠ هەزار کەسیش دەربەدەربوون.  حکومەتی مۆزەمبیق پێیوایە، چەکدارانی داعش هەلی هەژاری و بێکارییان لە ناوچەکەدا قۆستووەتەوە و جێپێی خۆیان تێدا قایمکردووە. هەوڵەکانی سوپای مۆزەمبیق بۆ دەرپەڕاندی چەکدارانی داعش لە هەرێمەکانی مۆزەمبیق، تائێستا ئەنجامێکی بەرچاوی نەبووە.