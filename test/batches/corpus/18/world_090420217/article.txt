لە راگەیێندراوێكدا، کۆشکی بێکینگهام، کۆشکی شاهانەی بەریتانیا کۆچی دوایی شازادە فیلیپی راگەیاند و گوتی، بە خەم و پەژارەیەکی گەورەوە، شاژن ئیلایزابێس کۆچی دوایی هاوژینە خۆشەویستەکەی رادەگەیێنێت.  لە بەشێکی دیکەی راگەیێندراوەکەدا هاتووە، ئەم بەیانییە شازادە فیلیپ لە کۆشکی ویندسۆر بە ئارامی کۆچی دواییکرد و خێزانی شاهانە هاوکات لەگەڵ خەڵک لە سەرانسەری جیهان، هاوخەمی و سەرەخۆشی خۆیان دەردەبڕن.  شازادە فیلیپ لە چەند ساڵی رابردوودا بەهۆی تێکچوونی باری تەندروستییەوە، خۆی لە بەشداریکردن لە هەندێ رێورەسمی فەرمی شاهانە لەگەڵ شاژنی بەریتانیا خۆی بەدوور خستەوە و دوا دەرکەوتنی ئەو لە بەردەم خەڵک و میدیاکان لە کۆتایی ساڵی ٢٠١٧ دا بوو.  شازادە فیلیپ لە ١٠ی مانگی حوزەیرانی ساڵی ١٩٢١ لە دوورگەی کۆرفو لە رۆژهەڵاتی یۆنان لەدایکبووە و لە مانگی تشرینی دووەمی ساڵی ١٩٤٧ وە ژیانی هاوژینی لەگەڵ ئیلیزابێسی دووەم، شاژنی بەریتانیا پێکهێناوە.  شازادە فیلیپ و شاژن ئیلیزابێس خاوەن چوار منداڵن؛ شازادە چارلس، شازادەی وەیڵزە و تەمەنی ٧٢ ساڵە؛  شازادە ئانە، تەمەن ٧٠ ساڵ، هەروەها شازادە ئاندروو، شازادەی یۆرک تەمەن ٦١ ساڵ و چوارەم منداڵیشیان شازادە ئێدواردی تەمەن ٥٧ ساڵانە.