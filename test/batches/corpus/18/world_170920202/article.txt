هەندێک کەس گومانیان لە توانا مەعریفییەکانی ترەمپ هەبوو، لەوەی بتوانێت گرنگترین و بەهێزترین دەوڵەتی ئێستای جیهان بەڕێوەببات، هەندێکی دیکە بە بێتوانا لە بەڕێوەبردنی وڵاتیان دادەنا، لە کاتێکدا جیهان کە، ئەو بەرپرسی یەکەمی دەبێت، سەدان دۆسێی ئاڵۆز و گۆڕانکاری پێشبینینەکراوی تێدا روودەدەن. ترەمپ تۆمەتبار دەکرا بە گوێنەدان بە بنەماکانی کاری حکومەتی فیدراڵی، هەندێکی دیکەش ئەویان بە سەرۆکە ' پشتگوێخەرەکەی دەستوور و رێوشوێنە سیاسییەکان ' تۆمەتبارکرد.  ئەگەر ئەمە بۆچوونی دژەکانی ترەمپ بێت، ئەو لە هەڵبژاردنەکانی پێشوودا زۆرینەی دەنگەکانی بەدەستهێنا و ئەوەش مانای ئەوەیە، زۆرینەی دەنگدەرە ئەمریکییەکان پێچەوانەی ئەو بۆچوونەی سەرەوە بیر دەکەنەوە. لایەنگرەکانی ترەمپ ئەو بە سیاسییەکی ناوازە دەبینن، تەقلیدی نییە، ئەوە دەڵێت کە دەیکات و ئەوەش دەکات کە باوەڕی پێیەتی.  ئەوانەی دژی بوون، بەلاقرتێوە باسیان لە دەرکەوتنی بزنسمانە پارەدارەکە دەکرد، لەسەر کورسیی سەرۆکایەتی ئەمریکا. ئاخر ترەمپ پێشتر هیچ کارێکی سیاسی نەکردبوو، دەمی لە سیاسەتەوە نەدەژەند، خەمی یەکەم و کۆتایی، پڕۆژە بازرگانییەکان و بەرزکردنەوەی باڵەخانەکان و بەدەستهێنانی وەبەرهێنان بوو لە پرۆژەکاندا، بەتایبەتمەندیی ' نزمترین ئاستی باجەوە '.  ئێستا ئەو بۆچوونەی لەسەر ترەمپی ٢٠١٦ هەبوو، هەمان بۆچوون نییە کە لە ٢٠٢٠ دا لەسەر ئەو سەرۆکە دروستبووە. ئەو چوار ساڵی رابردووی لە لوتکەی دەسەڵاتی وڵاتەکەیدا بەڕێوەبرد، چیدی سیاسییەکی کرچوکاڵ و بێئەزموون نییە. بەڵکو ئەو ئێستا کەسایەتییەکی سیاسی دیار و سەنتەری قورسایی بڕیارە لە ئەمریکا و لە جیهانیشدا.  سیاسەت و هەڵوێستەکانی ترەمپ، لە ماوەی بوونی لە کۆشکی سپیدا گۆڕانیان بەسەردا نەهات. ئەو لە کاتی هەڵمەتەکانی هەڵبژاردندا و کاتێک لە دەرەوەی کۆشک بوو، چۆن بوو، چۆن هەڵسوکەوتی دەکرد و چی دەکرد، لە نێو کۆشکیشدا بەهەمانشێوە مایەوە. هەڵمەتەکانی هەڵبژاردن ئەویان وەک کەسێکی پەڕگیری ناتەقلیدی پێشاندا. کەچی نووسینگەی سەرۆکایەتی و پرۆتۆکۆلەکان، نەیانتوانی ئەو بگۆڕن، نە هەڵسوکەوتەکانی و نە ئەو کارنامەیەی بڕوای پێیەتی. بەهەموو ئەو سرووشتەوە کە سەرۆک لە کۆشکی سپیدا پێیەوە دەرکەوت، ئەو بووە سەرۆکێکی پێشتر نەبینراوی هەڵسوکەوت سەیر.  لەوکاتەوەی لە ٢٠ی کانوونی دووەمی ٢٠١٧ دا بووەتە سەرۆکی وڵات، شەڕ و ناکۆکییەکانی نێوان ترەمپ و هەموو پێکهاتە جیاوازەکانی سیاسەتی ئەمریکا نەگۆڕاون و کۆتاییان نەهاتووە، لە دیموکراتەکانەوە تا کۆمارییەکان، لە لیبراڵەکانەوە تا پارێزگارەکان، لەوانەوە کە وەک پەنابەر بوونەتە ئەمریکی و ئەوانەش کە بەڕەچەڵەک ئەمریکین، لە کشتیارەکانەوە تا پیاوانی ئاینی، لە هاوپەیمانەکانی دەرەوە تا دوژمنە تەقلیدییەکانی ئەمریکا.  ترەمپ سەرکەوتوو بوو لە لەقکردنی پەیوەندییەکانی بەهەمووانەوە، کاری زۆر دەکات بۆ گۆڕینی جۆری پەیوەندی وڵاتەکەی بەچواردەورەکەیەوە، لەم کارەدا کەمێک سەرکەوتن و زۆر شکست، بەشی ئەون.  چاودێران پێیانوایە گەورەترین خاڵ لە سەرکەوتنی ترەمپدا، خۆقایمکردنیەتی لە بەرامبەر (هەر سزا یان هەڵە یان کەوتنێک)، ئەوەی دەیڵێ دەیڵێ و بە ئارەزووی خۆی هەڵە دەکات، هەموو ئەو کارانەش تێدەپەڕن، بەبێئەوەی لایەنگرەکانی لێپێچینەوەی لەگەڵدا بکەن، ئەو داوای لێبووردنیش ناکات.  ترەمپ لە ناوچەی کوینز لە شاری نیویۆرک لە ١٤ی حوزەیرانی ١٩٤٦ لەدایکبووە، ئەوکات زۆرینەی هەرەزۆری دانیشتووانی ناوچەی کوینز، ئەمریکییە سپیپێستە پەنابەرەکانی هاتوو لە وڵاتانی ئەوروپاوە بوون.  باوکی لە سکۆتلەنداوە هاتووە و باپیری پەنابەری ئەڵمانی بووە. ئێستا ناوچەی کوینز رووگەی هەموو پەنابەرە رەنگ جیاوازەکانە، کە لە هەموو سوچێکی دونیاوە رووی تێدەکەن. ئێستا ئەو ناوچەیە ژمارەیەکی کەمی دانیشتووانەکەی سپیپێستن.  ترەمپ زۆرینەی ژیانی لە نێو شەقام و ناوچەکانی شاری نیویۆرکدا بەسەربردووە، گۆڕانکارییە دیمۆگرافییە گەورەکانی شارەکەی بینیووە، کە وایکردووە نیویۆرک یەکێک بێت لە فرە رەنگترین شارەکانی دونیا لە رووی رەچەڵەک و زمانەوە.  ترەمپ لە باوکییەوە کارکردن لە کەرتی خانووبەرەی بۆ ماوەتەوە، ئەو وەبەرهێنانی لەو پیشەیەدا کرد تا سامانەکەی خۆی گەیاندە چەندین ملیار دۆلار. تائێستا کەس بەتەواوی بڕی سامانەکەی ئەو نازانێت، چونکە ئامادەنییە تۆمارە باجییەکانی خۆیا ئاشکرا بکات.  ترەمپ لە شەست و حەفتاکانی سەدەی رابردوودا، ژیانێکی بەرزی هاوشێوەی ژیانی ئەستێرەکانی هۆلیود ژیاوە، سێجار هاوسەرگیری کردووە، دوایەمینیان لەگەڵ میلانیای خانمی یەکەمی ئێستا وڵات بوو. میلانیا بەبنەچە سلۆڤینییە. ترەمپ پێنج منداڵ و ژمارەیەک نەوەی هەیە.  نیویۆرک ترەمپ باش دەناسێت و ئەویش نیویۆرک باش دەناسێت، ئەو بووە یەکێک لە ئەستێرەکانی شەوانی شارەکە، بەهۆی وەبەرهێنان لە پرۆگرامە تەلەڤزیۆنییەکان کە خۆی بەشداری تێدا دەکرد. ئەو هەروەها خاوەنی ژمارەیەک لە گرنگترین باڵەخانەکانی شارەکەیە، ئەمە جیا لە خاوەنداریکردنی پێشبڕکێی شاجوانی ئەمریکا و پێشبڕکێکانی شاجوانی جیهان.  پێشتر ترەمپ، تا بەربژێرکردنی بۆ پۆستی سەرۆکی ئەمریکا لە ساڵی ٢٠١٥ دا، هیچ بایەخێکی گەورەی سیاسی نەبووە، تەنیا ئەوە نەبێت کە وەک بزنسمانێک رێی تێکەوتووە، ئەو هیچ بیرکردنەوەیەکی ئایدیۆلۆژی دیاریکراوی نەبووە، نەبووەتە ئەندامی هیچ پارت یان کۆمەڵەیەکی سیاسی.  ترەمپ لەوکاتەوەی گەیشتووەتە کۆشکی سپی، چەندین جەنگی کولتووری بەرپاکردووە، لەسەر پاشخانی پەیوەست بە شوناسی ئەمریکا و مانای ئەمریکی بوون. دیارترین ئەو جەنگانە بابەتی کۆچ بووە.  هێرشی کردە سەر پەنابەرەکان و بەڵێنی دەرکردنی ئەوانەیدا کە بەنایاسایی هاتوونەتە وڵاتەکەیەوە، بڕیاریشیدا بەدەستکردن بە دروستکردنی دیوارێکی دابڕ لەسەر سنووری وڵاتەکەی لەگەڵ مەکسیک.  ترەمپ هەروەها هاتنە ناوەوەی هاونیشتمانییانی چەندین وڵاتی ئیسلامی بۆ سەر خاکی ئەمریکا قەدەخەکرد، ئەمە بەبیانووی پاراستنی ئاسایشی نەتەوەیی وڵاتەکەیەوە.  لەگەڵ ئەوەشدا ترەمپ رەتیدەکاتەوە کەسێکی رەگەزپەرست بێت، چەندینجار دووپاتیکردووەتەوە کە "ئەو کەسەیە کەمترین هەستی رەگەزپەرستی لە جیهاندا تێدایە".  رکابەرەکانی ئەو بە رەگەزپەرستێکی عەیار ٢٤ دادەنێن. ئەوان پێیانوایە ئەو رەگەزپەرستێکی تەقلیدی نییە، کە بڕوای بە باڵابوونی سپیپێستەکان بەسەر ئەوانیدیکەدا هەیە، بەڵکو لای ئەوان، ترەمپ ئەو رەگەزپەرستەیە، کە لەرێگەی ئەو هەستەوە خزمەت بە ئامانجە سیاسییەکانی دەکات. ئەوەی کە بووەتە هۆکاری دروستبوونی ئەو هەستە، لەوانەیە ژیانی بێت لە نێوان مانهاتن و نیویۆرکدا کە لەکاتی گەنجیەتی ئەودا، هیچ کەسێکی خاوەن بنەچە و رەگەز، رەنگ و ئاینی جیاوازیان لە خۆ نەدەگرت.  ترەمپ و گەورە راوێژکارەکانی، هەست بەپێویستی هێشتنەوەی جەنگی کولتووریی کۆمەڵایەتی لە نێو ئەمریکادا دەکەن بە زیندوویی و هەمیشە کڵپەکردوو، ئەمەش لەپێناو خۆراکپێدانی هەستی دەنگدەرە بەوەفاکانیان، کە هەمیشە هەست بەدڵەڕاوکێ دەکەن، لە ئاست زیاتربوونی فرەرەنگییەکانی وڵاتەکەیان و جیاوازییەکانی نێوان ئەمریکییەکاندا.  سەرۆک بەوە ناسراوە کە زۆرینەی ئەوانەی دەنگیدەدەنێ، مەیلی رەگەزپەرستانەیان هەیە، ئەوان دەیانەوێت ئەمریکا وڵاتێکی مەسیحی سپیپێست بێت. بۆیە ئەو هەمووجار بەبیریان دەهێنێتەوە کە ئەو، نموونەییترین بەربژێری ویستە دەروونییەکانی ئەوانە.  ترەمپ لە یەکەم رۆژەوە، پرەنسیپی "یەکەمجار ئەمریکا"ی هەڵناوە. هەوڵیدا لە رووانگە و تێڕوانینی خۆیەوە بۆ ئەو وشەیە جێبەجێی بکات، بەبێ لەبەرچاوگرتنی لێکدانەوە ستراتیژیەکانی ئەمریکا، کە هەرگیز ناتوانرێ و ناکرێ بۆ ژمارە بگۆڕدرێن و بەپێوانەی قازانج و زەرەر لێکبدرێنەوە، کارێک کە ترەمپ تێیدا زۆر لێهاتووە.  بڕیارەکانی دەرەوەی ئیدارەی ترەمپ، لە بیردۆزەکانی ئیدارەدانی پەیوەندییە نێودەوڵەتییەکانەوە سەرچاوە ناگرن، بەڵکو زۆرینەیان بریتیبوون لە پرۆسەکانی هەڵسەنگاندن لە نێوان سەرۆک و جێگرەکەی و وەزیری دەرەوە لەلایەک، لەگەڵ دامەزراوەکانی ئاسایشی نەتەوەیی لەلایەکی دیکەوە. بەڵام هەموویان لە بنەمادا پشت بە لێکدانەوە و پێشینەکانی ترەمپ دەبەستن، کە پەیوەندییان بە بابەتە تێکچڕژاو و ئاڵۆزەکانەوە هەیە، بەشێوەیەک کە لایەنی کەسی بەسەریاندا زاڵە، وەک ئەوەی جۆن بۆڵتۆن، راوێژکاری پێشووی ئاسایشی نیشتمانی لە کتێبەکەیدا "ژووری رووداوەکان" باسی کردووە.  لە ماوەی چوار ساڵی رابردوودا، ترەمپ چەندین بڕیاری وەرگرتووە، کە بووەتە هۆکاری تێکچوونی روونی سیستمی نێودەوڵەتی، ئەمەش لەبەر پێگەی گەورەی ئەمریکا لەو سیستمەدا.  بڕیارە وەرگیراوەکانی ئەو، بوونەتە دروستکردنی بۆشایی هەرێمایەتی و نێودەوڵەتی بەشێوەیەکی لەناکاو، لە نێوان ئەمریکا و زۆر لایەنی جیاواز و هاوپەیماندا بەر لە دووژمنەکان. ئەو بڕیارانە سەریانکێشا بۆ دڵنیانەبوون، لە ئاراستەی داهاتووی پەیوەندییەکانی نێوان ئەمریکا و دۆستەکانی.  سیاسەتەکانی ترەمپ، بەهەڕەشەی راستەقینە بۆ سەر بنەماکانی پەیوەندییە نێودەوڵەتییە کارپێکراوەکان دادەنرێت، لەبەرئەوەی گۆڕینی بنەماکانی مامەڵەی نێودەوڵەتی کە بەتەمومژ دەورە دراوە، پاڵ بەهەر لایەنێکەوە دەنێت لێکدانەوەی تایبەتی خۆی بۆ بکات.  ترەمپ هەوڵیدا پەیوەندی کەسیی لەگەڵ کیم جۆن ئۆن، سەرۆکی کۆریای باکووردا دروست بکات، چاوەڕێی دەکرد پیۆنگ یانگ واز لە پاشخانە ئەتۆمییەکەی بهێنێت، لەسەر بنەمای متمانەکردن بە سەرۆک ترەمپ.  لە مامەڵە لەگەڵ هاوپەیمانەکانی ئەمریکادا، ترەمپ بەچاوێکی بازرگانییانەی تەواوەوە مامەڵەی کرد، داوای لێکردن لە بەرامبەر بوونی هێزەکانی ئەمریکا لەسەر خاکەکانیان پارە بدەن، چونکە ئەمریکا دەیانپارێزێت، بەتایبەت ژاپۆن و کۆریای باشوور.  ترەمپ بایەخی بە گرنگیی پەیمانی ناتۆ بۆ واشنتن نەدا، پێیوابوو سەردەمی بەسەرچووە، هەزاران سەربازی ئەمریکای لە ئەڵمانیا کێشایەوە.  لەبارەی رۆژهەڵاتی ناوەڕاستەوە، ترەمپ بەڵێنەکانی خۆی بردە سەر و لە رێککەوتننامەی ئەتۆمی لەگەڵ ئێران کشایەوە. هەروەها باڵیۆزخانەی وڵاتەکەی لە ئیسرائیل، بۆ شاری قودس گواستەوە. پلانی خۆی بۆ ئاشتی لە رۆژهەڵاتی ناوەڕاست خستە روو، کە لە ماوەی رابردوودا ئاشکرایکرد.  ترەمپ، بایەخی بە رێککەوتن و پابەندییە نێودەوڵەتییەکان نەدا، لە رێککەوتنی پاریسی تایبەت بەکەشوهەوا پاشەکشەی کرد، لە رێککەوتنی بازرگانیی ئازاد لەگەڵ دەوڵەتانی زەریای ئارام کشایەوە، دانوستاندنی لەسەر رێککەوتنی نافتاوە دەستپێکردەوە، لە چەندین رێکخراوی نەتەوە یەکگرتووەکانیش وازیهێنا.  ترەمپ ' دەوڵەتی قووڵ ' ی بەدەستخستنە ناو دەستی دیموکراتەکان تۆمەتبارکرد، لە رێگەی لێکۆڵینەوە لە دەستتێوەردانی رووسیا لە هەڵبژاردنەکانی ٢٠١٦. ئەو کۆتایی لێکۆڵینەوەکانی ئەو دۆسێیەی بەبێئەوەی خۆی و ئەندامانی ماڵباتەکەی بەهیچ تۆمەتبار بکرێن، بە ' سەرکەوتنی مەزن ' ناوبرد.  ئەنجوومەنی نوێنەرانی خاوەن زۆرینەی دیموکرات، ترەمپیان بەپێشێلکردنی یاساکان تۆمەتبارکرد، یەکەمیان لە خراپ بەکارهێنانی دەسەڵاتەکانی پۆستەکەی، کاتێک داوای لە ئۆکراینا کرد، لێکۆڵینەوە لەبارەی ' جۆ بایدن ' ی رکابەری دیموکراتییەوە بکات و هاوکارییە سەربازییەکانی ئەمریکای بۆ ئەو وڵاتە راگرت، تا ناچار بە لێکۆڵینەوە لەگەڵ بایدنی بکات. دووەمیش ئەوەی کە پەیوەندی بە تۆمەتەکانی کۆسپ دروستکردن لەبارەی لێکۆڵینەوەکانی کۆنگرێسەوە هەیە، بەتایبەت کە ئەو ئامادەنەبوو دۆکۆمێنتەکانی کۆشکی سپی بداتە تیمی لێکۆڵینەوە و هاوکاریی گەورە بەرپرسانی دۆسێی لێکۆڵینەوەکەشی نەکرد.  ئەنجوومەنی پیران کە زۆرینەی کۆمارییە، ترەمپی لە هەردوو تۆمەتی خراپ بەکارهێنانی دەسەڵات و کۆسپ لە کاری کۆنگرێسدا بێبەریکرد.  لێکۆڵینەوەکان لەبارەی رووسیا و ئۆکرایناوە، ئەمریکا و جیهانیشی بەخۆیەوە سەرقاڵکرد، دیارترین رووداوەکانی ماوەی سەرۆکایەتی ئەمریکا، هوروژمی کۆرۆنا بوو لەسەر خاکی ئەمریکا.  کۆرۆنا بەشێوەیەک ترەمپی تووشی شۆککرد، کەس پێشبینینەکردبوو. ئەو لە کاتێکدا شانازی بەدابەزینی ژمارەکانی بێکارییەوە دەکرد لەگەڵ باشبوونی بێوێنەی دۆخی ئابووریدا، ئەمریکا دووچاری چەقبەستنی ئابوورییەکی بێوێنەی مێژوویی بوو.  گەشتی ترەمپ لەگەڵ کۆرۆنادا، بەسەر چوار قۆناخی جیاوازدا دابەشبوو. یەکەمیان: قۆناخی رەتکردنەوە و بایەخدان بەبابەتەکانی دیکە، چونکە لە هەفتەکانی سەرەتای گەیشتنی ڤایرۆسەکەدا بۆ سەر خاکی ئەمریکا، ترەمپ فۆکەسی خۆی خستە سەر ئەو دادگاییەی کە ئەنجوومەنی پیران لەپێناو کارکەنارکردنی ئەودا، ئەنجامیدا.  قۆناخی دووەم بریتیبوو لە باسکردن لەوەی هەموو شت لە ژێر کۆنترۆڵدایە، هیچ مەترسییەکی ئایندەییش لەسەر وڵات نییە.  لە قۆناخی سێیەمدا، ترەمپ دانیبەوەدانا کە ویلایەتە یەکگرتووەکانی ئەمریکا، رووبەڕووی دوژمنێکی نەناسراوی بێوێنە بووەتەوە. لە چەندین دەرکەوتنیدا لە کۆشکی سپی، خۆی وەک سەرۆکی وڵاتێک پێشاندا کە لە دۆخی جەنگدایە.  لە قۆناخی چوارەمدا، ترەمپ بەدوای قۆچی قوربانییەکدا گەڕا، بۆ ئەوەی بەهۆیەوە سەرکۆنەی ئەوانیدیکە بکات. بەرپرسیاریەتی بڵاوبوونەوەی ڤایرۆسەکەی خستە ئەستۆی چین. ناوینا ' ڤایرۆسە چینییەکە '. دواتر سەرکۆنەی یەکێتیی ئەوروپای کرد، بەهۆی ژمارەی زۆری ئەو تووشبووانەی لە نیویۆرکدا تۆمارکران.  ئیدارەکانی پێشووی ئەمریکا، بەتایبەت ئیدارەی سەرۆک ئۆباما، لە سەرکۆنە و هێرشەکانی ترەمپ بێبەشنەبوون، بەتایبەت بەهۆی زیانە مرۆیی و داراییەکانی ئەمریکا لەئەنجامی کاریگەرییەکانی کۆرۆناوە.  حاکمی ویلایەتەکانی وڵاتەکەی، دوا بەشی ئەو کەسانەبوون کە ترەمپ ئاراستەی تیرەکانی خۆی رووبەڕووکردنەوە و تۆمەتباریکردن، بە تەمبەڵی و خۆدزینەوە لە ئەرکەکانیان و ' ئامادەکاری پێشوەختە بۆ رووبەڕووبوونەوەی کاریگەرییەکانی پەتای کۆرۆنا '.  دوای تەواوبوونی کۆنگرەی هەردوو پارتی دیموکرات و کۆماری، ململانێی راستەقینە لەسەر کورسی سەرۆکایەتی دەستیپێکردەوە. ئێستا سەرۆک لەسەر هەمان رێچکەی کارکردنی خۆی بەردەوامە و لە میانی هەڵمەتەکانی تائێستا، جارێک چینی بەسەرچاوەی ڤایرۆسەکە و تێکدانی ئابووری وڵاتەکەی تۆمەتبارکرد. چەندینجاریش پەلاماری بایدنیدا و جیا لەوەی دیموکراتەکانی بەهەوڵدان بۆ تەزویرکردنی هەڵبژاردنەکان ناوبرد، بایدنی بە خەواڵوو و هیچ نەزان ناوبرد و گوتی، ئەگەر دیموکراتەکان بگەنە کۆشکی سپی، ئەمریکا لەناو دەچێت.  ئێستا پرسیارە سەرەکییەکە ئەوەیە، ئەوەی ترەمپ دەیکات مژدەی رێگەیەکی نوێی سەرۆکی ئەمریکای پێیە، تا ببێتە پەیڕەوکراوێکی باش بۆ ئەوەی سەرۆکەکانی داهاتوو لاسایی بکەنەوە، یان ئەمە دەرچوونێکی کاتییە لە باو و بەچوونە دەرەوەی ئەو لە کۆشکی سپی، ئەو شێوازە کار و بیرکردنەوە و مامەڵەیە کۆتایی دێت و هەموو شت دەگەڕێتەوە سەر رێچکەی ئاسایی خۆی؟ ئەو رێچکەیەی کە پایەکانی سیاسەتی ئەمریکای لەسەر راوەستاوە و هەموو جیهان و ئەمریکییەکانیش بەو شێوەیە دەیبینن، کە ئەمریکا بەدوای دۆستایەتی و بەرژەوەندی و مەزنایەتییەکانی خۆیدا دەگەڕێت لە جیهاندا.