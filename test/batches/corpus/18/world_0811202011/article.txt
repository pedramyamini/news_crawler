ئەنگێلا مێرکڵ، راوێژکاری ئەڵمانیا سەبارەت بە پلانی وڵاتەکەی بۆ دابەشکردنی ڤاکسینی کۆرۆنا و گەیاندنی بە خەڵک، رایگەیاند،  ئەوان چاوەڕێ دەکەن لە داهاتوویەکی نزیکدا ڤاکسین لە ئەڵمانیا بەردەستبێت، بەڵام وەرگرتنی ڤاکسین لەلایەن خەڵکەوە ناچاری نییە و هەرکەس بیەوێت دەتوانێت وەریبگرێت.  راوێژکاری ئەڵمانیا گوتیشی، پلانی ئەڵمانیا بەجۆرێکە کە بەلایەنی کەمەوە ٦٠ بۆ ٧٠ % ی دانیشتووانی ئەڵمانیا بەرگری دژ بە ڤایرۆسەکە پەیدابکەن، کە بە دوو رێگە دەبێت، رێگەی یەکەمیان ئەوەیە خەڵک تووشی ڤایرۆسەکە دەبن و دواتر بەرگریی جەستەیان بۆ دروستدەبێت؛ رێگەی دووەمیش وەرگرتنی ڤاکسینە لەلایەن ئەوانەی هێشتا تووشی ڤایرۆسەکە نەبوون و بەرگرییان دژ بە ڤایرۆسەکە نییە.  ئەنگێلا مێرکڵ هیوای خواست یەکەمین کۆمەڵەی ڤاکسین لە داهاتوویەکی نزیکدا بگاتە دەستیان و گوتیشی "بێگومان لە کۆمەڵەی یەکەمی ڤاکسیندا هەموو کەس ڤاکسینی پێناگات.. ئەوانەی کە پێویستە ڤاکسین وەربگرن ئەوە لەلایەن کۆمیسیۆنی ئامادەکردنی ڤاکسینەوە دەستنیشان دەکرێن کە هاوئاهەنگی لەگەڵ ئەکادیمیای زانستی لیۆپۆلدینا دەکەن، بەڵام دەتوانین بڵێین، پەرستار و پزیشک و ئەوانەی زیاتر مەترسییان لەسەرە، یەکەم کۆمەڵە دەبن کە ڤاکسین وەردەگرن".  تاوەکو ئێستا لە ئەڵمانیا ٦٦٠ هەزار و ١١٣ تووشبووی ڤایرۆسی کۆرۆنا دەستنیشانکراون، لەو ژمارەیەش ٤١٢ هەزار کەسیان بەتەواوی چاکبوونەتەوە و ١١ هەزار و ٤٤٧ تووشبووش گیانیان لەدەستداوە.