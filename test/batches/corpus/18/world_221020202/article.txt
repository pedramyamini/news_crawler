ئەم خەڵاتە بەرزترین خەڵاتی یەکێتیی ئەوروپایە لە بواری مافی مرۆڤدا، ساڵانە لەلایەن پەرلەمانی یەکێتییەکەوە بەو کەسانە دەبەخشرێت کە لە بواری بەرگریکردن لە مافی مرۆڤ و ئازادیی رادەربڕین کاردەکەن.  خەڵاتەکە لە ساڵی ١٩٨٨ ـەوە لەلایەن پەرلەمانی ئەوروپاوە دەدرێت بەوانەی لەو بوارەدا کاریان کردووە، یەکەم کەسیش کە خەڵاتەکەی وەرگرت نێڵسن ماندێلا، سەرۆکی پێشووی ئەفریقای باشوور بووە.  رۆژی پێنجشەممە پەرلەمانی ئەوروپا خەڵاتی ساخارۆڤی ساڵی ٢٠٢٠ی ئاشکراکرد کە دراوە بە جووڵانەوەی ئۆپۆزیسیۆنی رووسیا بە سەرکردایەتیی سڤیاتلانا سیخانۆسکایا، بەهۆی ئەو کارانەی لە ماوەی رابردوودا لە بیلاڕووس ئەنجامیان داوە، بەتایبەت دوای ئاڵۆزییەکانی بیلاڕووس بەهۆی رەتکردنەوەی ئەنجامی هەڵبژاردنەوە لەلایەن ئۆپۆزیسیۆن و رووبەڕووبوونەوەی ئەلێکساندەر لوکاشینکۆ، سەرۆکی بیلاڕووس.  یەکێک لە بەربژێرەکانی ئەمساڵیش قەشە نەجیب میخایل بوو، کە کریستیانی دانیشتووی موسڵە و هاوکار بووە لە پاراستنی چەندین دۆکیۆمێنتی مێژوویی کریستیانەکان لەکاتی هێرشەکانی داعشدا بۆ موسڵ و گەیاندنی دۆکیۆمێنتەکان بە هەرێمی کوردستان کە نزیکەی ٨٠٠ دەستنووس دەبن و مێژوویان دەگەڕێتەوە بۆ سەدەکانی ١٣ تاوەکو ١٩ی زاینی.  دەیڤد ساسۆلی، سەرۆکی پەرلەمانی ئەوروپا رایگەیاند "مایەی شەرەفێکی گەورەیە پێتان رابگەیێنم کە بڕیاردرا خەڵاتی ساخارۆڤی ئەمساڵ سەبارەت بە ئازادیی رادەربڕین بدرێت بە ئۆپۆزیسیۆنی دیموکراسی لە بیلاڕووس".  خەڵاتی ساخارۆڤ ساڵی ١٩٩٥ بەخشرا بە لەیلا زانا، سیاسەتڤانی باکووری کوردستان. ساڵی ٢٠١٦ خەڵاتەکە بەخشرا بە نادیە موراد کچە کوردی ئێزدی و باڵیۆزی نیازپاکیی نەتەوە یەکگرتووەکان و لەمیا حاجی بەشیر کچە کوردی ئێزدیی رزگاربووی دەستی داعش.