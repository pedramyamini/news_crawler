لە هەڵبژاردنەکانی ئەمجارە و جارانی پێشووشدا، جیا لە پۆستی سەرۆکایەتیی وڵات، هەردوو پارتی سەرەکی، لە خەمی دەستخستنی زۆرینەی کورسییەکانی کۆنگرێسی ئەمریکان لە هەردوو ئەنجوومەنەکەیدا (پیران و نوێنەران)، چونکە زاڵبوونی هەرکام لەو دوو حیزبە، بڕێکی بەرچاوی بڕیارەکان دەخاتەوە بەردەستی ئەوان، هەرچەندە سەرۆکیش رەزامەندییان لەسەر بدات، یان بڕیارەکان دەربکات.  بەپێی دەستووری ئەمریکا، سەرۆکی هەڵبژێردراو ماوەی چوار ساڵ سەرۆکایەتی دەکات، بۆی هەیە ئەوپەڕی، چوار ساڵی دیکەش ببێتەوە سەرۆک ئەگەر لە هەڵبژاردندا سەرکەوتنی بەدەستهێنا. پێناسی سەرۆک بەپێی دەستوور، سەرۆکی دەوڵەت و سەرۆکی حکومەتیشە لەهەمانکاتدا، بەوەش سەرپەرشتی دامەزراوەی حکومەت لە ویلایەتە یەکگرتووەکانی ئەمریکا دەکات، کە نزیکەی ٤ ملیۆن کەس دەگرێتەوە، لە نێویاندا ئەندامانی هێزە چەکدارەکانی وڵات.  ئەرکی سەرۆکە ئەو یاسایانە جێبەجێ بکات کە کۆنگرێس دەریاندەکات، هەروەها لەبەرئەوەی بەرزترین پلەی دیپلۆماسی لە وڵاتدا هەیە، دەتوانێ پێشوازی لە باڵیۆزی دەوڵەتان بکات و دانبەدەوڵەتاندا بنێت.  لە ویلایەتە یەکگرتووەکانی ئەمریکا، دەسەڵاتەکانی یاسادانان، جێبەجێکردن و دادوەری بەناو یەکدا دەچن، بەوەش هەریەک لەو دەسەڵاتانە دەتوانێ سنوور بۆ ئەویدیکە دابنێت. سەرۆکی دەسەڵاتی جێبەجێکار (حکومەت) توانای لێخۆشبوون لە سزادراوانی لەسێدارەی هەیە. ئەو ئەندامانی دادگای باڵای وڵات دادەنێت، بەمەرجی رازیبوونی ئەنجوومەنی پیرانی وڵات. هەروەها دەتوانێ وەزیرەکانی حکومەتەکەی و باڵیۆزەکان دەستنیشان بکات، بەڵام دەبێ ئەوەش بەڕاگۆڕینەوە لەگەڵ ئەنجوومەنی پیران بکات و مەرجە ئەو ئەنجوومەنە، لەسەر بەربژێرەکانی سەرۆک بۆ ئەو پۆستانە رازیبێت.  بەپێی ئەو مەرجانەی لەسەرەوە ئاماژەیان پێدرا، دەسەڵاتی یاسادانان توانای چاودێریکردن و لێپێچینەوەی دەسەڵاتی جێبەجێکردنی هەیە.  دەستوور دیاریکردووە کە دەبێ سەرۆک، کۆنگرێسی وڵاتەکە لە کاروبارەکانی دەوڵەت ئاگادار بکاتەوە. سەرۆک هەموو ساڵێک جارێک، ئەو کارە دەکات لە رێگەی ' وتاری دۆخی نەتەوە ' ەوە و تێیدا وردەکاری سیاسەتەکانی حکومەتەکەی ئاشکرا دەکات. سەرۆک بۆی نییە یاساکان پێشنیازبکات بۆ کۆنگرێس، بەڵام دەتوانێ سەرنج بخاتە سەر ئەو بابەتانەی کە پێیوایە بۆ وڵاتەکە گرنگن، بەوەش جۆرێک لە گوشار لەسەر کۆنگرێس لەبەردەم رای گشتیی وڵاتدا دروستدەکات. بەڵام لەوە بترازێ، لە بەرامبەر کۆنگرێسدا شتێکی دیکەی پێناکرێت.  کاتێک سەرۆک، پڕۆژە یاسایەکی کۆنگرێس رەتدەکاتەوە و واژۆی لەسەر ناکات، ئەوە بەکارهێنانی مافی ڤیتۆ یان ناڕەزایەتییە لە پڕۆژە یاساکەی کۆنگرێس. کۆنگرێس بۆی نییە ئەو ڤیتۆیەی سەرۆک پووچەڵبکاتەوە، تەنانەت ئەگەر سێ لەسەر چواری دەنگەکانی هەردوو ئەنجوومەنی پێکهێنەری کۆنگرێس لە دژی ڤیتۆکەی سەرۆک بن. كۆنگرێسی ئەمریکا لە هەردوو ئەنجوومەنی نوێنەران و پیران پێکهاتووە.  مێژووی کارکردن بەو مافی ڤیتۆیە لە ئەمریکادا دەریدەخات، ئەو حاڵەتە لە مێژووی ئەنجوومەنی پیراندا ١١١ جار روویداوە، لە زیاتر لە ١٥٠٠ جاردا کە سەرۆک مافی ڤیتۆی تێدا بەکارهێناوە، ئەوەش دەکاتە ٧ % ی بڕیارە ڤیتۆ کراوەکان.  دەستوور و بڕیارەکانی دادگای فیدراڵی ئەمریکا، بەتەواوی و یەکلاکەرەوانە، دەسەڵاتەکانی سەرۆکی وڵاتیان دەستنیشاننەکردووە، چونکە سەرۆک دەتوانێ مافی ڤیتۆ لە دژی ئەو بڕیارە دەربکات کە جاری یەکەم کۆنگرێس ڤیتۆی کردووە، ئەوەش لەرێگەی فێڵێکەوە.  سەرۆک لە بارودۆخی دیاریکراودا پەنا دەباتە بەر "دانانی پڕۆژە یاساکە لە گیرفانیدا"، ئەمەش مانای بەکارهێنانی ئەو مافەیە کە بە ' ڤیتۆی گیرفان ' ناسراوە، واتە بڕیاری خۆی لەسەر پڕۆژە یاساکە نادات، نەبەڕەتکردنەوە نەبەڕازیبوون، بەوەش پڕۆژە یاساکەی کۆنگرێس رەتدەبێتەوە و کۆنگرێس مافی ئەوەی نییە جارێکی دیکە ئەو ڤیتۆیەی سەرۆک رەتبکاتەوە. ئەم فێڵە یاساییە زیاتر لە هەزار جار لە مێژووی یاساکانی ئەمریکادا بەکارهێنراوە.  سەرۆکی ئەمریکا دەتوانێ رێنوێنی ئەندامانی حکومەتی وڵات بکات، لەبارەی شێوازی جێبەجێکردنی ئەرکەکانی سەرشانیانەوە، هەروەها دەتوانێ مامەڵە لەگەڵ ئەو کارانەدا بکات لەژێر ناوی ' فەرمانە جێبەجێکارییەکان '، ئەمکارە بە مامەڵەکردن لەگەڵ یاساکان ناودەبرێت.  مەرج نییە ئەو بڕیارانە لەلایەن هیچ ئەنجوومەنێکی یاسادانانەوە بڕیاریان لەسەر بدرێت. لەگەڵ ئەوەشدا سەرۆک ناتوانێ ئەوە بکات کە خۆی حەزی لێیەتی، چونکە دادگاکان دەتوانن ناوەڕۆکی بڕیارەکە پووچەڵبکەنەوە، یان کۆنگرێس دەتوانێ بەیاسا، ئەو بڕیارانە رەتبکاتەوە، دواتریش سەرۆک دەتوانێ رێ لەو بڕیارەی کۆنگرێس بگرێت و رەتیبکاتەوە.  مافی سەرۆکە دانوستاندن لەگەڵ حکومەتەکانی وڵاتانی دیکەدا بکات، بۆ ئەوەش پێویستە رەزامەندی سێ لەسەر چواری دەنگی ئەندامانی ئەنجوومەنی پیران بەدەست بهێنێت. بۆ بازدان بەسەر ئەنجوومەنی نوێنەراندا، لەکاتی رەتکردنەوەی ئەو رێکەوتنەی سەرۆکی ئەمریکا لەگەڵ وڵاتێکدا دەیکات، سەرۆک پەنا دەباتە بەر رێکەوتنێکی حکومی بەناوی ' رێکەوتنی جێبەجێکاری '، بۆ ئەوە پێویستی بەرەزامەندی ئەنجوومەنی پیران نییە. ئەو رێکەوتنە جێبەجێدەکرێت و دەبێتە یاسا، چونکە کۆنگرێس ئەوکات هیچ ناڕەزایەتییەکی لەسەر ' رێکەوتنی جێبەجێکاری ' نییە و بڕیاریشی دەرنەکردووە بۆ پووچەڵکردنەوەی ناوەڕۆکی ئەو رێکەوتنە.  سەرۆک، فەرماندەی گشتیی هێزە سەربازییەکانی ئەمریکایە، بەڵام بڕیاری بەرپاکردنی جەنگ دەبێ کۆنگرێس بیدات. روون نییە سەرۆکی ئەمریکا چەندە رێگەپێدراوە بۆ ئەوەی هێزە سەربازییەکانی وڵاتەکەی بخاتە ناو شەڕەوە بەبێ ئەوەی رەزامەندی کۆنگرێسی لەسەر شەڕەکە وەرگرتبێت. لە جەنگی ڤێتنامدا، کۆنگرێس پێیوابوو سەرۆک هێڵی سووری تێپەڕاندووە، کاتێک بڕیاریداوە ئەو جەنگە بەرپا بکات، لەدژی ئەوە بەیاسا خۆی خستە ناو جەنگەکەوە. ئەمە مانای ئەوەیە سەرۆک توانای بەکارهێنانی دەسەڵاتەکانی هەیە بۆ بڕیاری جەنگ، تا ئەوکاتەی کۆنگرێس بڕیاردەدات.  ئەگەر سەرۆک پۆستەکەی بەکارهێنا بۆ کاری نایاسایی، یاخود کارێکی کرد کە یاسا سزای لەسەرداناوە، ئەوکات ئەنجوومەنی نوێنەران دەتوانێ رێوشوێنی لێپێچینەوە لە دژی سەرۆک بگرێتەبەر. ئەو جۆرە کارە تائێستا سێجار روویداوە، بەبێئەوەی سەرکەوتن بەدەست بهێنێت. بەڵام لەوە بەهێزتر ئەوەیە کە بۆ پاشگەزکردنەوەی سەرۆک لە هەر بڕیارێک، بودجەی وڵات پەیوەستە بەرەزامەندبوونی کۆنگرێسەوە، هەروەها کۆنگرێس دەتوانێ خەرجکردنی پارەش لە وڵاتدا رابگرێت.