تاڵەمووەکە و برووسکەکە لە زیادکردنێکدا لە خانەی ' ئار پی ئۆکشن ' لە بۆستن فرۆشران. خانەکە هیچ زانیارییەکی لەسەر ناسنامەی کڕیارەکە ئاشکرا نەکردووە.  تاڵەپرچەکە درێژییەکەی پێنج سانتیمەترە، لە دوای گیانلەدەستدانی ئەو سەرۆکە بەهۆی تیرۆرکردنییەوە لە شانۆی فۆرد لە واشنتنی پایتەخت، لە کاتی توێکاری جەستەکەیدا وەرگیراوە.  لینکۆڵن لە ١٤ی نیسانی ١٨٦٥ لەلایەن جۆن ویلکس بۆسەوە، تیرۆرکرا.  دکتۆر لیمان پیچەر، کە بەڕێوەبەری پۆستەی کنتاکی بووە ئەوکات، هەروەها نزیکی ماری تۆد لینکۆڵن، بێوەژنی ئەبراهام لینکۆڵن بوو، تاڵەمووەکەی لای خۆی پاراستووە. خانەی ' ئاڕ پی ' ئۆرجیناڵ بوونی برووسکەکە و تاڵەمووەکەی سەلماندووە.  ساڵی ١٩٤٥ جەیمس تۆد، کوڕی دکتۆر تۆد، لە نامەیەکدا ئاشکرایکردووە کە "تاڵەمووەکە لە کاتی وەرگرتنییەوە هەر لەلای ماڵباتەکەمان بووە". بەپێی راگەیەندراوی خانەی زیادکردنە ئاشکراکانی ' ئاڕ پی '، دواجار کە تاڵەمووەکەی تێدا فرۆشراوە ساڵی ١٩٩٩ بووە.  بۆبی لیڤینگستۆن، بەڕێوەبەری جێبەجێکاری خانەی ' ئاڕ پی '، لە بڵاوکراوەیەکدا ئاشکرایکرد "کاتێک مامەڵە لەگەڵ تاڵەموویەکی پرچی لینکۆڵندا دەکەیت، ئۆرجیناڵ بوون لەسەروو هەموو شتێکەوەیە، لەم دۆخەدا ئێمە دەزانین کە تاڵەمووەکە لای یەکێک لە ئەندامانی ئەو ماڵباتە بووە، کە لەپشت سەری سەرۆکەوە بوون لە دوا ساتەکانی ژیانیدا".  پێشتر، خانەکە نرخی ٧٥ هەزار دۆلاری بۆ فرۆشتنە ئاشکراکەی تاڵەمووەکە و برووسکەکە دانابوو، بەڵام لە زیادکردنەکەدا نرخەکە گەیشتە ٨١ هەزار و ٢٥٠ دۆلار.  ئەبراهام لینکۆڵن لە ١٨٠٩ تا ١٨٦٥ ژیاوە، شانزەیەمین سەرۆکە لە مێژووی ویلایەتە یەکگرتووەکانی ئەمریکادا، لە ماوەی نێوان ١٨٦١ بۆ ١٨٦٥ سەرۆکی ئەمریکا بووە. لینکۆلن گەرچی ماوەیەکی کەم سەرۆک بووە، بەڵام بە سیمبولی یەکخستنەوەی ئەمریکا و کۆتاییهێنان بە شەڕی ناوخۆیی وڵات، ناسراوە.  لینکۆڵن، لە شەوی تیرۆرکردنەکەیدا، لە شانۆی فۆرد لە بۆستن، سەرقاڵی تەماشاکردنی شانۆگەری ' ئامۆزا ئەمریکییەکەمان ' بوو، کاتێک لە پەردەی دووەمی شانۆگەرییەکەدا جۆن ویلکس بۆس، کە ئەکتەری ناو شانۆییەکە بوو، بازیدایە بەردەمی لینکۆڵن و تەقەی لێکرد و کوشتی.