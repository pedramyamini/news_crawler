کارزان محەممەد شەریف ئەمین، کۆچبەرێکی کوردە و دەڵێت "منداڵەکان لەوانەیە بمردنایە، یان رەنگە ببنە کەسێكی خراپ، ئەوان منداڵی منن، نامەوێت لە ریزی گرووپە چەکدارەکانی عێراق یان پەکەکە یان جۆرە هێزێکی سەربازی بن، دەمەوێت منداڵەکانم بچنە قوتابخانە و دڵخۆشبن".  کارزان ژیانی لە هەرێمی کوردستان زۆر بە باشتر دەزانێت لەو دۆخەدا و دەڵێت ئازار و دەردەسەریی زۆرمان بینیوە، دەڵێت "ئەو ئازارەم نەبوو لە عێراق، کاتێک هاتینە ناوچەی تۆمپا لە هەنگاریا، کێشە و دەردەسەریی زۆرمان تووشبوو، پەراوێزخراین خەڵك قسەیان لەگەڵ نەدەکردین، کاتێك دەچووینە لای هێزە ئەمنیەکان پێیاندەگوتین بڕۆن".  هەنگاریا لە  پێنج ساڵی رابردوودا زیاتر لە نیو ملیۆن کۆچبەری لەخۆگرتووە، مانگی ئایاری ئەمساڵ دادگای ئەوروپا رایگەیاند کە سنووری ترانزێتی هەنگاریا تێپەڕبوونی نایاسایی زۆری تێدایە، بۆیە سنوورەکانی ئەو وڵاتە تووندترکران و سەرۆکوەزیرانەکەشی کە سیاسەتێکی دژە کۆچبەری هەیە، رێگە بە تێپەڕبوونی کۆچبەران نادات بۆ وڵاتانی دیکە.  ئەو دۆخە رێکخراوەکانیشی نیگەرانکردووە، نەتەوە یەکگرتووەکان دەڵێت "داخستنی سنوورەکان وایکردووە ئەستەمبێت بۆ هەر کەسێک بچێتە نێو هەنگاریا و داوای مافی مانەوە بکات".  مۆنتسێرات فیزاس، سەرۆکی لقی UNHCR لە بوداپێست دەڵێت "کاتێك حکومەت ناوچەکانی ترانزێتی داخست، دوای بڕیاری دادگای ئەوروپا، پێمانوابوو ئەوە هەلێكی باشە، دەرفەتێکە بۆ هەنگاریا بۆ رێکخستنەوەی چوارچێوەیەکی یاسایی کە لەگەڵ یاسا نێودەوڵەتییەکان بگونجێت، بەداخەوە داخستنی ئەو ناوچانە لەگەڵ تێپەڕاندنی یاسا لەوبارەوە، وایکردووە ئەستەمبێت بۆ هەرکەسێک رێگەی هەنگاریا بگرێتەبەر و بێتە نێو وڵاتەکە و داوای مافی مانەوە بکات".  دۆخی کۆچبەران لە وڵاتانی رۆژهەڵاتی ئەوروپا خراپە، نەک هەنگاریا، لە بۆسناش خۆپێشاندان دژی کۆچبەران کرا و داوادەکرێت هەموو کەمپەکانی کۆچبەران دابخرێن، ئەوە لەکاتێکدایە کە چارەنووسی هەزاران کۆچبەر نادیارە و روون نییە داهاتوویان چی دەبێت.