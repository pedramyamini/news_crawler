ئاژانسی بۆشاییگەریی ناسا رایگەیاند، هێلیکۆپتەری ئینجینویەتی بچووک کە بە کەشتی پێرسیڤیرەنس بەسترابووەوە لە کەشتییەکە جیابووەوە و ئێستا لەسەر خاکی مەریخە.  بڕیارە هێلیکۆپتەری ئینجینویەتی بە ئاسمانی مەریخدا بفڕێت، ئەگەر سەرکەوتوو بوو دەبێتە یەکەمین ئامێر کە بە ماتۆری کارەباییەوە بە ئاسمانی مەریخدا دەفڕێت و گرنگی رووداوەکە وەک یەکەمین فڕینی بە فڕۆکە لە ساڵی ١٩٠٣ لەسەر زەوی، دادەنرێت.  کەشتی پێرسیڤیرەنس، واتە سووربوون، لە ١٨ی مانگی شوباتی ئەمساڵەوە، لەدوای بڕینی زیاتر لە ٤٧١ ملیۆن کیلۆمەتر، گەیشتە سەر خاکی مەریخ و لەو کاتەوە هەنگاو بەهەنگاو و بەهێواشی بەرەو ئەو شوێنە جووڵاوە کە دەبووایە هەلیکۆپتەری ئینجینویەتی، واتە داهێنان، لە کەشتییەکە جیاببێتەوە و بە سەربەخۆیی و بە تەنیا کارەکانی بکات.  ئەو ناوەندە زانستییەی سەر بە ناسا کە هێلیکۆپتەرەکەی دیزاین و دروستکردووە رایگەیاند، گەشتە ٤٧١ ملیۆن کیلۆمەترییەکە بە جیابوونەوەی هێلیکۆپتەری ئینجینویەتی لە کەشتی دایک کۆتاییهات و سەرکەوتنی تۆمارکرد.  ئەو ناوەندە زانستییەکە راشیگەیاند ئاڵنگاری سەرەکیی قۆناخی داهاتوو، توانای مانەوەی هیلیکۆپتەرەکەیە لەسەر مەریخ بەبێ ئەوەی تووشی کێشەی تەکنیکی بێت لەوانەش مانەوە لە کەشوهەوای ساردی شەوانی مەریخ، کە دەگاتە نزیکەی ١٠٠ پلە ژێر سفر.  بۆ چارەسەرکردنی ئەو کێشەیە بەرنامەکە بەجۆرێك دانراوە، کە دەبێت هێلیکۆپتەری ئینجینویەتی کە کێشەکەی زۆر کەمە، لانیکەم ٢٥ کاژێر بڕوات تاوەکو بگاتە شوێنێك کە بە رۆژ تیشکی خۆری بەرکەوێت و لەڕێگەی تابلۆکانی سۆلارەوە هێندە تیشک وەربگرێت کە بتوانێت بەشەودا ئامێرەکانی گەرمبکاتەوە و لە بەستن بیانپارێزێت. پێشتر ئینجینویەتی وزەی پێویستی لە کەشتی دایک وەردەگرت و لەمەولا ئیدی دەبێت پشت بەخۆی ببەستێت.  بڕیارە هێلیکۆپتەری ئینجینویەتی بۆ ماوەی ٣٠ چرکە بە بەرزی ٣ مەتر لە خاکی مەریخ بمێنێتەوە و لە یەک چرکەدا ٣٠ وێنە بگرێت.  ئەوەی کە پرۆسەکە ناوازە دەکات، سەختی فڕینە لە کەشەوهەوای مەریخ کە چڕی کەشوهەواکەی لە  ٩٩ % کەمترە لە کەشوهەوای زەوی، ئەوەش بۆ بەرزکردنەوەی ئامێرەکان پێویستی بە هێزێكی زۆرە، خاڵی دووەمیش جووڵاندن و فەرمان دەرکردنە بۆ هێلیکۆپتەرەکە کە لەڕێگەی کۆنترۆڵەوە دەکرێت لە ناوەندی ناساوە لەسەر زەوی، ئەوەش دیسانەوە کارێکی یەکجار قورسە، چونکە کاتی پێویست بۆ گەیشتنی سیگناڵی جووڵاندنی هەلیکۆپتەرەکە لە زەوییەوە تاوەکو مەریخ نزیکەی ٢٠ چرکەیە، ئەوەش ماوەیەکی زۆرە کە سیگناڵەکە بەر لەگەیشتنی دەمرێنێت.  بڕی تێچووی پرۆژەکە زیاتر لە ٨٥ ملیۆن دۆلاری ئەمریکییە.