لەدوای ئەوەی لە شاری پەکینی پایتەختی چین بۆ ماوەی ١٣ رۆژ هیچ تووشبوویەکی کۆرۆنا تۆمارنەکرا، دەسەڵاتدارانی تەندروستیی شارەکە بڕیاریاندا بە ئاسانکردنی بەشێک لە رێکارەکانی تایبەت بە بەرەنگاربوونەوەی کۆرۆنا و بڕیاری پێشوو تایبەت بە بەستنی دەمامکی هەڵوەشاندەوە.  ئەمە دووەمجارە پەکین بڕیاری سەپاندنی دەمامک هەڵدەوەشێنێتەوە. لەمانگی نیسانی ئەمساڵ لەدوای داکشان لە ژمارەی تووشبووانی کۆرۆنا، دەسەڵاتی تەندروستیی رێگەیدا بە دانیشتووانی شارەکە بەبێ دەمامک بچنە دەرەوە، بەڵام دواتر لە مانگی حوزەیراندا بەهۆی بڵاوبوونەوەی خێرای ڤایرۆسەکە بەتایبەتی لە بازاڕێکی میللی شارەکە، جارێكی دیکە بەکارهێنانی دەمامک سەپێندرایەوە.  راگەیاندنی هەڵوەشاندنەوەی بەکارهێنانی زۆرەملێی دەمامک، کاردانەوەی زۆری دانیشتووانی پەکینی لێکەوتەوە کە هەندێکیان پێیانوایە دەمامک دڵنیاییان لە ئاست خەڵک پێدەبەخشێت و هەروەها دڵنیاییش دەداتە کەسانی بەرامبەریان کە لە ئەگەری تووشکردنیان نەترسن.  لەماوەی ٢٤ کاژێری رابردوودا، جگە لە ٢٢ تووشبوو کە لە دەرەوەی چین گەڕابوونەوە ئەو وڵاتە،  هیچ تووشبوویەکی نوێ تۆمارنەکراوە. حکومەتی چین بڕیاریدا سنوورەکانی بەڕووی زۆربەی ئەو گەشتیارانەی کە چینی نین و سەردانی وڵاتەکەی دەکەن، دابخات.  تاوەکو ئێستا زیاتر لە ٨٤ هەزار تووشبووی کۆرۆنا لە چین تۆمارکراون لەنێوانیاندا زیاتر لە ٤ هەزار و ٦٣٠ کەس گیانیان لەدەستداوە و زیاتر لە ٧٩ هەزار تووشبووش چاکبوونەتەوە.