رۆبەرت رێدفێڵد، سەرۆکی ناوەندی کۆنترۆڵکردن و پێشگیریکردن لە نەخۆشییەکانی ئەمریکا لە نامەیەکدا بۆ حکومەتی خۆجێیی ویلایەتەکان نووسیویەتی "ناوەندی کۆنترۆڵکردن و پێشگیریکردن لە نەخۆشییەکانی ئەمریکا بەپەلە داوای یارمەتیتان لێدەکات لە خێراکردنی داواکردنی بەدەستهێنانی مۆڵەتی دابەشکردنی [ڤاکسینی کۆرۆنا] ".  هەروەها سەرۆکی ناوەندە تەندروستییەکە داواشی لە حکومەتی ویلایەتەکان کردووە، ئەگەر پێویست بێت واز لە هەندێک لە مەرجەکانیان بێنن کە دەبنە هۆی رێگریکردن لە دەستبەکاربوونی ناوەندەکانی دابەشکردنی ڤاکسینەکە.  تاوەکو ئێستا هیچ ڤاکسینێکی ئەمریکی بە فەرمی بەردەست نەبووە بۆ بەکارهێنان، لەکاتێکدا دووانیان لە قۆناخی سێیەم و کۆتایی تاقیکردنەوەدان کە ئەوانیش بریتین لە ڤاکسینەکانی کۆمپانیای مۆدێرنا و فایزەر.  هەروەها ئیدارەی دۆناڵد ترەمپ پشتگیریی دارایی لە ڤاکسینی زانکۆی ئۆکسفۆردی بەریتانیش دەکات کە ئەویش لە قۆناخی کۆتایی تاقیکردنەوەدایە.  پێشتر لایەنی دروستکاری هەرسێ ڤاکسینەکە رایانگەیاندبوو کە پێش کۆتایی ئەمساڵ یان سەرەتای ساڵی داهاتوو ڤاکسینەکانیان بەردەست دەبن بۆ بەکارهێنان لە دژی کۆرۆنا.  ئەم هەنگاوەی ئیدارەی دۆناڵد ترەمپ لەکاتێکدایە کە لە ٣ی تشرینی دووەم، هەڵبژاردنەکانی ئەمریکا بە ركابەرایەتیی دۆناڵد ترەمپ، بەربژێری کۆمارییەکان و جۆ بایدن، بەربژێری دیموکراتەکان بەڕێوەدەچێت.    لەماوەی رابردوودا دیموکراتەکان رەخنەیان لە ئیدارەی ترەمپ گرتووە بەوەی کە نەیتوانیوە وەکو پێویست رووبەڕووی پەتای کۆرۆنا ببێتەوە کە تاوەکو ئێستا نزیکەی شەش ملیۆن و ٢٩٠ هەزار کەس تووشی بوون و سەرووی ١٨٩ هەزار و ٥٠٠ کەسیشی کوشتووە، هەروەها زیانی زۆری بە ئابووریی ئەو وڵاتە گەیاندووە.    نزیکەی دوو هەفتە لەمەوبەریش، سەرۆکی ئەمریکا بەکارهێنانی پلازمای خوێنی چاکبووەکانی وەکو چارەسەرێکی کاریگەر لە دژی کۆرۆنا راگەیاند.