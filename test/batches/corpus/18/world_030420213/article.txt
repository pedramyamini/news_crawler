پێشنیازەکەی نەتەوە یەکگرتووەکان ئەوەیە کە نەک تەنیا رووسیا و تورکیا و ئێران، بەڵکو ئەمریکا و یەکێتیی ئەوروپا و وڵاتانی عەرەبی خاوەن هەژموون لە سووریا بە فەرمی بەشداربن لە دانوستاندنێکی چڕ بۆ رێککەوتن لەسەر داهاتووی سیاسیی سووریا.   بەرپرسێکی ئیدارەی جۆ بایدن بە تۆڕی میدیایی رووداوی راگەیاند کە ئامانجی واشنتن گەیشتنە بە رێککەوتنێکی سیاسی لە ماوەی ئەم ساڵەدا، پێش ئەوەی جیهان یادی ١١ ساڵەی شەڕی سووریا بکاتەوە.   رووداو لە نوێنەری ئەمریکای لە نەتەوە یەکگرتووەکان پرسی، "نێردەی نەتەوە یەکگرتووەکان لە گوتارەکەی جۆرێک گەشبینی هەبوو دەربارەی پرۆسەی سیاسی، ئایا هیچ بەڵگەیەکی کۆنکرێتی دەبینیت بۆ ئەو گەشبینییە دەربارەی ئەم پرۆسە سیاسییە کە ١٠ ساڵە هەر بە شکستخواردوویی ماوەتەوە؟   باڵیۆز لیندا تۆماس گرینفیڵد، نوێنەری ئەمریکا لە نەتەوە یەکگرتووەکان وەڵامی دایەوە کە "دەربارەی سووریا، هەر گەشبینییەک لای من شتێکی باشە و نێردەی نەتەوە یەکگرتووەکانیش ئەگەر گەشبینییەک دەبینێت من پێم خۆشە، بەڵام وەکو لەم مانگە چەندین جارە گوتوومە دۆخەکە لە سووریا خراپە و ناکرێت ئاوا بەردەوام بێت. بەتایبەتی ئاوا بە خراپی لەماوەی ئەم دوو ساڵە. و لەبەر ئەوە دەڵێم ئێمە گەشبین دەمێنینەوە کە لە ١١ ـەمین ساڵیادی شەڕی سووریا جۆرە سەرکەوتنێک روودەدات.   لیندا تۆماس ئەوەشی بە تۆڕی میدیایی رووداو گوت، لەم ماوەیەدا ئیدارەی جۆ بایدن لە جیاتی پرۆسەی سیاسی، زیاتر کار لەسەر دووبارەکردنەوەی دەروازە مرۆییەکانی وەکو تەلکۆچەر دەکات.   ئەو ئاماژەی بەوە کرد، "ئێستا ئێمە کار لەسەر ئەوە دەکەین کە تاکە خاڵی سنووری کە کراوەیە بۆ کۆمەکی نێودەوڵەتی بە کراوەیی بمێنێتەوە، بەڵام وەکو لە گوتارەکەی وەزیری دەرەوە بلینکن گوێت لێبوو، ئەو دەروازەیە بە تەنیا بەس نییە و پێویستە خاڵە سنوورییەکانی دیکەش بکرێنەوە، چونکە پێویستییەکان بۆ کۆمەکی مرۆیی لە سووریا زۆرن. "   بەشێک لە دیپلۆماتکاران هاوڕان کە بەبێ رازیبوونی ئەمریکا بە کارکردنی راستەوخۆ لەگەڵ رووسیا زەحمەتە هیچ رێککەوتنێکی درێژخایەن دەربارەی داهاتووی سیاسی و تەنانەت پرۆسەی ناردنی کۆمەکی مرۆییش رووبدات، بەڵام بۆ ئێستا لای کەمی لە گوتاری فەرمی، خشتە و پلانێک بۆ کشانەوەی هێزەکانی ئەمریکا مەرجی پێشوەختەی رووسیایە بۆ گفتوگۆکردنی راستەوخۆ.  دیمیتری پۆلیانسکی، جێگری نوێنەری رووسیا لە نەتەوە یەکگرتووەکان و نوێنەر لە ئەنجوومەنی ئاسایش بە رووداوی راگەیاند، "ئێمە بە دڵنیاییەوە هەمان گەشبینی بەڕێز پەترسنمان هەیە، چونکە دەبینین هەردوو لایەنەکەی شەڕی سووریا دەستیان کردووە بە مامەڵە کردن لەگەڵ یەکدی. بێگومان زۆر کاری دیکە ماوە بکرێن و کۆبوونەوەیەکی گرنگمان لەپێشە لەو بارەیەوە، بەڵام با بەبیرتی بێنمەوە کە بەشێکی گەورەی سووریا هێشتا لەلایەن ئەمریکاوە داگیرکراوە، ئەو هێزانە بە بێ بانگهێشتی حکومەتی سووریا لەوێن. ئەمەش جیاوازییەکە لەگەڵ دۆخی لیبیا. لەبەرئەوە دۆخی لیبیا زۆرگەشبینانە دەردەکەوێت و ئێمە زۆر خۆشحاڵین دەربارەی ئەو دۆخە.   هەروەها ئەو دیپلۆماتکارە ئاستبەرزەی رووسیا لە وەڵامی ئەو پرسیارەی رووداو باسی لە گرنگی گۆڕانی سرووشتی سەربازیی ناو سووریای کردەوە بۆ خێراترکردنی گەشتن بە چارەسەرێکی سیاسی کە هەموو لایەنە ناوخۆیی و نێودەوڵەتییەکان پابەندبن پێوەی.