کریستییان دانیشتووی ویلایەتی کالیفۆرنیایە و کڕیاری چەکە، دەڵێت: "خەڵکێكی زۆر هەن کە هەر چەکێکیان دەستبکەوێت دەیکڕن، چونکە وەک دەزانی بەڕاستی ترسێكی گەورە هەیە کە تووندوتیژی سەرهەڵبدات، خەڵک ئەوەی ناوێت و ترساون".  خۆپێشاندانەکانی ئەمساڵی ئەمریکا تووندوتیژی، سووتاندن، تاڵانکردن و کوژران و برینداربوونیشیان لێکەوتەوە و بەشی زۆری ئەمریکییەکان ترسیان هەیە ئەنجامی هەڵبژاردنەکان چ بە سوودی ترەمپ بن یان بایدن، شەپۆلێكی دیکەی تووندوتیژییان لێبکەوێتەوە، بەڵام زیاتر ترسەکەیان لە ئەگەری دۆڕانی ترەمپە.  گرێگ، دانیشتووی ویلایەتی کالیفۆرنیا و کڕیاری چەک دەڵێت؛ "ئەگەر ترەمپ دۆڕاوی هەڵبژاردنەکان بێت، ئەوا تووندوتیژی زیاتری لێدەکەوێتەوە و ئەگەر تووندوتیژییەکان بەرەو شارۆچکەکان تەشەنە بکات، ئەوا بارودۆخەکە خراپتر دەبێت. بۆیە من هاتووم چەک بکڕم تاوەکو بەرگری لە خۆم بکەم".  زیاتر لە ٥٠ % ی کڕیارانی چەک و تەقەمەنی لە ئەمریکا ئەو کەسانەن کە یەکەمجارە چەک دەکڕن. وێڕای رێکارە قورس و ئاڵۆزەکانی ویلایەتی کالیفۆرنیا تایبەت بە کڕینی چەک، بەڵام هێشتا خواستی سەر ئەو بازاڕە لە رەواجێکی بێوێنەیە.  ئەو رەواجەش لە واشنتن دی سی پایتەختدا بەجۆرێکی دیکە رەنگی داوەتەوە. چۆڵبوون و داخراوەیی ئەم بازاڕە بۆ کۆرۆنا ناگەڕێتەوە، بەڵکو هەوڵێكی خاوەن فرۆشگەکانی گەورە شەقامی واشنتنی پایتەختە بۆ پاراستنیان لە ئەگەری سووتان و تاڵانکردنیان لەدوای راگەیاندنی ئەنجامی هەڵبژاردنەکان و رووی فرۆشگەکانیان بە تەختە رووپۆش دەکەن.