جۆن کێربی، گوتەبێژی وەزارەتی بەرگریی ئەمریکا لە کۆنگرەیەکی رۆژنامەڤانیدا لە وەڵامی پرسیارێکی رۆژ عەلی زاڵە، پەیامنێری رووداو لەبارەی هێرشی سەر بنکەکانی ئەمریکا لە هەولێر رایگەیاند، "ناچمە وردەکارییەکانی یەک بە یەکی هێرشەکانەوە. بێگومان ئەوەی کە تۆ باسی دەکەیت، سەرکەوتنێکی باشی تێدابوو، چونکە درۆنەکە بەر بەربەستێک کەوت. ئەوەی کە پێویستە بیڵێم ئەوەیە کە یەکەم، هێزەکانمان لە عێراقن بۆ ئەوەی هاوکاریی هاوبەشە عێراقییەکانمان بکەن لە بەردەوامبوون لە ئەنجامدانی ئۆپەراسیۆنەکانیان دژی داعش".   هەروەها لەبارەی هۆکاری مانەوەیان لە عێراق، گوتەبێژی وەزارەتی بەرگریی ئەمریکا رایگەیاند، "ئێمە لەسەر داواکاریی ئەوان لەوێین. هەر بۆ ئەو مەبەستەشە کە هێزەکانمان لەوێن و ژمارەیەکی سنوورداریان لەوێن. دوو هەفتە لەمەوبەر، گفتوگۆیەکی ستراتیژیی ناوازەمان لەگەڵ عێراق هەبوو کە تێیدا باسمان لە گرنگیی ئەو ئۆپەراسیۆنانە کرد".   لەبارەی نێوەڕۆکی گفتوگۆ ستراتیژییەکان گوتەبێژی وەزارەتی بەرگریی ئەمریکا رایگەیاند، "باسمان لەو رێگە و ئامرازانە کرد کە ئێمە بۆ بەهێزکردن و پەرەپێدانانی تواناکانی هێزە ئەمنییەکانی عێراق بەکاریاندەهێنین. بێگومان باسمان لەوەش کرد کە لە داهاتوودا گفتوگۆی تەکنیکی ئەنجامدەین بۆئەوەی نەخشەڕێگەی پەیوەندییەکانی داهاتوومان دیاری بکەین. بۆیە پێموایە پەیوەندیمان لەگەڵ حکومەت و هێزە ئەمنییەکانی عێراق بەهێزە".  لە بەشێکی دیکەی قسەکانیدا جۆن کێربی ئاماژەی بەوە دا، "هیچ پێشبینییەک لەبارەی کاردانەوەی داهاتوومان ناخەمەڕوو، تەنیا ئەوە نەبێت کە ئەگەر وا دانرا پێویستە کاردانەوەیەکمان هەبێت، ئەوا پێکەوە لەگەڵ عێراقییەکان کاردەکەین بۆ ئەوەی لە کاتی دیاریکراوی خۆمان و بەو شێوازەی کە خۆمان هەڵیدەبژێرین هەنگاو بنێین بۆ ئەوەی ئەو ئەنجامە بەدەستبێنین کە خۆمان مەبەستمانە. بێگومان ئەم هێرشانە بەردەوامن، ئەوەش جێگەی نیگەرانییە".   لەبارەی وەڵامدانەوەی هێرشەکان، جۆن کێربی رایگەیاند، "ئێمە لەگەڵ هاوبەشە عێراقییەکانمان لە کارکردنداین و ئەوانیش سەرقاڵی لێکۆڵینەوەن. پێموایە دەبێت ئێمە لێگەڕین ئەوان کاری خۆیان بکەن پێش ئەوەی پەلە لە ئەنجامەکان بکەین و بڕیاربدەین کە دەبێت لە داهاتوودا چی بکەین".