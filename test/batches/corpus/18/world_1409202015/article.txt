کۆمیسیۆنی باڵای مافی مرۆڤی سەر بە نەتەوە یەکگرتووەکان رایگەیاند، لە سێ ساڵی رابردوودا بەهۆی دروستبوونی هێزە سەربازییەکانی هەرێمی راکهین لە میانمار سەتان هەزار موسڵمانی روهینگا لە میانمار ئاوارە بوون و ژمارەیەکیش ئەشکەنجە دراون و کوژراون.   میشێل باخالیت، کۆمیسیاری مافی مرۆڤی نەتەوە یەکگرتووەکان دەڵێت، سەتان هەزار موسڵمانی روهینگا لە میانمار لە دۆخێکی خراپدا دەژین و کێشەی ئاوارەبوونی موسوڵمانەکان لەو وڵاتە و دەرکردنیان لە شوێنی خۆیان هێشتا بە چارەسەرنەکراوی ماوەتەوە.  لە دانیشتنێکی تایبەتی کۆمیسیۆنی مافی مکرۆڤدا لە جنێڤ، نەتەوە یەکگرتووەکان ئاشکرای کرد کە ترسیان لەوەش هەیە هەڵبژاردنی داهاتووی میانمار لە مانگی نۆڤێمبەردا بەبێ بەشداریی موسڵمانەکان بەڕێوە بچێت.  لە ساڵی ٢٠١١ وە ئەو وڵاتە حکومەتێکی شارستانیی بە سەرکردایەتی سان سو شی دامەزراندووە.  لە سێ ساڵی رابردوودا نزیکەی ٧٠٠ هەزار موسڵمانی روهینگا لە میانمارەوە بەهۆی ئۆپەراسیۆنە سەربازییەکانی ناوچەکانی هەرێمی راکهینەوە ئاوارەی بەنگلادیش بوون و نزیکەی ٢٠ هەزاری دیکەش کوژراون.