دۆناڵد ترەمپ، سەرۆکی ئەمریکا لە بانگەشەیەکی هەڵبژاردندا لە ویلایەتی جۆرجیا گوتی، جۆ بایدن خزمەتی خەڵکی دەوڵەمەند و خاوەن بەرژەوەندییە تایبەتەکان دەکات کە دەیانەوێت خوێنی ئەمریکییەکان بمژن، هەربۆیە پارەی زۆری بۆ بانگەشەی هەڵبژاردن دەستدەکەوێت.  سەرۆکی ئەمریکا هۆشداریی دایە ئەمریکییەکان لە سەرکەوتنی بایدن لە هەڵبژاردنی سەرۆکایەتیی ٣ی مانگی داهاتوودا و رایگەیاند، ئەگەر بایدن وەکو سەرۆک هەڵبژێردرێت، ئەوکاتە ئەمریکا وەکو ڤەنزوێللای لێدێت و جارێکی دیکە بەئاسانی چاک نابێتەوە.  دۆناڵد ترەمپ دەڵێت "ئەگەر بایدن بیباتەوە، ئەوکاتە چەپە رادیکاڵەکان ئەم وڵاتە بەڕێوەدەبەن. ئەوان دەیانەوێت لە دەسەڵاتدا بن. خودا یارمەتیی وڵاتەکەمان بدات. ئەگەر شتی وەها رووبدات، ئەوا جارێکی دیکە ناگەڕێینەوە بۆ بارودۆخی ئێستا و ئەمریکا دەبێتە ڤەنزوێللایەکی گەورە. من ماوەی یەک ساڵە ئەم قسەیە دەکەم، بەڵام هیچکات هێندەی ئێستا بە جیددیم نەبووە".  سەرۆکی ئەمریکا ئاماژەی بەوەش کردووە، هەندێک لایەن و هێز لە واشنتن هەن کە رێگری لە جێبەجێکردنی سیاسەتەکانی دەکەن و دەڵێت "ئەو هێزانەی دژی منن لە واشنتن، هەمان ئەو کەسانەن کە بەرپرسن لە هەموو رێککەوتنە بازرگانییە زۆر خراپەکان، هەڵەکانی سیاسەتی دەرەوە و خیانەتی ئەمنیی سنوور".  ئەمەش لەکاتێکدایە، بڕیارە ٣ی تشرینی دووەمی ٢٠٢٠ هەڵبژاردنی سەرۆکایەتیی ئەمریکا بەڕێوەبچێت و تادێت لێدوانەکانی بەربژێرەکانیش لە هەڵمەتەکانی هەڵبژاردن تووندتر دەبن.