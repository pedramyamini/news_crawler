لە کاتێکدا دۆناڵد ترەمپ، سوورە لەسەر رەتکردنەوەی ئەنجامی هەڵبژاردنەکان و تائێستا دانی بەشکستدا نەناوە و داوای سەرلەنوێ جیاکردنەوەی دەنگەکان لە چەندین ویلایەتی ئەمریکا دەکات، سەرچاوەکان باس لە بوونی دوو بۆچوونی جیاواز لە نێو ماڵباتەکەی ترەمپدا دەکەن. لە نێویاندا خانمی یەکەمی وڵات، کە داوای لە هاوژینەکەی کردووە بە شکست رازی بێت و دانیپێدابنێت.  تۆڕی هەواڵی ' سی ئێن ئێن ' ی ئەمریکی ئاشکرایکردووە، میلانیا ترەمپ، هاوژینی سەرۆکی ئەمریکا هانی هاوژینەکەی داوە شکستەکە قبوڵ بکات. ئەو تۆڕە گوتوویەتی میلانیا راستەوخۆ و رووبەڕوو بە ترەمپی گوتووە، پێویستە وازبهێنێت.  هەمان تۆڕی هەواڵیی، ئەوەشی راگەیاندووە کە گارید کۆشنێر، راوێژکار و زاوای ترەمپ، هەمان داوای میلانیای لە ترەمپ کردووە و پەیوەندی پێوەکردووە تاوەکو بە پاشەکشە رازیبکات و پیرۆزبایی لە بایدن بکات.  جیسۆن میلەر، گوتەبێژی هەڵمەتەکەی ترەمپ زانیارییەکانی تۆڕەکەی رەتکردەوە و لە توویتێکدا نووسی، "ئەو چیرۆکە دوورە لە راستییەوە".  سەرچاوە ئەمریکییەکان ئاشکرایانکردووە، هەریەکە لە دۆناڵدی کوڕ و ئیریک، کوڕەکانی ترەمپ بەپێچەوانەی ئەوانیدیکەوە بیردەکەنەوە و هانی باوکیانداوە بۆ تانەدان لە ئەنجامی هەڵبژاردنەکان و ئاگادارکردنەوەی هاوپەیمانەکانی، لەوەی هەڵبژاردنەکان ' ساختەکاری ' یان تێدا کراوە.  تۆڕی ' سی ئێن ئێن ' روونیکردووەتەوە، ئیریک پەیوەندی بە هاوپەیمانەکانی باوکییەوە کردووە و پێیڕاگەیاندوون، هەڵبژاردنەکەیان ' لێدزین '، بەڵێنیشیداوە لە کارکردن بۆ هاندانی باوکی لەپێناو هەڵوەشاندنەوەی ئەنجامی هەڵبژاردنەکان، بەردەوام بێت.  لای خۆیەوە دۆناڵدی کوڕ، وەک ئەوەی ' سی ئێن ئێن ' ئاشکرایکردووە، هەوڵی زۆر دەدات بۆ گوشارخستنە سەر ژمارەیەک لە ئەندامانی پارتی کۆماری لە ئەنجوومەنی پیران، تاوەکو بڵاوکراوە دەربکەن و پشتگیری ترەمپ بکەن و ئەنجامەکانیش رەتبکەنەوە.  بەپێی زانیارییە بڵاوکراوەکانی هەمان تۆڕ، تەنیا کوڕەکانی ترەمپ نین کە داوای گرتنەبەری رێگەی یاسایی دەکەن بۆ هەڵوەشاندنەوەی ئەنجامی هەڵبژاردنەکان، بەڵکو رۆدی جولیانی، پارێزەری تایبەتی ترەمپ و پام پۆندی، داواکاری گشتی پێشووی فلۆریدا، لەگەڵ هەریەکە لە کوڕی لیڤاندۆڤسکی و داڤید بوسی، راوێژکارانی سیاسیی ترەمپ، هەمان بۆچوونیان هەیە و داوای گرتنەبەری رێوشوێنی یاسایی دەکەن.  لە رۆژانی دوای هەڵبژاردنی رۆژی ٣ی ئەم مانگە، دۆناڵدی کوڕ، سەردانی ویلایەتی جۆرجیای کرد و لە کۆنگرەیەکی رۆژنامەڤانیدا سەرکۆنەی جیاکردنەوەی دەنگەکانی لە ویلایەتەکە کرد. کەسانی نزیک لە دۆناڵدی کوڕ، بە ' سی ئێن ئێن ' یان راگەیاندووە، ئەو کۆبوونەوەی تایبەتی کردووە و قسەی لەسەر خۆپاڵاوتن بۆ هەڵبژاردنەکانی داهاتووی ئەنجوومەنی پیران کردووە.  لەلای خۆیەوە، لیندسی گراهام، سیناتۆری کۆماری، رەخنەی لە میدیاکانی ئەمریکا گرت بەهۆی راگەیاندنی سەرکەوتنی جۆ بایدن لە هەڵبژاردنەکان و گوتی، "هەڵبژاردنەکە هێشتا ململانێ لەسەرە" و یەکلانەبووەتەوە.  لیندسی لە پڕۆگرامێکی تۆڕی ' فۆکس نیوز ' قسەی کرد و گوتی، ئەگەری روودانی ' ساختە ' و ' هەڵە ' ئەنجامی هەڵبژاردنەکانیان گۆڕیوە.  سیناتۆرە کۆمارییەکە وایداناوە، بیرکردنەوە لەوەی بایدن هەڵبژاردنەکانی بردووەتەوە کارێکی خراپە، هۆشداریداوە لەوەی ئەو بڕیارە لێکەوتەی ' کارەساتاوی ' لێدەکەوێتەوە.  گراهام دەڵێ: "ئەگەر کۆمارییەکان ئێستا یەکهەڵوێست نەبن و سیستمی هەڵبژاردنی ئەمریکا نەگۆڕن، جارێکی دیکە هیچ بەربژێرێکی کۆماری نابێتەوە، سەرۆکی وڵات". ئەو شەڕکردنی لەسەر ترەمپ بەشەڕکردن لەسەر مێژوو و داهاتووی پارتی کۆماری ناوبردووە.  لیندسی گراهام، پێشتر یەکێکبوو لە بەرهەڵستکارەکانی ترەمپ، لە دوای دەرکەوتنی ئەنجامی هەڵبژاردنەکانەوە، هەست بە ناهەقی بەرامبەر پارتەکەی دەکات و داوای یەکهەڵوێستی دەکات بۆ رەتکردنەوەی ئەنجامەکان. ئەو هەروەها گوتوویەتی سیستمی ئەلیکترۆنی جیاکردنەوەی دەنگەکان لە ویلایەتی میشیگان ' تۆقێنەر ' ە، داوای لە جۆن جەیمس، بەربژێری کۆماری لەو ویلایەتە کردووە، دەستبەرداری مافەکانی نەبێت.  ژمارەیەک لە ئەندامانی پارتی کۆماری، سوورن لەسەرئەوەی لە هەڵبژاردنەکاندا ساختەکراوە، لیندسی گراهام یەکێکە لەوان، ئەو دەڵێ لە ویلایەتی پێنسلڤانیا زیاتر لە ١٠٠ کەسمان دۆزیوەتەوە کە مردوون و دەنگیانداوە. هەربۆیە هەڵبژاردنەکانی بە ' بێسەروبەرەییەکی گەورە ' ناوبردووە.  سێشەممەی پێشوو، دەنگدانی گشتی لە هەڵبژاردنەکانی ئەمریکادا بەڕێوەچوو، سەرچاوە میدیاییەکانی ئەمریکا ئاماژە بەسەرکەوتنی جۆ بایدن، بەربژێری پارتی دیموکراتی لە هەڵبژاردنەکاندا دەدەن، میدیاکان دەڵێن دوای جیاکردنەوەی زۆرینەی دەنگەکان، بایدن ٢٧٩ دەنگی لە کۆمەڵگەی هەڵبژێردا بەدەستهێناوە و بەوەش سەرۆکایەتی وڵاتی بردووەتەوە.