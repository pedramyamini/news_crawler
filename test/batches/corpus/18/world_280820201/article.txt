بڕیارەکەی ئەمریکا دوای ئەوە دێت کە شکستیهێنا لە درێژکردنەوەی قەدەخەی فرۆشی چەک بە ئێران و پێشنیازەکەشی بۆ گەڕانەوەی هەموو سزا نێودەوڵەتییەکان بۆسەر ئەو وڵاتە.  مایک پۆمپەیۆ، وەزیری دەرەوەی ئەمریکا رایگەیاندووە، ئەمریکا پرۆسەیەکی ٣٠ رۆژەی دەستپێکردووە بۆئەوەی هەموو سزاکان بەسەر ئێراندا بسەپێنێتەوە؛ دەشڵێت، وڵاتەکەی سەرکەوتوو دەبێت لە سەپاندنەوەی سزاکانی سەر ئێراندا.  لە توویتێکدا پۆمپەیۆ نووسیویەتی، لە ٢٠ی مانگی ئەیلوولدا ئەمریکا سزاکان بەسەر ئێراندا دەسەپێنێتەوە؛ هەڕەشەی ئەوەش دەکات ئەگەر هەر ئەندامێکی ئەنجوومەنی ئاسایش پێشنیازی لابردنی سزاکانی سەر ئێران بکات، ئەمریکا بەرهەڵستیی دەکات و رێگەی لێدەگرێت.  ئەمە لەکاتێکدایە هەفتەی رابردوو ئەندامانی ئەنجوومەنی ئاسایشی نەتەوە یەکگرتووەکان پێشنیازی ئەمریکایان بۆ سەپاندنەوەی سزا نێودەوڵەتییەکان بەسەر ئێراندا رەتکردەوە. پێشووتریش ئەنجوومەنی ئاسایش رازی نەبوو بە درێژکردنەوەی قەدەخەی فرۆشی چەک بە ئێران.  چاوەڕوان دەکرێت لە ١٨ی مانگی ئۆکتۆبەردا و دوای تەواوبوونی ماوەی قەدەخەی فرۆشی چەک، ئەو سزایە لەسەر ئێران هەڵبگیرێت.