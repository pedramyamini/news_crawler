لە راپۆرتەکەدا لە بەشی تایبەت بە ئێراندا هاتووە، بە گوتەی رێکخراوەکانی مافی مرۆڤ و میدیاکان، حکومەتی ئێران بە جێبەجێکردنی هەندێک لە سزاکانی لەسێدارەدان بە ئەشکەنجە بەردەوامە.  لە بەشێکی دیکەی راپۆرتەکەدا ئاماژە بە لەسێدارەدان، گرتن و سزادانی چەندین چالاکڤانی سیاسی، مەدەنی و وەرزشی و میدیاکاری ئێرانی دراوە.  ئەمریکا هەمیشە هەڵوێستی تووند بووە بەرامبەر کۆماری ئیسلامیی ئێران و دەڵێت، حکومەتی ئێران نەک تەنیا لە ناوخۆ، بەڵکو بە پاڵپشتیی سەربازی لە بەشار ئەسەد و هێزەکانی حیزبوڵڵا، مافی مرۆڤی لە سووریاش پێشێلکردووە.  لەبارەی عێراقیشەوە لە راپۆرتەکەدا هاتووە، گرووپی تیرۆریستی کەتائیبی حیزبوڵڵا، کە راستەوخۆ لەلایەن ئێرانەوە پاڵپشتی دەکرێن لە جێبەجێکردنی لە سێدارەدان بەبێ دادگایی، بێسەروشوێنکردن و پێشێلکردنی مافی کەسانی مەدەنی لە عێراق دەستیان هەیە.  سەرەڕای ئەوەی کە ئیدارەی بایدن بڕیار بوو رێککەوتنی ئەتۆمی زیندوو بکاتەوە، بەڵام تاوەکو ئێستا هیچ هەنگاوێکی کردەیی نەنراوە، بەشێک لە وڵاتە ئەوروپییەکان و رووسیاش داوا لەو دوو وڵاتە دەکەن کە زووتر هەنگاو بەرەو ئەو رێککەوتنە یان رێککەوتنێکی نوێ بنێن.  رێککەوتنی ئەتۆمی ساڵی ٢٠١٥ لەنێوان ئێران و وڵاتانی ٥+١ واژۆکرا، بەڵام دۆناڵد ترەمپ، سەرۆکی پێشووی ئەمریکا لە ساڵی ٢٠١٨ لە رێککەوتنەکە کشایەوە و سزای بەسەر ئێراندا سەپاند، لە بەرامبەریشدا ئێران پابەندبوونی خۆی بە رێککەوتنەکە کەمکردەوە.   بەریتانیا، فەرەنسا و ئەڵمانیا بەشێک بوون لە رێککەوتنە ئەتۆمییەکە لە ساڵی ٢٠١٥، دوای کشانەوەی ئەمریکا هەوڵیانداوە رێککەوتنەکە بە چالاکی بهێڵنەوە و ئێستاش گەشبینن بەوەی جۆ بایدن، سەرۆکی ئەمریکا خواستی ئەوەی هەیە ئەمریکا بگەڕێنێتەوە بۆ نێوی.