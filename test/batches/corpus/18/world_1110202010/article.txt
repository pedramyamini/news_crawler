کانی خوڵام: بۆ تورکیا ترەمپ ببێتەوە بە سەرۆک باشترە  کانی خوڵام، پسپۆڕی پەیوەندییەکانی تورکیا و ئەمریکا دەڵیت، ترەمپ ببێتەوە بە سەرۆک بۆ تورکیا باشترە، چونکە نێوانی ئەو و ئەردۆغان باشە.   ئەو پسپۆڕە لە پەیوەندییەکانی تورکیا و ئەمریکا بە ئاماژەدان بەوەی ترەمپ لە رێکخستنەکانی ئەمریکا لە کاروباری دەرەوەی وڵات و پرسی دادگاکان رازی نییە، دەڵێت، ترەمپ پێیوایە دەبێت دەسەڵاتی زیاتر لە دەستی ئەودا بێت و دەخوازێت هەموویان پرس بەوە بکەن.   کانی خوڵام پێیوایە "ئەردۆغانیش بەهەمانشێوەیە، ئەردۆغان دەڵێ هەموو بڕیارەکان دەبێت لە کۆشکەکەی منەوە دەربکرێت، پەرلەمان لە تورکیا ئەو بەهایەی نەماوە. ئەگەر ترەمپ ببێتەوە بە سەرۆک بۆ ئەردۆغان و تورکیا باشترە".  بەڵام بەگوتەی ئەو پسپۆڕە لە پەیوەندییەکانی تورکیا و ئەمریکا لایەنە چەپەکانی تورکیا پشتگیری لە هەڵبژاردنی جۆ بایدن دەکەن بۆ سەرۆکی ئەمریکا، بەهۆی ئەو پشتیوانییەی کاتی خۆی ئەمریکا لە رۆژئاوای کوردستانی کرد.  ئارش ساڵح: هەڵسوکەوتی تورکیا لەگەڵ بەرژەوەندییەکانی ئەمریکا یەکناگرێتەوە  شارەزایەکی کاروباری ئەمریکا دەڵێ هەوڵەکانی تورکیا لە رۆژهەڵاتی ناوەڕاست بە شێوازێک بووە کە لەگەڵ ئەو ئاراستە گشتییەی ئەمریکا لە ناوچەکە هەیەتی یەکناگرێتەوە، هەر بۆیە ئێستا گۆڕانکاری بەسەر گوتاری مایک پێنس و دۆناڵد ترەمپ دەکرێت لە بەرامبەر تورکیا.  ئارەش ساڵح، شارەزای کاروباری ئەمریکا گوتی، ئەگەری زۆرە ئاراستەی گوتارەکانی پێنس و ترەمپ گۆڕانکاریی بەسەردابێت، چونکە تورکیا لە ماوەی رابردوودا هەوڵەکانی بە شێوازێک بووە کە لەگەڵ ئەو ئاراستە گشتییەی ئەمریکا لە ناوچەکە هەیەتی یەکناگرێتەوە.   ئارەش ساڵح نموونەی بە شێوازی هەڵسوکەوتی تورکیا لە لیبیا و لەنێوان ئازەربایجان و ئەرمینیا، هێنایەوە کە پێیوایە، هەموو ئەوانە کێشەگەلێکن تورکیا دەیەوێت بەو کارە ئیمپراتۆریەتی کۆنی خۆی زیندوو بکاتەوە، یان بەلانیکەم هەژموونی خۆی لەو شوێنانە زیاتر بکات کە ئەمانەش "لەگەڵ بەرژەوەندییەکانی ئەمریکا یەکناگرێتەوە".  کێڵی جێین تۆراس: بایدن دۆستێکی باشترە بۆ کورد  کێڵی جێین تۆراس، شرۆڤەکاری سیاسی وەڵامی پرسیارێکی مەجد نیزامەدین گلی، بەرپرسی نووسینگەی رووداو لە نیویۆرکی دایەوە.  رووداو: بایدن هاوڕێیەکی باشترە لە ترمپ بۆ کوردەکان؟ بەتایبەت ئەوکاتەی تورکیا هێرشی کردەسەر رۆژئاوای کوردستان بایدن و دیموکراتەکان بە تووندی رەخنەیان لە هەڵوێستی ترەمپ گرت.  کێڵی جێین تۆراس: ئەمە پرسیارێکی جوانە، بەڵام وەڵامەکەی ئاسان نییە. ئەوە بڕیارێکی زۆر نائومێدکەر بوو لە لایەن سەرۆکەوە. پێموایە لەڕاستیدا ئەمە روینەدەدا ئەگەر کەسانی چواردەوری ترەمپ لە ئیدارەکەی پێیان بگوتایە کە ئەمە بڕیارێکی هەڵەیە. بەداخەوە سەرۆک ترەمپ پشت بە پەیوەندیی کەسی دەبەستێت، لەوەش دەچێت چەند پەیوەندییەکی تەلەفۆنی لەگەڵ ئەردۆغانی سەرۆکی تورکیا هەبووبێت. دەزانێ کە ئەردۆغانیش ئەجیندای خۆی هەیە. پێموایە کەسانی پەیوەست بە جێبەجێکردنی سیاسەتی دەرەوەی ئەمریکا دەبوو بە ترەمپیان بگوتایە کە ئەوە هەنگاوێکی باش نییە.  رووداو: بەڵام پرسیارەکە لێرەدا ئەوەیە کە کامیان دۆستێکی باشتر دەبن بۆ کورد؟   کێڵی جێین تۆراس: من پێموایە بە دڵنیاییەوە جۆ بایدن هەوڵدەدات بۆ ئەوەی هەموو ئەوشتانەی کە ئیدارەکەی ترەمپ ئەنجامیداوە پێچەوانەی بکاتەوە. بەڵام لە هەمانکاتدا بەڕاستی کێ بەرپرسە لە هەندێک لە کێشەکان لەوێ، دەزانی کە لە سووریا ئاڵۆزییەکی زۆر هەیە، ئەسەد ئەمڕۆ لە دەسەڵاتدا نەدەبوو ئەگەر بەهۆی ئێران و بەشێوەیەک لە شێوەکان رووسیا نەبووایە. ئەگەر ئێمە چارەسەری کێشەی ئێران بکەین، دەسەڵاتی لاواز بکەین، ئەوە ئێران توانای ئەوەی نامێنێ کە خەڵک بنێرێ بۆسوریا یان پشتیوانی لە کەسیک بکات کە خەڵکی خۆی دەکوژێت، ئەمە پرسیارێکی قورسە بەڵام باشە.  رکابەریی دیموکرات و کۆمارییەکان لە ویلایەتە یەکلاکەرەوەکان  سیناریۆکانی دابەشبوونی کورسیی هەڵبژاردنەکانی ئەمریکا و چانسەکانی بردنەوەی هەریەک لە جۆ بایدن و دۆناڵد ترەمپ، لەگەڵ ئەو شوێنانەی کە گۆڕەپانی هەرە تووند و یەکلاکەرەوەن لە نێوان کۆمارییەکان و دیموکراتەکان، هاوکات باڵا دەستی دیموکرات و کۆمارییەکان بەپێی ویلایەتەکان لە گرافێکێکدا رۆژ عەلی زاڵە، بەڕێوەبەی نووسینگەی رووداو لە واشنتن دەیخاتەڕوو.  بەپێی ئەو دابەشبوونەی هەیە لەسەر ئاستی ویلایەتەکان ئەگەر ئێستا لە ئەمریکا هەڵبژاردن بکرێت، جۆ بایدن هیچ خەمی نییە، لە کۆی ٥٣٨ دەنگ ٢٩٠ دەنگ دەباتەوە، کاندیدێک بۆ ئەوەی ببێتە سەرۆک پێویستی بە ٢٧٠ دەنگ هەیە. بەپێی راپرسییەکان بۆ ئەوەی دۆناڵد ترەمپ لەو هەڵبژاردنە بیباتەوە پێویستی بە دەنگی ویلایەتەکانی ئەریزۆنا، تێکساس، فلۆریدا و یەکێکی دیکە لە ویلایەتەکان یان ویستکانسن یان مینسۆتا هەیە.  رۆژ عەلی زاڵە لەم گرافیکەدا بەوردیی باسی دەکات