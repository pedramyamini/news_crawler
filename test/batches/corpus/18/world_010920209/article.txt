لە گوتارێکدا گۆڤارەکە بەرگری لە بڕیاری دووبارە بڵاوکردنەوەی ئەو کاریکاتێرانە دەکات و دەڵێت، "بەشێکە لە مێژوو، مێژووش نە دەکرێت بنووسرێتەوە و نە دەکرێت بسڕێتەوە". هاوکات گۆڤارەکە دەڵێت، لەدوای رووداوەکەوە چەندجارێک داوایان لێکراوە ئەو وێنانە بڵاوبکەنەوە، بەڵام قبووڵیان نەکردووە، نەک لەبەر ئەوەی رێگەپێدراو نەبووبێت، بەڵکو لەبەر ئەوەی دەبوو مانا و مەبەستێکی قووڵی هەبێت و بڵاوکردنەوەی وێنەکان لەو هەفتەی کە دادگاییەکە بەڕێوەدەچێت ئەو مانا دەگەیێنێت.  ئیمانوێل ماکرۆن، سەرۆکی فەرەنسا لە کۆنگرەیەکی رۆژنامەڤانی لە بەیرووت گوتی، ناتوانێت قسە لەبارەی گونجاویی بڵاوکردنەوەی کاریکاتێرەکان بکات، چونکە ئەوان لە فەرەنسا مافی ئازادیی رادەربڕینیان هەیە، دەشڵێت، ئیدانەی بڵاوکردنەوەی کاریکاتێرەکان ناکات، بەڵام داوایکردووە کە هاووڵاتییانی فەرەنسا رێز لەیەکدی بگرن و رێگەبگرن لە رق و کینە.  لە ساڵی ٢٠١٥ لە پاریسی پایتەختی فەرەنسا هێرش کرایە سەر نووسینگەی گۆڤارەکە، تێیدا ١٢ کەس لە نووسینگەی گۆڤارەکە کوژران.  لە رۆژی رووداوەکەدا هێرشێکیش کرایە سەر سۆپەرمارکێتێکی جووەکان لە پاریس، هێرشی سەر گۆڤارەکە لەلایەن دوو براوە بەناوەکانی شەریف و سەعید کواشی ئەنجامدرا، هێرشی دووەمیش لەلایەن کەسێکی ناسراوی دوو براکەوە ئەنجامدرا.  رۆژی چوارشەممە ٠٢ - ٠٩ - ٢٠٢٠، دادگایی ١٤ تۆمەتبار دەستپێدەکات و هەر هەمان رۆژیش بڕیارە گۆڤارە فەرەنسییەکە کاریکاتێرەکان لەسەر پێغەمبەری ئیسلام بڵاوبکاتەوە.  تۆمەتبارانی هێرشی سەر شارلی ئیبدۆ دادگایی دەکرێن  چواردە کەس کە  تۆمەتی هاوکاریکردنی ئەو گرووپە جیهادییەیان لەسەرە، کە پێش پێنج ساڵ هێرشیان کردە سەر باڵەخانەی گۆڤاری شارلی ئیبدۆ و سوپەرماکێتێکی جووەکان لە پاریس، رۆژی چوارشەممە ٢ ـی ئەیلوول دادگایی دەکرێن.   لە ٧ ـی کانوونی دووەمی ٢٠١٥، چەند کەسێکی جیهادی کە دواتر بە "گورگە تەنیاکانی داعش" و "جیهادییەکانی سەر بە قاعیدە"  وەسفکران هێرشیان کردە سەر گۆڤاری کاریکاتێریی شارلی ئیبدۆ و سوپەرمارکێتێکی جووەکان و چەند شوێنێکی دیکەش لە پاریس  و بەو هۆیەشەوە ١٦ کەس لە پاریس کوژران.  هەرچەندە ئەنجامدەرانی هێرشەکە ئەوکاتە لەلایەن پۆلیسەوە کوژرابوون، بەڵام ژمارەیەک کەس تۆمەتبارن بە هاوکاریکردن چەکدارەکان.   داواکاری گشتی فەرەنسا دەڵێت، ئەوانە هاوکاریی لۆجیستی گرووپەکەیان کردووە و چەک و ماددەی تەقەمەنییان بۆ پەیداکردوون. بۆیە رۆژی چوارشەممە ئەو کەسانە لە پاریس دادگایی دەکرێن و دەرفەتیش دەدرێت بە کەسوکاری قوربانیانی هێرشەکان ئامادەی دادگا بن.   هەروەها لاورۆن ریس، بەڕێوەبەری گۆڤارە فەرنسییەکەش لە دادگاییەکە ئامادە دەبێت و لە  دوایین ژمارەی گۆڤارەکەشدا نوسیویەتی کە ئەوان هەرگیز کۆڵ نادەن و واز لە بڵاوکردنەوەی ئەو جۆرە کاریکاتێرانە ناهێنن.   ئەو ١٤ کەسەی کە بڕیارە دادگایی بکرێن، سێ لەوانە هێشتا دەستگیرنەکراون بە غیابی خۆیان داداگیی دەکرێن، کە بریتین لە حەیات بۆمیدیان، کچەدۆستی ئەحمەد کۆلیبالی هێرشکەرەکەی سوپەرمارێتی جووەکان لە پاریس، هەروەها دوو کەسی دیکە کە بە برایان بەلهوشی ناسراون، کە گومان دەکرێت دواتر هەڵاتن بۆ سووریا و عێراق و باس لەوەش دەکرێت هەردووکیان لە هێرشی ئاسمانی هاوپەیماناندا کوژرابن.