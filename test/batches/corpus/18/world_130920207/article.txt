ئالبێرت باوکی هاوژینی چەکدارێکی داعشە، دەڵێت "بۆت نییە پشتگوێیان بخەیت. باشە من چ بەهایەکم هەیە لێرە ئەگەر بێتو کچەکەم پشتگوێ بخەم؛ بەڵام هێشتا بەهیوام کە رۆژێك دێت و ئەوان دەگەڕێنەوە".  بەگوێرەی سەرچاوە بڵاوکراوەکان، زیاتر لە ١١ هەزار کەسی بیانی لە پیاو، ژن و منداڵ لە کەمپەکانی هۆل، رۆژ و عەریشەی پارێزگای حەسەکە لە رۆژئاوای کوردستاندان؛ لەو ژمارەیە نزیکەی ٧٥٠ یان سەر بە وڵاتانی یەکێتیی ئەوروپان، لەنێوانیاندا  ٢٧٠ فەرەنسی هەن، هەموویان لە بارودۆخێكی خراپی تەندروستیدا دەژین و ژیانێكی نالەبار بەڕێدەکەن.  لە ساڵی ٢٠١٩ دا، زیاتر لە ٥٠٠ کەس لە کەمپەکاندا گیانیان لەدەستداوە کە ٣٧١ یان منداڵ بوون.  سابرینا خوشکی چەکدارێکی پێشووی داعشە، دەڵێت "ئەو هەستەم هەیە کە ئەم کەیسە بووەتە کارتی سازشکردن، واتە کورد لە سووریا وەکو کارتی سازشکردن بەکاریدەهێنن، ئەوروپییەکان پێناچێت بیانەوێت ئەو منداڵانەی داعش بگەڕێننەوە، چونکە کێشەی سیاسییان بەدواوەیە و کاریگەریی لەسەر هەڵبژاردنە سیاسییەکانیان دەکات، لەکاتێکدا ئەو منداڵە داماوانە لە بارودۆخێکی زۆر خراپ و پڕ لە نەهامەتیدا دەژین".  لەدوای کۆتاییهاتنی شەڕی داعش لە باغۆز لە مانگی ئاداری ساڵی ٢٠١٩ وە، تاوەکو ئێستا فەرەنسا تەنیا ١٠ منداڵی لە سووریاوە گەڕاندووەتەوە وڵات و هیچ هەڵوێستێکی نوێ بۆ گەڕاندنەوەی منداڵی زیاتر لەلایەن حکومەتی فەرەنساوە پیشاننەدراوە.  ماری دۆسێ، پارێزەر ئاماژەی بەوە کرد "پێموایە هەموو کەسێک بەو باوەڕە گەیشتووە کە بەهۆی لایەنی ئەمنی و مرۆییەوە، گەڕاندنەوەی ئەو منداڵانەی داعش دەبێت رووبدات؛ بەڵام کێشەکە لە فەرەنسا بە سیاسی کراوە، چونکە کەمتر لە دوو ساڵی دیکە هەڵبژاردنی سەرۆکایەتی بەڕێوەدەچێت و ئەم مژارەش بوێریی سیاسیی پێویستە؛ بەڵام لێرە یەک پرسیار گرنگە کە بکرێت، ئایا چ رەوایەتییەکە کە ئەو منداڵانە سێ زستانە لە کەمپدا دەژین کە ١٠ پلە لەژێر سفرە، ئەو منداڵانە هەموویان تووشی هەوکردنی سییەکان دەبن، ئەوە منداڵەکانن کە لەوێ دەمرن".  لە ماوەی یەک ساڵی رابردوودا، حکومەتی فەرەنسا و زۆربەی وڵاتەکانی دیکەی ئەوروپا و جیهان هەڵوێستی خۆیان سەبارەت بە کەیسی ژنەکانی داعش روونکردووەتەوە و رایانگەیاندووە، ئەو ژنانەی کە لە تەمەنی پێگەیشتووییدا بوونەتە ئەندامی داعش، وەکو چەکداری ئەو گرووپە دادەنرێت و دەبێت لە سووریا یان عێراق دادگایی بکرێن و مافی گەڕانەوەیان بۆ وڵاتی خۆیان نییە.