سەرۆکی هەرێمی کوردستان لە بەشێكی دیکەی قسەکانیدا ئاماژەی بەوە دا، لە کۆبوونەوەکەی دوێنێ هەردوولا کۆک بوون لەسەر ئەوەی کە هەڕەشەی تیرۆر. هەڕەشەیەکی جیددیە، سەرۆکی فەرەنسا جەختی لەوە کردووەتەوە کە ئامادەی هاوکاری و پشتگیرییە بۆ عێراق و هەرێمی کوردستان لە چوارچێوەی کۆمەڵگەی نێودەوڵەتی     نێچیرڤان بارزانی لە کۆنگرە رۆژنامەڤانییەکەدا ئامانجی سەردانەکەی بۆ فەرەنسا و ناوەڕۆکی کۆبوونەوەکانی لەگەڵ هەریەک لە ئیمانوێل ماکرۆن سەرۆکی فەرەنسا و ژان ئیف لۆدریان، وەزیری دەرەوە ئەو وڵاتە ئاشکرا کرد.     سەرۆکی هەرێمی کوردستان لەبارەی کۆبوونەوەکە رایگەیاند: "دوێنێ کۆبوونەوەمان هەبوو لەگەڵ جەنابی سەرۆک ماکرۆن دوای ئەوەش لەگەڵ وەزیری دەرەوە. هەروەکو ئاگادارن فەرەنسا رۆڵێکی گەورەی هەیە لە مەسەلەی پشتگیریکردنی عێراق و پشتگیریکردنی هەرێمی کوردستان لە شەڕی داعش و هەروەها هاوکاری مرۆیی و پاڵپشتی سیاسیش".     لە بەشێکی دیکەی قسەکانیدا سەرۆکی هەرێمی کوردستان باسی پەیوەندییەکانی هەرێمی کوردستان و عێراقی کرد و رایگەیاند: "ئەو شێوە مامەڵەی بەغدا لەگەڵ هەرێمی کوردستان، بە هیچ جۆرێک فیدراڵی نییە و لە دونیا نییە. ئەم سیستمە تاوەکو ئێستا لە عێراق جێگیر نەکراوە". هەروەها دەشڵێت: "هەرێمی کوردستان نەک هۆکاری کێشەکان نییە، بەڵکو ئامادەی هاوکارییە بۆ کێشەکانی دیکەی عێراق، هیوادارین ئەو رەشنووسەی هەولێر و بەغدا لەسەری رێککەوتن، دەنگی لەسەر بدرێت".     لە ٥ ـی ئاداری ئەمساڵ پاپا فرانسیس سەردانێکی سێ رۆژەی بۆ عێراق و هەرێمی کوردستان کرد، سەرۆکی هەرێمی کوردستان دەڵێت، "سەرۆکی فەرەنسا پیرۆزبایی لە هەرێم و عێراق کرد بۆ ئەو سەردانەی قەداسەتی پاپا بۆ عێراق و بە تایبەتی بۆ هەرێمی کوردستان، دیاربوو هەفتەی پێشتر بە تەلەفۆن قسەیان کردبوو، زۆر پیرۆزبایی لە هەرێمی کوردستان کرد و پیرۆزبایی لە خەڵکی عێراق کرد بە سەردانێکی زۆر سەرکەوتوو ناوی هێنا".     سەرۆکی هەرێمی کوردستان ئاماژەی بەوە دا کە بابەتی سووریا و پەیوەندییەکانیان لەگەڵ وڵاتە دراوسێیەکان تەوەرانی دیکەی کۆبوونەوەکەی دوێنێ بووە.     دوای پێشەکییەک لەبارەی سەردانەکەی، نێچیرڤان بارزانی وەڵامی چەند پرسیارێکی رۆژنامەڤانانی دایەوە کە ئەمە دەقی پرسیار و وەڵامەکانە:     ئاڵا شاڵی، پەیامنێری رووداو لەبارەی شێوازی سەردانەکە و پێشوازی سەرۆکی فەرەنسا پرسیاری لە نێچیرڤان بارزانی کرد و گوتی: دوێنی لە کۆشکی ئەلیزێ لەلایەن سەرۆک ماکرۆنەوە پێشوازییەکی گەرم و دۆستەنەتان لێکرا، گفتوگۆیەکانتان نزیکەی ٢ کاژێری خایاند زیاتر لەو کاتەی کە لەو کاتەی کە لە پرۆتۆکۆل دیاریکرابوو، بەڕێزتان دەتوانن دوای کۆبوونەوەتان لەگەڵ سەرۆک ماکرۆن چ دڵنیاییەک بدەنە گەلی کوردستان؟ چاوەڕوانی ئێوە لە فەرەنسا چییە؟ بۆ داهاتووی کوردستان و عێراق بە گشتی ئەگەر ئەوان ئامادەبن بۆ چاوەڕوانییەکەتان سەبارەت بە سیستەمی فیدراڵی بۆ چوونی فەرەنسا چی بوو؟     نێچیرڤان بارزانی: فەرەنسا وەکو وڵاتێکی گرنگ لە ئەوروپا و ئەندانی ئەنجوومەنی ئاسایش بە دڵنیاییەوە رۆڵێکی گرنگی هەیە لە سەقامگیریی سیاسی لە ناوچەی رۆژهەڵاتی ناوەڕاست، لەو چوارچێوەیەدا ئێمە چاوەڕێی ئەوە دەکەین فەرەنسا بە تایبەتی ئەوەی من لە جەنابی سەرۆک ماکرۆن دوێنێ بیستم، زۆر بەگەرمی و زۆر بە جیددی هەوڵ دەدات بۆ ئەوەی پێویست بێت بۆ سەقامگیریی سیاسی و ئابووری و ئەمنی لە عێراقدا ئامادەیە یارمەتی بدات.     ئەم پرسە بە رای من بۆ هەرێمی کوردستانیش گرنگە، چونکە کێشەی گەورەی ئێمە چەسپاندنی سیستەمی فیدراڵییە لە عێراق، ئەمە کێشەیەکی گەورەی عێراقە.     لە ساڵی ٢٠٠٣ وە تاوەکو ئێستا ئەو پرسە وەکو خۆی ماوەتەوە و هیچ گۆڕانکارییەکی بەسەردا نەهاتووە، لەبەر ئەوە بۆ ئاییندەیەکی گەشتر بۆ هەموو عێراقییەکان لە چوارچێوەی عێراقیش بۆ هەرێمی کوردستان سەقامگیریی سیاسی بۆ دڵنیابوون لە ئاییندەی گەلی کوردستان بۆ دڵنیابوون لە ئارامی و سەقامگیریی هەموو پێکهاتەکانی کە لە عێراق دەژین، بە کورد و تورکمان و مەسیحی و هەموو پێکهاتەکانی دیکە، پێویست بەوە دەکات ئێمە کاتی ئەوە هاتووە بەشێوەیەکی جیددی دانوستاندن بکەین لەسەر مێزی گفتوگۆ بۆ ئەوەی بتوانین لەیەکدی تێبگەین، یەکەم شت هەڵەکانمان لەکوێ بووە؟ چۆن دەتوانین چاکی بکەینەوە؟ چۆن دەتوانین ئەوەی پێویستە بیکەین بۆ سەقامگیریی هەموو عێراق؟ کێشەی عێراق بە هیچ شێوەیەک لەسەر ئەو بنچینەیە چارەسەر ناکرێت کە کێ ئەمڕۆ بەهێزەو کێ لاوازە.   کێشەی عێراق بەوە چارەسەر دەکرێت بە شێوەیەکی جیددی لەسەرەخۆ لەسەر مێزی گفتوگۆ ئێمە دابنیشین بۆ ئەوەی دڵنیابین لەوەی ئاییندەیەکی گەش بۆ هەموو گەلی عێراق بە کوردستان و هەموو پێکهاتەکانی دیکەی عێراق ئێمە دەتوانین بۆ هەموو گەلی عێراق ئەنجامی بدەین. لەو چوارچێوەیەدا فەرەنسا دەتوانێت بۆ ئەو پرسە یارمەتیدەرێکی جیددی بێت بۆ ئێمە.     دواتر پەیامنێری رووداو پرسیارێکی دیکەی ئاراستەی سەرۆکی هەرێمی کوردستان کرد و گوتی: بەڕێزتان لە کاتێکدا سەردانی فەرەنساتان کرد، کە ژمارەی تووشبووان بە کۆرۆنا لە پاریس لە هەڵکشاندایە و رۆژ بەڕۆژ زیاد دەکات، بەڵام سەردانەکەتان هەر ئەنجامدا.     نێچیرڤان بارزانی: ئەوەش یەکێک لەو شتانەیە کە ئێمە سوپاسی فەرەنسا دەکەین، من پێموایە ئەمە نیشانەی گرنگی سەرۆک ماکرۆن فەرەنسایە بۆ عێراق و هەرێمی کوردستان، کە لەم کاتەدا کە ئێمە دەبینین کۆرۆنا لە هەموو شوێنێک کێشەیەکی زۆر گەورەیە لە هەموو دونیا کێشەیەکی جیددیشە، ئەمە جێگەی پێزانینە و نیشانەیەکە لەوەی گرنگی جەنابی سەرۆک ماکرۆن بۆ سەقامگیری سیاسی و ئەمنی لە عێراقدا.     لە کۆنگرە رۆژنامەڤانییەکەدا چەند پرسیارێکی دیکە ئاراستەی سەرۆکی هەرێمی کوردستان کرا، کە ئەمە دەقەکەیەتی     پرسیار: کۆشکی ئێلیزێ دەڵێت گۆڕانکاری بەسەر رەوشی رۆژهەڵاتی ناوەڕاستدا هاتووە، لە عێراق دەستیپێکردووە و سەرۆک ماکرۆن بە فەرمی بانگهێشتی ئێوەیان کرد. بۆچی ئەو بانگهێشتە لەو کاتەدا؟ ئەمە چوارەمین جارە سەرۆک ماکرۆن پێشوازی لە ئێوە دەکات، هەرچەند ئێستا فەرەنسا بە رەوشێکی خراپی کۆرۆنا تێدەپەڕێت، سەرەڕای ئەوەش ئامادەبوون بۆ ئەوەی پێشوازی لە ئێوە بکەن، لە کاتێکدا ماوەی دوو ساڵە بەهۆی رەوشی کۆرۆنا دیداری سەرۆکەکان لە رێگەی ئۆنلاینەوە بەڕێوەدەچوون.     نێچیرڤان بارزانی: لە دوای رووداوەکانی نێوان هەرێمی کوردستان و عێراق لە ساڵی ٢٠١٧، سەرۆک ماکرۆن رۆڵێکی بنچینەیی هەبوو لە چارەسەرکردنی کێشەی ئێمە لەگەڵ بەغدا، رۆڵی ئیمانوێل ماکرۆن رۆڵێکی دیاربوو، ئەگەر ئەو رۆڵە سیاسییە نەبووایە، کارەکانی ئێمە زۆر زەحمەتتر دەبوون، ئەوان لە کاتێکی زۆر سەختدا رۆڵی خۆیان بینی بۆ سەقامگیریی عێراق و هەرێمی کوردستان و چارەسەرکردنی ئەو کێشانەی لەگەڵ بەغدا هەمانبوو. لە راستیدا ئێمە لە هەر دیدارێکمان سوپاس و پێزانینی خۆمان بۆ ئەوان دووپاتکردووەتەوە بۆ ئەو رۆڵەی ئەوان بینیان لەو کاتەدا.     بە تێڕوانینی من ئێستا سەقامگیری عێراق بۆ هەموو ناوچەکە گرنگە، بۆ ئەوروپا گرنگە، لەو بڕوایەدام هەر لەو چوارچێوەیەدا بانگهێشتی ئێمە بۆ فەرەنسا لەسەر ئەو بنەمایە بووە، بۆ ئەوەی ئەو پرسە زیاتر قسەی لەبارەوە بکرێت، هەروەکو گوتیشم ئێمە تەئکیدمان لەسەر ئەوە کردەوە ئەو دانوستاندن و گفتوگۆیانەی ئێمە بەردەوام دەبن بۆ ئەوەی بگەینە سەقامگیرییەکی سیاسی بۆ ئەوەی خزمەتی هەموو عێراق و ناوچەکە بکات.     باوەڕی من ئەوەیە فەرەنسا بە تایبەتی سەرۆک ماکرۆن لەو رووەوە زۆر جیددیە، هەر هەنگاوێک پێویست بێت بۆ سەقامگیریی سیاسی لە عێراق، بۆ چارەسەرکردنی کێشەکانی عێراق، هەر شتێک پێویست بێت چ نێودەوڵەتی بێت چ لە نێوخۆدا هەنگاوی بۆ دەنێت و ئامادەیە ئەو رۆڵە ببینێت. بێگومان ئەو پرسە تایبەت نییە تەنیا بە هەرێمی کوردستان، ئێمە دوای گەڕانەوەمان ئەو بابەتە لە بەغدا لەگەڵ سەرۆکوەزیرانی عێراق و سەرۆککۆمار و کوتلە سیاسییەکانیش گفتوگۆ و تاوتوێ دەکەین، هیوداراین بگەینە لێکتێگەیشتنێکی هاوبەش بۆ ئەوەی پێکەوە چی بکەین.     پرسیار: فەرەنسا لە سیاسەتی دەرەوەیدا چۆن لە هەرێمی کوردستان دەڕوانێت و لەو رێگەیشەوە چۆن لە رۆژئاوای کوردستان دەڕوانێت؟     نێچیرڤان بارزانی: وەزیری دەرەوەی فەرەنسا پێش ئێستاش وابزانم زیاتر لە ٨ جار سەردانی هەرێمی کوردستانی کردووە، هەم ئەوکاتەی کە وەزیری بەرگری بوو، هەم وەکو وەزیری دەرەوەش. دۆستێکی نزیکی گەلی عێراقە بەشێوەیەکی گشتی و ئاگاداری بارودۆخی کوردستانیشە.     هەرێمی کوردستان بەردەوام سیاسەتێکی هەبووە، ویستوویەتی فاکتەرێک بێت بۆ سەقامگیری و ئارامی ناوچەکە، لەسەر ئەو بنەمایەش پەیوەندی هەرێمی کوردستان لەگەڵ وەڵاتانی دەوروبەر لەسەر ئەو بنەمایە بووە کە هەموو جارێک هەرێمی کوردستان هەوڵیداوە فاکتەرێک بێت بۆ سەقامگیری و ئەمنییەتی زیاتری دراوسێیەکانی، ئەمەشی وەکو پرەنسیپێک کە فەرەنسا و ئەوروپاش ئەمە دەزانێت، هەر لەسەر ئەو بنەمایەش دانوستاندنی ئێمە لەسەر ئەو بنەمایە بووە، کە ئێمە چۆن دەتوانین هاوکاربین، بۆ ئەوەی پێکەوە سەقامگیرییەکی سیاسی زیاتر لە هەموو ناوچەکە بەدیبهێنین، لە سووریا، لە عێراق و شوێنەکانی دیکە.. زیاتر گفتوگۆیەکانی ئێمە لەسەر ئەو بنەمایە بووە. ئێمەش جەختمان لەسەر ئەوە کردەوە کە رۆڵی پۆزەتیڤی هەرێمی کوردستان بەردەوام دەبێت بۆ سەقامگیری و ئارامی هەموو ناوچەکە.     پرسیار: بڕیارە ئەمڕۆ پەرلەمانی عێراق بە مەبەستی پەسندکردنی بوجە کۆببێتەوە، باشترین بژاردە لەبەردەم پەرلەمان چییە بۆ ئەوەی لەو دۆخە دەربچێت؟     نێچیرڤان بارزانی: ئێستا هەرێمی کوردستان کێشە نییە لە تێنەپەڕاندنی بودجە، هەرێمی کوردستان بە تەواوەتی پابەند دەبێت بەو رێککەوتنەی ئێستا کراوە لەگەڵ حکومەتی جەنابی سەرۆکوەزیران مستەفا کازمی، پابەند دەبێت. ئێمەش هیوادارین ئەو پرسە تێپەڕێندرێت و ئێستا کێشە لەسەر هەرێمی کوردستان نییە و کێشەی دیکە هاتوونەتە پێشەوە.     ئێستا ئەوە گرنگە کە گەلی عێراق بزانێت هەرێمی کوردستان لە پرسە بودجە کێشە نییە، بەپێچەوانەوە ئاوەدانکردنەوە و پێشکەشکردنی پرۆژەی خزمەتگوزاری لە شارێکی عێراق لە فاو تاوەکو موسڵ ئێمە وەکو هەرێمی کوردستان پێی خۆشحاڵ دەبین، هەر ئاوەدانییەک لە عێراق بکرێت جێگەی خۆشحاڵی هەرێمی کوردستانە، هەر شارێکی عێراق ئاوەدان بکرێتەوە و خزمەتگوازری تێدا پێشکەش بکرێت، ئێمە وا ئەژماری دەکەین شارێکی کوردستانە. هیوادارین پەرلەمان ئەو پرسە بە جیددی وەربگرێت میللەتی عێراق شایستەی ژیانێکی باشتر و خۆشترە لەو دۆخەی ئێستا تێیدایە، شایستەی ئەوەیە خزمەتگوزاری باشتریان پێشکەش بکرێت، هیوادارین ئەو پرسە لە پەرلەمان تێپەڕێندرێت.     پرسیار: فەرەنسا ئامادەیە لە بواری وەبەرهێنان و ئاوەدانکردنەوە لە عێراق بە گشتی و هەرێمی کوردستان کۆمپانیاکانی رەوانە بکات.     نێچیرڤان بارزانی: بە دڵنیاییەوە پەیوەندییە ئابوورییەکانی نێوان فەرەنسا و عێراق، پەیوەندییەکی مێژووییە. فەرەنسا ئامادەیە هاوکاریی عێراق بکات و ئێستاش وەکو ئاگادارن دەستیپێکردووە، لە رووی مرۆییەوە رۆڵێکی گرنگ دەگێڕن لە هەموو عێراقدا، ئامادەشە ئەو پەیوەندییە ئابوورییە لەگەڵ عێراق زیاتر بکەن بۆ هاوکاریکردنی عێراق.     پرسیار: لە کۆبوونەوەتان لەگەڵ سەرۆک ماکرۆن بە وردی گفتوگۆی چیتان کرد؟ فەرەنسا دەیەوێت چی بۆ هەرێمی کورستان بکات و چی لە هەرێم داوا دەکات؟     نێچیرڤان بارزانی: ئێمە زیاتر باسی بابەتی پەیوەندیی نێوان هەرێمی کوردستان و فەرەنسامان کرد، بە شێوەیەکی گشتی سەرۆک ماکرۆن دەیەوێت بزانێت چ پێویستە، رۆڵی فەرەنسا چۆن بێت بۆ سەقامگیریی سیاسی و ئابووری لە عێراقدا.     هەروەها پەیوەندی ئێمە لەگەڵ وڵاتانی دراوسێ و پرسی سووریامان باسکرد، ئەمانە هەمووی ئەو تەوەرانە بوون کە بە درێژی لەگەڵ جەنابی سەرۆک ماکرۆن قسەمان لەسەری کرد.     پرسیار: هەرێمی کوردستان پابەندی رێککەوتنەکانی دەبێت لەگەڵ بەغدا سەبارەت بە بودجە؟ بۆچی ساڵانە کێشەکانی نێوان هەرێمی کورستان و بەغدا سەر هەڵدەدەنەوە؟     نێچیرڤان بارزانی: من دەپرسم بۆ ساڵانە وایە؟ کێشەیەکی جەوهەری هەیە لە پرسی پەیوەندیی نێوان هەرێمی کوردستان و بەغدا. ئێمە لە عێراقدا سیستەمێکمان هەیە کە فیدراڵییە، دەستوورێکیشمان هەیە کە زۆرینەی گەلی عێراق دەنگیان بۆ داوە، جەوهەری کێشەکە لەوەدایە تاوەکو ئێستا ئەو شێوە مامەڵەیەی کە بەغدا لەگەڵ  هەرێمی کوردستانی دەکات، مامەڵەی سیستەمێکی فیدراڵی نییە، کێشە جەوهەرییەکە لێرەوە دەستپێدەکات.     ئەو شێوازە مامەڵەیەی کە ئێستا بەغدا لەگەڵ هەرێمی کوردستانی دەکات لە هیچ سیستەمێکی فیدراڵی لە دونیادا نییە. بەشێوەیەکی گشتی ئەمە سیستەمە بۆ عێراق شتێکی نوێیە، تاوەکو ئێستا بە تەواوەتی ئەو سیستەمە جێگیر نەبووە.     لە هەموو سیستەمەکانی دونیادا مینحەیەک دەدرێت بە هەرێمەکان، هەرێمەکان پەرلەمانی خۆیان هەیە، لە پەرلەمانی خۆیان ئەو بودجەیە پەسند دەکەن و دوایی دەچێتە بەغدا لەوێش دیسانەوە دەبێت پەسند بکرێت، کەواتە کێشەکە لەوەدایە ئەمە سیستەمە هەڵەیە، چۆنێتی مامەڵەی بەغدا لەگەڵ هەرێمی کوردستان راست نییە بۆ مەسەلەی بودجە. ئەمە دەبێت زوو یان درەنگ چارەسەر بکرێت. هەر لەبەر ئەوەشە ساڵانە ئێمە ئەو کێشەیەمان بۆ دێتە پێش.     ئەوەی کە گرنگە شاندی دانوستاندنکاری حکومەت بە سوپاسەوە زۆر ماندوو بوون، جێگری سەرۆکی حکومەت کاک قوباد و برادەرانی دیکەی کە لەگەڵی بوونە، وەزیری دارایی، تیمی ئەنجوومەنی وەزیران و هەموو ئەو برادەرانە. خودی سەرۆکوەزیران بە بەردەوام... ئەمانە گەیشتوونەتە دەقێک لەنێوان هەردوو حکومەتی هەرێم و حکومەتی ناوەند بۆ چۆنێتی چارەسەرکردنی ئەو بابەتە. ئەوەی ئێمە هیوادارین کە ئەو دەقەی کە هەردوولا لەسەری رێککەوتوون، ناوەرۆکەکەی جێبەجێ بکرێت.     ئەوەی کە گرنگە، زۆر بەداخەوە بە بەردەوام هەوڵی ئەوە دەدرا، وا پیشان بدرێت کە لە تێنەپەڕاندنی پرسی بودجە زیاتر هەڵەی حکومەتی هەرێمی کوردستانە، بەڵام خۆشبەختانە ئەوە روونبووەوە کە ئەوەی کێشە نییە لە بەردەم تێپەڕاندنی بودجە ئەوەیە کە حکومەتی هەرێمی کوردستان بەرپرسیار نییە لە بەرامبەر ئەو پرسە.     هیوادارین بە زووترین کات دەنگ لەسەر دەقی ئەو یاسایە بدرێت، چونکە پرسی بودجە نەک تەنیا بۆ هەرێمی کوردستان بۆ هەموو عێراق گرنگە، بۆ پرسی خزمەتگوزارییەکان، زیاتر پەرەسەندنی شارەکان. هیوادارین بە زووترین کات بودجە لە پەرلەمان تێپەڕێندرێت.     سەردانی نێچیرڤان بارزانی بۆ فەرەنسا و دیداری لووتکە     رۆژی دووشەممە ٢٩ - ٠٣ - ٢٠٢١ نێچیرڤان بارزانی لەسەر بانگهێشتی فەرمیی ئیمانوێل ماکرۆن، سەرۆکی فەرەنسا گەیشتە پاریس، دوێنێ کاژێر ١٤: ٣٠ خولەک لە کۆشکی ئێلیزێ لەلایەن سەرۆکی فەرەنساوە پێشوازییەکی گەرم و دۆستانەی لێکرا، دواتر کۆبوونەوە و باسیان لە میکانیزمی بەهێزکردنی پەیوەندییەکانی نێوان هەولێر و پاریس کرد.  سەرۆکی هەرێمی کوردستان لە تویتێکدا لەبارەی کۆبوونەوەکەیان لەگەڵ سەرۆکی فەرەنسا رایگەیاند، "سوپاسی خۆمم بۆ هاوكاریی بەردەوامی فەرەنسا بۆ هەرێمی كوردستان دووپات كردەوە. ھەروەھا پەیوەندییە دووقۆڵییەكان و كێشە هەنووكەییەكانی عێراق و ناوچەكە تاوتوێکران. "  چاودێرە سیاسییەکان و بەرپرسەکان بە گرنگییەوە لە دیدارەکە دەڕوانن، عادل باخەوان، نووسەر و لێکۆڵەر لەکاتی بەشداریکردنی لە بەرنامەی (گفتوگۆی رۆژنامەنووس)ـی رادیۆی رووداو رایگەیاند، فەرەنسا پێیوایە نێچیرڤان بارزانی دەتوانێت رۆڵێکی گەورە لە سەقامگیریی کۆی عێراقدا ببینێت.  هەروەها عەلی دۆڵەمەری، نوێنەری حکومەتی هەرێمی کوردستان لە فەرەنسا لەبارەی سەردانەکە ئاماژەی بەوەکرد، کە فەرەنسا دەیەوێت ئەو مۆدێلی حوکمڕانییەی لە هەرێمی کوردستان هەیە، بگوازرێتەوە بۆ هەموو عیراق.   پێش ئەم کۆبوونەوەیە، سێجار نێچیرڤان بارزانی و ئیمانوێل ماکرۆن کۆبوونەتەوە. یەکەم کۆبوونەوە لە ٢ - ١٢ - ٢٠١٧ دا بوو لە کۆشکی ئێلیزێ، ئەوەش کاتێک حکومەتی عێراق گەمارۆی بەسەر هەرێمی کوردستاندا سەپاندبوو، بەڵام نێچیرڤان بارزانی توانیی گوشار و گەمارۆکانی سەر هەرێمی کوردستان نەهێڵێت.   دووەم کۆبوونەوەیان لە تەممووزی ٢٠١٩ دا بوو، کاتێک سەرۆکی هەرێمی کوردستان لە کۆشکی ئێلیزێ و لە لایەن ئیمانوێل ماکرۆنەوە پێشوازی لێکرا.     لە ٢ی ئەیلوولی ٢٠٢٠ یشدا سەرۆکی فەرەنسا سەردانی عێراقی کرد و لە بەغدا لەگەڵ نێچیرڤان بارزانی کۆبووەوە.