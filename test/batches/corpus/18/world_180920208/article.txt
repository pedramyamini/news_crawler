کلیمۆنت بۆن، وەزیری حکومەتی فەرەنسا بۆ کاروباری یەکێتیی ئەوروپا رایگەیاند، ئەگەر تورکیا بەردەوام ئاسایش و سەروەریی وڵاتانی یەکێتیی ئەوروپا بخاتە مەترسییەوە، ئەوا دەبێت سزادانی ئەو وڵاتە یەکێک بێت لە بژارەکانی یەکێتییەکە.  راگەێندراوەکەی فەرەنسا لە چوارچێوەی پشتگیریکردنی وڵاتی قوبرس دێت کە داوای لە یەکێتیی ئەوروپا کردووە سزای تورکیا بدەن ئەگەر بێتو ئۆپەراسیۆنەکانی گەڕان و پشکنین بەدوای سەرچاوەکانی گاز لە ناوچەی رۆژهەڵاتی دەریای نێوەراستدا بەردەوامبن.  لەدوای کۆبوونەوەی لەگەڵ وەزیری دەرەوەی قوبرس، کلیمۆنت بۆن رایگەیاند، "ئێمە وەک حکومەتی فەرەنسا پێمانوایە دەبێت یەکێتیی ئەوروپا ئامادەی چالاککردنی سەرجەم رێگە و ئامرازەکانی بەردەستی بێت، لەوانەش سەپاندنی سزاکان بەسەر تورکیادا".  بۆن جەختی لەوە کردەوە کە پێویستە سەرجەم ٢٧ وڵاتە ئەندامەکەی یەکێتییەکە سزادانی تورکیا بەشێک بێت لەو بژارانەی بەردەمیان.  لە وەڵامی رەتکردنەوەی تورکیا بۆ وەستاندنی پرۆسەکانی گەڕان و پشکنین بەدوای گاز لە رۆژهەڵاتی دەریای نێوەڕاست کە یۆنان بە بەشێك لە ناوچە دەریاییەکانی خۆی دایدەنێت، بڕیارە یەکێتیی ئەوروپا لە ماوەی چەند رۆژێکی داهاتوودا لووتکەی تایبەت بەو مژارە ببەستێت.