ئەو هەنگاوەی سەرمایەدارە ئەمریکییەکان بە گرنگ لێکدانەوەی بۆ دەکرێت و دەگوترێت کاریگەریی لەسەر ئەنجامی هەڵبژاردنەکان دەبێت، ئەمەش بەپێی ئەوەی کە فلۆریدا یەکێکە لە ویلایەتە هەرە گەورەکانی ئەمریکا و ژمارەیەکی زۆری دەنگدەری تێدایە.  "لیژنەی گەڕاندنەوەی مافەکان لە فلۆریدا" رایگەیاند، ئەو پارەیەی بۆ دانەوەی قەرزەکانی ئەو زیندانیانە کۆکردووەتەوە کە ماوەی بەندکردنیان کۆتایی هاتووە و ئازادبوون.  بەگوێرەی یاسایەک کە لەم دواییانەدا لە ویلایەتی فلۆریدا کاری پێدەکرێت، ئەو تاوانبارانەی کە ماوەی بەندکردنیان تەواوکردووە و ئازادبوون، بەڵام قەرزدارن، ناتوانن دەنگ بدەن تاوەکو هەموو قەرز و پێبژاردنەکانیان دەدەنەوە.  هەندێک لەو زیندانیانە دەیان هەزار دۆلار قەرزدار ببوون و زۆربەیان توانای دانەوەیان نەبوو.  یاسا نوێیەکەی فلۆریدا رێگەی دەنگدان لە نزیکەی ٧٥٠ هەزار کەس دەگرێت، زۆربەیان ئەوانەن کە بە رەچەڵەک ئەفریقی یان لاتینین.  لە دیارترین ئەوانەشی بەشدارییان لە هەڵمەتی کۆکردنەوەی پارەکەدا کردووە، مایکڵ بلومبێرگ، ملیاردێر و سەرۆکی شارەوانیی پێشووی نیویۆرکە کە ئەمساڵ هەوڵیدا ببێتە بەربژێری دیموکراتەکان بۆ هەڵبژاردنی سەرۆکایەتیی ئەمریکا، بەڵام کێبڕکێکە بە شکستی ئەو و بردنەوەی جۆ بایدن کۆتاییهات. هەروەها زیاتر لە ٤٤ هەزار کەسی دیکەش لە سەرانسەری ئەمریکا لە هەڵمەتەکە بەشدارن.