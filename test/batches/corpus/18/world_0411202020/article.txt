جۆرجیا، پەنسلڤانیا، نۆرت کارۆلیناو میشیگن  ئەو ویلایەتانەن کە دۆناڵد ترەمپ بە پەرۆشەوە چاوەڕێی  تەواوبوونی ژماردنی دەنگەکانیان دەکات تاوەکو دڵنیابێت لە بردنەوە، چونکە تاوەکو ئێستا جگە لە ویسکۆنسن، لەو چوار ویلایەتە لە پێشە.  لە جۆرجیا ٩١ % ی دەنگەکان هەژمارکراون و بەربژێرە کۆمارییەکەش بە دوو خاڵ لەپێش رکابەرە دیموکراتەکەیە. میشیگن هێشتا لە کێبڕکێدایە، چونکە تەنیا ٦٨ % ی دەنگەکانی ئەو ویلایەتە جیاکراونەتەوە، بەڵام لەوێش ترەمپ نزیکەی ٨ خاڵ لەپێش بایدنە.  بەڵام لە نۆرت کارۆلینا تاڕادەیەک سەرکەوتنی ترەمپ نزیکە، چونکە دوای جیاکردنەوەی ٩١ % ی دەنگەکان، ترەمپ بە ٢ خاڵ پێش بایدن کەوتووە. لە پەنسلڤانیاش دوای جیاکردنەوەی ٧٤ % ی دەنگەکان، دۆناڵد ترەمپ بە جیاوازییەکی زۆر پێش رکابەرەکەی کەوتووە و ١٢ خاڵ پێشکەوتووە.  ئەوەی ئێستا هۆکاری یەکلایینەبوونەوەی تەواوەتی دەنگەکانە، جیاکردنەوە و ژماردنی ئەو دەنگانەیە کە لە رێگەی پۆستەوە دراون، کە پێدەچێت بەشێکی زۆری ئەو دەنگانە بۆ جۆ بایدنی دیموکرات بێت، چونکە بەشی زۆری ئەوانەی بە پۆستە دەنگیان داوە لایەنگری دیموکراتەکان بوون.    رکابەرییەکەی ئەنجوومەنی پیران  لەپاڵ هەڵبژاردنی سەرۆکایەتیدا، دیموکراتەکان هەوڵیان دەدا تاوەکو دوو ساڵی داهاتوو زۆرینەی ئەنجوومەنی پیرانیش بەدەستبهێنن، بەڵام بەپێی ئەو ئەنجامانەی تاوەکو ئێستا بەردەستن، لەکۆی ئەو ٣٥ کورسییەی ئەنجوومەنی پیران کە هەڵبژاردنیان بۆ دەکرێت، دیموکراتەکان ١٢ کورسییان بردووەتەوە، بەڵام  کۆمارییەکان ١٧ کورسییان مسۆگەر کردووە. سەرەڕای ئەوەش هێشتا دیموکراتەکان هیوایان ماوە، چونکە کۆمارییەکان ٢٣ کورسییان لەنێو ئەو کێبڕکێیەدا هەیە.  دیموکراتەکان تەنیا ١٢ کورسییان لە کێبڕکێدا بوو، تاوەکو ئامادەکردنی ئەم هەواڵە ١٢ کورسییەکەی خۆیان بەدەستهێناوەتەوە، ئێستاش چاویان لەوەیە لانیکەم ٤ کورسی دیکە بەدەستبهێنن بۆ ئەوەی لە ئەنجوومەنی پیران ببنە زۆرینە.  بەڵام کۆمارییەکان کە ٢٣ کورسییان لە کێبەرکێدایە، تاوەکو ئێستا ١٧ کورسییان یەکلاییکردووەتەوە، ئێستاش ٦ کورسی دیکە ماوە یەکلایی ببنەوە، بۆیە هەریەک لە پارتەکان پێوستیان بە بردنەوەی ٤ کورسی دیکەیە، بەڵام ئەگەر هەریەکەیان لەو ٦ کورسییە یەکی ٣ کورسی ببەنەوە و ببێتە ٥٠ بە ٥٠ ئەوکاتە پارتی براوەی هەڵبژاردنی سەرۆکایەتی لە ئەنجوومەنی پیرانیش دەبێتە زۆرینە.  دۆستەکەی ترەمپ لە بەریتانیا: ترەمپ دەبێتەوە سەرۆک  نایجڵ فاراژ، سەرکردەی پارتی برێکزیتی بەریتانیا دەڵێت ئەوەی ئێستا دەبینرێت لە هەڵبژاردنی سەرۆکایەتی ئەمریکا بردنەوەی دۆناڵد ترەمپ بەربژێری کۆمارییەکانە.  فاراژ سەبارەت بە هەڵبژاردنی سەرۆکایەتیی ئەمریکا و دوای ئاشکرابوونی بەشێکی ئەنجامەکانی ئەو هەڵبژاردنە، گوتی جارێکی دیکە ترەمپ میدیا و دەزگاکانی راپرسی سەرسام کردەوە و پێچەوانەی پشێبینییەکانی ئەوان هەڵبژاردنی سەرۆکایەتی بردووەتەوە، بەڵام هێشتا بە تەواوەتی دڵنیا نین. فاراژ دەشڵێت "ئاماژەکان بۆ ئەوە دەچن کە ترەمپ بتوانێت دەنگی زیاتر لە ٢٧٠ ئەندامی ئەنجوومەنی هەڵبژاردن بباتەوە و بۆ جاری دووەم ببێتەوە سەرۆکی ئەمریکا".  فاراژ، کە پێشووتر سەرۆکی پارتی سەربەخۆی بەریتانی بووە و یەکێک بوو لەوانەی پشتیوانی لە چوونەدەرەوەی بەریتانیا دەکرد لە ئەوروپا، یەکێکە لەو سیاسەتڤانە بەریتانیانەی کە وەک پشتیوانێکی ترەمپ دەناسرێت. فاراژ پێش بەڕێوەچوونی هەڵبژاردنەکانیش، گوتبووی کە ترەمپ دەتوانێت لە ویلایەتە ناجێگیرەکانی وەک فلۆریدا و جۆرجیا سەرکەوتن بەدەستبهێنێت.  لە ساڵی ٢٠١٦ دۆناڵد ترەمپ چەند رۆژێک دوای بردنەوەی هەڵبژاردنی سەرۆکایەتی ئەمریکا، داوای لە تێریزا مای سەرۆکوەزیرانی پێشووی بەریتانیا کردبوو، کە نایجڵ فاراژ بکاتە باڵیۆزی بەریتانیا لە ئەمریکا و گوتبووی "فاراژ دەتوانێت کارێکی مەزن بکات".