لە راپۆرتەکەدا هاتووە: "لە نێوان ٧ هەزار تا ١٥ هەزار چەکداری سووری، لە رێگەی تورکیاوە چوونەتە ناو لیبیاوە، بۆ شەڕکردن لەپاڵ هێزەکانی حکومەتی ویفاق بە سەرۆکایەتی فایز سەراج بۆ شەڕکردن دژ بە هێزەکانی خەلیفە حەفتەر".  بەگوێرەی راپۆرتەکە چەندین ئەندامی نەتەوە یەکگرتووەکان، دڵەڕاوکێی خۆیان لەبارەی گەیشتنی هەزاران تیرۆریستی رێکخراوەکانی ' داعش و قاعیدە ' لە رێگەی تورکیاوە بۆ لیبیا، لەپێناو پشتگیری حکومەتی ویفاق دەربڕیوە.  لە راپۆرتەکەدا هاتووە کە هێشتا دیار نییە، ئاخۆ ئەو شەڕکەرە سوورییانە، لە بنەمادا ئەندامی ئەو گرووپە چەکدارییە تیرۆریستییانەن کە ناویان لە لیستی سزاکانی سەر سووریادا هەیە یان نا. لە کاتێکدا رێکخراوی داعش هێشتا توانای مانەوەی هەیە و قاعیدەش شوێنپێی خۆی لە کۆمەڵگە بچووکە ناوخۆییە پڕ لە ململانێکاندا قایمتر دەکات.  راپۆرتەکەی ئەنجوومەنی ئاسایش ئاشکرای دەکات "چەند سەد شەڕکەرێکی داعش لە لیبیادا هەن"، ئەمەش بەپشتبەستن بەو راپۆرتانەی لیژنەکانی سەر بە ئەنجوومەنە نێودەوڵەتییەکە ئامادەیانکردووە. بەڵام ئاماژەی بەوەشداوە کە یەکێک لە وڵاتە ئەندامەکان ئاشکرایکردووە "ژمارەی تیرۆریستەکان لە ناو لیبیادا دەگاتە ٤ هەزار کەس".  هەینی رابردوو، لیوا ئەحمەد مسماری، گوتەبێژی سوپای نیشتمانیی لیبیا، ئاشکرایکرد "تورکیا ژمارەیەکی دیکەی بە کرێگیراوی سووریای بۆ شاری میسراتە گواستووەتەوە". ئەو گوتی: "ئەوە پێشێلکارییەکی ئاشکرای بڕیارە نێودەوڵەتییەکانە، بۆ ئاساییکردنەوە و راگرتنی شەڕ، هەروەها شکاندنی بڕیارەکانە کە رێگریدەکات لە  چەکدار و بەکرێگیراوی بیانی لەسەر خاکی لیبیادا".  مسماری زیاتر دەڵێت تورکیا پشتگیری لە تیرۆر و تاوان دەکات لە لیبیادا و کاردەکات بۆ بەدیهێنانی خەونەکانی لە کۆنترۆڵکردنی وڵات و دەستگرتن بەسەر سەرچاوەکانیدا، لە کاتێکدا جیهان دانیشتووە و تەنیا تەماشا دەکات.  مسماری هەروەها گرتەیەکی ڤیدیۆیی لە ماڵپەری فەرمیی خۆیدا بڵاوکردەوە، کە ژمارەیەک چەکداری سووری پێشاندەدات لە نێو فڕۆکەیەکی سڤیلی سەر بە هێڵی ئاسمانیی لیبیا، لە رێگادان بەرەو ئەو وڵاتە.  لەهەمان چوارچێوەدا، بەر لە دە رۆژ، وەزارەتی بەرگریی ئەمریکا (پێنتاگۆن)، لە راپۆرتێکدا تورکیای بە ناردنی ٤ هەزار بەکرێگیراوی سووری بۆ لیبیا لە ماوەی سێ مانگی یەکەمی ئەمساڵدا تۆمەتبارکرد.   پێنتاگۆن لە راپۆرتە تایبەتەکەیدا لەبارەی پرۆسەکانی لەناوبردنی تیرۆر، دەڵێت: "تورکیا پارەی داوە و بەڵێنی وڵاتینامەی بە هەزاران چەکدار داوە، لە بەرامبەر بەشداریکردن لە شەڕی لیبیادا، لە پاڵ حکومەتەکەی ویفاق لە تەرابلوس".  راپۆرتە ئەمریکییەکە دەڵێت لە کۆتایی نیسانی رابردوودا ٣٠٠ چەکداری سووری گەیشتوونەتە لیبیا، تورکیا هەروەها لە هەمان ماوەدا، ژمارەیەکی نەزانراو لە سەرباز و کەرەستە جەنگییەکانی خۆی لەسەر خاکی لیبیادا بڵاوەپێکردووە.  لەلای خۆیەوە، رامی عەبدولڕەحمان، سەرۆکی روانگەی مافەکانی مرۆڤ لە سووریا، بەر لە دوو رۆژ ئاشکرایکرد کە شەش هەزار چەکدار لە لیبیاوە گەڕاونەتەوە سووریا، دوای ئەوەی کرێیەکانی خۆیان وەرگرتووە و گرێبەستەکانیان تەواو بووە.   ئەو ئاشکرایکردووە ژمارەی ئەو سوورییانەی لە رێگەی باڵەفڕخانەکانی میسراتە و تەڕابلوسەوە، گەیشتوونەتە لیبیا ١٦ هەزار و ٥٠٠ چەکدارە.  عەبدولڕەحمان دەڵێت تووندڕەوەکان لە هەڵگرانی وڵاتینامەی ئەوروپی و باکووری ئەفریقیا، بەهەمانشێوە لە رێگەی خاکی لیبیاوە گەیشتوونەتە ئەوروپا، دوای ئەوەی خاکی تورکیایان بڕیوە بەرەو لیبیا لەپێناو شەڕکردن لەپاڵ هێزەکانی حکومەتی ویفاق.   ئەو روونیدەکاتەوە کە "لە نێو سوورییەکاندا تێیاندایە کە لەپێناو پارەدا رووی لە لیبیا کردووە، دوای ئەوەی شەڕی ناوخۆی وڵاتەکەی خۆیان ژیانی لێتێکدان. هەندێکیشیان هەیە لەبەرئەوەی کە بڕوای بە پرۆژەکەی تورکیا و سەرۆکی ئەو وڵاتە هێناوە، رووی لە لیبیا کردووە".  رامی ئاشکرایکردووە تائێستا ٤٨١ چەکداری سووری لە لیبیادا کوژراون کە لە نێویاندا ٣٤ منداڵ هەن.  سەرچاوە هەواڵییەکان ئاشکرایانکرد، لە دوو رۆژی رابردوودا، تورکیا رێڕەوێکی دیکەی بۆ ناردنی بەکرێگیراوەکان بۆ لیبیا بەکارخستووە کە بریتییە لە ناردنی سەدان کرێگرتەی سۆماڵی بۆ لیبیا، بۆ هەمان مەبەستی شەڕکردن لەپاڵ حکومەتەکەی سەراج.  رۆژنامەی "سۆماڵی گاردیان"ی ناوخۆیی سۆماڵ دەڵێت، زیاتر لە دوو هەزار سۆماڵی، پەیوەندییان بە حکومەتی تەڕابلوسەوە کردووە، چاوەڕێن بەسەر بەرەکانی شەڕدا دابەش بکرێن. رۆژنامەکە ئاشکرایکردووە، زۆرینەی ئەو سۆماڵییانە  لەبەر بێکاری و بێپارەیی بەو کارە رازین.