لۆکاشینکۆ، کە ماوەی زیاتر لە چارەکە سەدەیەکە لەسەر دەسەڵاتە، لەلایەن هێزە ئۆپۆزیسیۆنەکانی وڵاتەکەیەوە، بە تەزویکردنی ئەنجامی هەڵبژاردنەکان تۆمەتبار دەکرێت. لە کاتێکدا ئەو کە بە "دوا دیکتاتۆری ئەوروپا" ناودەبرێت، ئامادەنییە ملکەچی داواکاریی خۆپێشاندەران بێت، کە داوای دووبارەکردنەوەی هەڵبژاردنەکان و چاودێرانی نێودەوڵەتی دەکەن بەسەر هەڵبژاردنەکانەوە، جیا لە بەجێهشتنی دەسەڵات.  لۆکاشینکۆ لە چەند هەفتەی رابردوودا، بەتووندی دژبەرانی دەسەڵاتەکەی سەرکوتکرد، هەموو هەوڵێکی دوورکەوتنەوە لە کورسی دەسەڵاتی رەتکردەوە. ئێستا دۆخەکە لەو وڵاتەدا لە لێواری تەقینەوەیەکی گەورەدایە، لە کاتێکدا نزیکەی هەموو رێکارە ئاساییەکانی ژیان ئیفلیج بوون و خۆپێشاندان و ناڕەزایەتی بەردەوامە. بەردەوامیش خۆپێشاندەران رووبەڕووی گرتن و بێسەروشوێنکردن دەبنەوە.  هەفتەی پێشوو، ئاراستەی رووداوەکانی بیلاڕووسیا، بە ئاراستەی کاردانەوە لەلایەن رووسیاوە گۆڕان، بەتایبەت کە سەرۆکی رووسیا قسەی لەسەر دۆخی وڵاتەکەی دراوسێی کرد. قسەکانی پووتین لەبارەی بیلاڕووسیاوە، مەترسی دەستتێوەردانی رووسیای لە دۆخی بیلاڕووسیادا هێناوەتە ئاراوە، لە کاتێکدا ترس هەیە لەوەی چارەنووسی ئەو وڵاتە، هاوتای دوورگەکانی کریمیا بێت کە چەند ساڵێک لەمەوبەر، رووسیا بەبەرچاوی کۆمەڵگەی نێودەوڵەتییەوە، لە ئۆکراینای دابڕی و خستییە نێو سنوورەکانی خۆیەوە.  سەرکردەکانی یەکێتیی ئەوروپا، کە ساڵانێکی بەرچاوە گێرمە و کێشەیان لەگەڵ "دوا دیکتاتۆری ئەوروپا"دا هەیە، رێککەوتنی وەزیرانی دەرەوەیان راگەیاند بۆ چەسپاندنی سزا بەسەر بەرپرسانی بیلاڕووسیا. ئەوان ئەنجامی هەڵبژاردنەکانی ٩ی ئەم مانگەی وڵاتەکەیان رەتکردەوە، هەروەها جۆزیڤ بۆریل، بەرپرسی سیاسەتەکانی دەرەوەی یەکێتییەکە، داوای لە رووسیا کرد دەست نەخاتە ناو کاروباری بیلاڕووسیاوە.  ئەم هەنگاوانەی سەرکردە ئەوروپییەکان، هاوکات بوو لەگەڵ دروستکردنی هێزێکی یەدەگی لەلایەن رووسیاوە، بۆ هاوکاریکردنی دەسەڵاتی بیلاڕووسیا. پووتین دووپاتیکردەوە کە ئەو هێزە، دەستوەرناداتە ناو کاروباری بیلاڕووسیاوە، تا ئەوکاتەی دڵنیا نەبێت لەوەی کەسە تووندڕەوەکان (مەبەست لێی خۆپێشاندەرانی وڵاتەکەیە) سنووری خۆیان نەبەزێنن و دەستنەکەن بە کاری دزی و تاڵانی.  سەرۆکی رووسیا کە قسەی بۆ کەناڵی "رووسیا ١ " دەکرد لەبارەی دۆخی دراوسێکەیەوە، گوتی: "لۆکاشینکۆ داوای لێکردم هێزێکی یەدەگی لە ئەفسەرانی نەهێشتنی ئاژاوە بۆ دروست بکەم، منیش ئەوەم کرد". زیاتر گوتی: "بەڵام ئێمە لەسەر ئەوە رێککەوتووین کە تا لەگرێژنەدەرنەچوونی دۆخەکە لەوێ، ئەو هێزە بەکارناهێنین".  سەرۆکی رووسیا، ئاشکرایکرد وڵاتەکەی ناتوانێت لە رووداوەکانی بیلاڕووسیادا بێدەنگ و تەماشاچی بێت و هەڵوێستی رووسیا "دانبەخۆداگرتن و بێلایەنییە" لە کاتێکدا وەک ئەو گوتی "هەندێک لایەنی دەرەکی، هەوڵدەدەن کاریگەریی لەسەر رووداوەکانی ئەو وڵاتە دابنێن، لەپێناو بەرژەوەندییە سیاسییە دیاریکراوەکانی خۆیاندا".  قسەکانی پووتین و هەڵوێستی یەکێتی ئەوروپا، بەرەو تووندبوونەوەی زیاتری ململانێی نێوان هەردوولا لەسەر خاکی بیلاڕووسیا دەخوێندرێنەوە، بەتایبەت کە پێشتر ئەو وڵاتە، پەرژینی نێوان هەردوو هێزەکە بووە، هاوکات بیلاڕووسیا بۆ هەنگاوە ستراتیژییە ئایندەییەکانی هەردوولا، جێگەی بایەخ و گرنگییە.  هەنگاوەکەی مۆسکۆ بۆ دروستکردنی "هێزی یەدەگی ئاسایشپارێز" بۆ هاوکاریی حکومەتی لۆکاشینکۆیە لەپێناو مانەوە لەدەسەڵات، لە کاتێکدا رۆژئاواییەکان، هەوڵدەدەن لە رێگەی گوشارەکانی ئۆپۆزیسیۆنی وڵاتەکەوە، هەوڵەکانی لابردنی لۆکاشینکۆ بەهێزتر بکەن. بەڵام ئەوکات ئەو هەنگاوە، رێگەی دەستتێوەردانی رووسیا لە وڵاتەکەدا دەخاتە سەرپشت.  چاودێران پێیانوایە باهۆزی گۆڕانکارییەکان و رووداوە خێرا و دراماتیکییەکان لە بیلاڕووسیادا تازە دەستیپێکردووە، دیاریش نییە لە کۆتاییدا لە کوێدا و چۆن دەنیشێتەوە.  بیلاڕووسیا بۆ حکومەتی پووتین، بە "دیواری پێشەوە"ی رووبەڕووبوونەوەی هەژموونی یەکێتیی ئەوروپا بەسەر ناوچەی رۆژئاوای رووسیادا دادەنرێت. ناوچەکە پێگەیەکی جوگرافی گرنگی لە نێوان هەردوو لایەنی بەهێز "رووسیا و ناتۆ"دا هەیە. ناتۆ کە ساڵانی پێشوو هەنگاوی فراوانخوازانەی لەسەر سنوورەکانی رووسیا ناو و خۆی گەیاندە سێ دەوڵەتی ناوچەی بەڵتیک "ئیستۆنیا، لاتیڤیا و لیتوانیا ' بەرلەویش پۆڵەندا، خەونی دابڕینی دەستی مۆسکۆی بەسەر ئەو ناوچانەدا هەیە. چونکە بەربڵاوبوونی زیاتری ناتۆ بەرەو بیلاڕووسیا، پەیوەندیی رووسیا بە کەناراوەکانی دەریای بەڵتیکەوە بێهێز دەکات و مۆسکۆ و سانپێترسبۆرگ و زۆربەی ناوچەکانی رۆژئاوای رووسیا، لە رووی ستراتیژییەوە لە ناوچەکەدا لاواز دەکات.  رووسیا ترسی لەوە هەیە، بیلاڕووسیا ببێتە هاوپەیمان یان پێگەیەکی دیکەی ناتۆ لەسەر سنوورەکانی و لەوێش، هاوشێوەی وڵاتەکانی دیکەی باڵکان، ناتۆ سیستمی زانیارییە سیخوڕییەکان و سیستمی قەڵغانی بەرگری بڵاوە پێبکات، وەک ئەوەی پێشتر لە پۆڵەندا و چیک کردوویەتی.  رووسیا لای خۆیەوە ناتوانێ رووداوەکانی بیلاڕووسیا، نادیدە بگرێت. ناتوانرێ بزاوتی میللیی بیلاڕووس بە دۆخی رووسیاوە نەبەسترێتەوە، چونکە هەردوو دەوڵەت مێژوویەکی درێژیان پێکەوە هەیە و گەلانی هەردوو وڵات لەیەکترییەوە نزیکن، ئەمەش بەهۆی بوونی بنەچەی هاوبەشی سلاڤی لە نێوان هەردوو گەلدا. جیا لەوەش دەکرێ ئەنجامەکانی بزاوتە ناڕازییەکەی بیلاڕووس، رەنگدانەوەی لەسەر دۆخە نائارامەکەی ناوخۆی رووسیا هەبێت. هەروەها هاندەری زیاتری رووسەکان بێت بۆ رژانە سەر شەقام و درێژبوونەوەی ناڕەزایەتییەکانی ناوچەی خابارۆڤسک، لەوپەڕی رۆژهەڵاتی رووسیا بۆ ناوچەکانی دیکەی ئەو وڵاتە. لە کاتێکدا رووسیا لە ناوخۆ و دەرەوە بە سەرکوتکردنی ناڕازییان و ژەهرخواردکردنی سەرکردەکانی ئۆپۆزیسیۆن تۆمەتبار دەکرێت.  خاڵە لێکچووەکانی نێوان هەردوو وڵات زۆرن، لە کاتێکدا لە رووی سیاسیشەوە، پووتین هەنگاودەنێت بۆ دروستکردنەوەی لۆکاشینکۆیەکی دیکە لەخۆیدا. هەرچەندە لە رووی ئابوورییەوە هەنگاوەکانی سەرۆکی رووسیا، لە هاوتا بیلاڕووسییەکەی زۆر جیاوازن.  لە رووی ئابوورییەوە، لۆکاشینکۆ، کە وڵاکەی یەکێکبوو لە دەوڵەتە پاشماوەکانی یەکێتیی سۆڤیەت، سیاسەتی ئابووریی وڵاتەکەی ٢٧ ساڵ لەمەوبەر، لەسەر درێژەپێدانی سیستمی شیوعیەت دامەزراند. ئەو رێگەینەدا بەتایبەتکردنی کارگەکان و دامەزراوە بەرهەمهێنەرە گەورەکانی، پاشماوەی یەکێتی سۆڤیەت لە وڵاتەکەدا رووبدەن، ئەو سیاسەتێکی تێکەڵی لە پرەنسیپە ئابوورییە سۆسیالیستییەکان و بنەماکانی بازاڕی کۆمەڵایەتیدا پەیڕەو کرد، بەڵام گەندەڵی و خراپ بەڕێوەبردن و نەمانی رکابەری نێوان بەرهەمهێنەران، بووە دیاردەی بەربڵاوی وڵاتەکە.  رووسیا بەدەست هەمان ئەو خاڵە لاوازانەوە گیرۆدەیە کە لە ئابووریی بیلاڕووسیادا هەن. ئەمەش پاشئەوەی لە نەوەدەکانی سەدەی رابردوو و لە پاش هەڵوەشانەوەی یەکێتیی سۆڤیەت، پەنای بۆ بەتایبەتکردنی ئابووری و لیبراڵییەت برد. هەرچەندە هاتنە سەر کاری پووتین، کەمێک لە دۆخەکەی گۆڕی لە رێگەی کۆنترۆڵکردنی راستەوخۆی دەوڵەتەوە، بۆ ئابووریی وڵاتەکە بەهۆی بزنسمانە ' ملکەچەکان ' بۆ حکومەتی رووسیا، کە کۆنترۆڵی زۆرینەی بەرهەم و سامانەکانی وڵاتیان کردووە. هەردوو وڵاتیش گیرۆدەی دەستی بێکاری و دابەزینی ئاستی داهاتی دانیشتووانن.  مینسک پشت بەرووسیا دەبەستێت لە دابینکردنی پێداویستییەکانی نەوت و گاز، لە کاتێکدا بۆ مۆسکۆ، ئەو وڵاتە، دووەم رێڕەوی گەیاندنی هێڵی بۆرییەکانی گازی سرووشتیی رووسیایە بۆ ئەوروپا.  هەردوو سەرۆک بە تووندی دەستیان بەدەسەڵاتەوە گرتووە، لە کاتێکدا لۆکاشینکۆ ٢٧ ساڵە لە مینسک دەسەڵاتدارە و چاوی لە ساڵانی داهاتووشە. پووتین بەهۆی هەموارکردنەوەی دەستوور، دەستەبەری ئەوەی کردووە تاوەکو ساڵی ٢٠٣٦ بە سەرۆکی رووسیا بمێنێتەوە.  رووسیا گیرۆدەی نەبوونی دونیابینییەکی دروستی دەوڵەتە لە دوای رووخانی یەکێتیی سۆڤیەتەوە، ئەو وڵاتە ئێستا رەوتە جیاوازەکانی نەتەوەی، میللی و رقبوونەوە لە رۆژئاوا، شیوعیەت و خۆزگەخواستن بە رابردوو لە خۆ دەگرێت، تەنانەت هەندێک رەوتی ئاینی، داوای گەڕانەوەی قەیسەر بۆ وڵات دەکەن.  وا دیارە لۆکاشینکۆ و پووتین بەهەمان بیرکردنەوەی قەیسەرەکان سیاسەت دەکەن. هەنگاوەکانی ئەوان لە دەسەڵاتدا، نەوەیەکی تووڕەی لە هەردوو وڵاتدا دروستکردووە کە مەترسی سەرهەڵدانی "شۆڕشە رەنگاوڕەنگەکان"یان هێناوەتە ئاراوە. وەک ئەوەی لە ئۆکراینا لە ٢٠٠٤ بەناوی "شۆڕشی پرتەقاڵی" یان "شۆڕشی گوڵ" لە جۆرجیا لە ٢٠٠٣ روویدا و وایکرد رەوتە ناڕازییەکانی وڵات، سەرکردە گەنجە خاوەن بیرکردنەوە نوێ و کراوەکان بەڕووی رۆژئاوادا، بێننە سەر دەسەڵات. هەمان شت لە قیرگیزستان و ئۆزباکستانیش دووبارە بووەوە.  تائێستا سەرکردەکانی خۆپێشاندان لە بیلاڕووسیا، خۆیان لە رووبەڕووبوونەوە و بەرکەوتن لەگەڵ مۆسکۆدا پاراستووە. وێڕای پشتگیری ئاشکرای مۆسکۆ بۆ لۆکاشینکۆ و ئامادەیی بۆ بەردەوامبوونی لە دەسەڵات، کەچی ئۆپۆزیسیۆنی وڵات هیچ دروشمێکی دژە رووسیایان بەرزنەکردووەتەوە. بەڵام رووسیا هێشتا بە چاوی گومانەوە تەماشای ئۆپۆزیسیۆن دەکات، بۆیەش هێشتا ئامادە نییە دەستبەرداری لۆکاشینکۆ ببێت و ئامادەنییە گفتوگۆ لەگەڵ ئۆپۆزیسیۆندا بکات.  پێدەچێ مۆسکۆ ترسی لە نیازی ئۆپۆزیسیۆن و پەیوەندی پتەوی سەرکردەکانی لەگەڵ رۆژئاوادا هەبێت، هەر ئەوەش وایکردووە رووسیا ئامادەنەبێت دەرگای گفتوگۆی راستەوخۆ لەگەڵ ئەنجوومەنی هاوئاهەنگی ئۆپۆزیسیۆنی بیلاڕووسیادا بکاتەوە، چونکە پێیوایە بیرۆکە و دەستی دژبەرە رۆژئاواییەکانی بەسەر ئەو ئەنجوومەنەدا زاڵە.  گومانی تێدا نییە کە هەموو جیهان بەگومانەوە تەماشای جوڵە و هەڵوێستەکانی رووسیا لە بیلاڕووسیادا دەکات، بەتایبەت کە مۆسکۆ لە مێژنییە دەستی لە کاروباری ئۆکراینادا وەردا و لە دژی حکومەتی ئەو وڵاتە، کە رازینەبوو رێککەوتنی ئابووری لەگەڵدا واژوو بکات و ئاراستەی خۆی بەرەو ئەوروپا پێشاندا، بەئاسانی دوورگەکانی کریمیای لەو وڵاتە دابڕی و بەبیانووی هێزە یاخیبووەکانی ئۆکرایناوە، ئەو دوورگەیەی کردە بەشێک لە خاکی رووسیا.  لکاندنی دوورگەی کریمیا، زیانی زۆری بە مۆسکۆ گەیاند و ئەوەش ئەو سیناریۆیەیە کە پووتین ناوێرێ بە ئاسانی دووبارەی بکاتەوە، چونکە لە دوای کریمیاوە، ئەوروپییەکان رێوشوێنی تووندیان بەرامبەر مۆسکۆ گرتەبەر و سزای زۆریان بەسەریدا سەپاند، جیا لەوەش رووداوەکە وایکرد زۆر لە وڵاتانی دراوسێ، پەیوەندییەکانیان لەگەڵ مۆسکۆدا بپچڕێنن و رووسیا بخەنە دۆخێکی گۆشەگیرەوە.  بەڵام ئایا رووسیا پەنا بۆ بژارەیەکی هاوشێوە دەبات؟ ئایا سەرئەنجامی رووداوەکان، دەگەنە لکاندنی بیلاڕووسیا بە رووسیاوە؟ جا لە ژێر هەر ناونیشانێکدا بێت؟  لە بیلاڕووسیادا، هەرێمی جوداخواز نییە بۆ بیانوو دانە دەست مۆسکۆ لەپێناو لکاندنی بیلاڕووسیاوە، بەڵام رێککەوتنێکی پێشووی نێوان هەردوو وڵات، هەموو دەستەبەرێکی یاسایی بۆ مۆسکۆ دەرەخسێنێت بۆ ئەوەی لەگەڵ ئەو وڵاتەدا، یەکێتییەکی کۆنفیدراڵی دروست بکات.  زۆرینەی بیلاڕووسەکان، لەگەڵ ئەو بژاردەیەدان، لە کاتێکدا هەردوو وڵات لە ساڵی ١٩٩٩ دا رێککەوتنێکی هاوبەشیان کردووە کە بەدەق ئاماژە بە هاونیشتیمانبوونی هاوبەش، پەرلەمانی هاوبەش و دراوی هاوبەش دەکات لە نێوان هەردوو وڵاتدا. هەر ئەو رێککەوتنەش دەستەبەر بوو بۆ ئەوەی رووسیا لە پێدانی پشتگیرییە ئابوورییەکان بۆ مینسک بەردەوام بێت لە ساڵانی رابردوودا، جیا لە پشتگیریکردنی مۆسکۆ بۆ لۆکاشینکۆ.  ساڵانی رابردوو، لۆکاشینکۆ خۆی هۆکار بوو بۆ جێبەجێنەکردنی ئەو رێککەوتنە، بۆیە رووسیا بەپچڕاندنی هاوکارییە داراییەکان وەڵامی دایەوە کە هێندەی دیکە دۆخی ئابووری وڵاتی شپرزە کرد.   ئێستا بیلاڕووسیا و چارەنووسی ئەو وڵاتە، بووەتە بابەتێکی گەرم بۆ مۆسکۆ، دووبارەبوونەوەی نموونەی دوورگەکانی کریمیا، بژارەیەکە مۆسکۆ لێیدەترسێت، لە کاتێکدا رێگەدان بە مانەوەی لۆکاشینکۆ کە پێشتر سەرکێشی زۆری بەرامبەر رووسیا کردووە. ئەگەری بەهێزبوونی رۆڵی ئۆپۆزیسیۆن زیاد دەکات و ئەوەش ترسی ئەوە دەهێنێتە ئاراوە، رۆژئاواییەکان دەسەڵاتی لۆکاشینکۆ بنکۆڵ بکەن و لایەنگرێکی ئەوان جێگەی بگرێتەوە.  بیرکردنەوەی باو لە نێو کریملیندا، بریتییە لە دەستگرتن بە مانەوەی لۆکاشینکۆ و ' نینۆککردنی ' بە مانای سنووردارکردنی لە سەرکێشییەکانی بەرامبەر رووسیا. بەڵام ئەمە بۆچوونی سیاسییەکانی دەرەوەی کریملین نییە. سەرۆکی پارتی لیبراڵی رووسیا، ڤلادیمێر جیرنۆڤسکی، داوای پەنابردنە بەر کۆتاییهێنان بە دەوڵەتی بیلاڕووسیا و لکاندنی بە خاکی رووسیاوە دەکات. لە کاتێکدا هەندێک لایەنی دیکە داوای گفتوگۆی مۆسکۆ لەگەڵ ئۆپۆزیسیۆن دەکەن، تا دەستەبەری لەدەستنەدانی بکەن.  بژارەی مۆسکۆ قورسە، سەرکەوتنی خۆپێشاندەران و خستنی لۆکاشینکۆ، کاریگەریی لەسەر دۆخی ناو رووسیا دەبێت. جارێکی دیکەش دۆسێی فراوانکردنی سنوورەکانی ناتۆ بەرەو رۆژهەڵات دەخاتەوە سەرپشت. کە ئەمە وادەکات ناتۆ بگاتە سەر سنوورەکانی رووسیا و مۆسکۆش ئەمەی قبووڵ نییە.  هەموو ئەوانە وایانکردووە رووسیا لە رێگەی دروستکردنی هێزی یەدەگەوە پەیامێک بنێرێت و بە هەمووان بڵێت، ئەگەر دۆخەکە بە دڵی ئێمە نەسووڕا، بیانوومان بۆ چوونە ناو ئەو وڵاتە هەیە.