هەروەک چۆن، کار و کاردانەوە و هەڵوێستەکان هەردەم لێکدانەوەی جیاواز و بینینی جیاواز هەڵدەگرن. ئەوەی ترەمپیش لە ماوەی ساڵانی رابردوودا لە واشنتن کردوویەتی، هەڵگری مشتومڕ و ناکۆکی قووڵە. ئێستا ئەمریکا لەبەردەم رێگایەکدا کە تەنیا دوو لقی هەیە، یان هەڵبژاردنەوەی ترەمپ بۆ چوار ساڵی دیکە، یان دەستنیشانکردنی جۆ بایدن بە سەرۆکی نوێی ئەمریکا.  سیاسەت و کارەکانی بایدن لە دەسەڵاتی لوتکەی ئەمریکادا تاقینەکراونەتەوە، بەڵام ترەمپ چوار ساڵە، بەناوی گەورەترین وڵاتی دونیاوە، هەڵوێست دەردەبڕێت و بڕیار دەدات، سیاسییە ئەمریکییەکان ئێستا بەباشترین کات دەبینن، بۆ هەڵوەستە لەسەر چوار ساڵی رابردووی ترەمپ لە کۆشکی سپیدا.  لە کاتێکدا تەنیا سێ مانگ ماوە بۆ هەڵبژاردنەکانی سەرۆکایەتیی ئەمریکا، دۆناڵد ترەمپ، بەشداربوو لە رێککەوتنی ئاشتیی مێژوویی نێوان ئیسرائیل و ئیماراتدا، بۆ ئاساییکردنەوەی پەیوەندییەکانی نێوان هەردوو وڵات. رێککەوتنێک پێشبینیدەکرێت وڵاتانی دیکەش شوێنپێیی هەڵبگرن.  بڵاوکراوەی هاوبەشی رێککەوتنەکە، کە ئاژانسی دەنگوباسی ئیمارات بڵاویکردەوە تێیدا هاتووە "لە ئەنجامی ئەو چارەسەرە دیبلۆماسییە و لەسەر داوای ترەمپ و بەپشتگیری ئیمارات، ئیسرائیل واز لە پلانی پێوەلکاندنی زەوییەکانی فەڵەستین بەسنوورەکانی خۆیەوە دەهێنێت".  بۆی هەیە رێککەوتنێکی مێژوویی لەو شێوەیە، بە دەستکەوتێکی مەزنی ئیدارەی ترەمپ دابنرێت، کە هەمیشە رووبەڕووی رەخنەی تووند دەبووەوە لە ئاستی نێودەوڵەتیدا، چونکە زۆرجار هاوپەیمانەکانی تووڕە دەکرد. رۆبێرت براین، راوێژکاری ئاسایشی نەتەوەیی ئەمریکا گوتی رۆژهەڵاتی نێوەڕاست لە کاتی هاتنە سەر دەسەڵاتی ترەمپدا، لە دۆخی "بێسەرەوبەرەییدا" بوو، ئەمە هەنگاوێکی دیکەی چاکسازییە.  لەوکاتەوە لە کانوونی دووەمی ٢٠١٧ دا بووە سەرۆکی ئەمریکا، ترەمپ پەیڕەوی لە سیاسەتی تووڕەکردنی هاوپەیمانە تەقلیدییەکانی وڵاتەکەی دەکات.  لە کۆنگرەی رۆژنامەوانی کۆشکی سپیدا، ترەمپ گوتی بیر لە دواخستنی کۆبوونەوەکانی "کۆمەڵەی حەوت" دەکەمەوە، کە بڕیاربوو ئەمریکا لە مانگی حوزەیرانی رابردوودا میوانداری بکات، بۆ پاش هەڵبژاردنەکانی سەرۆکایەتیی ئەمریکا، کە لە تشرینی دووەمی داهاتوودا دەکرێن.  ترەمپ پێشوازی لە ڤلادیمێر پووتن، سەرۆکی رووسیا کرد بۆ بەشداریکردن لە کۆبوونەوەکەدا، لە کاتێکدا رووسیا لە دوای دەستبەسەرداگرتنی دوورگەی کریمیای ئۆکرانی لە ساڵی ٢٠١٤، لە کۆمەڵەکە دەرکرا. ئەمە راوەستانەوە بوو بەرامبەر سەرکردەکانی ئەو کۆمەڵەیە، کە پێشتر بەدەرکردنی رووسیا رازیبوون.  سەرۆکەکەی کۆشکی سپی، رووبەڕووی رەخنەی  تووند دەبێتەوە لەبارەی سیاسەتە ناوخۆیی و دەرەکییەکانییەوە، چاودێران پێیانوایە ترەمپ، لەسەر بنەمای ئەو گوتە سیاسییەی ڤیسکۆنت پالمێرستۆن، سیاسەتمەداری بەناوبانگی بەریتانی دەڕوات کە دەڵێ "دۆستی هەمیشەیی و دوژمنی هەمیشەییمان نییە، بەرژەوەندی هەمیشەییمان هەیە و ئەوە پێویستی دەکات لەسەرمان بیپارێزین". ئەمە هەمان ئەو گوتەیەیە کە پێشتر هێنری کیسنجەر، وەزیری دەرەوەی ئەمریکا بەکاریهێناوە، کاتێک نووسیویەتی: "ئەمریکا دۆست و دوژمنی هەمیشەیی نییە، تەنیا بەرژەوەندیی هەمیشەیی هەیە".  سالڤاتۆر پایۆنیس، توێژەری سەنتەری توێژینەوە سەربەخۆکانی سیدنی و مامۆستای بەشدار لە زانکۆی سیدنی، دەڵێ ئەگەر سەیری چوار ساڵی رابردوو بکەین لە سیاسەتەکانی دەرەوەی ترەمپ، رەخنەگرەکان باس لە کۆمەڵێک شکست دەکەن لە رۆژهەڵاتی نێوەڕاست و کۆریای باکوور، بەڵام لە نێو ئەو رەخنە  تووندانەدا، نابێ دەستکەوتەکانیمان لەبیر بچێت. ئەو دەڵێ لەوانەیە زۆرکەس ئاماژە بەوە نەدەن کە ترەمپ، زۆرینەی کات ئەمریکای لە چوونە ناو شەڕێکەوە کە بەدەستهێنانی سەرکەوتن تێیدا مەحاڵە لە سووریادا، بەدوور گرتووە.  زیاتر دەڵێ ترەمپ، بوونی جۆن بۆڵتۆن، راوێژکاری ئاسایشی نەتەوەیی، لە ئیدارەکەیدا کۆتایی پێهێنا، بەرلەوەی دەست بەشەڕ لەگەڵ ئێراندا بکات. دەستخۆشی ئیسرائیلی بەدەستهێنا لە گواستنەوەی باڵیۆزخانەی وڵاتەکەی بۆ قودس، لە کۆتاییشدا رێگربوو لەوەی کۆریای باکوور لە ساڵی ٢٠١٧ ەوە هیچ تاقیکردنەوەیەکی دیکەی ئەتۆمی ئەنجام بدات.  پایۆنیس وتارێکی لە گۆڤاری فۆرین پۆلسی نووسیووە و تێیدا دەڵێ، هەرچەندە هێشتا زۆر کەس پێیانوایە ترەمپ بووکەڵەیەکی دەستی ڤلادیمێر پووتن، سەرۆکی رووسیایە، بەڵام لە ماوەی چوار ساڵی رابردوودا، سزاکانی سەر رووسیا زۆر  تووندتربوونەتەوە. لە کاتێکدا زۆرجار رەخنە لە ترەمپ دەگیرێت بەهۆی پشتگیریکردنی گایێر پۆلسارنۆی سەرۆکی بەرازیل، ئەو سەرۆکە لە وڵاتەکەی خۆیدا دەنگی ٥٥ لەسەدی هاونیشتمانییەکانی لە ٢٠١٨ دا بەدەستهێناوە.  لە ماوەی چوار ساڵی رابردوودا، ترەمپ هاوپەیمانەکانی ناچارکرد سەرلەنوێ دانوستاندن لەسەر رێککەوتنەکانی نێوانیان و بابەتی دیکەش  بکەنەوە. لە ئەمریکای باکوور، ترەمپ پاڵی بەڕێککەوتنی نێوان ئەمریکا، مەکسیک و کەنەداوە نا، واژۆ لەسەر گۆڕانکارییەکانی رێککەوتننامەی بازرگانیی ئازادی ئەمریکای باکوور (نافتا) بکەن، کە درزی گەورەی تێدا بوو. هەروەها پارێزگاری لە کرێکاران کرد و رێککاری دانا لەبارەی ناکۆکییەکانی نێوان وەبەرهێنەرانی نێودەوڵەتی.  ویلایەتە یەکگرتووەکانی ئەمریکا گوشار دەخاتە سەر بەریتانیا، بۆ بێبەشکردنی کۆمپانیای هواویی چینی، لە بەشداریکردن لە ژێرخانی دانانی تۆڕی جی فایف لە نێو بەریتانیادا. هاوپەیمانییەکی هەواڵگریی نێودەوڵەتی کە ئەمریکا و ئوسترالیاش تێیدا بەشدارن، لێکۆڵینەوە لە کارەکانی کۆمپانیا چینییەکە لە وڵاتانی رۆژئاوا دەکەن، لەترسی پەنابردنە بەر سیخوڕی لەلایەن هواوییەوە.  لە شوباتی ٢٠١٩ دا، کۆریای باشوور ملکەچی داواکارییەکانی ئەمریکا بوو لە زیادکردنی بەشدارییەکانی لەپارەدان بۆ بڵاوکردنەوەی دە هەزار سەربازی ئەمریکی لەسەر خاکی ئەو وڵاتە، بەڕێژەی ١٠ %. لە کاتێکدا ترەمپ لەوەتەی هاتووەتە کۆشکی سپی، گوشار دەکات بۆ زیادکردنی خەرجیی بەرگریی دەوڵەتانی ئەندامی پەیمانی باکووری ئەتڵەسی (ناتۆ)، رەتیدەکاتەوە وڵاتەکەی زۆرینەی تێچووی خەرجییەکانی پەیمانەکە لە ئەستۆ بگرێت.  ترەمپ لە ساڵی ٢٠١٨ دا گەیشتە ئامانجەکەی دوای ئەوەی بەشداریی وڵاتانی دیکەی ئەندامی پەیمانەکە بۆ دوو لەسەد زیادکرا. هاوکات ترەمپ بووەتە هۆکاری تووڕەکردنی ئەڵمانیا، بەهۆی سزا خستنە سەر هێڵی گواستنەوەی نۆرد ستریم ٢، کە غازی رووسیا دەگەیەنێتە رۆژئاوای ئەوروپا.  لەبارەی رۆژهەڵاتی نێوەڕاستەوە، پسپۆرە ئەمریکییەکە دەڵێ: ئایا رەوا بوو رێگە بە چین بدرێ مافی داهێنانە فیکرییەکان بدزێت و کۆمپانیا ئەمریکییەکان ناچار بکات، پرۆژەی هاوبەشی لەگەڵدا بکەن و دیواری پاراستن لە بەرامبەر ئینتەرنێت، لە وڵاتەکەیدا دروست بکات؟ یان رێگەیان پێبدرێت دەست بەسەر دەریای باشووری چیندا بگرن بەتەواوی و بیکەنە دەریایەکی سەربازی؟  لە رۆژئاوای ئاسیا لە کاتێکدا پلانی رێککەوتنی ئاشتی عەرەب - ئیسرائیل، کە جارید کۆشنەری زاوای ترەمپ لە پشتییەوەیەتی، هیچ ئەنجامێکی نەبوو. پسپۆرە ئەمریکییەکە پێیوایە لە ماوەی ٤٠ ساڵی رابردوودا، هیچ سەرۆکێکی دیکەی ئەمریکا سەرکەوتنی تێدا بەدەستنەهێناوە، بۆیە ئەوە بۆ ترەمپ بە خاڵی شکست ناونابرێت.  ئەو دەپرسێت ئایا رەوا بوو رێککەوتننامەی ئەتۆمی ئێران بەو شێوەیە بەردەوام بێت؟ لە کاتێکدا رژێمێک دەسەڵاتی بەدەستەوەیە لەو وڵاتەدا، کە ئامانجی یەکەمی "سڕینەوەی ئیسرائیل"ە و هێشتا ئەمریکا بە شەیتانی گەورە ناودەبات؟ یان بەردەوامبوون لە پشتگیری دەسەڵاتی زۆر گەندەڵ و نادیموکراتییانەی فەڵەستین؟  چاودێران پێیانوایە کاتێک باس دێتە سەر پەیڕەوکردنی ئەوپەڕی گوشار لەبارەی بازرگانی و وەبەرهێنانەوە، لێکچوونی تەواو لە نێوان ترەمپ و پالمێرستۆندا هەیە. ئەو سیاسەتمەدارە بەریتانییە، هەمان ئەو هەنگاوانەی نا لە بەرامبەر چیندا، بۆ بەدەستهێنانی ئامانجە بازرگانییەکانی بەریتانیا. پالمێرستۆن لە ساڵی ١٨٤٠ دا وەزیری دەرەوەی بەریتانیا بوو، کاتێک جەنگی یەکەمی ئەفیونی دژی چین راگەیاند.  مارتن وۆڵف، پسپۆری ئابووری لە رۆژنامەی فایننشاڵ تایمزی بەریتانی دەڵێ: "ترەمپ پالمێرستۆن نییە، پالمێرستۆنییە '.  بەڵام کریستۆڤەر هێل، مامۆستای زانکۆی دنفەر و یاریدەدەری وەزیری دەرەوەی ئەمریکا بۆ کاروباری رۆژهەڵاتی ئاسیا، لە ساڵانی ٢٠٠٥ تا ٢٠٠٩، دەڵێ کاتێک ترەمپ کۆشکی سپی بەجێدەهێڵێت، دەردەکەوێت کە ئەمریکای لە ژمارەیەک دۆست و سەرسامەکانی خۆی لە دەرەوەی سنوورەکانی بێبەشکردووە، تەنیا ئەو کەسە بێزراوانە نەبێت کە هاوتای سەرۆکی ئەمریکا بیر دەکەنەوە.   ئەو لە وتارێکی گۆڤاری فۆرین ئەفێرزدا دەڵێ ئەو زیانانەی سەرۆکی ئێستا بە وڵاتەکەی گەیاندووە، کون و کەلەبەر لە هەموو روویەکەوە بەجێدەهێڵێت، چ ناوخۆیی چ دەرەوە، هەر ئەوەش وا دەکات ئەرکی شوێنگرەوەکەی قورس بێت.  ریچار هاس، سەرۆکی پەیوەندییەکانی دەرەوەی ئەنجوومەنی توێژینەوەی نیویۆرک، پێیوایە تاکە پاڵنەری ترەمپ لە پەیوەندییەکانی ئەمریکا لەگەڵ وڵاتانی دەرەوەدا، فۆکەس خستنە سەر بەرژەوەندییە ئابوورییەکانە، لەگەڵ تێگەیشتنی کورتبینانە بۆ ئەوەی کە هەیە و دەبێ چۆن مامەڵەی لەگەڵدا بکات.  ئەو وایدەبینێت کە سەرۆکەکانی پێش ترەمپ، پێیانوابوو ئەگەر ئەمریکا هاوکار بێت لە دروستکردنی ئابوورییەکی جیهانییانە، بەبەکارهێنانی هێز و توانای سەرکردایەتی ئەمریکا، بۆ بەهێزکردنی سەقامگیری و دانانی بنەما سەرەکییەکانی بازرگانی و وەبەرهێنان، ئەوکات کۆمپانیا ئەمریکییەکان و کرێکار و وەبەرهێنەرە ئەمریکییەکان، دەبووژێنەوە.  ئەو بە نموونە دەڵێ شەڕی کەنداو لەپێناو نەوتدا بەرپا نەکرا، بۆ ئەوەی کۆمپانیا ئەمریکییەکان کۆنترۆڵی هاوردەکردنی بکەن، بەڵکو بۆ دەستەبەری بەردەستخستنی نەوت لە بازاڕەکانی ئەمریکا و جیهاندا بەرپا کرا.  ئەو زیاتر دەڵێ ترەمپ سەوداسەری هاوسەنگییە بازرگانییە دوو لایەنەکانە، لەگەڵ بەرزکردنەوەی ئاستی هەناردەکردنی نەوت و کەمکردنەوەی تێچووەکان، تاوەکو ئەوکاتەی دەوڵەتانی دیکە پابەندن بەجێبەجێکردنی رێساکانی ئەمریکاوە. چونکە هەموو وڵاتان خاوەنی بڕی جیاوازی تایبەتمەندین، لەگەڵ رێژەی جیاوازی پارەی هەڵگیراو و خەرجیدا. ئەوە هەندێکجار دەبێتە هۆکاری کورتهێنان و زیادبوونی داهات.  ئەو دەڵێ بۆ نموونە لە دانوستاندنە بازرگانییەکان لەگەڵ چیندا، ئەو بەلایەوە گرنگ بوو وا بکات چین پابەندی کڕینی بەرهەمە کشتوکاڵییەکانی ئەمریکا بێت، زیاتر لەوەی بابەتەکانی دیکە چارەسەر بکات، هەرچەندە چارەسەرکردنی بابەتەکانی دیکە، زیاتر سوودی بە کۆمپانیا ئەمریکییەکان و ئابووریی ئەمریکا دەگەیاند.  پسپۆرە ئەمریکییەکە زیاتر دەڵێت ترەمپ کەمێک بایەخی بەبەرگریکردن لە مافەکانی مرۆڤ پێشانداوە. کەمیش کاری لەسەر بوژانەوەی دیموکراتییەت کردووە، یاخود هەوڵی بۆ کەمکردنەوەی تەنگژە مرۆییەکان نەداوە، هەروەها رووبەڕووی ئاڵنگارییە جیهانییەکانی بابەتی کۆچ نەبووەتەوە، باسی لە کەشوهەوا نەکردووە یان نەخۆشییە درمەکان. هەروەها دوودڵ بوو لە وەڵامدانەوەی دەستتێوەردانی سەربازیی رووسیا لە سووریادا.  ئاماژە بەوە دەکات کە دژبەیەکی لە نێوان ترەمپ و سەرۆکەکانی پێشووی ئەمریکادا، لە بابەتی سیاسەتەکانی دەرەوەدا زۆرتر روون دەبنەوە، چونکە هەردوو سەرۆکە دیموکرات و هەردوو سەرۆکە کۆمارییەکەی پێش ترەمپ، بەشێوەیەکی بەرفراوان باوەڕیان بە فرەیی هەبوو، کاریان بۆ دەکرد لە رێگەی هاوپەیمانی و بەڵێننامە و دامەزراوەکانەوە.  ئەو دەڵێ ئەمە نیشانەی ئەوە نییە کە ئەوان (سەرۆکەکانی پێش ترەمپ) هەرگیز بڕیاری تاکلایەنانەیان وەرنەگرتووە، بەڵام هەموویان هەستیان بەوە کردبوو کە لە زۆرینەی دۆخەکاندا، کارکردنی پێکەوەیی، قەڵەمڕەویی ئەمریکا فراوانتر دەکات، هەروەها پەیماننامەکان دەباتە ئاستێکی بەرزتری پەیوەندییە نێودەوڵەتییەکان. جیا لەوەش کاری پێکەوەیی وایدەکرد، سەرچاوە و توانای جیاواز بخرێنە خزمەت ئاڵنگارییە هاوبەشەکانەوە.  ئەو قسەکانی خۆی لەوەدا کورتدەکاتەوە کە تێگەیشتنی ترەمپ، تەسکبین و ناتەواوە بۆ بیرکردنەوە لە بەرژەوەندییەکانی ئەمریکا و چۆنیەتی بەرجەستەکردنیان، هەر ئەوەش هۆکار بووە بۆ ئەوەی لە زۆر بواری جیاوازدا، رێڕەوی کارکردنەکانی ترەمپ، ببێتە رێگر لەبەردەم دۆسیەی دیکەدا.