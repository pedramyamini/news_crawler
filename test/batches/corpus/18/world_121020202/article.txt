ئەو کەسانەی دوای زیاتر لە دوو هەفتە لە تووشبوونی کۆرۆنا چاکدەبنەوە پێیان دەگوترێت "کۆرۆنای درێژخایەن" و نیشانەکانیان قورسترە بەراورد بە ئەو کەسانەی لە کەمتر لە دوو هەفتەدا چاکدەبنەوە. هەروەها زوو ماندووبوون و کەشەنگیی ماسولکەکان لە نیشانە دیارەکانی تووشبووانی "کۆرۆنای درێژخایەن"ـن.  تاوەکو ئێستا نیشانەکانی کۆرۆنای درێژخایەن بەتەواوی دیاری نەکراون، رەنگە نیشانەکانی دوو تووشبووی کۆرۆنای درێژخایەن زۆر جیاواز بن، بەڵام کەشەنگبوونی ماسولکەکان لە زۆربەی تووشبوواندا بەدی کراوە.  بەشێکی دیکە لە نیشانەکانی کۆرۆنای درێژخایەن بریتین لە: هەناسەتەنگی، کۆکەی تووند و درێژخایەن، کێشەی بینین و بیستن، ئازاری جومگە و لەدەستدانی هەستی بۆنکردن و تامکردن، جگە لەوانەش رەنگە دوای چاکبوونەوەش کاریگەریی لەسەر دڵ، گورچیلە و سییەکان بمێنێت.  بەپێی لێکۆڵینەوەیەک لە ئیتاڵیا کە لەسەر ١٤٣ کەس کراوە و لە گۆڤاری کۆمەڵەی پزیشکانی ئەمریکا بڵاوکراوەتەوە، دەرکەوتووە ٨٧ % ـی تووشبووانی کۆرۆنا تاوەکو نزیکەی دوو مانگ هەندێک لە نیشانەکانی نەخۆشییەکەیان دەمێنێت.  تاوەکو ئێستا هۆکاری تووشبوون بە کۆرۆنای درێژخایەن بەتەواوی دیارینەکراوە. بەشێک لە زاناکان پێیانوایە هەندێک لە چاکەوەبووانی کۆرۆنا ڤایرۆسەکە بەتەواوی لە جەستەیاندا ناڕوات و بڕێکی دەمێنێتەوە، بۆیە دوای ماوەیەک لە چاکبوونەوە دووبارە سەرهەڵدەداتەوە.  یەکێکی دیکە لە ئەگەرەکان ئەوەیە کە ڤایرۆسی کۆرۆنا کاریگەری لەسەر بەشێکی زۆری خانەکانی جەستە دروستدەکات و سیستەمی بەرگریی لەش زیاتر لە ڤایرۆسەکانی دیکە چالاک دەکات، بۆیە دوای چاکبوونەوە سیستەمی بەرگری تاوەکو ماوەیەک ناگەڕێتەوە دۆخی ئاسایی.  یەکێک لەو ئەندامانەی کە ڤایرۆسی کۆرۆنا کاریگەریی لەسەری دەبێت سییەکانە. ڤایرۆسەکە زیان بە توورەکەی هەوای نێو سییەکان دەگەیێنێت. ئەوەش دەبێتەهۆی ئەوەی کە تەنانەت دوای چاکبوونەوەش کێشە لە هەناسەدانی تووشبووکەدا هەبێت.  پرۆفیسۆر کریس برایتلین، لێکۆڵینڤانی سیستەمی هەناسەدان، لەبارەی چاکبوونەوەی تووشبووانی کۆرۆناوە دەڵێت، ئەوان داوایان لە خەڵک کردووە کە بۆ ماوەی ٢٥ ساڵ دوای چاکبوونەوەیان لەژێر چاودێریدا بن، هەرچەندە ئومێدیان وایە کە دوای ساڵێک نیشانەکانیان بەتەواوی نەمێنێت.  کەمتر لە ساڵێکە کە ڤایرۆسی کۆرۆنا بووەتە پەتایەکی جیهانی، لەبەر ئەوە هێشتا زانیاریی ماوەدرێژ لەسەر نەخۆشییەکە بەردەست نییە.   رێکخراوی تەندروستیی جیهانی لەبارەی نەخۆشییە ماوەدرێژەکانەوە هۆشداری دەدات و دەڵێت، رەنگە لە داهاتوودا نەخۆشیی دڵ لەنێو گەنجەکاندا زیاتر ببێت.  تاوەکو ئێستا زیاتر لە ٣٦ ملیۆن کەس لە جیهاندا تووشی ڤایرۆسی کۆرۆنا بوون و لەو ژمارەیەش نزیکەی ملیۆنێک و ٥٥ هەزار کەسیان مردوون.