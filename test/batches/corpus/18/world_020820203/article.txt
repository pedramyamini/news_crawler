شەوی رابردوو سەتان کەس لە بەردەم  نووسینگەی سەرۆکوەزیرانی ئیسرائیل لە ناوەڕاستی ئۆرشەلیم خۆپێشاندانیان کرد، خۆپێشاندانەکە لەگەڵ ئەو خۆپێشاندانەی لە تەلئەبیب کرا گەورەترین خۆپیشاندان بوو لە ماوەی چەند هەفتەی رابردوودا.  بەڵام دوای ماوەیەکی کەم لە خۆپێشاندان هێزە ئەمنییەکان خۆپێشاندەرانیان لە گۆڕەپانەکە دەرکرد، ئەوانەشی رەتیانکردەوە ناوچەکە بەجێبێڵن لەلایەن هێزە ئەمنیەکان بە دوو دەستە هەڵدەگیران و لە گۆڕەپانەکە دووردەخرانەوە.  خۆپێشاندەران داوای دەست لەکارکێشانەوەی ناتانیاهۆ دەکەن دەڵێن نەیتوانیوە بە باشی قەیرانەکان چارەسەر بکات بەتایبەت لە پرسی کۆرۆنا و پرسی گەندەڵیدا.  بەپێی ئامارەکان تائێستا ٧٢ هەزار و ٢٨٣ کەس لە ئیسرائیل تووشی کۆرۆنا بوون، ٤٥ هەزار و ٦٢٩ لەو تووشبووانە چاکبوونەتەوە و ٥٢٧ تووشبووش گیانیان لەدەستداوە.