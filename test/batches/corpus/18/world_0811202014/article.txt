جۆرج دەبلیو بووش، سەرۆکی پێشووتری ئەمریکا ئاماژەی بەوە کردووە، قسەی لەگەڵ جۆ بایدن و کامڵا هاریس کردووە و دەشڵێت "هەرچەندە جیاوازیی سیاسیمان هەیە، دەزانم جۆ بایدن پیاوێکی باشە، هەلی سەرکردایەتیکردن و یەکخستنی وڵاتەکەمانی بەدەستهێنا".  بووش دەڵێت، هاوشێوەی دۆناڵد ترەمپ و باراک ئۆباما نزای سەرکەوتن بۆ بایدن دەکات و دەشڵێت "بەڵێن دەدەم هاوکاریی بکەم بە هەر شێوەیەک کە بتوانم"، هەروەها پیرۆزباییشی لە ترەمپ و لایەنگرانی کردووە بۆ ئەو "هەڵمەتە قورسە"ی هەڵبژاردن کە ئەنجامیاندا و دەڵێت "دەنگی زیاتر لە ٧٠ ملیۆن ئەمریکیی بەدەستهێنا، ئەوەش دەستکەوتێکی سیاسیی نائاساییە".  سەرۆکی پێشووتری ئەمریکا لەبارەی ئەو دەنگدەرانەی دەنگیان بە ترەمپ داوە دەشڵێت "ئەوان قسەی خۆیان کرد و دەنگیان بەردەوام لەڕێگەی کۆمارییە هەڵبژێردراوەکان لە هەموو ئاستەکانی حکومەتدا دەبیسترێت. بەشداریی زۆری هاووڵاتییانمان لەم هەڵبژاردنەدا ئاماژەیەکی ئەرێنیی دیموکراسییەکەمانە و بیرهێنانەوەیەکیشە بۆ جیهان کە دیموکراسییەکەمان بەهێزە".  جۆرج دەبلیو بووش دەڵێت "گرنگ نییە چۆن دەنگت دا، دەنگت هەژمارکراوە. سەرۆک ترەمپیش مافی ئەوەی هەیە کە داوای ژماردنەوەی دەنگەکان بکات و رێوشوێنە یاساییەکان بگرێتەبەر".  ئەو سەرۆکەی پێشووتری ئەمریکا بە خەڵکی وڵاتەکەی دەڵێت، ئەوان دەتوانن لەوە دڵنیابن کە هەڵبژاردنەکە "تەواو دادگەرانە" بووە، سەربەخۆبوونی پشتڕاستدەکرێتەوە و دەرەنجامەکەشی روونە.  هەروەها ئاماژەی بەوەش کردووە، ئەو ئاڵنگارییانەی رووبەڕووی وڵاتەکەیان بووەتەوە "بایدن، سەرۆکی هەڵبژێردراو و هاریسی جێگری کە باشترینمان" و "باشترینی ئێمە" دەخوازێت، هەربۆیە "ئێمە دەبێت لەپێناو خێزانەکانمان، دراوسێکانمان، گەل و داهاتوومان یەکبگرین".  لە کۆتاییشدا بووش دەڵێت "من و لاورای هاوژینم نزا بۆ سەرکردە و خێزانەکانمان دەکەین، داوا لە خودا دەکەین بەردەوام رەحمەت بڕێژێ بەسەر وڵاتەکەماندا. داواش لە هەموو ئەمریکییەکان دەکەین لەگەڵ ئێمە هیوای باش بخوازن کە سەرۆک و جێگری سەرۆکی داهاتوومان کە ئامادەکاری دەکەن بۆ گرتنەدەستی کارە گرنگەکانمان".  ئەمەش لەکاتێکدایە، رۆژی ٣ی تشرینی دووەمی ٢٠٢٠ هەڵبژاردنی سەرۆکایەتیی ئەمریکا بەڕێوەچوو، رۆژی ٧ی تشرینی دووەم جۆ بایدن وەکو سەرۆکی هەڵبژێردراوی ئەمریکا راگەیێندرا.