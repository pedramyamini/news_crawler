رۆژانی یەکشەممە و دووشەممەی داهاتوو ٢٠ و ٢١ی ئەیلوول، گشتپرسییەکەی ئیتاڵیا بۆ دەنگدان لەسەر هەموارکردنەوەی دەستووری ئەو وڵاتە بەڕێوەدەچێت.  ئەو هەموارکردنەوەیەش تایبەتە بە کەمکردنەوەی ژمارەی پەرلەمانتارانی ئەو وڵاتە لە ٩٤٥ پەرلەمانتارەوە بۆ ٦٠٠ پەرلەمانتار.  پرۆژەی هەموارکردنەوەکە پێشووتر لە پەرلەمانی ئیتاڵیا پەسندکراوە و چاوەڕێی دەنگی خەڵکیش دەکەن بۆئەوەی ژمارەی پەرلەمانتارەکان کەمبکرێنەوە؛ ئەگەر بە بەڵێ دەنگی هێنا، لە هەڵبژاردنی دهاتووشدا کە لە ساڵی ٢٠٢٣ بەڕێوەدەچێت، کاری پێدەکرێت و لەجیاتی ٩٤٥ پەرلەمانتار، تەنیا ٦٠٠ پەرلەمانتار هەڵدەبژێردرێن.  بەم پێیەش، نوێنەران لە ٦٣٠ کەسەوە کەمدەبنەوە بۆ ٤٠٠ و سیناتۆرەکانیش لە ٣١٥ وە بۆ ٢٠٠ کەمدەبنەوە. ئەوانەی پشتیوانی لە پرۆژەی کەمکردنەوەی پەرلەمانتارەکان دەکەن دەڵێن، کەمکردنەوەی پەرلەمانتارەکان کارێکی چاکسازییە و جگە لەوەش خەرجییەکی زۆری سیاسی لەو وڵاتە کەمدەکاتەوە.  بەڵام ئەوانەی دژ بە پرۆژەکەن، پێیانوایە کەمکردنەوەی پەرلەمانتارەکان بەمانای کەمکردنەوەی نوێنەرانی خەڵکی ئیتاڵیایە و ئەمەش کاریگەریی خراپی لەسەر دیموکراسیەت لەو وڵاتە دەبێت.  ئیتاڵیا دانیشتووانەکەی ٥٩ ملیۆن کەسە و ژمارەی نوێنەرانی خەڵکی ئیتاڵیا لە پەرلەمان ٩٤٥ نوێنەرن، بەڵام دەیانەوێت بۆ ٦٠٠ نوێنەر کەمیبکەنەوە.