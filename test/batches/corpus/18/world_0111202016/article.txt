لە ساڵی ٢٠١٨ میدیای ئەمریکی ئاشکرایانکرد ستۆرمی دانیێڵز، ئەکتەری فیلمە رووتەکان ١٣٠ هەزار دۆلاری وەرگرتووە لە بەرامبەر ئەوەی ئاشکرای نەکات کە لە ساڵی ٢٠٠٦ دا لەگەڵ ترەمپ سەرجێیی کردووە. دانیێڵز دانی بەوەدا ناوە کە لەگەل ترەمپ لانیکەم جارێک سێکسی کردووە.  ستۆرمی دانیێڵز گوتی "خۆم و پارێزەرەکەم دڵنیاتان دەکەینەوە هەموو کەسێک بە راستییەکان دەزانێتەوە، خاوەن قسەی خۆم دەبم، کۆڵنادەم تاوەکو هەموو راستییەکان دەردەکەون".  ترەمپ خۆی لە سکانداڵەکە بەدوورخست و مایک کۆهێن، پارێزەرەکەی خۆی بەکارهێنا، لە کۆتاییدا تۆمەتەکانی ژنەکە رەتکرانەوە و بە بڕی ٢٩٣ هەزار دۆلاریش لە بەرامبەر ناوزڕاندنی ترەمپ سزادرا.  راج شا، جێگری بەرپرسی میدیایی کۆشکی سپی رایگەیاند "سەرۆک بە تووندی و بەردەوامیش ئەو تۆمەتانەی رەتکردوونەتەوە و تاکە کەس کە هەرجارەو شتێک دەڵێت ئەو کەسەیە کە تۆمەتەکان هەڵدەبەستێت".  لە ئاداری ساڵی ٢٠٢٠ یش ئافرەتێک بەناوی تارا ریدی کە پێشتر لەگەڵ بایدن لە کۆنگرێس کاریکردووە، رایگەیاند، بایدن پێشتر گێچەڵی سێکسیی پێکردووە.  لە چاوپێکەوتنێکدا بۆ میدیای ئەمریکی، ئەو ژنە دەڵێت زیاتر لە جارێک جۆ بایدن هاتووەتە پێش و دەستی بە قژیدا هێناوە و پێی گوتووە، "چۆن حەز بە من ناکەیت؟ "  دۆناڵد ترەمپ لە هەموو شتێک رەخنەی لە بایدن گرتبێت لەسەر ئەو پرسە قسەی نەکردووە و خۆی لێ بواردووە، کە ئەمەش شتێکی چاوەڕوانکراو بوو.  پەیوەندیی رۆمانسی و گێچەڵی سێکسی  چیرۆكێکی دووبارەبووەوەیە، کە زۆرجار بەرۆکی بەرپرسانی کۆشکی سپیی گرتووە.  لە ساڵی ١٩٩٧ کارمەندێکی کۆشکی سپی بەناوی مۆنیکا لیوینسکی ئاشکرایکرد کە لە ساڵی ١٩٩٥ تاوەکو ١٩٩٧ پەیوەندیی سێکسیی لەگەڵ بیڵ کلینتن، سەرۆکی پێشووتری ئەمریکا هەبووە، ئەم پەیوەندییە بە بەڵگەی دەنگی ئاشکرابوو و سەرۆکی تووشی لێپێچینەوەیەکی تووند کرد. کلینتن بە ٩٠ هەزار دۆلار سزادرا، بەڵام کەیسەکەی نەگەیشتە دادگای باڵا و هەشت ساڵی هەردوو خولی سەرۆکایەتیی خۆی تەواوکرد.