بە گوێرەی راگەیێندراوی پێنتاگۆن، ئۆستن سەردانی ئیسرائیل دەکات و لەگەڵ بنیامین نەتەنیاهوو، سەرۆکوەزیران و بێنی گانتز، وەزیری بەرگری کۆدەبێتەوە؛ راشیگەیاند، تەوەری سەرەکیی کۆبوونەوەکان تاوتوێکردنی ئەو مژارانەن کە بۆ ئەمریکا و ئیسرائیل جێگەی بایەخن و هەروەها جەختکردنەوە لە پابەندبوونی واشنتنە بە سەروەری، زاڵبوون و دەستباڵایی توانا سەربازییەکانی ئیسرائیل بەسەر هەموو توانا سەربازییەکانی وڵاتانی دراوسێی.  سەبارەت بە گەشتەکەی بۆ ئەوروپا و کۆبوونەوەی لەگەڵ بەرپرسانی وڵاتانی ئەندامی رێکخراوی ناتۆ، پێنتاگۆن رایگەیاند، گەشتی ئۆستن بۆ وڵاتانی ئەوروپا، ئەڵمانیا و بەریتانیا دەگرێتەوە کە تێیدا لەگەڵ ئانەگرێت کرامپ کارینبایەر، وەزیری بەرگریی ئەڵمانیا و بێن واڵاس، وەزیری بەرگریی بەریتانیا کۆدەبێتەوە، هەروەها سەردانی بەلجیکاش دەکات و لەگەڵ یان ستۆلتینبێرگ، سکرتێری گشتیی ناتۆ کۆدەبێتەوە.  گەشتەکەی ئۆستن بۆ ئیسرائیل هاوکاتن لەگەڵ بەردەوامیی گرژی و ئاڵۆزی نێوان ئێران و ئیسرئیل و کۆبوونەوەکانی تایبەت بە رێککەوتنی ئەتۆمیی ئێران لەگەڵ وڵاتانی ٤ کۆ ١ بەبێ ئەمریکا.  لەلایەکی دیکەوە، گەشتەکەی ئۆستن بۆ ئەوروپا هاوکاتن لەگەڵ هەڵکشانی گرژییەکان لەنێوان رێکخراوی ناتۆ و رووسیا کە بەمدواییەدا لە چڕکردنەوەی هێزەکانی رووسیا لەسەر سنوورەکانی لەگەڵ رۆژهەڵاتی ئۆکراینا رەنگیدایەوە.  جەین ساکی، گوتەبێژی وەزارەتی دەرەوەی ئەمریکا رایگەیاند، ئێستا رووسیا لە هەموو کاتێك زیاتر هێزەکانی لەسەر سنووری رۆژهەڵاتی ئۆکراینا چڕکردووەتەوە.