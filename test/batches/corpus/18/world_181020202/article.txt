وشەی سۆشیالیست لەلایەن سیاسەتڤانە ئەمریکییەکانەوە بەمەبەستی ئامانجی سیاسی و هێرشکردن بۆسەر رکابەرەکانیان بەکارهێنراوە  و بەردەوامیش بەکاردەهێندرێت. یەکێک لەو کەسانەی کە زۆرترین وشەی سۆشیالیستی بەکارهێناوە دۆناڵد ترەمپ، سەرۆکی ئەمریکایە.  دۆناڵد ترەمپ چەندینجار لە بانگەشەکانی هەڵبژاردندا گوتوویەتی: "بەسادەیی پێتان بڵێم، دەنگدان بریتییە لە هەڵبژاردنێک لەنێوان کابووسی سۆشیالیستەکان و خەونی مەزنی ئەمریکا".  دوو رۆژ لەمەوبەر بەربژێری دیموکراتەکان لە نێو لایەنگرانیدا لە ویلایەتی میشیگن گوتی: " ١٧ رۆژی دیکە ئێمە براوەی ویلایەتی میشیگن دەبین و براوەی چوار ساڵی دیکەی کۆشکی سپی دەبین. ئێوە دەزانن کە پلانی گرووپە سۆشیالیستە چەپەکان چییە، ئەوان دەیانەوێت مێژووی ئەمریکا بسڕنەوە و بەهاکانی ئەمریکا لەناوبرن و شێوازی ژیانی ئەمریکییەکان تێکبشکێنن".  لەگەڵ سەرهەڵدانی شەڕی سارد لە ساڵی ١٩٤٨ و دواتر دەستپێکردنی هەڵمەتەکانی ماکارسی کە بریتی بوون لە نێچیرکردنی ئەوانەی کە گومانی کۆمەنیست یان سۆشیالیستبوونیان لێدەکرا. وشەی سۆشیالیست لە کولتووری سیاسیی ئەمریکا چەسپا و لە سەرەتای دەیەی هەشتاکانی سەدەی رابردوو و لەگەڵ دەستپێکردنی سەرۆکایەتی رۆناڵد ریگنی کۆماری وشەی سۆشیالیست چەسپا.  ئێستا کە هەڵمەتی هەڵبژاردنەکان بە تەواوەتی گەرمبوون، ترەمپ و تیمەکەی زیاتر لە هەموو کاتێک پەنایان بۆ بەکارهێنانی وشەی سۆشیالیست بردووە،  مایک پێنس، جێگری ترەمپ کە پێشتر خۆی لەبەکارهێنانی ئەو وشەیە بەدوور دەگرت ئێستا بەکاریدەهێنێت. مایک پێنس لە کاتی بانگەشەدا گوتی: "کاتێک کە تۆ تەماشای ئەجینداکەیان دەکەیت روونە کە چییە، جۆ بایدن هێچ شتێك نابێت جگە لە ئەسپی تەروادە بۆ چەپە رادیکاڵەکان. بەڵام بایدن قسەیەکی کرد و گوتی لەم هەڵبژاردنانەدا دیموکراسییەتی ئێمە تاقیدەکرێتەوە لەڕاستیدا ئێمە دەڵێین جگە لە دیموکراسییەتمان، چاکسازی ئابووریمان، یاسا و سەقامگیریمان بەم هەڵبژاردنانەوە بەستراونەتەوە و چەندین شتی دیکە کە هەموویان بە هەڵبژاردنی رۆژی ٣ی مانگی ١١ بەستراونەتەوە".  دەستەواژەی سۆشیالیست لەنێو بەشێک لە کۆمارییە سپیپێستەکان تەشەنەی کردووە، تەنیا لە کۆنگرەی نیشتمانی کۆمارییەکان لە هاوینی ئەمساڵدا، ترەمپ و راند پۆڵ، سیناتۆری کۆماری سەر بە ویلایەتی کێنتاکی و نیکی هەیڵی، باڵیۆزی پێشووی ئەمریکا لە نەتەوە یەکگرتووەکان، ١١٣ جار وشەی سۆشیالیستیان بەکارهێنراوە.  دەیڤد پێردیو، سیناتۆر لەسەر ویلایەتی جۆرجیا کە هاوکات بازرگانە لە یەکێک لە هەڵمەتەکانی پاڵپشتیکردنی لە ترەمپ وشەی سۆشیالیستی بەکارهێنا.  دەیڤد پێردو گوتی: "زۆرترین فێڵ کە چەک شوومەر و جۆ بایدن و بێڕنی ساندەرس و کامالا هاریس بەکاریدەهێنن و دەیانەوێت خەڵکی پێ چەواشە بکەن ئەوەیە کە دەیانەوێت ئەو درۆیەمان پێبفرۆشن کە گوایە سۆشیالیستی و گرووپە چەپە رادیکاڵەکان باشترن لە بەها دیموکراسییەکانی ئێمە".  یەکێک لەو دیموکراتانەی کە نەیشاردووەتەوە بیرۆکەی نزیکی لە سۆشیالیستی هەیە و خۆی بە دیموکراتی سۆشیالیست ناودەبرد، بێڕنی ساندەرس، یەكێک لە بەربژێرە دیموکراتەکان بۆ پۆستی سەرۆکایەتی ئەمریکا بوو،  بەڵام بەپێچەوانەی ساندەرس، جۆ بایدن کە هێرشی زۆری دەکرێتەسەر، رەتیدەکاتەوە لەدوور و نزیکەوە سۆشیالیست بێت. بایدن دەڵێت: "من دیموکراتم بۆ هۆکارێكی سادە، چونکە من سۆشیالیست نیم و ساماندارێکی دەستڕۆیشتووش نیم. من دیموکراتێکم  و شانازیشی پێوە دەکەم. بنچینەی سەرەکی بوون بە دیموکراتی چییە، ئەوەیە کە باوەڕت بە دەرفەتدان بە هەموو کەسێك هەبێت".  هێرشەکانی ترەمپ و تیمی هەڵمەتی هەڵبژاردنەکەی بۆ سەر کاروانی دیموکراتەکان و تۆمەتبارکردنیان بە سۆشیالیست، لەلایەن هەندێ کەسەوە بە دوا تیری ترەمپ تەماشا دەکرێت بۆ رازیکردنی ئەو بەشەی لە شەقامی ئەمریکی کە سپیپێستە کۆنسەرڤاتیڤەکان پشکی شێر پێکدەهێنن.