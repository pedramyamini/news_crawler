لە ٢٤ کاژێری رابردوودا ٥٥ هەزار و ٢٠٩ تووشبووی کۆرۆنا لە بەرازیل تۆمارکراون، ئەمەش گەورەترین ژمارەی تووشبووانە لە رۆژێکدا لە وڵاتێک تۆمارکرابێت.  بە تۆمارکردنی ئەو ژمارە پێوانەییە، کۆی گشتی تووشبووانی بەرازیل گەیشتە ملیۆنێک و ٣٨ هەزار و ٥٦٨ کەس.  هەروەها لە ماوەی ٢٤ کاژێری رابردوودا هەزار و ٢٢١ تووشبوو گیانیانلەدەستدا و کۆی گشتی ژمارەی گیانلەدەستدان بە کۆرۆنا لەو وڵاتە بۆ ٤٩ هەزار و ٩٠ کەس بەرزبووەوە.    بەرازیل کە ژمارەی دانیشتووانی ٢١٢ ملیۆن کەسن لە دوای ئەمریکا، لە سەر ئاستی جیهان لە پلەی دووەم دێت لەڕووی تووشبوون و گیانلەدەستدان بە کۆرۆنا.    بەپێی دوایین ئامارەکان ژمارەی تووشبووان لە جیهان گەیشتووەتە ٨ ملیۆن ٧٦٦ هەزار کەس. ژمارەی مردووانیش بەهۆی کۆرۆناەوە گەیشتووەتە ٤٦٢ هەزار و ٦٩١ کەس.