کشتیی نەوتهەڵگری هانکووک چێمی کۆریای باشوور و تیمە ٢٠ ئەندامییەکەی ماوەی سێ مانگ بوو لەلایەن ئێرانەوە دەستبەسەر کرابوون. لە راگەیێندراوێکیدا، وەزارەتی دەرەوەی کۆریای باشوور ئازادکردنی کەشتییەکەی رایگەیاند و جەختیکردەوە لە جووڵەپێکردنی لە گەرووی هرموزەوە بەرەو دەریای عومان و لەوێوە بەرەو کۆریای باشوور.  دەستبەسەرکردنی کشتییەکەی کۆریای باشوور لەدوای ئەوە هات کە ئێران داوای لە سیئۆل کردبوو ئەو پارە بلۆککراوانەی تاران تایبەت بە فرۆشتنی نەوت کە نزیکەی ٧ ملیار دۆلارە، ئازاد بکات کە بەهۆی سزاکانی ئەمریکا لەسەردەمی ئیدارەی ترەمپدا بەسەری سەپێندرابوونەوە و لەلایەن کۆریای باشوورەوە بلۆککرابوو.  وەزارەتی دەرەوەی کۆریای باشوور رایگەیاند، لەمانگی شوباتی رابردووەوە، لەگەڵ ئێران رێککەوتوون لەسەر میکانیزمێک بۆ گەڕاندنەوەی بڕە پارە بلۆککراوەکانی ئێران لە بانکەکانی کۆریای باشوور، بەڵام لەو کاتەوە ئازادکردنی پارەکە چاوەڕێی رەزامەندی ئەمریکا بووە.  ئازادکردنی کەشتییەکە لەدوای بەڕێوەچوونی خولی یەکەمی کۆبوونەوەکانی تایبەت بە رێککەوتنی ئەتۆمی ئێران دێن کە لە دوو رۆژی رابردوودا لە ڤییەنا، پایتەختی نەمسا بەڕێوەچوو بە بەشداریی نوێنەرانی وڵاتانی واژۆکاری رێککەوتنەکە جگە لە ئەمریکا؛ کە تاران بە کۆبوونەوەیەکی بنیاتنەرانە ناویبرد و واشنتنیش بە هەنگاوێکی ئەرێنی وەسفیکرد.  کشتیی نەوتهەڵگری هانکووک چێمی کۆریای باشوور و تیمە ٢٠ ئەندامییەکەی ماوەی سێ مانگ بوو لەلایەن ئێرانەوە دەستبەسەر کرابوون. وێنە؛ AFP