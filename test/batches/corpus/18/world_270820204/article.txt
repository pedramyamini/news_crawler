بەرپرسانی ناوخۆیی لە ئەفغانستان، ئاشکرایانکردووە دوێنی شەو، بەهۆی شەپۆلێکی بەهێزی بارانبارینەوە لافاو دروستبووە و  ١٣ ویلایەتی وڵاتەکەی وێرانکردووە.  بەرپرسەکان ئاشکرایانکردووە، تیمەکانی فریاگوزاری لە هەوڵەکانیان بەردەوامن، بۆ دۆزینەوەی رزگاربووانی ئەو لافاوە لە ناکاوەی، بەشێکی زۆری ناوچەکانی نزیکی کابوولی پایتەختی گرتووەتەوە.  کۆشکی کۆماریی، بڵاوکراوەیەکی راگەیاند و روونیکردەوە، ئەشرەف غەنی، سەرۆکی وڵات، فەرمانیداوە بەگەیاندنی هاوکاریی بۆ ناوچە زیانلێکەتووەکان. هەروەها داوای لە هێزە سەربازییەکانی وڵات کردووە، روو لەو ناوچانە بکەن کە لافاوەکە تێیاندا روویداوە، تاوەکو بەشوێن رزگاربوواندا بگەڕێن و رێگە سەرەکییەکان بکەنەوە، لەپێناو گەیاندنی هاوکارییەکان و گواستنەوەی برینداراندا.  بەرپرسەکان، ئاشکرایانکردووە، تیمە فریاگوزارییەکان و هاووڵاتیان، بەدوای رزگاربووانی لافاوەکەدا دەگەڕێن، کە قوڕولیتە ژیانی دەیانی کۆتایی پێهێناوە و زیاتر لە ١٥٠٠ خانووی لە باکووری کابوول وێرانکردووە.  رزگاربووانی لافاوەکە ئاشکرایانکردووە، کە لە نێو قوربانییەکاندا دەیان منداڵ هەن. پێشبینیدەکرێت ژمارەی قوربانیان بەرزتر ببێتەوە. کەسوکاری رزگاربووەکان خۆیان بۆ پرۆسەی ناشتنی بە کۆمەڵی قوربانییەکان ئامادە دەکەن، لە کاتێکدا هێشتا داروپەردووی خانووە رووخاوەکان، بەتەواوەتی هەڵنەگیراوەتەوە.  ئەفغانستان کە بەئاووهەوای باشووری ئاسیا کاریگەرە، ناوە ناوە بەدەست وشکەساڵییەوە دەناڵێنێت، بەڵام بەردەوام لەبەردەم ئەگەر بارانی زۆردایە لە وەرزی بارانباریندا.  سەربازانی ئەفغانی، دەیان کەسی مردوویان لە ژێر داروپەردووی خانووە رووخاوەکان لە ناوچەی شاریکار ' پایتەستی ویلایەتی پەروان ' دەرهێناوە، دوای ئەوەی دوێنێ شەو بارانێکی بەخوڕ لە شارەکە باری. سەرچاوەکان گوتیان دەیان منداڵ لە نێو قوربانییەکاندان.  وێنەی ویلایەتە وێرانەکان پێشانیاندا، دەیان ئۆتۆمبێل و عەرەبانە بەتێکشکاوی، لە ناو شەقامە بەئاو داپۆشراوەکانی ویلایەتەکان، بڵاوبوونەتەوە.