مانەوە لە ماڵەوە بۆماوەی زیاتر لە دوو مانگ لە ترسی ڤایرۆسی کۆرۆنا دانیشتووانی مۆسکۆی تەواو بێتاقەت کردووە، چەند رۆژێکە دۆخی کەرەنتینە ھەڵگیراوە، ئێستا خەڵک بەبێ پرس و رای حکومەت بە ئازادی دەتوانن ھاتوچۆ بکەن، ئەو کەشوھەوایە زیاتر لەساڵانی رابردوو چێژی ھەیە بۆ ئەوان.  دانیشتوویەکی مۆسکۆ بەناوی سڤێتە دەڵێت، لەکاتی گەرما خۆم لەبەر خۆر رەش دەکەم، مەلە دەکەم، لەو شوێنانەی مەلەکردن قەدەخەیە ئاو دێنم بەخۆمی دا دەکەم، گرنگ ئەوەیە چوار رەگەزی گرنگ ھەبن ئەوانیش ھەوا و خاک و ئاو و ئاگرن، ئاگرمان نییە بەڵام دڵمان وەکو ئاگر گەرمە.  ئەمساڵ گەرما لە مۆسکۆ بەراورد بەساڵانی رابردوو درەنگتر ھات، بەگشتیی لەمانگی پێنجەوە کەشوهەوا لەو شارە خۆش دەبێت، بەڵام مانگی پێنجی ئەمساڵ جیاوازتر بوو و زۆربەی رۆژەکانی باران و کەشێکی کەمێک سارد بوون.  ئەنجێڵا کە دانیشتوویەکی مۆسکۆیە زیاتر حەزی لە گەرمایە تاوەکو سەرماکەی مۆسکۆ و دەڵێت: "ئەگەر لەنێوان سەرما و گەرما یەکێکیان ھەڵبژێرم بێگومان گەرما ھەڵدەبژێرم، چونکە دڵمان خۆش دەکات و زیاتر ئەرێنییە، پێویست ناکا جلی زۆر لەبەرکەین جلێکی سادە بەسە، کەشوھەوا کاریگەریی زۆری ھەیە لەسەر من بۆیە کاتێک کەشوھەوا خۆشە راستەوخۆ دڵخۆشیم پێدەدات، بۆیە حەزم لە کەشی وەھایە ".