رووسیا هۆشداری بە ئۆکراینا داوە کە هێرش نەکاتە سەر جوداخوازەکان، ئەگەر نا مۆسکۆ کاردانەوەی دەبێت بۆ "پاراستنی" خەڵکی دوو هەرێمی رۆژهەڵاتی ئۆکراینا کە زۆربەیان بە زمانی رووسی قسەدەکەن و دەیانەوێت هەرێمەکانیان لە ئۆکراینا جیابکرێنەوە و بخرێنە سەر رووسیا. ئۆکرایناش رەتیدەکاتەوە هیچ نیازێکی بۆ ئەنجامدانی هێرش هەبێت.  ئەمڕۆ هەینی ٠٩ - ٠٤ - ٢٠٢١ روسلان کۆمچاک، سوپاسالاری ئۆکراینا لە راگەیێندراوێکدا  گوتی، "بەکارهێنانی هێز بۆ ئازادکردنی ئەو ناوچانەی کە بەشێوەیەکی کاتی داگیرکراون، دەبێتە هۆی مردنی ژمارەیەکی زۆری خەڵکی سڤیل و ئەندامانی سوپا، کە ئەوەش بۆ ئۆکراینا مایەی قبووڵکردن نییە. "  هاوکات رۆژی پێنجشەممە کۆشکی سپی رایگەیاند، ئەمریکا لە کۆکردنەوەی هێز لەلایەن رووسیاوە لەسەر سنووری نێوان ئەو وڵاتە و ئۆکراینا "نیگەرانە".   جەین ساکی، سکرتێری رۆژنامەڤانیی کۆشکی سپی دەڵێت، ژمارەی سەربازانی رووسیا لەسەر سنوور گەیشتووەتە بەرزترین ئاستی دوای ساڵی ٢٠١٤.   پێشتر جۆ بایدن، سەرۆکی ئەمریکا پەیوەندییەکی تەلەفۆنی لەگەڵ ڤۆلۆدیمیر زێلێنسکی، سەرۆکی ئۆکراینا ئەنجامدابوو و "پشتیوانیی بەردەوامی" خۆی بۆ ئۆکراینا دووپاتکردبووەوە.   هاوکات رۆژی هەینی وەزارەتی دەرەوەی تورکیا رایگەیاند، هەفتەی داهاتوو ئەمریکا دوو کەشتیی سەربازیی رەوانەی دەریای رەش دەکات.   کەشتییەکان بەنێو گەرووی بۆسفۆری تورکیدا دەچنە نێو دەریای رەش. پێشتریش کەشتییە سەربازییەکانی ئەمریکا بۆ پشتیوانیکردنی ئۆکراینا لەو ناوچانە هاتووچۆیان کردووە.   پێکدادانەکانی نێوان سوپای ئۆکراینا و چەکدارە جوداخوازەکان لە ساڵی ٢٠١٤ ەوە بووەتە هۆی کوژرانی زیاتر لە ١٣ هەزار کەس و پەیوەندییەکانی نێوان مۆسکۆ و رۆژئاواشی ئاڵۆز کردووە.   لە ماوەی چەند ساڵی رابردوودا، پێکدادانەکان کەمببوونەوە، بەڵام هیچ چارەسەرێکی سیاسی یان دیپلۆماسی بۆ پێگەی هەرێمەکانی رۆژهەڵاتی ئۆکراینا نەدۆزراوەتەوە. وڵاتانی رۆژئاوا، تاوەکو ئێستاش نیمچەدوورگەی کریمیا بە بەشێک لە خاکی ئۆکراینا دادەنێن.