چاوەڕێ دەکرێت جۆ بایدن نزیک جەژنی سوپاسگوزاری کە دەکاتە ٢٦ی تشرینی دووەم، ناوی بەربژێرەکانی بۆ پۆستە گرنگەکانی نێو کابینەکەی ئاشکرا بکات.   پێش ئەوەی سەرکەوتنی سەرۆکی هەڵبژێردراوی ئەمریکا رابگەیێنرێت، لە گوتارێکیدا بەرەبەیانی رۆژی شەممە (شەوی هەینی بەکاتی واشنتن دی سی) جۆ بایدن ئاماژەی بەوە کرد کە تیمەکەی هەر لەو کاتەوە کەوتوونەتە کارکردن.   بایدن گوتی، "لە کاتێکدا کە ئێمە چاوەڕێی ئەنجامەکانی کۆتایی دەکەین، دەمەوێت هەمووان بزانن ئێمە چاوەڕێی بەجێگەیاندنی کارەکەمان ناکەین. "  تیمی بایدن بۆ گواستەنەوەی دەسەڵات لەلایەن "تێد کۆفمان"ـەوە سەرکردایەتی دەکرێت.  کۆفمان پێشتر راوێژکاری بایدن بووە لە ماوەی کارکردنی وەکو جێگری سەرۆک، هەروەها سەرۆکی ستافی ئەنجوومەنی پیران بووە.   لە ئامادەکردنی ئیدارەی جۆ بایدندا راوێژکارەکانی سەرنجیان لەسەر ئەوەیە سەرەتا پۆستە تەندروستییە سەرەکییەکان و پۆستەکانی نێو کۆشکی سپی پڕبکەنەوە، ئەوەش بە مەبستی رووبەڕووبوونەوەی ڤایرۆسی کۆرۆنا.   میدیای ئەمریکی دەڵێت، گرووپێک لە شارەزایانی تەندروستی و تەکنەلۆجی پێکهێنراوە بۆ ئەوەی لێکۆڵینەوە لە چۆنیەتیی بەردەستکردن و دابەشکردنی ڤاکسین بکەن و کار لەسەر پرسە تەندروستییەکانی دیکەش بکەن.   ڤیڤیک مێرتی کە لە ماوەی ئیدارەی باراک ئۆبامادا سەرۆکی ئۆپەراسیۆنەکانی فەرمانگەی تەندروستیی گشتیی بووە، یەکێکە لەوانەی باس لە بەربژێرکردنی دەکرێت بۆ وەرگرتنی پۆستێکی باڵای تەندروستی لە ئیدارەی بایدندا.   مێرتی لە چەند مانگی رابردوودا بە شێوەیەکی داخراو لەسەر پەتای کۆرۆنا راپۆرتی بە جۆ بایدن داوە.  میدیای ئەمریکی ئاماژە بۆ ئەوە دەکات کە بایدن بە نیازە سەرەتا کارمەندەکانی کۆشکی سپی دابمەزرێنێت.   رۆن کلەین کە بەرپرسی نووسینگەی جۆ بایدن بووە لە ماوەی کارکردنی لە پۆستی جێگری سەرۆکدا و هەروەها سەرۆکی تیمی رووبەڕووبوونەوەی ئیبۆلا بووە لە ئیدارەی باراک ئۆبامادا، ئێستا یەکێکە لەوانەی کە ئەگەری بەهێز هەیە بکرێتە بەرپرسی نووسینگەی جۆ بایدن، سەرۆکی هەڵبژێردراوی ئەمریکا.   هەروەها تۆنی بلینکن یەکێک لەو کەسانەیە کە سەرنجێکی زۆری لەسەرە. ئەو لە دووەمین خولی سەرۆکایەتیی باراک ئۆبامادا جێگری وەزیری دەرەوە بوو و ئێستاش لەلایەن تیمی بایدنەوە هەڵسەنگاندنی بۆ دەکرێت کە بکرێتە وەزیری دەرەوەی ئەمریکا یان بکرێتە راوێژکاری ئاسایشی نیشتمانی.   بەرپرسێکی ئاگادار لە بابەتەکە لەو بارەوە رایگەیاند، "بلینکن یان دەبێتە وەزیری دەرەوە یان دەبێتە راوێژکاری ئاسایشی نیشتمانی. "  هەروەها باس لەوە دەکرێت سیناتۆر ئیلیزابێس وارێن بکرێتە وەزیری گەنجینەی ئەمریکا.   تیمی بایدن لە مانگی ئایارەوە دەستیان بە کۆکردنەوەی کۆمەکی دارایی کردووە بۆ قۆناخی گواستنەوەی دەسەڵات و تا ئێستا بە لای کەمەوە حەوت ملیۆن دۆلاریان کۆکردووەتەوە.  ئەو بڕە پارەیە وەکو مووچە بە تیمی گواستنەوەی دەسەڵات و بەربژێرەکان دەدرێت تاوەکو پەسەند دەکرێن.   تیمەکە پێکدێت لە شارەزایانی یاسایی کە بەرپرسن لە هەڵبژاردن و پەسندکردنی ئەو کەسانەی کە سەرۆکی هەڵبژێردراو بۆ پۆستە گرنگەکانی وڵات دەستنیشانیان دەکات، بۆ نمونە پۆستی وەزیری گەنجینە و داواکاری گشتی.