ژمارەیەک سەندیکا، کە نوێنەرایەتی زیاتر لە یەک ملیۆن کرێکار دەکەن لە بوارەکانی چاودێری تەندروستیدا، دۆسێیەکی بەڵگەداریان دایە دەست دادگاکە کە بارەگاکەی لە لاهایە.  بەرازیل لە دوای ئەمریکاوە، دووەم وڵاتە لە رووی زۆری ژمارەی تووشبووان بەکۆرۆنا. دادگای نێودەوڵەتیی تاوانیش کە ساڵی ٢٠٠٢ دامەزراوە، بۆ لێکۆڵینەوە لە گەورەترین تاوانەکانی دژ بە مرۆڤایەتی لە جیهاندا دروستبووە، لە نێویاندا تاوانەکانی جەنگ و دژە مرۆڤایەتی و کوشتنی بەکۆمەڵ. پابەندنییە بەوەی لێکۆڵینەوە لەو جۆرە دۆسێیانەدا بکات کە سەندیکا بەرازیلییەکان داوای دەکەن.  بڵاوکراوەیەکی سەندیکاکە، پۆلسۆنارۆ بە ئەنجامدانی "پشتگوێخستنی تاوانکارانە لە رووبەڕووبوونەوەی کۆڤید ١٩ تۆمەتبار دەکات، لەگەڵ سەرکێشیکردن بە ژیانی پسپۆرانی چاودێری تەندروستی و ئەندامانی کۆمەڵگەی بەرازیلی".  هەر بە گوێرەی بڵاوکراوەی سەندیکاکە: "سەندیکاکان پێیانوایە ئەوە یەکەم سکاڵای لەو جۆرەیە کە دژ بە حکومەتێک بەرزدەکرێتەوە، بەهۆی نەخۆشکەوتن و گیانلەدەستدانی بەرفراوان و شکستهێنان لە باش بەرێوەبردنی تەندروستیی گشتیدا".  پێشتر پۆلسۆنارۆی سەرکردەی چەپ، مەترسی کۆرۆنای بەهەند وەرنەگرت و بە "ئەنفلۆنزایەکی سووک" ناوبیرد. هێرشی کردە سەر رێوشوێنەکانی کەرەنتینەکردن و مانەوە لە ماڵدا، کە دەسەڵاتدارانی ناوخۆیی بۆ رێگرتن لە بڵاوبوونەوەی نەخۆشییەکە پەنایان بۆ بردبوو.   ٧ی مانگی تەمووزی رابردوو، پشکنینەکان دەریانخست کە پۆلسۆنارۆ خۆی دووچاری کۆرۆنا بووە، بەڵام شەممەی پێشوو رایگەیاند ئەنجامی دوایین پشکنینی بە نێگەتیڤ هاتووەتەوە. ئەو ئەوەشی درکاند کە هۆکاری چاکبوونەوەکەی دەرمانی "هایدرۆکسی کلۆکۆرین"ە، کە لە رووی زانستییەوە وەک چارەسەری کۆرۆنا پەسند نەکراوە.  بەرازیل تائێستا ٢ ملیۆن و ٤٢٠ هەزار تووشبوون و زیاتر لە ٨٧ هەزار مردنی بەهۆی کۆرۆناوە، تۆمارکردووە.  مارسیۆ مۆنزانی لە دامەزراوەی یۆنی ئەمێریکانز، کە رێوشوێنە یاسایییەکانی سکاڵا تۆمارکردنەکەی گرتووەتەبەر، دەڵێت حکومەتی پۆلسۆنارۆ "پێویستە لێپێچینەوەی لەگەڵدا بکرێت، بەهۆی کەمتەرخی لە رێگریکردن لە بڵاوبوونەوەی نەخۆشییەکە". زیاتر دەڵێت "تۆمارکردنی سکاڵا لە دادگای نێودەوڵەتیی تاوان، رێوشوێنێکی تووندە، بەڵام بەرازیلییەکان لە دۆخێکی ئازاربەخش و مەترسیداردا دەژین، کە بەهۆی بڕیارەکانی حکومەتەکەی پۆلسۆنارۆوە تووشی بوون".