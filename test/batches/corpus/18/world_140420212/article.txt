رۆژی سێشەممە نێچیرڤان بارزانی، سەرۆکی هەرێمی کوردستان له‌ڕێگه‌ى په‌يامێكى ڤيدیۆييه‌وه رایگەیاند "ئێمە چاوەڕێی ئەوە لە ئەمریکا ناکەین کە لەجیاتیی ئێمە شەڕمان بۆ بکات، بەڵام ئێمە چاوەڕێی ئەوە لە ئەمریکا دەکەین کە چالاک بمێنێتەوە لەگەڵمان لە عێراق بۆ دڵنیابوون لە مانەوەی داعش بە شکستخواردویی".  ئەم گوتارەی نێچیرڤان بارزانی دەربارەی پەیوەندییەکانی کورد و ئەمریکا لەمیانی رۆژی یەکەمی کۆنفرانسێکی تایبەت بە کورد بوو کە لەلایەن زانکۆی یێڵی ئەمریکا و رێکخراوی دادپەروەری بۆ کورد رێکدەخرێت کە ژمارەیەک کەسایەتیی دیاری ئەمریکا و ئەوروپا تێیدا بەشدارن.  ئێمیلی هامڵتن، بەڕێوەبەری جێبەجێکاری رێکخراوی "دادپەروەری بۆ کورد" رایگەیاند "شەرەفێکی گەورەیە بۆمان کە سەرۆک بارزانی گوتاری سەرەکیی کۆنفرانسەکە پێشکێش دەکات. بەڕاستی هەنگاوێکی نایابە و ئێمە زۆر سوپاسگوزارین بۆی. هەروەها کاتی ئەم کۆنفرانسە گرنگە، بەهۆی ئەوەی کە ئێمە ئیدارەیەکی نوێی ئەمریکامان هەیە".  رێکخراوی دادپەروەری بۆ کورد لە لایەن ملیادێری ئەمریکی تۆماس کاپڵان و فەیلەسووفی فەرەنسی بێرنارد هێنری لێڤی - یەوە بەڕێوەدەبرێت کە زیاتر لە ١٣٠ کەسایەتیی دەستڕۆیشتووی ئەمریکی و ئەوروپی ئەندامن تێیدا و ئەمە دووەمین ساڵە کۆنفرانس ئەنجام دەدەن، کەسانی دەسەڵاتدار و دەوڵەمەندی رۆژئاوایی کۆدەکەنەوە بەمەبەستی لۆبیکردن بۆ دۆزی کورد.  ئامانجی سەرەکیی کۆنفرانسەکە وەڵامی پرسیارێکی چارەنووسسازە کە چۆن ئەمریکا و رۆژئاوا یارمەتیی کورد بدەن، بەتایبەتی هەرێمی کوردستانی عێراق، هەروەها چۆن وا بکەن لەسەر بنەما و بەرژەوەندیی درێژخایەن پێگەی هەرێمی کوردستان لە چوارچێوەی عێراق بپارێزن.  وەڵامی ئەو پرسیارە بە بۆچوونی تۆماس کاپڵان و بێرنارد هێنری لێڤی، لە هەوڵدانە بۆئەوەی بڕیاربەدەستانی ئەمریکا پشتگیریکردن لە کورد وەکو بەرژەوەندییەکی ستراتیژی و درێژخایەن ببینن و وابکەن ئەمریکا هاوشێوەی ئیسرائیل و سعودیە و ئیمارات مامەڵە لەگەڵ کورد بکات.  تۆماس کاپڵان ملیاردێری ئەمریکی و بەڕێوەبەری گشتیی رێکخراوی "دادپەروەری بۆ کورد" رایگەیاند "هیچ گومانێک نییە کە لایەنێکی ستراتیژی هەیە بۆ پەیوەندییەکانی نێوان ئەمریکا و کورد. ئێستا ئێمە ململانێیەک لەنێوان رووناکی و تاریکی دەبینین لە رۆژهەڵاتی ناوەڕاست. ئیماراتی و ئیسرائیلییەکان بەشێکن لە چارەسەر. سعودییەکانیش بە هەمان شێوە، بەبێ ئەوان رێککەوتنی ئیبراهیمی نەدەبوو. لەکاتێکدا سعودیەکان خەریکی ریفۆرم و پێشکەوتنن، تورکیا و ئێران بەرەو دواوە هەنگاو دەنێن. کورد بەشێکن لە چارەسەر بۆ ناوچەکە. کەس هەیە تەماشای کورد بکات و بڵێت نامانەوێت هەموو رۆژهەڵاتی ناوەڕاست وەکو کورد رەفتار بکەن؟ نەخێر، ئەمە ئەو جۆرە پەیڕەوکردنەی ئیسلامە کە پێویستە هان بدرێت".  بێرنارد هێنری لێڤی، سەرۆکی رێکخراوی "دادپەروەری بۆ کورد" دەڵێت "کورد بەشێکی گرنگی سەقامگیریی رۆژهەڵاتی ناوەڕاستە کە بە مانای سەقامگیریی هەموو جیهان دێت. من پێش ٣٠ ساڵیش لە کاتی دامەزراندنی ناوچەی نەفڕینیش کە کەم لەسەر کوردم دەزانی، بەڵام لەوە تێدەگەشتین کە بە دڵنیاییەوە چۆن ئیسرائیل ئەستوونی سەقامگیرییە لە ناوچەکە، کوردیش ئەستوونێکی دیکەی ئەو سەقامگیریەیە".  هەفتەی داهاتووش ژەنەراڵ دەیڤد پەترایۆس و ژمارەیەک کەسایەتیی دیاری دیکەی ئەمریکا باسی پێشبینی و شرۆڤەکانیان دەکەن دەربارەی داهاتووی کورد کە تۆڕی میدیایی رووداو وەکو تاکە هاوبەشی میدیایی کۆنفرانسەکە رووماڵ دەکات.