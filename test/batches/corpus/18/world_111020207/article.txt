بەهۆی مژاری برێکزیت و مامەڵەی بەریتانیا لەگەڵ کۆرۆنا و چەندین کێشەی دیکەی نێوخۆیی، چاوەڕوان دەکرێت پۆستی ئەلیگرا ستراتن، قورسترین و پڕ بەربەستترین بێت لەنێو حکومەتی بەریتانیا.  پۆستەکە لایەنی ئەرێنیشی هەیە. گایلس کینینگهام، گوتەبێژی دەیڤد کامیرۆن، سەرۆکوەزیرانی پێشووتری بەریتانیا دەڵێت، کۆنفرانسی رۆژنامەڤانی رۆژانە خانمە تازە دەستبەکاربووەکە دەکاتە ناسراوترین لە وڵاتەکەدا، ئەوەش لە کاتێکدایە کە لە چاو چەند دەیەی رابردوودا بەریتانیا بەهۆی برێکزیت و کۆرۆناوە بە قورسترین کاتەکانیدا تێدەپەڕێت.  بۆریس جۆنسن، سەرۆکوەزیرانی بەریتانیا، دەڵێت کە دەیانەوێت بە شێوازێکی راشکاوانە و سەرڕاست سیاسەت بکەن.  ئەلیگرا ستراتن، رۆژنامەڤانی بەریتانی، پێشتر وەکو رۆژنامەڤان بۆ ئای تی ئێن و بی بی سی و گاردیان کاری کردووە.    حکومەتەکانی پێشوو گوتەبێژیان هەبووە، بەڵام ئەوەی نوێیە لە دیاریکردنی ستراتن لێهاتوویی و شارەزایی لە بواری راگەیاندن و گرنگی کاتی زیندووکردنەوەی پۆستەکەیە.  ستراتن هاوشێوەی کۆشکی سپی و کریملین دەبێتە روخسارێکی دیار لەنێو حکومەتی بەریتانیادا و رۆژانە دێتە بەرچاوی خەڵکی و وەڵامی رۆژنامەڤانان دەداتەوە.