ئەم بڕیارە بەو مانایەیە کە بەرپرسانی ئاسایشیی بەریتانیا لەو باوەرەدان کە ئەگەری روودانی هێرشێکی تیرۆریستی زۆرە، بەڵام هیچ زانیارییەک نییە کە بەم نزیکانە رووداوێکی وا بقەومێت.  ئاستی "هۆشداریی مەترسیی هێرشی تیرۆریستی" لە بەریتانیا دوای تەقەکانی دوێنێ شەوی شاری ڤیێنای نەمسا بەرزکرایەوە.  هەفتەی رابردوو لە شاری نیسی فەرەنسا سێ کەس لە هێرشێکدا بە چەقۆ کوژران، مانگێک لەمەوپێشیش لە پاریس مامۆستایەک بەرامبەر بە قوتابخانەیەک کوژرا.  پریتی پاتێل، وەزیری ناوخۆی بەریتانیا لە تویتێکدا رایگەیاند کە ئەمە "دەستپێشخەرییەکی پێشگرتنی"ـیە و ئەم بڕیارە لەسەر بنچینەی "هیچ هەڕەشەیەکی دیاریکراو نەدراوە. "  وەزیری ناوخۆی بەریتانیا گوتووشیەتی، "دەبێت خەڵکی هۆشیار بن و لەبارەی هەر چالاکییەکی گوماناوییەوە هەواڵ بە پۆلیس بدەن. "  ئاستی هۆشداریی ئاسایشی لەلایەن فەرمانگەی "ناوەندی هاوبەشی لێکۆڵینەوە و شیکاریی تیرۆریزم"ـەوە هەڵسەنگێنراوە کە بەشێکە لە فەرمانگەی ئاسایشی ناوخۆی بەریتانیا. بڕیارەکانی ئەم فەرمانگەیە سەربەخۆن و لە دەوڵەت جیان.  پێنج ئاستی هۆشداری لەبارەی هەڕەشەکانەوە کە لەلایەن فەرمانگەی ئاسایشیی بەریتانیا دیاریکراون:  ١. نزم: ئەگەری روودانی هێرشێک زۆر کەمە  ٢. ناوەند: ئەگەری روودانی هێرشێک هەیە، بەڵام زۆر نییە  ٣. شایانی سەرنج: ئەگەری هێرشێک هەیە  ٤. تووند: ئەگەری روودانی هێرشێک زۆرە  ٥. هەستیار: رێی تێدەچێت لە داهاتوویەکی نزیکدا هێرشێک رووبدات