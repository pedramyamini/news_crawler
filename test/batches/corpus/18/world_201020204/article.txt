دیوارەکە لەسەر سنووری باکووری رۆژهەڵاتی یۆنان لەگەڵ تورکیا دروستدەکرێت، ئەمەش بۆ رێگری لە کۆچی بەکۆمەڵی ئەو پەنابەرانەی لە تورکیاوە دەیانەوێت بچنە ناو خاکی یۆنانەوە، کە سەر بەیەکێتیی ئەوروپایە.  ستیلیۆس پیتساس، گوتەبێژی حکومەتی یۆنان ئاشکرایکرد، وڵاتەکەی بڕیاریداوە ٢٦ کیلۆمەتری دیکە ئەو دیوارە سنوورییەی نێوان تورکیا و یۆنان درێژ بکاتەوە، کە ئێستا درێژییەکەی تەنیا ١٠ کیلۆمەترە، ئەمەش پڕۆژەیەکە تێچووەکەی ٦٣ ملیۆن یۆرۆیە. بڕیارە لە کۆتایی نیسانی داهاتوودا، تەواو ببێت.  پێشتر پێکدادان لەسەر سنووری نێوان هەردوو وڵات روویدا، لە کاتێکی پێشتری ئەمساڵدا، پاش ئەوەی تورکیا ئاشکرایکرد رێگە لە کۆچکردنی پەنابەران لە وڵاتەکەیەوە بۆ ناو خاکی یۆنان ناگرێت، لەو کاتەدا دەیان هەزار پەنابەر سنوورەکانی نێوان هەردوو وڵاتیان بەزاند.  یۆنان و تورکیا جگە لە کێشەی پەنابەران، لە بابەتی وزەی ناو رۆژهەڵاتی دەریای ناوەڕاستیشدا کێشەیان هەیە و ململانێیەکانی ماوەی رابردووی نێوانیان، بووە کۆکردنەوەی سەرباز لە ناوچەکەدا.  یۆنان چوار کۆمپانیای بیناسازیی یۆنانی بۆ دروستکردنی دیوارە سنوورییەکە دەستنیشانکردووە. کۆمپانیاکان لەپاڵ کاری دیوارە نوێیەکەدا، دە کیلۆمەتری پێشتر دروستکراوی دیوارە کۆنەکەش نۆژەندەکەنەوە، کە بەسەر رووباری ئیڤرۆسدا دەڕوانێت و بەشێکی گەورەی سنووری نێوان هەردوو وڵاتە.  وەزارەتی سیستمی گشتیی یۆنان، ئاشکرایکردووە لە دروستکردنی دیوارەکەدا، بۆڕیی پۆڵاینی چوارگۆشە و بناخەی کۆنکرێت بەکاردەهێنێت.  کیریاکۆس میتسۆتاکیس، سەرۆکوەزیرانی یۆنان، شەممەی پێشوو سەردانی ئەو ناوچە سنوورییەی کرد، لەدوای تاقیکردنەوەی نموونەیەک بۆ دروستکردنی دیوارەکە.  یۆنان ئاشکرایکردووە لەدوای بڵاوبوونەوەی کۆرۆناوە، ژمارەی گەیشتنی پەنابەران لە تورکیاوە بۆ یۆنان، بەشێوەیەکی بەرچاو کەمیکردووە.  ئێستا لە تورکیادا نزیکەی ٤ ملیۆن پەنابەر دەژین و زۆرینەی زۆریان ویستی ئەوەیان هەیە خۆیان بگەیەننە سەر خاکی یۆنان، لەوێشەوە بۆ وڵاتانی دیکەی ئەوروپا.