دەستبەکاربوونی ئیدارەی بایدن هیوایەکی بە ژینگەپارێزان بەخشیوە بەوەی کە دەتوانێت سەرکردایەتیی جیهان بکات لە بەهێزکردنی هەوڵەکانی رووبەڕووبوونەوەی گۆڕانی کەشوهەوا. کۆبوونەوەکە ماوەی دوو رۆژ بەردەوام دەبێت و سەرکردەکانی ٤٠ وڵات تێیدا بەشداردەبن.   چاوەڕێدەکرێت ئەمریکا ئامانجێکی نوێی خۆی بۆ کەمکردنەوەی رێژەی دوانۆئۆکسیدی کاربۆن تا ساڵی ٢٠٣٠ رابگەیێنێت. هەروەها سەرکردەکانی جیهان دەیانەوێت لە رێگەی ئەم کۆبوونەوەیەوە، گوشار بخەنە سەر بەرازیل بۆ ئەوەی کۆتایی بە لەنێوبردنی دارستانەکانی ئەمازۆن بهێنرێت.   هاوکات وڵاتانی بەشدار لە رێککەوتننامەی پاریس بڕیارە لە رێگەی ئەم کۆبوونەوەیەوە گفتوگۆ لەگەڵ چین، ژاپۆن، کەنەدا و کۆریای باشووردا بکەن بۆ ئەوەی بە رێککەوتنەکەوە پابەند بن.   لەماوەی سێ مانگ لە مەوبەر کە بایدن لەسەر کورسیی سەرۆکایەتیی ئەمریکا دانیشتووە، سیاسەتی ئەو وڵاتە لە بەرامبەر ژینگە و گۆڕانی کەشوهەوا گۆڕانکاریی زۆری بەخۆیەوە بینیوە.   جۆ بایدن، سەرۆکە دیموکراتە لیبراڵەکەی ئەمریکا پیێوایە ئەمریکا دەتوانێت سەرکردایەتیی وڵاتەکانی دیکە بکات لە کەمکردنەوەی گازە کاربۆنییەکان لە داهاتوودا.   چالاکڤانانی بواری ژینگە ئەم کۆبوونەوەیە بە هاندەرێک دەبینن بۆ زیندووکردنەوەی هەوڵەکانی رووبەڕووبوونەوەی گۆڕانی کەشوهەوا پێش ئەوەی کە ٢٦ ـەمین کۆنفرانسی نەتەوە یەکگرتووەکان لە یەکی تشرینی ئەمساڵ لەبارەی کەشوهەوا لە شاری گلاسکۆی سکۆتلەندا بەڕێوەبچێت.