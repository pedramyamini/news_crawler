جێن ساکی، گوتەبێژی کۆشکی سپی رایگەیاند: "ئەوان شەفاف نین، داتای پێویستیان دابین نەکردووە، ئەمە پێی ناوترێت هاوئاهەنگی. شرۆڤەکارانمان نیگەرانن لەوەی کە هیچ شتێکیان پێ نەوتراوە تا باشتر تێبگەن، ئەوەی تێگەیشتنەی ئێستا دەربارەی سەرچاوەی ڤایرۆسەکە هەیە، هەر ئەوەیە کە شەش مانگ بەر لە ئێستا و حەوت مانگ بەر لە ئێستا هەبوو. هیچ شتێک ناڵێن تاوەکو بتوانین بیر لەوە بکەینەوە کە لە داهاتوودا چۆن رێگە لە سەرهەڵدانی پەتای لەمشێوەیە بگرین".   وەزیری دەرەوەش رەخنەی لە مامەڵەی چین بەرامبەر بە موسڵمانەکانی ئەو وڵاتە گرت. ئەنتۆنی بلینکن، وەزیری دەرەوەی ئەمریکا گوتی: "ئەوەی کە بینیتان لەم چەند هەفتەیەی دواییدا، بەتایبەتی وەڵامی نێودەوڵەتی بەرامبەر بەو مامەڵە خراپەی کە رووبەڕووی ئویگورەکان دەبێتەوە لە شنجیان و سەرکوتکردنی دیموکراسی لە هۆنگ کۆنگ، هەروەها زۆر هەنگاویش کە رووسیا هاویشتوویەتی، ئەمانە هێرشن بۆ سەر سیستەمی نێودەوڵەتی کە لەسەر بنەمای یاسا بەڕێوەدەچێت. لەبەر ئەوەیە کە وڵات دوای وڵات دەبینی، پێکەوە لەسەر ئەم پرسانە دێنە دەنگ".   ئەمریکا مامەڵەی چین لەگەڵ موسڵمانەکانی ئەو وڵاتە بە جینۆساید ناو دەبات. لە مانگی یەکی ئەمساڵدا، ئەمریکا قەدەخەی کڕین و بەکارهێنانی خستە سەر لۆکە و تەماتەی چینی کە لە هەرێمی شنجیان بەرهەم دەهێنرێت. ئەمریکا دەڵێت، ئەو بەروبوومانە بە کاری زۆرە ملێ بە موسڵمانە زیندانییەکانی ئەو هەرێمە بەرهەم دەهێنرێت.  جێگری وەزیری دەرەوەش بە وەکالەت بۆ مافی مرۆڤ، دەڵێت، ئەمریکا کاردانەوەی جدی لەسەر جینۆسایدی ئویگورەکان دەبێت. لیسا پیتەرسن، یاریدەدەری وەزیری دەرەوە بە وەکالەت بۆ کاروباری دیموکراسی و مافی مرۆڤ و کار رایگەیاند: "ئێمە بەڕوونی وتوومانە کە تاوانی دژ بە مرۆڤایەتی و جینۆساید ئەنجامدراوە و بەردەوامە لە دژی ئویگورەکان، تاوانی دژ بە مرۆڤایەتی لە دژی گرووپە ئیتنی و ئایینییەکانی دیکەش لە شنجان ئەنجام دراوە. ئاشکرایە کە ناتوانین ئەمە پشتگوێ بخەین و دەبێت کاردانەوەی جدیمان لەسەر ئەو کارانە هەبێت".   هەندێ کۆمپانیای رۆژئاوایی کڕینی لۆکەی هەرێمی شنجانیان بایکۆت کردووە، هەفتەی رابردوو لە تۆڕە کۆمەڵایەتییەکانی چین، کەمپینێک بۆ بایکۆتکردنی ئەو کۆمپانیایانە دەستی پێکرد. چین تۆمەتی بەرهەمهێنانی لۆکە بە زۆرەملێ بە موسڵمانانی وڵاتەکەی رەتدەکاتەوە. گوتەبێژێکی حکومەتی هەرێمی شنجیان دەڵێت: "چینیەکانیش بەرهەمی ئەو کۆمپانیایانەیان ناوێت کە بایکۆتی لۆکە و تەماتەی هەرێمەکەیان کردووە، هەر کۆمپانیایەکیش دەیەوێت، دەتوانن بچنە هەرێمەکە و کێڵگەکانی لۆکە و تەماتە بە چاوی خۆیان ببینن".