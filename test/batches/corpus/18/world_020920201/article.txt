میلیۆنان قوتابی لە جیهاندا بە یەکەم رۆژی کرانەوەی قوتابخانەکان شاد بوون، بەڵام رێکارە تەندروستییەکان و ترس لە تووشبوون بە ڤایرۆسی کۆرۆنا و هەروەها ناچاربوونی مامۆستایان بۆ پاراستنی مەودای کۆمەڵایەتی، کەمێک لە خۆشییەکانی منداڵانی کەمکردووەتەوە.   دانێلا گیانتی، مامۆستا لە قوتابخانەیەکی ئیتاڵیا دەڵێت " دوای شەش مانگ کە ئێمە لە منداڵان دووربووین، کە بەشێکن لە ژیانی عاتیفی ئێمە، ئەمڕۆ گەڕانەوە. من زۆر بە پەرۆش بووم بیانبینم. بەڵام بەداخەوە ناتوانم لە باوەشیان بگرم".  لە وڵاتی بۆسنە، بە هەمانشیوە رۆژی سێشەمە یەکەم رۆژی دەستپێکی ساڵی نوێی خویندن بوو. پاراستنی مەودای کۆمەڵایەتی، بەستنی ماسک و رێکارەکانی دیکە، کەمێک لە خۆشییەکانی منداڵانی کەمکردووەتەوە.  هارودین کوپریا، بەڕێوەبەری قوتابخانە دەڵێت "دەتوانین بڵیین، لەم ماوەیەدا ئێمە زیاتر دەبێت ئاگامان لە رێکارەکان بێت، ئەوەی پێویست بێت دەبێت بیکەین بۆ پاراستنی منداڵەکان، مامۆستایان بەردەوام منداڵان لە رێکارەکان ئاگادار دەکەنەوە"   لە فەرەنساش کە بۆ ئەمساڵ ١٢ ملیۆن قوتابی  هەیە، منداڵان سەرەڕای هۆشدارییەکان سەبارەت بە بەرزبوونەوەی تووشبوون بە کۆرۆنا، بەڵام رێگەیان پێدرا بە قوتابخانەکان و مامۆستاکانیان شاد ببنەوە.  بەڵام باوکان و دایکان لە جاران زیاتر ئاگاداری منداڵەکانیان دەبن و خۆیان لەگەڵیان دێن بۆ قوتابخانە تا ئەوکاتەی دەچنە ناو پۆلەکان.  جیرۆمی کۆنتینت، باوکی قوتابییەک دەڵێت "کەمێک ترسمان هەیە لە دەستپێکی خوێندنی ئەمساڵ، کەس نازانێت چی روودەدات، دەزانم دەبێت زۆر وریا بین، منداڵەکانمان دەبێت پارێزراو بن، ئەوان دەیانەوێت بژین، بەڵام ئیدی دەبێت لەگەڵ ئەم دۆخە خۆمان رابێنین"   ١ی ئەیلوول لە بەشێکی زۆری وڵاتانی جیهاندا یەکەم رۆژی ساڵی نوێی خوێندنە، بەڵام ئەمساڵ لەکاتێکدا ژمارەی تووشبووان بە ڤایرۆسی کۆرۆنا لە ٢٦ میلیۆن کەس نزیک بووەتەوە، هۆشداریی لە نزیکبوونەوەی قوتابیان لەگەڵ یەکدی و تەنانەت مامۆستاکانیش دەدرێت.   لە هەندێک وڵاتیش خوێندن بە ئۆنلاین دەستیپێکردووە، کە منداڵان زۆر بەدڵیان نییە چونکە ئەوان زیاتر خۆشی لە کەشوهەوای ناو قوتابخانەکان وەردەگرن.