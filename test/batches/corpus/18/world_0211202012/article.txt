جۆ بایدن بەربژێری دیموکراتەکان بۆ سەرۆکایەتی ئەمریکا لە دوایین رۆژی بانگەشەی هەڵبژاردندا داوا لە رەشپێستەکان دەکات دەنگی پێبدەن و دەڵێ لە هەڵبژاردندا راستی بەسەر درۆدا سەردەکەوێ. بایدن لە فیلادلفیا قسەی بۆ لایەنگرانی کرد و رایگەیاند: "کاتێک ئەمریکییەکان دەنگ دەدەن پەیامەکە روونە، کاتی ئەوەیە ترەمپ جانتاکەی بپێچێتەوە و بچێتەوە ماڵەوە. "   بایدن بەڵێنی ئازادیشی بە رەشپێستەکان دا و گوتی: "ئازادی کردارە و دەبێت بەرگری لێ بکەین". بایدن رووی لە رەشپێستەکان کرد و گوتی: "دەبێت دیموکراسی بەدەستهێبێنینەوە، پێویستە بچینە دەنگدان، وەکو هاوڕێم جۆن لویس بیرمان دێنێتەوە، ئازادی دەوڵەتێک نییە، ئازادی کردارە دەبێت بەرگری لێبکەین، دەبێ دەنگبدەین، ئەوەش گرنگترین هەڵبژاردنی تەمەنمانە "  بەربژێرەکەی دیموکراتەکان هەڵبژاردن و سەرکەوتنی بەسەر ترەمپ بە سەرکەوتنی راستی بەسەر درۆدا ناودەبات و دەڵێ: "راستی بەسەر درۆدا هەڵدەبژێرین، درۆی دروستکراو دووبارە دەبنەوە، کاتی ئەوەیە هەستینە سەرپێ، کاتی ئەوەیە دیموکراسی بگەڕێنینەوە، دەتوانین بیکەین، باشترین لەوەی هەیە، باشترین لەوەی هەبووە، دەتوانین باشترین بین، ئەوە ئەمریکایە. "  جیاواز لەو قسانەی بایدن، دۆناڵد ترەمپ بەربژێری کۆمارییەکان ترسی خۆی نەشاردەوە لە ساختەکاری هەڵبژاردن، ئەو دەڵێت خراپترین شت ئەوەیە لە دوای هەڵبژاردن سندوقەکانی دەنگدان کۆدەکرێنەوە، بەخێرایی ئەنجامی هەڵبژاردن دەرناکەوێت  و نازانرێت، لەکاتێکدا ئێمە لە سەردەمی پێشکەوتنی تەکنەلۆژیا و کۆمپیوتەریداین. "  ترەمپ دادگای باڵای ئەمریکا سووچبار دەکات و دەڵێ: "هەڵبژاردن لەدوایین رۆژدا دەکەوێتە سەر چەند ویلایەتێک، ئەوەش مەترسی زۆرە، چونکە رەنگە ساختەکاری و بەکارهێنانی خراپ زۆر بن لەو کاتەدا. "  بەربژێرەکەی کۆمارییەکان دەلێ "نە ویلایەتی پەنسلڤانیا و نە نیڤاداشمان دەوێ، فەرمانڕەواکانی ئەو دوو ویلایەتە کەسانی دیموکراتی حیزبین و لە بەرژەوەندیی ئەو پارتە کار دەکەن. "  لە هەڵبژاردنی سەرۆکایەتی ئەمریکا کە ٢٤ کاژێر کەمتری ماوە، ٢٥٥ ملیۆن و ٢٠٠ هەزار و ٣٧٣ کەس مافی دەنگدانیان هەیە، ٩٣ ملیۆن و ٢٩٧ هەزار و ٢٠٨ کەس پێشوەختە دەنگیان داوە، کۆمارییەکان رەخنەیان لەو شێوازەی دەنگدان هەیە و دەڵێن ساختەکاری تێدا دەکرێت.