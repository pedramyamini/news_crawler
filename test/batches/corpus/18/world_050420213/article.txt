تەنیا لە عێراق دزەیان بە زانیاریی کەسی و ژمارەمۆبایل و ناونیشانی فەیسبووکی ١٧ ملیۆن و ١١٦ هەزار و ٣٩٨ کەس کردووە.  بەڵگەنامەکان لەسەر هاککردنەکە لەلایەن ئالۆن گال، بەڕێوەبەری تەکنەلۆژی کۆمپانیای هەدسۆن رۆک کە تایبەتە بە ئەمن و ئاسایشی ئینتەرنێت بڵاوکرانەوە.   بەگوێرەی لیستەکە، هەژماری فەیسبووکی خەڵک لە ١٠٧ وڵات هاککراون، زۆرترین هەژماریش لە میسر هاککراون، داتاو زانیاری ٤٤ ملیۆنیان دزەیان پێکراوە، بەدوای ئەویشەوە لە تونس ٣٩ ملیۆن هەژمار، لە ئیتاڵیا ٣٥ ملیۆن، لە ئەمریکا کە ٣٢ ملیۆن، لە سعودیە ٢٨ ملیۆن،  لە عێراق ١٧ ملیۆن هەژمار.  کۆمپانیای کاتالین سیمپانی چاوی بە زانیارییە دزەپێکراوەکان خشاندووەتەوە، فەیسبووکیش پشتڕاستیکردووەتەوە کە ئەو داتایانە زانیارییە هاککراوەکانن.  ئەو گورزەی هاککەران ئەم هەفتەیە وەشاندیان، نموونەیەکی زیندووە کە پێشانی دەدات، فەیسبووک و تۆڕەکۆمەڵایەتییەکانی دیکە زانیاری بەکارهێنەران کۆدەکەنەوە، هاوکات پاراستنی ئاسایشیان گەرەنتی ناکرێت.  هەرچەندە ئەو زانیارییانەی بڵاوکراونەتەوە وا دەردەکەوێت زانیاریی ساڵانی رابردوو بن، بەڵام پێشانی دەدات کە چۆن زانیاریی بەکارهێنەران لەسەر سۆشیاڵمیدیا پارێزراو نین.   ئەوە یەکەمجار نییە زانیاریی بەکارهێنەران لە تۆڕی کۆمەڵایەتیی فەیسبووک بڵاودەبێتەوە و ئەو کۆمپانیایە چەندین ساڵە بەدەست ئەو کێشەیەوە دەناڵێنێت. لە ساڵی ٢٠١٨، فەیسبووک ئەو فیچەرەی نەهێشت کە خەڵکی لە رێگەی ژمارەی تەلەفۆنەوە بتوانن هەژماری یەکدی بدۆزنەوە. ئەوەش دوای ئەوەی کامبریج ئەنالەتیکا زانیاریی نزیکەی ٨٧ ملیۆن بەکارهێنەری ئەو کۆمپانیایەی بەکارهێنابوو.   بەکارهێنانی زانیاریی ئەو بەکارهێنەرانە "بەبێ ئاگاداری و رازیبوونی" خۆیان بوو.   لە مانگی کانوونی یەکەمی ٢٠١٩ ـەشدا، توێژەرێکی ئۆکراینی رایگەیاند، داتابەیسێکی دۆزیوەتەوە کە ناو، ژمارە تەلەفۆن و ناسنامەی هەژماری فەیسبووکی زیاتر لە ٢٦٧ ملیۆن بەکارهێنەری فەیسبووکی لەسەرە کە بە نزیکەیی هەموویان لە ویلایەتە یەکگرتووەکانی ئەمریکا بوون.