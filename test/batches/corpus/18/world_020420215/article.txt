دوای دەستبەکاربوونی ئیدارەی بایدن، ئەمە وەک یەکەمین هەنگاوی جیددی بۆ چارەسەکردنی ناکۆکییەکانی رێککەوتنی ئەتۆمی ئێران دادەنرێت، وێڕای ئەوەی کە تاران و واشنتن پێکەوە بەشداری لە هیچ کۆبوونەوەیەکدا ناکەن.  نێد پرایس، گوتەبێژی وەزارەتی دەرەوەی ئەمریکا لە راگەیێندراوێکدا بەشداربوونی وڵاتەکەی لە کۆبوونەوەکەی ڤیەننادا پشتڕاستکردەوە و رایگەیاند، واشنتن ئامادەیە دووقۆڵی و رووبەڕووش لەگەڵ ئێران کۆببێتەوە.  گوتەبێژی وەزارەتی دەرەوەی ئەمریکا لەبارەی دانوستاندن لەگەڵ ئێران دەڵێت: "ئێمە هێشتاش ئامادەین لەگەڵ ئێران بەشداری لە دانوستاندنێکی واتادار بکەین، هەر وەکو پێشتر گوتوومانە، بۆئەوەی بگەین بە گەڕانەوەیەکی هاوبەش بۆ رێککەوتنی ئەتۆمی و پابەندییەکانی. "  محەممەد جەواد زەریف، وەزیری دەرەوەی ئێران لە تویتێکدا دەڵێت، ئامانجی کۆبوونەوەکەی ڤیەننا بریتییە لە هەڵوەشاندنەوەی خێرای سزاکانی ئەمریکا لەسەر ئێران بۆ ئەوەی تارانیش هاوتەریب لەگەڵ ئەوەدا بگەڕێتەوە سەر پابەندبوون بە رێککەوتنەکە، بەڵام دەشڵێت، پێویست ناکات هیچ کۆبوونەوەیەکی دووقۆڵی لەنێوان تاران و واشنتندا ئەنجامبدرێت.   ئێران داوا لە ئەمریکا دەکات سەرەتا سزاکانی سەر تاران هەڵبوەشێنێتەوە بۆ ئەوەی ئەویش ئەرکەکانی جێبەجێ بکات. چین و رووسیا، دوو وڵاتی نزیک لە ئێران و دوو لە واژۆکارەکانی رێککەوتنەکە، لەگەڵ تاران هاوهەڵوێستن.  هوا چون یینگ، گوتەبێژی وەزارەتی دەرەوەی چین لەبارەی کشانەوەی ئەمریکا لە رێککەوتنی ئەتۆمی دەڵێت: "کشانەوەی تاکلایەنانەی ئەمریکا لە رێککەوتنەکە سەرچاوەی هەموو گرژییەکانی بابەتی ئەتۆمی ئێرانە، زۆر پێویستە کە ئەمریکا هەموو سزاکانی سەر ئێران هەڵبوەشێنێتەوە و دەستی درێژی بڕیاردانی خۆی لەسەر لایەنی سێیەم لاببات. ئەوە داواکارییەکی دروست و پێویستە بۆ گەڕانەوە بۆ نێو رێککەوتنەکە. "  وڵاتانی ئەوروپا، چین و رووسیا دان بەوەدا دەنێن کە چاوەڕێ ناکەن کۆبوونەوەکانی ڤیەننا خێرا کۆتایی بە ناکۆکییەکانی ئێران و ئەمریکا بهێنن، بەڵام بە سەرەتایەکی باش بۆ گەڕانەوەی دیپلۆماسی دایاندەنێن.  بڕیارە دوای دانوستاندنی دیپلۆماتکارەکانی وڵاتانی بەشدار لە کۆبوونەوەکە، شارەزایانی بواری ئەتۆمی و سزاکان وردەکارییەکانی چۆنێتی گەڕانەوە بۆ سەر پابەندبوونی تەواوەتیی رێککەوتنەکە دابڕێژن.   وڵاتانی پێنج کۆ یەک، دەیانەوێت پێش ئەوەی هەڵبژاردنی سەرۆکایەتیی ئێران بکرێت و تیمێکی نوێی دانوستاندن لە تاران دروستبێت، ناکۆکییەکان لەگەڵ حکومەتی ئێراندا کۆتایی پێبهێنن. حکومەتی ئێرانیش بەهەمان شێوە، هیواخوازە پێش هەڵبژاردنەکان، بتوانێت سزاکانی سەر وڵاتەکەی نەمێنن.