ژمارەیەک دیپلوماتکاری نێو نەتەوە یەکگرتووەکان ئاشکرایانکردووە، نوێنەرانی رووسیا لە رێکخراوەکە داوایان کردووە ئەمڕۆ هەینی ٢١ی ئابی ٢٠٢٠، ئەنجوومەنی ئاسایشی نێودەوڵەتی کۆبوونەوەیەکی نائاسایی تایبەت بە تاوتوێکردنی مەلەفی ئێران بکات.  دوای گوشارەکانی ئەمریکا بۆ سەپاندنەوەی سزاکانی نەتەوە یەکگرتووەکان بەسەر ئێران، رووسیا داوای کۆبوونەوەیەکی ئۆنڵاینی بۆ هەر ١٥ ئەندامەکەی ئەنجوومەنەکە کردووە.  داواکەی رووسیا لەکاتێکدایە، رۆژی ٢٠ی ئاب، ئەمریکا نامەیەکی بۆ ئەنجوومەنی ئاسایشی نەتەوە یەکگرتووەکان ناردووە کە تێیدا داوایکردووە رێگەی پێبدرێت دووبارە ئەو سزایانەی لە رێککەوتنی ئەتۆمیدا دیاریکراون، بەسەر ئێراندا بسەپێنێتەوە.   بەڵام داواکەی ئەمریکا رووبەڕووی دژایەتیی بەریتانیا، فەڕەنسا و ئەڵمانیا بووەتەوە.  لە راگەیێندراوێكی هاوبەشیاندا رایانگەیاند: ئەمریکا هیچی دیکە بەشدار نییە لە رێککەوتنی ئەتۆمی، ئەوەش دوای ئەوەی کە رۆژی ٨ی ئایاری ٢٠١٨ خۆی لە رێککەوتنەکە کشایەوە، لەبەر ئەوەش رایدەگەیێنین کە ناتوانن پشتگیری لەو هەنگاوەی ئەمریکا بکەین".   هەرسێ وڵاتە ئەوروپییەکە پابەندبوونی خۆیان بۆ رێککەوتنی ئەتۆمی ئێران دووپاتکردووەتەوە وێڕای ئەو ئاڵنگاریانەی بەهۆی کشانەوەی ئەمریکا لە رێککەوتنەکە هاتوونەتە پێشەوە.  هاوکات مایک پۆمپەیۆ، وەزیری دەرەوەی ئەمریکا بێزاریی خۆی لە بارەی ئەو هەڵوێستەی ئەندامانی ئەنجوومەنی ئاسایشی نێودەوڵەتی دەربڕی و گوتی: "نوێنەرانی هەموو ئەو وڵاتانە بە نهێنی پێیانگوتم کە نایانەوێت قەدەخەی چەکی سەر ئێران هەڵبگیرێت، بەڵام ئەوەتا ئەمڕۆ لە کۆتاییدا دەبینین کە ئەوان هیچ جێگرەوەیەک و بژارەیەکیان نەهێشتەوە. هیچ وڵاتێک جگە لە ئەمریکا بوێری و خۆگری ئەوەی نەبوو کە پڕۆژەبڕیارێک پێشکێشبکات، لە بری ئەوە ئەوان بڕیاریاندا کە لای ئایەتوڵڵاکان بگرن. کردارەکانیان خەڵکی عێراق و یەمەن و لیبیا و سووریا و دانیشتووانی خۆشیان بێگومان خستە مەترسییەوە".  هەینیی رابردوو ویلایەتە یەکگرتوەکانی ئەمریکا شکستیهێنا لە درێژکردنەوەی بڕیاری قەدەخەی فرۆشتنی چەک بە ئێران، بۆیە دق هەڕەشەی دووبارە دانانەوەی هەموو سزاکانی سەر ئێران دەکات.  رۆژی هەینیی رابردوو ئەنجوومەنی ئاسایش بە زۆرینەی دەنگ پێشنیازێکی ئەمریکای بۆ درێژکردنەوەی ئەو بڕیارە رەتکردەوە.   لە ١٨ی ئۆکتۆبەردا بڕیاری نەتەوە یەکگرتووەکان لەبارەی فرۆشتنی چەک بە ئێران کۆتایی دێت. هەرچەندە ئەمریکا دەیوست بڕیارەکە درێژبکاتەوە، بەڵام نەیتوانی ئەندامانی ئەنجوومەنی ئاسایش لەو بارەیەوە رازی بکات.  هەر بۆیە دۆناڵد ترەمپ، سەرۆکی ئەمریکا رایگەیاند کە وڵاتەکەی دەست دەکات بە کارکردن لەسەر دووبارە دانانەوەی هەموو سزا نێودەوڵەتییەکانی سەر ئێران.  ئەو سزایانەی ئەمریکا دەیەوێت دووبارە لەسەر ئێران دایانبنێتەوە، بریتین لە هەموو ئەو سزا نێودەوڵەتییانەی کە نەتەوە یەکگرتووەکان بەهۆی رێککەوتنی ئەتۆمیی ئێران و گرووپی پێنج کۆ یەک لەسەر ئێرانی هەڵگرتبوون.   هاوکات ڤلادیمێر پووتین، سەرۆکی رووسیا دوای هەڕەشەکانی ئەمریکا بۆ دووبارە سزادانەوەی ئێران لەبارەی ئێران و رێگەگرتن لە رووبەڕووبووونەوە داوای کۆبوونەوەی لووتکەی سەرکردەکانی جیهانی کردووە.  بەڵام دۆناڵد ترەمپ هەر زوو داواکەی پووتینی رەتکردەوە و گوتی پێناچێت لەو کۆبوونەوەیەدا بەشداری بکەم.