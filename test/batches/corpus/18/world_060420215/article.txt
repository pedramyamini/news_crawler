می ئۆنگ، بەڕێوەبەری پڕۆژەی هێلیكۆپتەری ئینجینویتیIngenuity ی سەر بە تاقیگەی پاڵنانی خێرا JPL رایگەیاند: "دوای مانەوەی بە تەنهایی و بۆ یەكەمجار لەژێر بارودۆخی سارد و سەختی ناوچەی (جیزیڕۆ) ی رووی هەسارەی (مەریخ)، هێلیكۆپتەرە بچکۆلەکە توانیی سەركەوتن بەدەست بێنێت و خۆڕاگربێ بەرامبەر بە دابەزینی زۆری پلەكانی گەرمای ئەو ناوچەیە كە لە شەودا گەیشتبووە ٩٠ پلە لەژێر سفری سیلیزیی، ئەم سەرکەوتنە دەستكەوتێكی دیكەی گەورەیە دوای ئەوەی بەتەواوی دڵنیای كردینەوە لە كاركردنی تەواوی سیستەمەكانی (جیاكردنەوە) و سیستەمی (گەرمكردنەوە) و مانەوەی وزەی پێویست بۆ هێشتنەوەی پاترییەكانی نێو هێلیكۆپتەرەكە بەدرێژایی ئەو شەوە ساردە".  پسپۆڕان ئێستا زۆر بە پەرۆشن بۆ ئەنجامدانی یەكەم تاقیكردنەوەی فڕین لە ئاسمانی هەسارەی سوور. دیزاینكردنی هێلیكۆپتەرێكی بچووك كە شیاوبێت لەگەڵ قەبارەی گەڕۆكی (پێرسیڤیرانس) و لە هەمان كاتدا خاوەن كێشێكی كەمبێت تاوەکو بتوانێت لەنێو بەرگە هەوای تەنكی (مەریخ) دا بفڕێت، كارێكی زۆر سەخت و ئاڵۆزە، بەڵام لە كۆتاییدا پسپۆڕان توانییان فڕۆكەیەكی وا دروستبكەن كە هەموو ئەو ئامانجانە بپێكێت و لە كۆتاییشدا بەرگەی سەرمای شەوانی ئەو هەسارەیە بگرێت.  لە وێنەیەكدا كە بە كامێرای رێپێشاندەری دواوەی گەڕۆكی (پێرسیڤیرانس) لە هێلیکۆپتەرەکە گیراوە، پسپۆڕانی دڵنیاكردووەتەوە كەوا ٣ و ٤ ـی نیسان بەبێ هیچ كێشەیەك بەسەر تەواوی سیستەمەكان و ئامێر و پاترییەكانی نێو هێلیكۆپتەرەكەدا تێپەڕیوە و ئەمەش هەواڵێكی دڵخۆشكەر بوو بۆ تەواوی تیمی گەڕۆك و هێلیكۆپتەرەكە.     رۆژی ٢٠ی شووبات، ئاژانسی فڕین و بۆشاییگەری نیشتمانیی ئەمریكا (NASA) گەڕۆکی پێرسێرڤرانسی گەیاندە هەسارەی مەریخ. لە ٢٣ی شووبات، ئاژانسی ناسا یەکەم ڤیدیۆی کاتی نیشتنەوەی گەڕۆکەکەی لەسەر مەریخ بڵاوکردەوە، لەکاتی نیشتنەوەیدا گەڕۆکەکە تەپوتۆز لەسەر هەسارەکە دروستدەکات. لەگەڵ نیشتنەوەشی کارمەندانی ئاژانسە ئەمریکییەکە دەست بە هاوارکردن و دەربڕینی خۆشی و چەپڵەلێدان دەکەن.  ئەمریکا بووە یەکەم وڵات لە جیهاندا وێنە و ڤیدیۆی سەر مەریخ لە نزیکەوە نیشانبدات. ناسا ٢٥ کامێرا و دوو مایکی بە گەڕۆکەکەوە لکاندووە، بڕیارە لە رۆژانی داهاتوودا دیمەنی زیاتری هەسارەکە بڵاوبکرێنەوە.  ئاژانسی ناسا تاوەکو ئێستا دوو ملیار و ٤٠٠ ملیۆن دۆلاری خەرجکردووە بۆ ناردنی رۆبۆت و لێکۆڵینەوەکانی لەسەر ئەگەری ژیان لەسەر ئەو هەسارەیە و بەدوای شوێنەواری ژیاندا دەگەڕێت.  بەشێک لە زانایانی ناسا پێیانوایە بەر لە دوو ملیار و ٥٠٠ ملیۆن ساڵ، ژیان لەسەر هەسارەی مەریخ هەبووە. ستیڤ جورزیک، بەڕێوەبەری بەوەکالەتی ناسا ئاماژە بەوە دەکات، "لەوانەیە لە ناوەڕاست تاوەکو کۆتایی ٢٠٣٠ بتوانین لە چوارچێوەی زەوی و مانگ بچینە دەرەوە و مرۆڤ بنێرینە سەر مەریخ".