رێککەوتنەکە، مەرجی قورسی بەسەر عوسمانییە دۆڕاوەکانی جەنگدا سەپاند، زۆرینەی بۆچوونەکان وان کە سزاکانی ئەو پەیماننامەیە زۆر لە سزاکانی پەیماننامەی ڤێرسای قورسترن کە لە کاتێکی پێشووتری هەمان ساڵدا، مەرجەکانی هاوپەیمانانی بەسەر ئەڵمانیادا سەپاند، لە پاش جەنگی جیهانیی یەکەمەوە.  مەرجە قورسەکانی پەیماننامەکە، بووە هۆکاری پاشگەزبوونەوەی ئیمپراتۆریەتی عوسمانی، لە داواکردنی هەموو ئەو خاکانەی پێشتر لە رۆژهەڵاتی نێوەڕاست و باکووری ئەفریقیا لە ژێر دەستیدا بوون.  هەریەکە لە بەریتانیا و فەرەنسا، خاکی قەڵەمڕەویی کۆڵۆنییان لە بیابانەکانی کەنداوەوە تا دەریای رەش پێبڕا. هەریەکە لە یۆنان و ئیتاڵیاش شوێنپێی خۆیان لەو ناوچانەدا قایمکرد، کە ئێستا بە رۆژئاوا و باشووری تورکیا ناسراوە. لە نێویاندا بڕێکی نەژمێردراوی دوورگەکان لە دەریای ئیجەدا.  هەرچی ئیستەنبوڵە کە رۆژێک لە رۆژان پایتەختی ئیمپراتۆریەتی عوسمانی بوو، بەپێی هەمان پەیماننامە، هەموو تەنگە ستراتیژییەکانی شارەکە لە هەردوو بەرەی کەناراوەکانیدا، بەنێودەوڵەتی دەکرێن. کورد و ئەرمەن جوگرافیای تایبەت بەخۆیان پێدەدرێت، لە کاتێکدا عوسمانییەکان لەگەڵ دەوڵەتێکی بێهێزدا لە ناوچە دوورەدەستەکانی ئەنادۆڵدا مانەوە.  ئەو پلانەی پەیماننامەکە داینا، کێشانی سنووری پێشوەختەی داهاتووی سیاسی دەوڵەتەکانی وەک ئیسرائیل، سووریا، لوبنان و عێراق بوو. بەڵام ئێستا رۆژئاوا هێندەی باسی رێککەوتنەکانی دیکەی وەک سایکس بیکۆ دەکات، باسی سیڤەر ناکات، چونکە لەدوای سیڤەر لە تورکیادا زۆر شت روویاندا.  نەتەوەپەرستە تورکەکان، بەسەرۆکایەتی مستەفا کەمال ئەتاتورک، دژی پەیماننامەی سیڤەر وەستانەوە، زنجیرەیەک شەڕیان بەرپاکرد کە بووە هۆی پاشەکشەی فەرەنسییەکان، یۆنانی و ئیتاڵییەکان لە ئەنادۆڵ. هەروەها ئەوروپییەکانی ناچارکرد واژوو لەسەر رێککەوتنێکی نوێ بەمەرجی نوێوە بکات، کە ساڵی ١٩٢٣ واژووکرا و ناونرا پەیماننامەی لۆزان. ئەو پەیماننامەیە، سنوورەکانی تورکیای نوێی دەستنیشانکرد.  هەرچەندە ئێستا ١٠٠ ساڵ بەسەر رێککەوتننامەکەدا تێپەڕیوە، بەڵام ئەمڕۆژانە زۆر باسیدەکرێت، ئەمەش بەهۆی ململانێی نێوان دەوڵەتانی رۆژهەڵاتی نێوەڕاست لەسەر سنوورە ئاوییەکان، کە بەهۆی ئەو رێککەوتنەوە دەستنیشانکراون.  کاتێک رەجەب تەیب ئەردۆغان، سەرۆککۆماری تورکیا، رێککەوتنی دیاریکردنی سنووری ئاویی نێوان تورکیا و لیبیای لەگەڵ فایز سەراج، سەرۆکی حکوومەتی لیبیادا واژووکرد، گوتی "بەهۆی ئەم رێککەوتنەی هاوکاریی سەربازی و وزە، پەیماننامەی سیڤەرمان هەڵوەشاندەوە". ئاماژەی بەئامادەیی وڵاتەکەیدا بۆ پێشاندانی هێز لە رێگەی دەریای سپی ناوەڕاستەوە، ساتەکەشی بە مێژوویی ناوبرد.  لە نێو ئەو دوورگانەدا کە تورکیا بەهۆی پەیماننامەی سیڤەر و لۆزانەوە لەدەستیدا، دوورگەی کاستیلۆریزۆی بچووکە کە بووە موڵکی ئیتاڵیا و لە ساڵی ١٩٤٧ دا بەخشییە یۆنان. دوورگەکە تەنیا ٢ کیلۆمەتر لە کەناراوەکانی تورکیاوە دوورە، کەچی نزیکەی ٥٠٠ کیلۆمەتر لە کەناراوەکانی یۆنانەوە دوورە.  ئەم دوورگەیە کە رووبەرەکەی ١١ کیلۆمەتری چوارگۆشەیە و ٥٠٠ کەس لەسەری نیشتەجێن، سنوورەکانی تورکیای لە دەریای ناوەڕاستدا تەسککردووەتەوە. هەر لەبەرئەوەش کاتێک ئەنقەرە و تەڕابلوس رێککەوتنەکەی نێوانیان واژووکرد، ئەسینا باڵیۆزی هەردوو وڵاتی بانگکرد و داوای وردەکاری تەواوی رێککەوتنەکەی نێوانیانی کرد. یۆنان رایگەیاندووە هیچ سنوورێکی هاوبەش لە نێوان تورکیا و لیبیادا نییە، تا رێککەوتنی لەسەر بکەن.  کیریاکۆس میتسۆتاکیس، سەرۆکوەزیرانی یۆنان، رێککەوتننامەکەی رەتکردەوە و گوتی "ئەوە نەخشەی هەندێک دوورگەی یۆنانی دەسڕێتەوە". هەروەها هەڕەشەی کرد بە "سەپاندنی دابڕانی دیبلۆماسی بەسەر تورکیادا". زیاتر گوتی ئەو رێککەوتنە لەلایەن دەوڵەتانی وەک ئەمریکا، یەکێتیی ئەوروپا، میسر و ئیسرائیلەوە رەتکراوەتەوە. ئاشکرایکرد کۆبوونەوەی داهاتووی لوتکەی یەکێتیی ئەوروپا، باس لەو دۆخە دەکات.  هەرچی مەولود چاوشئۆگڵۆ، وەزیری دەرەوەی تورکیایە، گوتی "قبوڵکراو نییە" داوای دوورگەی کاستیلۆریزۆی بچووک بکەیت، لە کاتێکدا ٥٠٠ کیلۆمەتری ئاوی لە ئەسیناوە دوورە.  لە چەند رۆژی رابردوودا، سامح شوکر، وەزیری دەرەوەی میسر رایگەیاند، کە میسر و یۆنان رێککەوتنێکیان لەبارەی دەستنیشانکردنی ناوچەی ئابووریی تەواوی نێوان هەردوو وڵات واژوو کردووە. وەزیرەکە رایگەیاند رێککەوتنەکە، تورکیا دەخاتە دۆخێکی قورسەوە، بەلەبەرچاوگرتنی رەتکردنەوەی ئەنقەرە بۆ دابەشکردنی سنوورە ئاوییەکان، کە ئەو وڵاتانە پێشنیازیان کردووە و پەیماننامەی نەتەوە یەکگرتووەکان و یاسای نێودەوڵەتی دەریاکان، بە پاشخانی دادەنرێت.  بڕیارە ئەم رێککەوتنانە، قەبارەی ئاوە ئابوورییەکانی تورکیا کەمبکەنەوە، ئەوەش ئاماژەیە بۆ بێبەشکردنی لە سامانی نەوت و غازی دەریا و کەمکردنەوەی سنووری راوکردن لە دەریادا.  لای خۆیەوە، وەزارەتی دەرەوەی تورکیا گوتی رێککەوتنی نێوان میسر و یۆنان، لەبارەی دەستنیشانکردنی رووبەرە ئاوییەکان بۆ تورکیا "وەک نەبوو" وایە. روونیکردەوە کە ناوچەی دیاریکراو لە چوارچێوەی رێککەوتنی نێوان میسر و یۆناندا دەکەوێتە ناوچەی سنوورە ئاوییەکانی تورکیاوە.  سەرۆککۆماری تورکیا، دوای نوێژی هەینی لە مزگەوتی ئایاسۆفیا دەستپێکردنەوەی گەڕان بەدوای غازی لە رۆژهەڵاتی دەریای ناوەڕاستدا  بە رۆژنامەڤانان راگەیاند، ئەوەش پێدەچێ سەرەتایەک بێت بۆ هەڵگیرسانی جەنگ لە نێوان وڵاتانی ناوچەکەدا.  گۆڤاری ناشیوناڵ ئینترێست، پێیوایە هەلی هەڵگیرسانی جەنگ لە نێوان تورکیا و یۆنان، ئێستا لە هەموو کات زیاترە، تەنانەت لەو کاتەش کە هەردوو وڵات لە ململانێدابوون لەسەر دوورگەی قوبرس لە ١٩٧٤ دا.  هۆکاری نزیکی لە هەڵگیرسانی جەنگەوە، وەک گۆڤارەکە دەڵێ بۆ ناکۆکییەکانی نێوان هەردوو وڵات دەگەڕێتەوە، لەبارەی دیاریکردنی سنوورە ئاوییەکانی رۆژهەڵاتی نێوەڕاست. لە کاتێکدا سەرۆکی تورکیا، دەیەوێ پەیماننامەی لۆزان هەڵبوەشێنێتەوە و هەندێک لەو خاکانە بەدەست بهێنێتەوە، کە پێشتر لە سنووری ئیمپراتۆریەتی عوسمانیدا بوون.  گۆڤارەکە هۆکارێکی دیکەشی بۆ ئەگەری شەڕ داناوە، ئەو دەڵێت تورکیا هەوڵدەدات سەرچاوە سرووشتییەکانی ناو ئاوەکانی یۆنان و قوبرس بدزێت، ئەمە جیا لەوەی ئەردۆغان دەیەوێت وای پێشانبدات لە ئەتاتورک سەرکەوتووترە.  چوارشەمەی پێشوو، هێزە دەریاییەکانی یۆنان، بڵاوەپێکردنی کەشتییە جەنگییەکانی لە دەریادا راگەیاند، دوای راگەیاندنی دۆخی ئامادەیی تەواو، بەهۆی چالاکییەکانی تورکیا لە گەڕان بەدەریادا لە نزیک دوورگەکانی یۆنان، بۆ دۆزینەوەی سەرچاوە سرووشتییەکان، لە ناوچەیەکدا کە تورکیا بە سنووری دەریایی خۆی دادەنێت.  ململانێ و ناکۆکییەکانی نێوان یۆنان و تورکیا، رەگێکی مێژوویی قووڵی هەیە، چەند جارێک گەیشتووەتە پێکدادانی سەربازی. ناکۆکییەکانی ئەو دوو وڵاتە، سیاسی، ئابووری و چەندین رەهەندی دیکەیان هەیە. ئەمڕۆژانە رکابەرییە ئابوورییەکە لەنێوان هەردوو وڵاتدا تەواو تووندە، پاش ئەوەی هەردوو وڵات بڕیاری گەڕان بەدوای سەرچاوە سرووشتییەکانیان دا لە دەریای سپی ناوەڕاستدا.  لەدوای جیابوونەوە و سەربەخۆبوونی یۆنان لە ئیمپراتۆریەتی عوسمانی لە ساڵی ١٨٣٢، هیچ کاتێک پەیوەندییەکانی نێوان یۆنان و تورکیا جێگیر نەبووە، ئەو دوو وڵاتە لە مێژووی خۆیاندا چوار جار بەفەرمی بەشەڕ هاتوون:  جەنگی تورکیا - یۆنان ساڵی ١٨٩٧ جەنگی بەلقانی یەکەم ساڵی ١٩١٢ جەنگی یەکەمیی جیهانی ١٩١٤ - ١٩١٨ جەنگی دووەمی یۆنان - تورکیا ١٩١٩ - ١٩٢٢ لەدوای جەنگی دووەمی جیهانییەوە، پەیوەندییەکانی نێوان هەردوو وڵات بەرەو باشی چوون، هەردوو وڵات لە ساڵی ١٩٥٢ بوونە ئەندامی ناتۆ. بەڵام جارێکی دیکە و ماوەیەکی کەم پاش ئەو ماوە باشییە، ناکۆکییەکانی نێوانیان لەسەر دوورگەی قوبرس و دەرکردنی یۆنانییەکان لە تورکیا لە شەستەکانی سەدەی رابردوودا پەرەی سەند، لووتکەی ناکۆکییەکانی نێوانیان لە ١٩٧٤ بە داگیرکردنی بەشێک لە قوبرس لەلایەن تورکیاوە کۆتاییهات، تاوەکو ئێستاش دەسەڵاتداریی بەسەر ئاوی ئیجە، خاڵێکی گەورەی ناکۆکی نێوان هەردوو وڵاتەکەیە.  ئاژانسی بلومبێرگی ئەمریکی کە پێشتر کاری لەسەر دۆسێی ناکۆکییەکانی نێوان هەردوو وڵات کردووە، لە شرۆڤەیەکی هەواڵیدا دەڵێت، ئەگەر هەیە دەریای سپی ناوەڕاست بەتەواوی ئاگر بگرێت، ئەگەر جەنگەکەی نێوان یۆنان و تورکیا بەرپا ببێت. بەپێی ئەو ئاژانسە، یەکێتیی ئەوروپا و ئەمریکا رێگردەبن لە هەڵگیرسانی جەنگەکە، بەڵام رووسیا خۆی لەدەستتێوەردان دەپارێزێت.  ئەوەی ئەگەری پێکدادانە سەربازییەکە بەهێزتر دەکات، کەشتییە جەنگییەکانی هەردوو وڵاتە لە دووری چەندین کیلۆمەتری دەریایی دوور لە یەکتر.  بەپێی بلومبێرگ، ئەوەی جەنگەکە دەکاتە رووداوێکی راستی، ئاشکراکردنی بڕێکی گەورەی نەوت و غازە لە نزیک کەناراوەکانی قوبرس لەماوەی رابردوودا، ئەمە جیا لەوەی ئەگەر هەیە یەدەگێکی زۆر زیاتر لەوەی دۆزراوەتەوە، لەوێدا هەبێت.  راپۆرتەکە دەڵێ رێککەوتنەکەی نێوان تورکیا و حکومەتی ویفاق بۆ هەمان مەبەست کراوە، تاوەکو تورکیا بیانووی ئەنجامدانی پشکنین و دۆزینەوەی نەوتی لە دەریادا هەبێت.   بەپێی راپۆرتەکە ساڵی ١٩٩٦، هەردوو وڵات لە ئەگەری شەڕ زۆر نزیکبوون، لەسەر ناکۆکییەکانیان لەبارەی دوورگەکانی ئیمیای یۆنانی و کارداکی تورکی، ئێستاش ئەمریکا پێویستە هەمان هەنگاو بنێت.