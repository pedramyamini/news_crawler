کاتسونۆبو کاتۆ، سەرۆکی دیوانی ئەنجوومەنی وەزیرانی ژاپۆن رۆژی چوارشەممە رایگەیاند: '' هەڵبژاردنی ئەمریکا سەرنجی هەموو جیهانی لەسەرە و هەروەها حکومەتی ژاپۆنیش لە نزیکەوە چاودێری ئەنجامی هەڵبژاردنەکە دەکات. "  سەرۆکی دیوانی ئەنجوومەنی وەزیرانی ژاپۆن لەبارەی پێشبینی ژاپۆن لەسەر دەرچوونی یەکێک لە بەربژێرەکان گوتی، ئێستا هیچ کۆمێنتێک لەو بارەوە نادەن، بەڵام لەدوای دەرچوونی ئەنجەمەکان و لە کاتێکی گونجاودا پیرۆزبایی لە سەرۆکی هەڵبژێردراو دەکەن.   رۆژی سێشەممە، هەڵبژاردنی گشتیی سەرۆکایەتی ئەمریکا دەستیپێکرد، رکابەریی ئەو هەڵبژاردنە لە نێوان دۆناڵد ترەمپ، بەربژێری کۆمارییەکان و جۆ بایدن، بەربژێری دیموکراتەکان بوو.  هەرچەندە تائێستا پرۆسەی جیاکردنەوەی دەنگەکانی هەڵبژاردنی سەرۆکایەتی بەردەوام و بە تەواوەتی یەکلایی نەبووەتەوە کام لە بەربژێرەکان هەڵبژاردنەکەی بردووەتەوە، بایدن دەڵێت: ئەم هەڵبژاردنە دەبەینەوەو دۆناڵدترەپیش دەڵێت: سەرکەوتنێکی گەورەمان بەدەستهێناوەو دیموکراتەکان دەیانەوێت هەڵبژاردنەکە بدزن.