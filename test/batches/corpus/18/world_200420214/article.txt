باڵیۆزخانەی ئەمریکا لە مۆسکۆ رایگەیاندووە، رووسیا وەک کاردانەوەیەک لە بەرامبەر دەرکردنی دیپلۆماتەکان داوای لە باڵیۆزی ئەمریکا کردووە بەشێوەیەکی کاتی مۆسکۆ بەجێبهێڵێت، بۆیە جۆن سولیڤان باڵیۆزی ئەمریکا لە مۆسکۆ، هەر ئەم هەفتەیە مۆسکۆ جێدەهێڵێت و دەگەڕێتەوە بۆ واشنتن.  سولیڤان لە راگەیێندراوێکدا ئاماژەی بەوە کردووە، کە پێویستە لەم کاتەدا بگەڕێتەوە بۆ واشنتن و لەگەڵ بەرپرسانی ئیدارەی کۆشکی سپیدا سەبارەت بە پەیوەندییەکانی ئێستای رووسیا و ئەمریکا قسەبکات بەهۆی ئەو ئاڵۆزیی و پەرەسەندنانەی سەریانهەڵداوە.  هەفتەی رابردوو جۆ بایدن سەرۆکی ئەمریکا چەند سزایەکی نوێی دژ بە رووسیا راگەیاند و ٣٢ کەسایەتی و کۆمپانیای رووسی سزا دا، کە بەگوتەی واشنتن دەستیان هەبووە لە دەستوەردان لە هەڵبژاردنی سەرۆکایەتیی ئەمریکا و هێرشە ئەلیکترۆنییەکان بۆ سەر ئاژانسەکانی ئەمریکا، چەند کەسێکیشیان پەیوەندییان بە پێشێلکاریی مافی مرۆڤەوە هەبووە لە هەرێمی نیمچە دوورگەی کریمیا.  باڵیۆزخانەی ئەمریکا لە مۆسکۆ  ئاماژەی بەوەش کردووە، گەڕانەوەی سولیڤان بۆ مۆسکۆ لەوانەیە چەند هەفتەیەکی پێبچێت.  هەردوای راگەیاندنی سزا نوێیەکانی سەر رووسیا لەلایەن ئیدارەی جۆ بایدنەوە، مۆسکۆ باڵیۆزی وڵاتەکەی لە واشنتنەوە بۆ مۆسکۆ گەڕاندەوە و رایگەیاند وەڵامی سزاکانی ئەمریکاش دەداتەوە.