لە ماوەی ٢٤ کاژێردا زیاتر لە ١٠٠ هەزار تووشبووی نوێی کۆرۆنا لە ئەوروپا تۆمارکران، بۆ رێگریکردن لە دووبارەبوونەوەی کابووسی مانگی ئادار و نیسانی ئەمساڵ، ئیتاڵیا بەستنی دەمامکی کردە ناچاری و باری نائاسایی تاوەکو کانوونی دووەمی ٢٠٢١ درێژکردەوە، بەڵام خەڵک نایانەوێت ترس لە کۆرۆنا ژیانیان بوەستێنێت.  جولیۆ لێسی، یەکێکە لە خۆپێشاندەرانی ئیتاڵیا دژی رێکارە تەندروستییەکان و دەڵێت، "من هاتووم بۆ ئەوەی لە دژی سیستەمی ترس خۆپێشاندان بکەم کە بەرپرسان لە دڵی خەڵکیدا دروستی دەکەن. بەڵێ ڤایرۆس هەیە، بەڵام لە رووی سیاسی و فەلسەفەوە ئەوان لە قەبارەی خۆی گەورەتری دەکەن. "  گوشاری دەروونی کە بەهۆی رێکارەکانی دژ بە کۆرۆنا دروست بووە، بۆ وڵاتانی ئەوروپا لە بڵاوبوونەوەی کۆرۆنا قورسترە، گوشارەکان گەیشتوونەتە ئاستێک خەڵک داوای هەڵگرتنی تەواوی قەدەخەی هاتووچۆ دەکەن.  زانکۆی جۆنس هۆپکینس ئامارەکانی خۆی دەرخستووە کە لە فەرەنسا، ئیسپانیا و بەریتانیا ڤایرۆس دزەیکردووەتە نێو چینی گەنجان و سیستەمی تەندروستیی بۆ وەرزی زستان خستووەتە مەترسییەوە.    فەرەنسا بۆ دووەم رۆژی لەسەر یەک رۆژانە ١٨ هەزار تووشبووی تۆمارکرد، ئەوەش ١٥ % ی زیادبوونی تووشبوونە بە کۆرۆنا. تەنیا لە ٢٤ کاژێردا لە دەستپێکی ئەم هەفتەیەوە ١٧ هەزار و ٥٤٠ تووشبوو لە بەریتانیا تۆمارکران، ئەوەش ٢٠ % ـی هەفتەی پێشووتر بوو، گەنجان بەهۆی ئەوەی کۆمەڵایەتیترن و تێکەڵییان لەگەڵ یەکدیدا هەیە، بە هۆکاری سەرەکیی ئەو بەرزبوونەوەیە تۆمەتبار دەکرێن.  لە ناوەڕاستی مانگی ئۆکتۆبەردا باری نائاسایی لە ئیتاڵیا کۆتایی پێدێت، سەرۆکوەزیران داوا لە پەرلەمان دەکات تاوەکو کانوونی دووەمی ساڵی نوێ درێژبکرێتەوە. ئیتاڵیا خاوەنی زۆرترین مردنە بە کۆرۆنا لە ئەوروپا، نزیکەی ٣٦ هەزار تووشبووی تۆمارکردووە. رۆژانە ٢ هەزار کەس لە ئیتاڵیا تووشی کۆرۆنا دەبن.  سوێد دەستی نەداوەتە رێکارەکان، ژیان وەکو خۆی بەردەوامە، نە دەمامک ناچارییە و نە داخستنی سێکتەرە ئابوورییەکان، تەنیا رێنمایی بڵاوکراونەتەوە کە خەڵک خۆیان لە شوێنی قەرەباڵخ بەدووربگرن و دووریی زیاتر لە مەترێک لەنێوان یەکدی بپارێزن.  هەریەک لە فەرەنسا و ئیسپانیا لە چاو وڵاتانی دیکەی ئەوروپی زۆرترین تووشبوونیان بە کۆرۆنا لە ماوەی ٢٤ کاژێر تۆمارکردووە، خەڵکی ئەمە ناو دەنێن شەپۆلی دووەمی کۆرۆنا. پێشبینی دەکرێت لەگەڵ دەستپێکی وەرزی زستان تووشبوون بە کۆرۆنا بڵاوتریش ببێت.   لە ئەڵمانیا ئامادەکاری بۆ پاکێجێکی دیکەی بەرەنگاربوونەوەی کۆرۆنا دەکرێت. سویسراش جارێکی دیکە سنوورەکانی بە رووی ئەڵمانیادا داخستەوە، بۆ ماوەی ١٠ رۆژیش گەشتی هاووڵاتییانی نەمسا و ئیتاڵیای راگرتووە.  لە مەدریدی پایتەختی ئیسپانیا باری نائاسایی بۆ ماوەی ١٥ رۆژ راگەیێندراوە، پۆلیس بە ئۆتۆمبێل بەنێو شەقامەکاندا دەگەڕێت و خەڵکی ناچاری خۆکەرەنتینکردن دەکات، ئیسپانیا لە ئەورووپا زۆرترین تووشبووی هەیە کە ٨٦٠ هەزارن.  تاوەکو نیوەڕۆی ئەمڕۆ یەکشەممە ١١ی ئۆکتۆبەری ٢٠٢٠، تەواوی ئەورووپا ٥ ملیۆن و ٩٥١ هەزار تووشبوووی هەیە، ٢٣٠ هەزار و ٣٣٢ کەسیش مردوون، لە کۆی ئەو هەموو تووشبووە، ٣ ملیۆن و ١٠ هەزارو ٨٤٣ کەس چاکبوونەتەوە.