ئاگرەکەی ئەمازۆن لە پارێزگای پارا لە بەڕازیل کەوتووەتەوە، وردە وردە وا تەشەنە دەکات، بەڵام بەرگریی شارستانیی پارێزگاکە بە چڕی تیمەکانی خۆی لەو ناوچەیە بڵاوکردووەتەوە، بۆ ئەوەی ئاگرەکە نەگاتە ئەو سەرەنجامەی کە ساڵی رابردوو بەڕازیل و هەموو جیهانی بە خۆیەوە سەرقاڵکردبوو.  لە ٢٠١٩ دا ئاگرکەوتنەوە لە دارستانەکانی ئەمازۆن بە رێژەی ٨٢ % بەبەراورد بە ساڵی ٢٠١٨ زیادیکرد، تەنیا لە مانگی ئابی ساڵی رابردوودا ٢٦ هەزار ئاگر کەوتنەوە لە دارستانەکانی ئەمازۆن روویدا.  هەر لەمانگی ئابدا لە بەڕازیل ١١ هەزار و ٢٦٥ کیلۆمەتر دووجا لەیەککاتدا گڕی گرتبوو، سەرۆکی بەڕازیل زەرەر و زیانی ماددی ئاگری دارستانەکانی ئەمازۆنی بە سەدان ملیۆن دۆلار ناودەبرد.  لە لوتکەی G ٧ دا وڵاتان تەنیا ٣١ ملیۆن دۆلاریان بۆ بەرەنگاربوونەوەی ئاگرەکە تەرخانکرد، کە بەڕازیل ئەمەی بە بەشێکی بچووکی تێچووی کوژاندنەوەی ئاگرەکە وەسفکرد.   بەپێی ئامارەکان لەماوەی ٣٠ ساڵی رابردوودا ئاگرکەوتنەوە لە دارستانەکانی ئەمازۆن زیانی ٩٥٧ ملیار بۆ ٣.٥٩ تریلیۆن دۆلاری هەبووە.