ئاژانسی ' فرانس پرێس ' سەرلەبەیانی ئەمڕۆ دووشەممە ئاشکرایکرد، تیدرۆس ئادهانۆم گیپریسۆس، سەرۆکی رێکخراوی تەندروستیی جیهانی کەرەنتینکراوە، بەڵام وەک خۆی رایگەیاندووە، "من باشم و هیچ نیشانەیەکی نەخۆشییەکەم پێوە دیارنییە، بەڵام خۆم کەرەنتین دەکەم".  سەرۆکی رێکخراوە جیهانییەکە، لە توویتەردا نووسی "دەستنیشانکرا تێکەڵیم لەگەڵ کەسێکدا هەبووە کە دواتر پشکنینەکان، پۆزەتیڤبوونی پشکنینی کۆڤید ١٩ یان لەلەشیدا دەرخستووە. من تەندروستیم باشە و هیچ نیشانەیەکی نەخۆشییەکەم پێوە دیار نییە، بەڵام پابەندی کەرەنتینەی ماڵەوە دەبم لە چەند رۆژی داهاتوودا، ئەمەش وەک جێبەجێکردنی پڕۆتۆکۆلەکانی رێکخراوی تەندروستی جیهانی، من ئەم ماوەیە لە ماڵەوە کارەکانی خۆم دەکەم".  لە توویتێکی دیکەدا، تیدرۆس نووسی "پێویستە پابەندی رێوشوێنە تەندروستییەکان ببین، بەو شێوەیە دەتوانین زنجیرەی گواستنەوەی پەتای کۆڤید ١٩ بشکێنین، گواستنەوەی ڤایرۆسەکە کەم بکەینەوە و سیستمی تەندروستیمان بپارێزین".  ئەو زیاتر گوتوویەتی: "من و هاوکارەکانم لە رێکخراوی تەندروستی جیهانی، بەردەوام دەبین لە بەشداریکردن لەگەڵ هاوبەشەکانمان بۆ رزگارکردنی رۆحی کەسانی دیکە و پاراستنی کەسانی لاواز".  تیدرۆس لە هێڵی پێشەوەی دەستپێشخەرییەکانی رێکخراوی تەندروستی جیهانیی، سەر بەنەتەوە یەکگرتووەکان بوو، لەپێناو قەڵاچۆکردنی کۆرۆنا، کە بووەتە هۆکار گیانلەدەستدانی زیاتر لە ملیۆنێک و ٢٠٠ هەزار کەس و تووشبوونی نزیکەی ٤٧ ملیۆن کەس، لەوکاتەوەی لە کۆتایی ساڵی ٢٠١٩ لە چین سەریهەڵدا.  لە سەرەتاکانی مانگی تشرینی یەکەمدا، تیدرۆس بەهێزەوە بەرگری لە توانا و کارەکانی رێکخراوەکەی کرد، بۆ رووبەڕووبوونەوەی ڤایرۆسەکە و سەرۆکی ئەمریکا، دۆناڵد ترەمپی بە کەسێکی لێنەهاتوو لە کۆنترۆڵکردنی نەخۆشییەکە، ناوبرد.