بەپێی توێژنەوەیەکی نوێی ستەیت گلۆباڵ ئێر کە لە رۆژی چوارشەممە ٢١ ـی ئۆکتۆبەر بڵاوکراوەتەوە، دەرکەوتووە لە ساڵی ٢٠١٩ دا لە جیهاندا نزیکەی ٤٧٦ هەزار منداڵی تازەلەدایکبوو مردوون کە زۆربەیان لە هیدنستان و وڵاتانی ئەفریقیا بوون.   هەروەها دەریشکەوتووە پیسبوونی هەوا بۆ مردنی منداڵی ساوا لە جیهاندا بووەتە یەکێک لە هۆکارە سەرەکییەکانی مردنیان.  بەپێی توێژینەوەکە تەنیا لە هیندستان ١١٦ هەزار منداڵ لە مانگی یەکەمی تەمەنیاندا مردوو، لە وڵاتانی باشووری بیابانی گەورەی ئەفریقیاش ٢٣٦ هەزار منداڵی دیکە بەهۆی پیسبوونی هەواوە مردوون.    یەکێک لە کاریگەرییە ترسناکەکانی پیسبوونی هەواش بەپێی ئەو توێژینەوەیە لە دایکەوە بۆ منداڵ دەگوازرێتەوە، بەتایبەت کاتێک کە دایکەکە لە ماوەی دووگیانیدا بە پیسبوونی هەوا کاریگەر دەبێت و وادەکات منداڵەکەی پێشوەخت لە دایک ببێت و دواتر بمرێت.   جگە لە منداڵیش، بەگشتی لە ساڵی ٢٠١٩ دا شەش ملیۆن و ٧٠٠ هەزار کەس بە هەمان هۆکار مردوون و بەوەش پیسبوونی هەوا بووەتە چوارەمین هۆکاری مردنی مرۆڤ دوای  هۆکارەکانی وەک بەرزبوونەوەی فشاری خوێن، بەکارهێنانی تووتن و کێشەی خۆراکی کوالێتی خراپ.