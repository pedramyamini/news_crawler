حوزەیرانی ساڵی رابردوو، دۆناڵد ترەمپ، سەرۆکی پێشووی ئەمریکا فەرمانێکی جێبەجێکاریی واژۆکرد بۆ سڕکردنی سامانی فاتۆ بنسوەدە، داواکاری گشتیی دادگەی تاوانی نێودەوڵەتی و گەشتکردنی لە خۆی و ئەندامانی خێزانی بۆ نێو ئەمریکا قەدەخەکرد، ئەوەش بەهۆی ئەوەی کە دادگەکە هەوڵدەدات بەدواداچوون بۆ ئەو تۆمەتانە بکات کە دراونەتە پاڵ سوپای ئەمریکا.   سوپای ئەمریکا تۆمەتبارە بەوەی کە لە دوای رووداوەکانی ١١ی ئەیلوولی ٢٠٠١، لە ئەفغانستان خەڵکی سڤیلی بە گومانی تیرۆریست بوونیان ئەشکەنجەداوە. هەروەها دادگەکە هەوڵدەدات بەدواداچوون بۆ ئەو دۆسیانە بکات کە لە لایەن فەلەستینەوە دژی ئیسرائیل کراونەتەوە.  فەلەستین ئیسرائیل بە ئەنجامدانی تاوانی جەنگ لە ماوەی شەڕی ساڵی ٢٠١٤ی غەززە تۆمەتباردەکات. ئیدارەی ترەمپ دژی ئەو هەنگاوانەی دادگەکە بوو.  ئەنتۆنی بلینکن، وەزیری دەرەوەی ئەمریکا، رۆژی هەینی رایگەیاند، واشنتن هێشتا دژی ئەو دۆسیانەیە کە لە دژی ئەمریکا و ئیسرائیلی هاوپەیمانیان کراونەتەوە، بەڵام گوتیشی کە "لە بری سەپاندنی سزا، ئەم دۆسیەیانە باشتر چارەسەردەکرێن ئەگەر هەموو لایەنە پەیوەندیدارەکان لە پرۆسەی کاری دادگەکەدا بەشدار بن. "  دادگەی تاوانی نێودەوڵەتی لە شاری لاهای هۆڵەندایە و ئەمریکا ئەندام نییە لێی. لە سەردەمی ئیدارەی جۆرج بوشی کوڕەوە، ئەمریکا پەیوەندییەکانی خۆی لەگەڵیدا بڕیوە. ئیدارەی باراک ئۆباما هەوڵیدا پێکەوە لەگەڵ دادگەکە کاربکات لەسەر ئەو دۆسیەیانەی کە هیچ ململانێیەکیان لەسەر نییە.  بەڵام ترەمپ یەکەم سەرۆکی ئەمریکا بوو کە هەنگاوێکی تەواو دژی دادگەی تاوانی نێودەوڵەتی بگرێتە بەر و سزای بەسەردا بسەپێنێت. مایک پۆمپەیۆ، وەزیری دەرەوەی پێشووی ئەمریکا و جۆن بۆڵتن، راوێژکاری ئەو کاتی ئاساییشی نیشتمانیی ئەو وڵاتە، بە تووندی رەخنەیان لە دۆسیەی دادگەکە دژی ئیسرائیل گرت.