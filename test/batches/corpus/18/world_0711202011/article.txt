ئەلێکساندرا سمس، لایەنگری ترەمپ دەڵێت "ئەگەر ترەمپ نەیباتەوە و دۆڕانەکەشی یاسایی بێت، ئەوا شتێکی ئاساییە. ئەو کاتە بایدن دەبێتە سەرۆکی ئەمریکا. خەڵکێکی زۆر ناناسم کە ئەمەیان قبووڵ نەبێت. کێشەکە کاتێک دروست دەبێت کە ئەگەر پڕۆسەکە یاسایی نەبێت".   لە نزیکی کۆشکی سپیش لە واشنتن دی سی پایتەختی ویلایەتە یەکگرتووەکانی ئەمریکا. خەڵکێکی زۆر بە گوێگرتن لە میوزیک و بەرزکردنەوەی هەندێک درووشمی وەک "جیهان سەیری ئەمریکا دەکات" و "بەرژەوەندی وڵات بخەنە سەرووی بەرژەوەندی پارتەکان" کۆبوونەتەوە.   ئەوان دەڵێن، ئەنجامی هەڵبژاردنەکە سەرکەوتنی بایدن پیشاندەدات و هەربۆیە دەبێت ترەمپ شکست قبووڵ بکات.   خۆپێشاندەر لە واشنتن دی سی ئاماژە بەوە دەدات  "ئێرە ئەمریکایە و هەمیشە خۆپێشاندان دەکەین. ئێستا دەمانەوێت مەدەنییەت بگەڕێنینەوە بۆ ئەمریکا. دەمانەوێت لە سەرۆک ترەمپ رزگارمان بێت. کاتی ئەوە هاتووە ترەمپ، میلانیا، ئیڤانکا بگەڕێنەوە بۆ نیویۆرک یان هەر شوێنێکی دیکە کە لێیەوە هاتوون".   لە فیلادلفیای گەورەترین شاری پێنسلڤانیا. لایەنگرانی ترەمپ و بایدن لە نزیک یەکدی کۆبوونەتەوە و خۆپێشاندان دەکەن، بەڵام تەنیا جاروبار گفتوگۆیەکی تووند لەنێوان هەندێک لە لایەنگرانی هەردوولادا دەگوزەرێت.   کارمەندانی کۆمیسیۆنی هەڵبژاردن لە بنکەکانی دەنگدانی ویلایەتی پێنسلڤانیا سەرقاڵی جیاکردنەوەی دەنگەکانن و بڕیارە لە چەند کاژێری داهاتوو ئەنجام رابگەیێندرێت، کە تاوەکو ئێستا وا دەردەکەوێت لە بەرژەوەندیی جۆ بایدن، بەربژێری دیموکراتەکان بێت.  ریچ فیتزجێراڵد، بەرپرسی کۆمیسیۆن لە ناوچەی ئاڵیگەینی دەڵێت "ئێمە جیاکردنەوەی ٩٢٨٨ دەنگ رادەگەیێنین. ٧٣٠٠ دەنگیان بۆ جۆ بایدن و ١٨٧٥ دەنگیان بۆ دۆناڵد ترەمپە". ژماردنی دەنگەکان لە زۆربەی بنکەکانی دەنگدان لە ویلایەتی پێنسلڤانیا لە بەرژەوەندی بایدندایە. ئەوەش نیگەرانی جیدیی لای ترەمپ و بەرپرسانی تیمی بانگەشەکەی دروستکردووە.   دۆناڵد ترەمپ، سەرۆکی ئەمریکا و بەربژێری کۆمارییەکان بۆ خولی داهاتووی سەرۆکایەتیی ئەمریکا لەدوای پێشکەوتنی بایدن، بەردەوام گومانی ساختەکاریی دەخاتە سەر هەڵبژاردنەکە و دەڵێت "تەنیا چەند ویلایەتێکی کەم ماون لە رکابەرایەتیی سەرۆکایەتی یەکلایی ببنەوە. ئامێرەکانی دەنگدان لەو ویلایەتانە لە لایەن دیموکراتەکانەوە سەرپەرشتییان دەکرێت. ئێمە لە هەموو ئەو شوێنە سەرەکییانە براوە بووین، بەڵام دواتر دەنگەکانمان موعجیزەئاسا بەشێوەیەکی نهێنی کەمبوونەوە. ئەوان رێگە بە چاودێرانی یاسایی رێگەپێدراویش نادەن".   بەڵام چاودێرانی سەر بە پارتی کۆماری لە زۆربەی بنکەکاندا هەن و ئەوانیش گوتەی بەربژێری پارتەکەیان رەتدەکەنەوە.   نیکۆڵ نینۆ، چاودێری هەڵبژارن لە پارتی کۆماری  دەڵێت "زۆر سەرسامم بەوەی ئەم کەسانە ئەنجامی دەدەن. پێم وایە کارەکەیان زۆر رێکوپێکە. من بە چاوی خۆم دەبینم کە دوو تاوەکو سێ کەس پێکەوە کاردەکەن. پێم وایە لێرە و لەوێ هەندێک شتی لاوەکی روودەدەن، بەڵام ئەو کەسانەی لێرەن هەموو هەوڵێکیان داوە بۆ نەهێشتنی ئەو کێشانە".   پێنسلڤانیا خاوەنی ٢٠ ئەندامی ئەنجوومەنی هەڵبژێرە، تاوەکو ئێستا ٩٩ % ی دەنگەکان لەو ویلایەتە جیاکراونەتەوە و ٤٩.٦ % یان بۆ بایدن و ٤٩.٢ % یان بۆ ترەمپن.