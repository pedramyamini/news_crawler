بایدن بەڵێنیداوە کار بۆ لەناوبردنی کۆرۆنا بکات، ئابووریی ببوژێنێتەوە، ئەمریکا بخاتەوە نێو رێکەوتنی پاریسی تایبەت بەپاراستنی ژینگە، هەروەها چەند بڕیارێکی گرنگی دۆناڵد ترەمپ هەڵبوەشێنێتەوە. بایدنی تەمەن ٧٧ ساڵ، پێشتر گوتبووی: "ئەرکی گرنگمان لەپێش دەبێت بۆ چاککردنەوەی ئەو زیانانەی ترەمپ بەرهەمیهێناون".  سەرچاوە رۆژنامەڤانییەکان کۆکن لەسەرئەوەی پێشینەی کارەکانی جۆ بایدن، وەک سەرۆکی ژمارە ٤٦ی ئەمریکا، ژمارەیەک دۆسێی تایبەت دەبێت..  لەگەڵ گەیشتنیدا بۆ دەسەڵات، بایدن پەیوەستە بەپەیڕەوکردنی ستراتیژیەتێکی نیشتمانی لەپێناو ' هەنگاونان ' بۆ قەڵاچۆکردنی کۆڤید ١٩، لەرێگەی دەرکردنی یاسای سەرەکی لە کۆنگرێسەوە، بۆ پارەدارکردنی هەڵمەتی نیشتمانی و دروستکردنی بەرهەم و کەرەستە پزیشکییەکان، لە ویلایەتە یەکگرتووەکانی ئەمریکا، هەروەها ناچارکردنی بەستنی دەمامک لە باڵەخانەکانی حکومەتی فیدراڵی، هەروەها لە نێو هۆکارەکانی گواستنەوەی گشتی، لەوانەش هەمووی گرنگتر، چڕکردنەوەی هەوڵەکان بۆ ئەوەی ئەمریکا بەر لە هەمووان، بگاتە بەرهەمهێنانی ڤاکسینی کۆرۆنا و بەخۆڕایی بیگەیەنێتە هەموو دانیشتوویەکی وڵاتەکە.  تائێستا کۆرۆنا بووەتە هۆکاری گیانلەدەستدانی زیاتر لە ٢٤٣ هەزار کەس لە ئەمریکا. کۆرۆنا بەهۆکارێکی گەورەی شکستی ترەمپ دادەنرێت، چونکە هەمیشە گلەیی لە ئیدارەکەی هەبوو بەوەی لێبڕاوانە و باش کاری لەسەر بەرگرتن لێی نەکردووە.  بایدن کە گلەیی لە ترەمپ هەیە لەو دۆسیەیەدا و تۆمەتباری دەکات بە بەرتەسککردنەوەی دەسەڵاتی پسپۆرانی تەندروستی تایبەت بەخۆی، پەنادەباتەوە بەر ئامۆژگاری و رێنوێنییەکانی دکتۆر ئانتۆنی فاوچی، کە لەنێو ' شانەی تەنگژەی کۆشکی سپی ' دا لەبارەی کۆرۆناوە رێزێکی زۆری لێدەگیرێت، بەڵام ترەمپ دژایەتی دەکات. بایدن وەک خۆی گوتویەتی: "دەمەوێ وشەی پسپۆرەکانمان بگەیەنمە هەموو خەڵک، بۆ ئەوەی ئەو زانیارییانە وەربگرن کە شایستەی ئەوانە".  بایدن کارێکی دیکەی خێرا کە پێدەچێت هەر زوو هەنگاوی بۆ بنێت، هەڵوەشاندنەوەی پاشەکشەی ویلایەتە یەکگرتووەکانی ئەمریکا دەبێت لە رێکخراوی تەندروسی جیهانی، کە پێشتر ترەمپ جێبەجێیکردووە و بەهۆیەوە پارەدارکردنی ئەو رێکخراوەی لەلایەن واشنتنەوە، راگرتووە.  دەنگدان لەسەر پلانێکی هاوکاریی زەبەلاح، بۆ بووژاندنەوەی ئابووریی وڵات، کارێکی لەپێشینەی جۆ بایدن دەبێت، بەڵام ئەو بڕیارە پشت بە رازیکردنی کۆمارییەکانی ناو کۆنگرێس دەبەستێت، بۆ ئەوەی بڕیارەکەی بچێتە بواری جێبەجێکردنەوە، کۆنگرێس ئێستا لەسڕبوونێکی کاتیدایە.  بایدن پلانێکی فراوانی بۆ بووژاندنەوە ئابووریی ئەمریکا پێشکێشكردووە، لە دوای پەتای کۆرۆناوە و پارەی تەرخانکراو لەو پلانەدا ٧٠٠ ملیار دۆلارە. بۆ بەدەستهێنانی پارە لەپێناو جێبەجێکردنی ئەو پلانەدا، بایدن بەنیازە باجی سەر دەوڵەمەندەکان و کۆمپانیا گەورەکانی وڵاتەکە زیاد بکات، بەتایبەت دووهێندەکردنی باج لەسەر ئەو قازانجانەی ئەوان لە دەرەوەی ئەمریکا بەدەستیدەهێنن.  سەرۆکە دیموکراتە چاوەڕوانکراوەکە، بەڵێنیداوە بەچڕی وەبەرهێنان بکات لە بواری وزەی نوێبووەوەدا. بایدن دەیەوێ جارێکی دیکە وەبەرهێنان بکاتەوە لە پڕۆگرامەکانی داهاتی باجەکان لە پڕۆگرامە کۆمەڵایەتییەکان و فێرکردن و نوێکردنەوەی ژێرخانی دامەزراوەکانی ئەو دوو بوارەدا.  جۆ بایدن بەڵێنیداوە  بەگێڕانەوەی واشنتن بۆ ناو رێکەوتنی پاریسی تایبەت بەژینگە، کە دۆناڵد ترەپم  لە ساڵی ٢٠١٧ دا لێی کشایەوە.  لەماوەی ١٠٠ رۆژی یەکەمی بوونی بایدن لە کۆشکی سپیدا، سەرانی وڵاتانی هەرەباڵا لە پیسکردنی ژینگە، لە لوتکەیەکی نێوانیاندا کۆدەکاتەوە، بایدن بەنیازە لەو لوتکەیەدا سەرانی ئەو وڵاتانە رازیبکات، بە پابەندبوونی زیاتریان لەبارەی ژینگەوە. بایدن هەروەها پڕۆگرامێکی بەرچاوی لەبارەی ژینگەوە ئامادەکردووە، بەپێی ئەو پڕۆگرامە تاوەکو ساڵی ٢٠٥٠، وزەی بەرهەمهاتوو لە ئەمریکا لەسەدا سەد خاوێن دەبێت و لە بەرهەمهێنانی کاربۆندا بێلایەن دەبێت. ئەو هەروەها بەڵێنیداوە بە هەڵوەشاندنەوەی بڕیارەکانی ترەمپ، کە زنجیرەیەک پێوانەی ژینگەیی، یان راگرتن یان بەیەکجاری هەڵوەشاندنەوە.  جۆ بایدن لە پڕوپاگەندەکانی هەڵبژاردندا، بەڵێنیداوە بەدامەزراندنی لیژنەیەکی نیشتمانی پێکهاتوو لە ئەندامانی هەردوو پارتی سەرەکی وڵات، کە پێویستە پێشنیاز بخاتە روو لە ماوەی ١٨٠ رۆژدا، بۆ چاکسازی لە سیستمی یاسایی وڵات کە بەبڕوای بایدن ئێستا "لەژێر کۆنترۆڵ" دەرچووە.  بایدن گوتویەتی چاکسازی لە سیستمی دادوەریدا، پەیوەندی بەزیادکردنی ژمارەی دادوەرەکانەوە نییە، لە کاتێکدا گومان هەیە لەوەی دیموکراتەکان بیانەوێت ژمارەی دادوەرە باڵاکانی دادگای باڵای فیدراڵیی وڵات زیاد بکەن. ئەو دادگایە ئێستا لە ژێر دەستی دادوەرانی لایەنگری پارتی کۆماریدایە.  ئەو هەروەها دەیەوێت دەنگدانێکی بلەز، لەسەر پڕۆژەی چاکسازی دادوەری بکات کە لەبنەمادا بابەتی بەندکردن لەبناخەوە دەگۆڕێت و جێگرەوەی بۆ دەدۆزێتەوە، بڕیاری بەندکردن کورتدەکاتەوە تەنیا لەو کەسانەدا کە زۆر تووندوتیژن، لەپێناو کەمکردنەوەی گەڕانەوە بۆ مەترسییەکانی تاوانکردن لە بەندیخانەکاندا.  جۆ بایدن لە یەکەم رۆژەوە بەڵێنیداوە، بە رەتکردنەوەی بڕیاری کۆچکردن کە پێشتر دۆناڵد ترەمپ دەریکردووە، بڕیارەکە رێگەدەگرێت لە هاووڵاتییانی چەندین وڵات لە چوونە ناو ویلایەتە یەکگرتووەکانی ئەمریکا، کە زۆرینەی وڵاتە قەدەخەکراوەکان موسڵمانن و رکابەرەکانی دۆناڵد ترەمپ بە رێکارەکانی ئیسلامۆفۆبیا ناویدەبەن. بایدن هەروەها ئاشکرایکردووە داوا لە کۆنگرێس دەکات، بۆ تێپەڕاندنی یاسایەکی تایبەتی کۆشکی سپی لەبارەی تاوانەکانی رەگەزپەرستییەوە.  جۆ بایدن هەروەها بەڵێنیداوە بە چارەسەرکردنی رێوشوێنەکانی دەستگیرکردن و دەستبەسەرکردنی داواکارانی پەناهەندەیی و جیاکردنەوەی ماڵباتی پەنابەرە نایاساییەکان، لەسەر سنووری نێوان ئەمریکا و مەکسیک.  جۆ بایدن هەروەها دەیەوێت کۆنگرێس بەخێرایی یاسایەکی تایبەتی بۆ تێبپەڕێنێت، کە ' نەخشەرێگای هاووڵاتیبوون دادەنێت ' بۆ ١١ ملیۆن پەنابەری نایاسایی، کە ئێستا لە ویلایەتە یەکگرتووەکانی ئەمریکادا دەژین، هەروەها ٧٠٠ گەنج کە کاتێک گەیشتوونەتە ویلایەتە یەکگرتووەکانی ئەمریکا، منداڵبوون، ئەمانە هەموویان بە ' خەونبینەکان ' ناودەبرێن و بایدن بەڵێنی چارەسەکردنی دۆسێیەکانی ئەوانیداوە.