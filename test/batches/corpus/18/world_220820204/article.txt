ئەو سەربازە ناوی پیتەر رافاییل دزیبینسکییە، تەمەنی ٤٥ ساڵانە، لەدایکبووی ویلایەتە یەکگرتووەکانی ئەمریکایە و دایکی رووسیە، لە ساڵی ١٩٩٦ ـەوە تاوەکو ٢٠١١ پەیوەندی لەگەڵ هەواڵگریی رووسیادا دروستکردووە، دواتر پەیوەندی بە سوپای ئەمریکاوە کردووە.   وەزارەتی دادی ئەمریکا ئاماژەی بەوە کردووە، پیتەر خوێندکار بووە لە زانکۆی چیلیابینسک لە رووسیا، کارمەندەکانی هەواڵگریی رووسیا پەیوەندییان پێوە کردووە و ئەویش گوتویەتی "هەستدەکەم من کوڕی رووسیام" و لایەنگری رووسیام. پاشان دەستی بە کارکردن کردووە لەنێو ریزەکانی سووپای ئەمریکا.  بەپێی لیستی تاوانبارکردنەکان، پیتەر کە هەواڵگریی رووسیا ناوی نهێنی ' ئیکار لیسنیکۆڤ ' ـی داوەتێ، ساڵی دواتر هاوسەرگیریی لەگەڵ هاوڕێ رووسییەکەیدا کردووە، باوکی هاوژینەکەیشی، ئەفسەری سوپای رووسیا بووە و پاشان پەیوەندی بە سوپای ئەمریکاوە کردووە.  پاش چەند ساڵێک، پیتەر بە رووسەکانی گوتووە دەیەوێت سوپا بەجێبهێڵێت، بەڵام ئەوان هانیانداوە پەیوەندی بە هێزە تایبەتەکانەوە بکات و لەسەر داوای ئەوان لە ٢٠٠١ ەوە بووەتە ئەندامی هێزی تایبەتی "کڵاو سەوزەکان".  دوای دوو ساڵ، پیتەر لە ئەڵمانیا بە پلەی کاپتن کاریکردووە لە ریزەکانی ئەو هێزانەدا، بەرلەوەی بۆ هەمان ئەرک بچێتە ئازەربایجان. ئەمریکا دەڵێت، ئەو سیخوڕە لەکاتی کارکردنیدا، بۆی هەبووە دەستی بە زۆر زانیاری نهێنی بگات، بەهۆی پلە سەربازییەکەیەوە.  بەپێی وەزارەتی دادی ئەمریکا، پیتەر لە ٢٠٠٥ دا وازی لە سوپا هێناوە، دواتر دەستیکردووە بە کارکردن لە پەیمانگای سیاسەتە نێودەوڵەتییەکانی تایبەتمەندی بواری ئاسایشی نەتەوەیی و هەواڵگری.  پیتەر تۆمەتی "پێدانی زانیاری لەسەر توانا بەرگرییەکانی ئەمریکا بەدەوڵەتی بێگانە" خراوەتە پاڵ کە سزاکەی بەپێی یاسای ئەمریکا، بەندکردنی هەتاهەتاییە.  ئالان کۆهلەر، بەرپرسی نووسینگەی ئێف بی ئای، لە بڵاوکراوەیەکدا ئاماژەی بەوە کردووە "راستییە ئاشکراکراوەکان، پێماندەڵێن کە ئەوەی کراوە خیانەتێکی گەورەی ئەفسەرێکی پێشووە لە سوپا و ئەو هاوڕێیانەی لەگەڵیدا کاریان کردووە، لەگەڵ خیانەتی گەورە لە وڵات".