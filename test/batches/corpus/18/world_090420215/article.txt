خۆپیشاندانەکان لە شاری بێلفاستی پایتەختی هەرێمی ئێرلاندی باکوور روویدا کە لەگەڵ هەرێمەکانی ئینگلاند، وەیڵز و سکۆتلاند، پێکەوە وڵاتی بەریتانیا پێکدەهێنن.  خۆپیشاندانەکان لەلایەن سەتان گەنجی ئێرلاندی کە بە کۆماری ناودەبرێن، دژ بە خراپی بارودۆخی ئابووری دەکرێن و چوونە دەرەوەی بەریتانیا لە یەکێتیی ئەوروپا بە هۆکاری تێکچوونی رەوشی ئابووریی وڵاتەکەیان دەزانن.  کۆمارییە ئێرلاندییەکان بەشێکن لە کۆمەڵگەی ئێرلاندی کە دژ بە مانەوەن لەگەڵ بەریتانیا و لایەنگری یەکگرتنن لەگەڵ کۆماری ئێرلاندی باکوور. لەبەرامبەریاندا ئەو ئێرلاندیانە هەن کە خوازیاری مانەوەن لەگەڵ بەریتانیا، ئەوان چوونە شوێنی خۆپیشاندانەکان، بەڵام لەلایەن پۆلیسەوە رێگرییان لێکرا رووبەڕووی ئێرلاندییە کۆمارییەکان ببنەوە.  خۆپیشاندانەکان کاردانەوەی حکومەتی بەریتانیای لێکەوتەوە و بۆریس جۆنسن، سەرۆکوەزیرانی بەریتانیا داوای لە هەموو لایەنەکان کرد دان بەخۆیاندا بگرن و دۆخەکە هێوربکەنەوە.  هاوکات سەرکردەی پارتە سیاسییەکانی ئێرلاند، چ کۆمارییەکان و هەروەها ئەوانەی کە لایەنگری مانەوەن لەگەڵ بەریتانیا، داوایان لە خۆپیشاندەران کرد کۆتایی بە تووندوتیژییەکان بهێنن.  خۆپیشاندانەکانی ئێرلاندی باکوور،  ٣٠ ساڵ شەڕوپێکدادانی نێوان سوپای کۆماری ئێرلاند سەر بە ئێرلاندی باکوور و هێزەکانی بەریتانیا بۆ سەربەخۆیی ئێرلاندی باکوور بە بیری بەریتانییەکان هێنایەوە. شەڕەکە لە ساڵی ١٩٦٩ تاوەکو ١٩٩٨ بەردەوام بوو، لەو شەڕەدا کە ٣.٥٠٠ کەس کوژران، بە رێککەوتنی "هەینی مەزن". لە نێوان بەریتانیا و سوپای کۆماری ئێرلاند کۆتایی هات.