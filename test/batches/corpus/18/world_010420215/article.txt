وڵیەم رەوبەک، جێگری نێردەی پێشووی ئەمریکا بۆ هاوپەیمانیی نێودەوڵەتیی دژی داعش لە هەڤپەیڤینێکدا دەڵێت: "کوردەکان لەگەڵ عەرەبەکانی باکووری رۆژهەڵاتی سووریا خۆیان رێکخست و هێزەکانی سووریای دیموکراتیان دامەزراند و ئەوەش ئەو هێزە بوو ئێمە (لە شەڕی دژی داعشدا) پشتمان پێبەست. ئەو هێزە بۆ تێکشکاندنی داعش زۆر گرنگ بوو. هەسەدە هێزێک بوو کە کورد و عەرەبیشی تێدابوو، بەڵام بەدڵنیاییەوە ژمارەیەک لە بەرپرسە گرنگەکانی کورد بوون کە پێشتر لە رێکخراوەکانی دیکە ببوون".   وڵیەم رەوبەک گوتیشی، شەڕڤانان لە رووبەڕووبەڕووبوونەوەی داعشدا بوێر بوون و "ئامادەی قوربانیدان بوون. لە بواری سەربازیشەوە خاوەن دیسیپلین بوون. ئەوان شەڕێکی باشیان کرد. ئەو هێزە تایبەتەی ئەمریکا کە قسەم لەگەڵ دەکردن، ئاماژەیان بەوەکرد کە ئەوان (شەڕڤانەکان) باشترین گرووپ بوون کە لە ماوەی چەند دەیەی رابردوودا راهێنانیان پێکردوون و چەکیان پێداون. هەربۆیە ئەزموونیان بۆ شەڕی دژی داعش زۆر پێویست بوو. ئێمە لەگەڵ ئەوان کارمان کرد. ئێمە راهێنانمان پێکردن، چەکمان پێدان و پێکەوەش هەندێک ئۆپەراسیۆنمان ئەنجامدا، بەڵام ئەوان بڕبڕەی پشتی شەڕەکە بوون".   لەبارەی ئەو هۆکارانەی کە وایانکرد شەڕڤانان هێندە ئازایانە شەڕی داعش بکەن، وڵیەم رەوبەک گوتی، یەکێک لە هۆکارەکان بریتیبوو لەوەی رقیان لە داعش بوو و لەو رێکخراوەش دەترسان، چونکە "پێشتر داعش هێرشی کردبووە سەر شارەکانیان و ئەوانیش ئازایانە شەڕیان کردبوو و چەکدارەکانی ئەو رێکخراوەیان لە شارەکانیان دەرکردبوو.   بە گوتەی رەوبەک، یەکێکی دیکە لەو هۆکارانەی وایکرد، شەڕڤانان ئەو شەڕە بکەن بریتیبوو لە سوودوەرگرتن لەو پەیوەندییەی لەگەڵ ویلایەتە یەکگرتووەکانی ئەمریکا هەیانبوو بۆ ئەوەی "جۆرە رەوایەتییەک بەدەستبهێنن بۆ داواکارییە سیاسییەکانیان و رەوایەتیش بەدەستبهێنن بۆ هەندێک لە داواکارییەکانیان وەک گەل، لەوانەش لەبواری داننان بە ناسنامەی کولتووری و زمانیاندا".   رەوبەک دەڵێت، دوایین هۆکار بریتیبوو لەوەی کە شەڕڤانان "بژاردەی زۆریان نەبوو. بارودۆخێکی زەحمەت بوو. شەڕ بوو و مامەڵەکردن لەگەڵ ئێمە یەکێک لە بژارەکان بوو و ئەوەش سوودی بۆ ئەوان هەبوو. لە هەندێک شوێندا بەرژەوەندییەکانی ئێمە و ئەوان یەکی دەگرتەوە و هەربۆیەش بایەخیان بەو پەیوەندیە دا؛ ئەوەش پەیوەندییەک بوو لە  بەرژەوەندیی هەردوولاماندا بوو".   جێگری نێردەی پێشووی ئەمریکا بۆ هاوپەیمانیی نێودەوڵەتیی دژی داعش ئاماژە بەوەش دەکات، راستە داعش رووبەڕووی شکستی گەورە بووەتەوە، بەڵام هێشتا چەکداری ئەو رێکخراوە پەڕگیرە لە ناوچە دوورەدەستەکانی عێراق و سووریادان و دەبێت بەردەوام سەرنج لەسەر ئەو رێکخراوە بێت و کاربکرێت بۆ ئەوەی رێگە نەدرێت بەهێز ببێتەوە.