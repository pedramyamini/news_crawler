ئەڵمانیا لەدوای ئیسپانیا و ئیتالیا سێیەم وڵاتی پڕ تووشبووی ئەوروپایە. سەرەڕای ٨٣ ملیۆن و ٧٦٥ هەزار دانیشتووان، ئێستا حەوت هەزار و ٦٨٧ تووشبووی هەیە کە تەنیا دۆخی ٦٠٠ یان ناجێگیرە.    چووینە مۆڵ، بازاڕ و قاوەخانە و شوێنە گشتییەکان و ویستمان بزانین ئەو رێکارە تەندروستییانە چین کە بوونەتە هۆی رێگیریکردن لە بڵاوبوونەوەی ئەو ڤایرۆسە و هەروەها خەڵک چۆن پابەندن.   لە دەرگای سەرەکیی مۆڵەکاندا فلێکسی رێنمایی دانراون. گرنگترین و بەرچاوترین خاڵ پابەندبوونە بە دووریی نێوان کەسەکانەوە کە دەبێت دوو مەتر بێت، هەروەها بەستنی دەمامک یەکێکە لە مەرجە سەرەکییەکان. لەوێ کەسێک تایبەت بۆ کۆنتۆڵکردنی ئەو کڕیارانە دانراوە کە دێنە ژوورەوە. ئەوەی دەمامکی پێنەبێت، رێگەی پێنادرێت بچێتە ژوورەوە. لەبەردەم دەرگای هەر دووکانێکدا دەبێت جێڵی دەستپاکردنەوە دانرابێت.   تینا گۆتز، کڕیارە و دەڵێت، "من خۆم هەمیشە دەمامک دەبەستم. هەرکەسێک نەیبەستێت ئاگاداری دەکەمەوە، چونکە زۆر گرنگە، هەم بۆ خۆت و هەم بۆ بەرامبەرەکەت. هەروەها بە بەردەوامی دەستم بە دەرمانی دژەڤایرۆس پاکدەکەمەوە و دەستم بەبەردەوامی دەشۆم وهەمیشە هەوڵدەدەم مەوداکەی نێومان بپارێزم. گرنگە پابەندی رێکارەکان بین".   سەرپێچیکردن لە رێکارە تەندروستییەکان لە هەرێمێک بۆ هەرێمێکی دیکە لە ئەڵمانیا جیاوازە. سزاکانیش لەنێوان ٢٥٠ یۆرۆ تا ٢٥ هەزار یۆرۆن.  فەرمانگەی رێکخستن و چاودێریی شارەوانییەکان لە کۆنترۆڵکردنی رۆژانەی بازاڕ، دووکان، چێشتخانە، قاوەخانە و شوێنە گشتییەکان بەرپرسن. بە گوتەی شارەوانیی بۆخۆم ژمارەی ئەو کەسانەی  رێکارەکان پێشێل دەکەن زۆر کەمە.   تۆماس شپرینگە، گوتەبێژی شارەوانیی بۆخۆم بە تۆڕی میدیایی رووداوی راگەیاند، "رۆژانە کارمەندانی شارەوانی زیاد لە سەد جار سەردانی چێشتخانە، بازاڕ، دووکان، شوێنەگیشتییەکان و پارکەکان دەکەن بۆ ئەوەی بزانن کێ سەرپێچی لە مەرجەکانی رێکارە تەندروستییەکانی ئەم هەرێمە دەکات. لە سەرەتادا هاوکارەکانمان هۆشیارییان دەدایە خەڵک، گرنگ سزا نەبوو، بەڵکو ئێمە دەمانویست بۆ ئەو پرسە هەستیاریان بکەین. لەکاتی سەرداندا کاتێک نەبوونی دەرمانی دەستپاکردنەوە و یاخود کەموکووڕیمان بدیتبایە، هۆشداریمان دەدانێ. پاشان ئەگەر هەر باشیان نەکردایە، ئەو کات سزای پارەیان دەدەین. بەڵام ژمارەی سەرپێچیکەران بەراورد بە پێشتر زۆر کەمە.  تا ئێستا ٥٨ جار بووە لە  شوێنە گشتییەکان و لە چێشتخانەکانیش ٢٠ جار".   بەپێی رێکارەکان دەبێت خاوەنی دوەکانەکان نزیکەی ٢٠ مەتر دووجا بۆ کریارێک ئامادە بکەن. لە چێشتخانە و قاوەخانەکاندا دەبێت مەودای نێوان مێزەکان مەتر و نیوێک بێت. دەبێت میوانەکان دەمامکیان پێبێت تا دەچنە سەر مێزەکەیان. لە باڕ و قاوەخانە و چێشتخانەکاندا دەبێت پێشتر ناوی میوانەکان تۆماربکرێن.    هیکۆ هێرینە، دووکاندارە و دەڵێت، "بەهۆی کۆرۆناوە زۆر شت گۆڕاوە.  ٧٠ % ی داهاتمان کەمی کردووە. ناتوانین و نامەنەوێت رێکارەکان پێشێل بکەین. دەبێت میوانەکان بە دەمامکەوە بێنە ژوورەوە تا سەر مێزەکەیان. دەبێت دەستیان بە دەرمانی دژەڤایرۆس پاکبکەنەوە. دەبێت مێزەکان مەودای مەتر و نیوێک لەنێوانیاندا بێت. ئەمەش وایکردووە کە نیوەی جاران میوان دەتوانێت بێتە ژوورە. زیانێکی زۆرمان پێگەشتوە. بەس چی بکەین؟ "   ئەگەر لە هەر ناوچەیەک لە ١٠٠ هەزار دانیشتووان ٥٠ تووشبوو لە ماوەی هەفتەیەکدا تۆمار بکرێت، دەبێت رێکارەکان تووندتر بکرێنەوە.