بەگوێرەی رێساکانی هەڵبژاردنی سەرۆکایەتی لە ئەمریکا، ٤٥ رۆژ پێش دەستپێکردنی رۆژی دیاریکراوی هەڵبژاردن، دەتوانرێت لە هەندێک ویلایەت و لە هەندێک رۆژی جیاوازدا دەنگدانی پێشوەختە بەڕێوەبچێت.  دەنگدانی پێشوەخت تەنیا لە ماوەی ٤٥ رۆژ تاوەکو چوار رۆژ پێش هەڵبژاردن بەڕێوەدەچێت، لەو ماوەیەشدا نزیکەی ٢٠ ویلایەت رێگەیان پێدراوە دەنگدانی پێشوەخت بەڕێوەببەن.  کاتەکانی دەنگدان لە کاژێر ٠٨: ٠٠ی بەیانی بەکاتی ڤێرجینیا واتە کاژێر ٠٤: ٠٠ی پاشنیوەڕۆ بەکاتی کوردستان، بەڕێوەدەچن.  بەڕێوەچوونی دەنگدانەکەش لەکاتێکدایە کە لە نوێترین راپرسیدا دەرکەوتووە، جۆ بایدن، بەربژێری دیموکراتەکان لەپێشەوەیە و ٥١ % ی بەشداربووان گوتوویانە دەنگ بە جۆ بایدن دەدەن و ٤٣ % یش دەڵێن دەنگ بە دۆناڵد ترەمپ بەربژێری کۆمارییەکان دەدەن.  بەڵام مەرج نییە ئەوەی لە دەنگدانی گشتیدا دەنگی زیاتر بەدەستبهێنێت، بتوانێت هەڵبژاردنەکە بباتەوە، لە هەڵبژاردنی ساڵی ٢٠١٦ دا هیلاری کلینتن نزیکەی سێ ملیۆن دەنگی لە دۆناڵد ترەمپ زیاتر بەدەستهێنا، بەڵام بەپێی ژمارەی نوێنەرانی هەڵبژاردن لە ویلایەتە جیاوازەکاندا دۆناڵد ترەمپ توانیی بە ٣٠٦ نوێنەر بەرامبەر بە ٢٣٢ نوێنەر لە کلینتن بباتەوە.