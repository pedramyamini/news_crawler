لە بڕیارەکەی دادگای شاری لوکناو رۆژی چوارشەممە ئەو ٣٢ کەسەی تۆمەتباربوون لە دۆسیەکەدا، هەموویان بێتاوان دەرچوون.  لەنێو ئەو ٣٢ کەسەشدا جێگری پێشووی سەرۆکوەزیرانی هیندستان لال کاریشنا ئادڤانی و چەند سەرکردەیەکی دیاری پارتی باهاراتا جاناتا - ی دەسەڵاتداری هیندستانی تێدا بووە.  ساڵی ١٩٩٢ لە رێپێوانێکی هیندوسەکاندا هێرشکرایە سەر مزگەوتێكی مێژوویی موسڵمانان لە شاری ئایودای سەر بە هەرێمی لوکناو، کە مێژووەکەی بۆ سەدەی ١٦ دەگەڕێتەوە و لە ئەنجامدا مزگەوتەکەیان رووخاند، ئەمەش تووندوتیژی و پێکدادانی نێوان موسڵمانەکانی هیندوسەکانی لێکەوتەوە و بەو هۆیەشەوە نزیکەی ٢٠٠٠ کەس کوژران کە زۆربەیان موسڵمان بوون.  لەوکاتەدا ٤٩ کەس بە تۆمەتی هاندانی خەڵک بۆ رووخاندنی مزگەوتەکە دەستنیشانکران، بەڵام کەیسەکە تاوەکو رۆژی چوارشەممە هەر بە کراوەیی مابووەوە.  لە ماوەی ٢٨ ساڵی رابردووشدا و دوای ئەو رووداوە ١٧ کەس لەو ٤٩ کەسەی ناویان لە دۆسیەکەدا هاتووە، کۆچی دواییان کردووە و ٣٢ کەسیان لە ژیاندا ماون. لە بڕیارەکەی دادگاشدا سەرجەم ئەو ٣٢ کەسە بێتاوانییان سەلمێندرا و دادگاش دەڵێت، هیچ بەڵگەیەک نییە بیسەلمێنێت ئەو کەسانە دەستیان هەبووە و لە رووخاندنی مزگەوتەکەدا.  لە ساڵی ١٩٩٢ گردبوونەوەیەکی گرووپە ئایینی و راستڕەوەکانی هیندوسەکان لەو شارە رێکخرا و تێیدا داوایاندەکرد لەو شوێنەی مزگەوتەکەی لێیە پەرستگایەکی هیندوسی دروستبکرێت، چونکە پێیانوابوو ئەو مزگەوتە لەسەر پەرستگایەکی خوداوەندی رام دروستکراوە، کە خوداوەندێکی هیندوسییە و ئەوان باوەڕیان وابوو خوداوەند رام لەو شوێنە لەدایکبووە و پێشووتر پەرستگاکەی لەوێدا بووە.  لەوکاتەشدا نزیکەی ١٥٠ هەزار کەس گردبوونەوە کە سەرکردەکانی پارتی باهاراتا جاناتای تێدابوو، هەر ئەوانیش سەرکردایەتیی گردبوونەوەکەیان دەکرد؛ بەڵام دواتر ئاڵۆزیی تێکەوت و بەشێکی ئەوانەی رێپێوانیان دەکرد، بە چەکوش، پارچە ئاسن و ئامێری بیناسازییەوە مزگەوتەکەیان رووخاند.