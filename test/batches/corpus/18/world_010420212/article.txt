ئۆکراینا و ئەمریکا باس لەوە دەکەن کە هێزە سەربازییەکانی رووسیا لە کریمیا و سنووری رووسیا - ئۆکراینا، کە لەلایەن ئەو گرووپە چەکدارانەوە کۆنترۆڵکراون کە مۆسکۆ پاڵپشتییان دەکات، جووڵەیان کردووە.  جەنگی رۆژهەڵاتی ئۆکراینا لە ساڵی ٢٠١٤ دەستیپێکرد کاتێک رووسیا لەدوای هەڵگیرسانی شۆڕشێکی خوێناوی دەستی بەسەر نیمچەدوورگەی کریمیا گرت، بەهۆی ئەو شۆڕشەوە ڤیکتۆر یانوکۆڤیچ، سەرۆکی ئەوکاتی ئۆکراینا کە بە دۆستی کرملن دەناسرێت، لە پۆستەکەی دوورخرایەوە.  رووسیا رەتیدەکاتەوە هێزی سەربازی و چەکی ناردبێت بۆ ئەو چەکدارانەی کە لە کریمیا و ئەو ناوچەنەن کە دەکەونە سنووری ئۆکراینا.  هەرچەندە دیمیتری پێسکۆڤ، گوتەبێژی کۆشکی سەرۆکایەتیی رووسیا بەشێوەیەکی راستەوخۆ ئەوەی پشتڕاست نەکردەوە کە هێزیان ناردبێتە سەر سنووری ئۆکراینا، بەڵام رۆژی پێنجشەممە ١ی نیسان رایگەیاند، مۆسکۆ ئازادە لە جووڵەپێکردنی هێزەکانی لە سەرانسەری خاکەکەیدا.  پێسکۆڤ بە رۆژنامەڤانانی راگەیاند "رووسیا بە ویستی خۆی هێزە چەکدارەکانی لە سنووری خاکەکەیدا جووڵە پێدەکات"، ئاماژەی بەوەش کرد "هیچ کەسێک پێویست ناکات نیگەران بێت و ئەوە هەڕەشە نییە بۆسەر هیچ کەسێک".  سەبارەت بە بەشداریکردنی رووسیا لە پێکدادانی چەکداری لەسەر خاکی ئۆکراینا، گوتەبێژەکەی کرملن ئەوەی خستووەتەڕوو، "هێزەکانی رووسیا هەرگیز بەشدارییان تێدا نەکردووە.. ئێستاش [هێزەکانی رووسیا] ئەوە ناکەن".  لەم هەفتەیەدا مۆسکۆ و کییڤ یەکدییان تۆمەتبار دەکرد بە زیادبوونی تووندوتیژییەکانی نێوان هێزەکانی حکومەتی ئۆکراینا و ئەو چەکدارانەی کە لە رۆژهەڵاتی ئۆکراینا لەلایەن رووسیاوە پشتگیری دەکرێن، کە ساڵی رابردوو ببوونە هۆی لاوازکردنی ئەو ئاگربەستەی راگەیێندرابوو.  بەپێی راگەیێندراوی ئۆکراینا، لە سەرەتای ئەمساڵەوە لانیکەم ١٩ سەربازیان کوژراون.  رۆژی چوارشەممە ٣١ی ئاداری ٢٠٢١ پێنتاگۆن رایگەیاند، دوای جووڵە "دووژمنکارانەکانی" ئەمدواییەی رووسیا لە رۆژهەڵاتی ئۆکراینا، هێزەکانی ئەمریکا لە ئەوروپا زیاتر خراونەتە ئامادەباشییەوە.  هەروەها لەسەر ئەو پرسە مارک میلی، سوپاسالاری ئەمریکا لەگەڵ هاوتا رووسییەکەی ڤالێری گێراسیمۆڤ و روسلان خامچاک، فەرماندەی هێزە چەکدارەکانی ئۆکراینا قسەی کردووە. بە گوتەی خامچاک، لەم هەفتەیەدا ٢٨ هەزار چەکدار کە رووسیا پشتگیرییان دەکات لەگەڵ زیاتر لە دوو هەزار راهێنەر و راوێژکاری سەربازیی رووسیا لە رۆژهەڵاتی ئۆکراینا جێگیرکراون.  ڤۆلۆدیمیر زیلینسکی، سەرۆکی ئۆکراینا لە ساڵی ٢٠١٩ هەڵبژێردرا و بەڵێنی دا کە کۆتایی بەو شەڕ و پێکدادانە حەوت ساڵییە بهێنێت، بەڵام رەخنەگران دەڵێن، تاکە دەستکەوتی ئەو ئاگربەستە لاوازەیە کە کرابێت.  گفتوگۆکانیش لەگەڵ ڤلادیمیر پووتین، سەرۆکی رووسیا لە کانوونی یەکەمی ٢٠١٩ ئەو دوو وڵاتەی هیچ لەیەکدی نزیکنەکردەوە.  بەگوێرەی ئامارەکانی نەتەوە یەکگرتووەکان، لە ساڵی ٢٠١٤ وە بەهۆی شەڕ و پێکدادانەکانەوە زیاتر لە ١٣ هەزار کەس کوژراون.