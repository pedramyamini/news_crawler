حکومەتی بەلجیکا رایگەیاند، گەشت و بازاڕکردن سنووردار دەبێت، پەیوەندی کۆمەڵایەتی و خێزانیش دەبێت کەمبکرێتەوە و بۆ ئەو شوێنانەی دیاریی دەکرێن کارکردن لە رێگەی ئۆنڵاین دەبێتە ناچاری.  ئەلیکساندەر دی کرۆ، سەرۆکوەزیرانی بەلجیکا بە ئاماژەدان بەوەی کەرتی تەندروستیی لەژێر گوشاری توونددایە رایگەیاند، بەرەو سەپاندنی کۆمەڵێک رێکار دەچن کە یەک ئامانجی هەیە، ئەویش رێگرییە لە داڕوخانی کەرتی تەندروستی بەهۆی کۆرۆنا.  ناوەندی کۆنترۆڵی نەخۆشییەکان لە ئەوروپا بەلجیکای لە لیستی ئەو وڵاتانە داناوە کە لەنێوان ٢٧ وڵاتی ئەوروپا، زۆرترین کاریگەریی کۆرۆنای لەسەرە، لە هەر ١٠٠ هەزار کەسیش لەو وڵاتە ١٦٠٠ کەس تووشی کۆرۆنا بوون.  هاوکات ئێستا لە وڵاتەکە هەزار و ٥٧ نەخۆش لەژێر چاودێریی چڕدان و رۆژانە ژمارەی ئەو تووشبووانەی لەژێر ئامێری هەناسەدانی دەستکردان بەرزدەبێتەوە، پێشبینی دەکرێت لە ٦ ـی مانگی داهاتوو ٢ هەزار تووشبوو لەو وڵاتە پێویستیان بەو ئامێرە بێت.