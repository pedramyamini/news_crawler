کەیلی مکئێنانی، سکرتێری رۆژنامەڤانیی کۆشکی سپی لەبارەی سکاڵا و پێشێلکارییەکانی هەڵبژاردن رایگەیاند، "تەنیا لە ویلایەتی مشیگن زیاتر لە ١٣٠ بەڵگەی پێشێڵکاری لە دەنگداندا هەیە"، هەروەها دەشڵێت، "هەزاران کەس لە ویلایەتی نیڤادا بەشێوەیەکی نایاسایی دەنگیان داوە".   تیمی ترەمپ سکاڵاکانیان چڕکردوونەتەوە بەتایبەت لە هەر سێ ویلایەتی ئەریزۆنا، پێنسلڤانیا و جۆرجیا. کەیلی مکئێنانیش لەو بارەیەوە دەڵێت، ئەوەی کە ئێستا دۆناڵد ترەمپ، سەرۆکی ئەمریکا و تیمەکەی داوای دەکەن تەنیا "ئارامگرتنە. "  هەر لەو بارەیەوە کەیلی مکئێنانی دەڵێت، "هەڵبژاردن کۆتایی نەهاتووە و هێشتا زۆری ماوە. ئێمە تەنیا دەستمان بە پڕۆسەی بەدەستهێنانی دەنگی ورد و راست کردووە، و لە پێناو مافی هەموو ئەو ئەمریکییانە دەجەنگین کە دەیانەوێت متمانە و بڕوایان نەک تەنیا ئەم هەڵبژاردنە، بەڵکو هەڵبژاردنەکانی داهاتووش هەبێت".  رۆژی شەممە ٠٧ - ١١ - ٢٠٢٠ دوای چوار رۆژ لە هەڵبژاردنی سەرۆکایەتیی ئەمریکا ئەنجامی هەڵبژاردنەکان راگەیێندرا و جۆ بایدن، بەربژێری دیموکراتەکان بۆ سەرۆکایەتیی ئەمریکا ویلایەتی پێنسلڤانیای بردەوە و بەوەش زیاتر لە ٢٧٠ دەنگی لە ئەنجوومەنی هەڵبژاردن مسۆگەر کرد، هەرچەندە دۆناڵد ترەمپ تاوەکو ئێستاش رەخنەی لە شێوازی ژماردنی دەنگەکان هەیە و پێیوایە "ساختەکاری" لە هەڵبژاردنەکان کراوە.   هەر بۆیە داواکاری گشتیی ئەمریکا لەبارەی سکاڵاکانی ترەمپەوە وەزارەتی دادی راسپارد کە بەدواداچوون بۆ هەر پێشێلکارییەک بکات ئەگەر روویدابێت. میچ مکۆنێل، سەرکردەیەکی کۆمارییەکان لە ئەنجوومەنی پیران پشتگیریی سکاڵاکانی ترەمپ دەکات و دەڵێت، سەرۆکی ئەمریکا هەموو مافێکی هەیە پرسیار لەسەر ئەنجامی هەڵبژاردنەکان بکات و هەنگاوی یاسایی بگرێتەبەر.  لە بەرامبەردا چەک شومەر، سەرکردەی دیموکراتەکان لە ئەنجوومەنەکە دەڵێت رازینەبوونی کۆماریەکان بە ئەنجامەکانی هەڵبژاردن "مەترسیدار" و "زۆر کوشندەیە" بۆ دیموکراسی.