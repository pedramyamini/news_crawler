جۆنسۆن لە وتارێکدا لە رۆژنامەی ' دەیلی تێلێگراف ' ی بەریتانی، نووسیوویەتی کە هەڵوێستی یەکێتیی ئەوروپا وایکردووە حکومەتی وڵاتەکەی یاسایەک دابڕێژێت، بۆ سەرلەنوێ گەڵاڵەکردنەوەی رێککەوتنی چوونە دەرەوەی بەریتانیا لە یەکێتیی ئەوروپا. یاساکە دڵەڕاوکێی زۆری لای سیاسەتمەدارە بەریتانییەکان دروستکردووە.  دانوستاندنەکانی نێوان بەریتانیا و یەکێتیی ئەوروپا، بۆ دەرچوونی بەریتانیا لە یەکێتیی ئەوروپا (برێگزێت)، لەبارەی پەیوەندییە بازرگانییەکانی داهاتووی نێوان هەردوولاوە، گەیشتە بنبەست لە نێو کۆمەڵێک ئاستەنگدا، کە رووبەڕووی هەردوولا بووەتەوە، بۆ دانانی سنوورێک بۆ ئەو پەیوەندەییە بازرگانییەی زیاتر لە ٥٠ ساڵە لە نێوان هەردوولادا هەیە.  بەریتانیا ساڵی ٢٠١٦ پاش ئەنجامدانی گشتپرسی، بڕیاری هاتنە دەرەوەی لە یەکێتیی ئەوروپا دا. دانوستاندنەکانی نێوان هەردوولا دەستیانپێکرد بۆ رێککەوتنی هەردوولایەن لەسەر شێوازی چوونە دەرەوەی بەریتانیا. بەڵام دانوستاندنەکان لەبارەی ئاڵوگۆڕی بازرگانیی نێوان هەردوولا، رووبەڕووی کێشە بوونەتەوە.  جۆنسۆن گوتی یەکێتیی ئەوروپا سوورە لەسەر "شرۆڤەیەکی پەڕگیرانە" بۆ بنەما تایبەتەکانی ئێرلەندای باکوور.  ئەو زیاتر گووتوویەتی: "پێماندەڵێن یەکێتیی ئەوروپا تەنیا بەوەوە راناوەستێت کە باجی گومرگ بخاتە سەر ئەو کاڵایانەی لە بەریتانیاوە دەچن بۆ ئێرلەندای باکوور، بەڵکو ئەوەشمان پێدەڵێن کە ئەوان چوونی کەلوپەلی خۆراک لە بەریتانیاوە بۆ ئێرلەندای باکوور، رادەگرن".  سەرۆکوەزیرانی بەریتانیا زیاتر نووسیوویەتی: "دەبێ دانیپێدابنێم کە ئێمە رۆژێک لە رۆژان پێمانوانەبوو یەکێتیی ئەوروپا رێکەوتنێک کە پێشتر دانوستاندنی لەبارەوە کراوە، لە دژمان و بۆ سەپاندنی ئابڵوقەی ئابووری بەسەر بەشێک لە بەریتانیادا بەکاردەهێنێت و گۆشەگیری دەکات، یاخود هەڕەشە لە وێرانکردنی ئابووری مەملەکەتی یەکگرتوو و یەکگرتوویی خاکەکەی دەکات".  جۆنسۆن داوای لە بەریتانییەکان کردووە یەکگرتوو بن و پێیاندەڵێت "وەرن با وا لە یەکێتیی ئەوروپا بکەین، لە هەڕەشەکانی پاشگەز ببێتەوە، ئەم پرۆژە یاسایەش کۆتایی پێبهێنین و پشتگیری دانوستاندنکارەکانمان بکەین و وڵاتەکەمان بپارێزین".  سەرۆکوەزیرانی بەریتانیا تووندتر باس لە هەڵوێستی هاوتا ئەوروپییەکانی دەکات و دەڵێت: "ئەم هەڵوێستەی یەکێتیی ئەوروپا، ئاشتیی لە ئێرلەندای باکوور دەخاتە بەردەم هەڕەشە و سەقامگیریی لەوێ دەخاتە مەترسییەوە". دووپاتیکردووەتەوە کە پابەندبوونی وڵاتەکەی بەردەوام دەبێت بۆ دۆزینەوەی رێککەوتنێک لەگەڵ یەکێتییەکە تاوەکو کۆتایی ئەمساڵ. وایداناوە کە یاسای نوێی بازاڕگەری ناوخۆیی بەریتانیا "تۆڕێکی پارێزراو و یاساییە".  یەکێتی ئەوروپا، هەڕەشەی سەپاندنی رێوشوێنی یاسایی دەکات لە دژی بەریتانیا، ئەگەر ئەو چاکسازییانە رانەگرێت کە یەک لایەنە لە کۆتایی ئەم مانگەوە (ئەیلوول) لە بواری بازرگانیدا جێبەجێیان دەکات.  یەکێتیی ئەوروپا و بەریتانیا، دانوستاندن دەکەن لەسەر چوونە دەرەوەی بەریتانیا لە ئابووریی یەکێتیی ئەوروپا، ئەمەش پێویستی بەسەرلەنوێ داڕشتنەوەی یاسا و رێوشوێنە بازرگانییەکانی نێوان هەردوولا هەیە، بەڵام تائێستا هەردوولایەن نەگەیشتوونەتە بڕیاری هاوبەش لەسەرئەوەی پاش چوونە دەرەوەی بەریتانیا لە یەکێتییە ئەوروپییەکە، پەیوەندییە بازرگانییەکانی نێوانیان بەچ شێوەیەک بێت.  پێشتر ئۆلاف شۆلتس، وەزیری دارایی ئەڵمانیا رایگەیاندبوو: "بەبڕوای من دۆخی نائارامی دەرچوونی بەریتانیا بەبێ رێککەوتن، رەنگدانەوەی مەترسیداری لەسەر ئابووریی ئەو وڵاتە دەبێت".  وەزیرە ئەڵمانییەکە کە لەدوای کۆبوونەوەی لەگەڵ هاوتا ئەوروپییەکانی قسەی دەکرد، بۆ هەمووانی دووپاتکردەوە چوونە دەرەوەی بەریتانیا لە یەکێتیی ئەوروپا، بەبێ رێککەوتن لەسەر رێوشوێنە بازرگانییەکانی نێوان هەردوولا، هیچ مەترسییەک لەسەر وڵاتانی ئەوروپا دروست ناکات، چونکە ئەوان پێشتر ئامادەییان بۆ چوونە دەرەوەی بەریتانیا کردووە.  ناکۆکی نێوان بەریتانیا و یەکێتی ئەوروپا لەبارەی کەلوپەلی خۆراکییەوەیە. یەکێتی ئەوروپا، رازی نییە وەک ' دەوڵەتی سێیەم ' مامەڵە لەگەڵ بەریتانیادا بکات. ئەگەر یەکێتیی ئەوروپا بەریتانیا وەک ' دەوڵەتی سێیەم ' قبوڵ بکات، دەبێ رێگەی بدات وەک وڵاتێکی پابەند بەبنەما سەرەکییەکانی هەناردەکردنی کەلوپەلی خۆراک بۆ یەکێتیی ئەوروپا، تەماشا بکرێت.  پێشتر یەکێتی ئەوروپا و بەریتانیا لەسەر پرۆتۆکۆلی ئێرلەندای باکوور (بەشێک لە بەریتانیای مەزن) رێککەوتوون، لەسەرئەوەی کە پێویستە بەریتانیا هەندێک لە رێوشوێنەکان داراییەکانی یەكێتی ئەوروپا جێبەجێ بکات، لەپێناو دەستەبەرکردنی نەبوونی سنووری دارایی و خۆپاراستن لەسەرهەڵدانەوەی تووندوتیژی لەو ناوچەیە (ئێرلەندای باکوور) کە نزیکەی سێ چارەکە سەدە، ململانێی خوێناوی بەخۆوە بینی.  یەکێتیی ئەوروپا ترسی لەوە هەیە کە بەریتانیا لە دوای چوونە دەرەوە لە یەکێتییەکە، پابەندی پرەنسیپە خۆراکییەکانی تایبەت بە یەکێتییەکە و بنەماکانی هاوکاریی دەوڵەت بۆ کۆمپانیاکان نەبێت، کە بەرهەمی خۆراکیی لە رێگەی ئێرلەندای باکوورەوە بۆ بازاڕی یەکێتیی ئەوروپا دەنێرن.