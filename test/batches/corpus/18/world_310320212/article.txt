وەزارەتی دەرەوەی ئەمریکا لە راگەیێندراوێكدا دەرکردنی فەرمانی تایبەت بە کارمەند و دیپلۆماتکارە ناسەرەکییەکانی لە باڵیۆزخانە و ناوەندەکانی دیکەی ئەمریکای راگەیاند و گوتی، هەڵکشانی تووندوتیژیی دەسەڵاتی سەربازیی میانمار دژی خەڵکی سیڤیل بەردەوامە و لە هەڵکشاندایە.  لە بەشێکی دیکەی راگەیێندراوەکەدا هاتووە، فەرمانمان دەرکردووە بۆ کارمەندانی ئەمریکی و ئەندامانی خێزانەکانیان کە میانمار جێبهێڵن و بگەڕێنەوە وڵات، هەروەها ئاماژە بەوەش دراوە، فەرمانەکان بۆ پاراستنی ژیانی کارمەندە ئەمریکییەکان و خێزانەکانیان دەرکراوە.  لە راگەێندراوەکەی وەزارەتی دەرەوەی ئەمریکادا باس لەوە کراوە، خۆپێشاندانە بەردەوامەکانی خەڵک بۆ گەڕانەوەی حکومەتە هەڵبژێردراوەکەی میانمار رووبەڕووی هێرشی سوپا دەبێتەوە، کە تاوەکو ئێستا بووەتەهۆی کوژرانی زیاتر لە ٥٢٠ کەسی سیڤیل.  ئامارەکان لەبارەی ژمارەی کوژراوانەوە جیاوازن، بەپێی ئامارەکانی رێکخراوی AAPPی میانمار، لە ١ی شوباتەوە کە کودەتای سەربازی لەو وڵاتە کراوە، لانیکەم ٢٨٦ کەس کوژراون.  لە لایەکی دیکەوە گوتەبێژێکی سوپای میانمار کە رۆژی سێشەممە ٢٣ی ئادار رایگەیاند، ١٦٤ خۆپێشاندەر کوژراون، ئامادە نەبووە لێدوان لەبارەی خۆپێشاندانەکانەوە بدات.  بەیانیی ١ی  شووباتی ئەمساڵ سوپای میانمار کودەتای بەسەر بەرپرسە هەڵبژێردراوەکانی حکومەت کرد، ئۆنگ سان سووچی و چەند بەرپرسێکی باڵای دەستگیرکردن.  مینگ ئۆنگ هلیانگ، ئەو فەرماندەیەی بە کودەتاکە هەستا، پارتی دەسەڵاتداری بە ئەنجامدانی ساختەکاری لە هەڵبژاردنی نۆڤەمبەری ٢٠٢٠ تۆمەتبارکرد.  لە دوای چەندین دەیە لە قۆرخکردنی دەسەڵات لەلایەن دامەزراوەی سەربازییەوە، لە ساڵی ٢٠١١ دا و لە ئەنجامی هەڵبژاردنێکی گشتیدا، پارتی بەرەی نیشتمانی بۆ دیموکراسی بە سەرۆکایەتیی ئانگ سان سوچی، سەرۆکوەزیرانی دەستبەسەرکراو، براوەی زۆرینەی کورسییەکانی پەرلەمان بوو. پاش کودەتا سەربازییەکەی ئەو وڵاتە، ئانگ سان سوچی لە ماڵەکەی خۆیدا دەستبەسەرکراوە.