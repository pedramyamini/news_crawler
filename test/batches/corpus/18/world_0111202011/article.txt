ئەرکەکەی بایدن بەهۆی ویستی زۆری دۆناڵد ترەمپ، بۆ سەرکەوتن هێندەی دیکە کارەکەی ئەوی گرانکردووە. لە کاتێکدا ئەو پیاوە سەرسپییە تەمەن سەروو حەفتا و پێنج ساڵییەی دەیەوێت بچێتە کۆشکی سپی، لە بەرامبەر رکابەرێکدا دەجەنگێت ماندووبوون نازانێت و سڵ لە گوتنی هیچ شتێک ناکاتەوە، چەندینجاریش بەدڵنیاییەوە گوتویەتی "بایدن لە پیاوێکی خەواڵوو زیاتر، هیچی دیکە نییە".  "پیاوە خەواڵووەکە" بەقسەی ترەمپ، لە راپرسییەکاندا لەپێش ترەمپەوەیە، بەڵام ئەو بڕوای بەوە هەیە، راپرسییەکان تەنیا خەیاڵپڵاوی دروستدەکەن، باشترین نموونەش هەڵبژاردنەکانی پێشووی وڵاتەکەیە.  بایدن لەسەرەتاکانی ژیانییەوە، بە تێکۆشان و سەرکەوتن بەسەر تەنگژەکاندا هاتووە، ئەو منداڵێکی زمانگیراوی ویلایەتی بێنسلڤانیا بوو، کە زۆرجار لە نێو خەڵکدا شەرمی دەکرد، بەڵام هەوڵە کەسییەکانی وایانکرد بەسەر ئەو کەموکورتییە کەسییەدا زاڵ ببێت و نموونەی ئەو سیاسییە بێت، کە دەیەوێ جارێکی دیکە کەسایەتی و فیکر و هەڵوێستەکانی ' جۆن کینێدی ' سیوپێنجەمین سەرۆکی ویلایەتە یەکگرتووەکانی ئەمریکا، دووبارە بکاتەوە.  گەشتکردن بەقۆناخە جیاوازەکانی ژیانی بایدن، دەمانباتەوە بەردەم ڤالێری، خوشکی بایدن، ئەو یەکێک لە نزیکترین کەسایەتییەکانی ژیانی بایدن بووە، ئەو ئازارەکانی منداڵیی بایدن دەگێڕێتەوە، بەهۆی کەمتوانایی لە قسەکردن و دەربڕینی وشەکاندا، کە دووچاری جۆرێک لە سەرلێشێوانی کردبوو، ئاشکرایدەکات، بایدن رۆژێک لە رۆژان بڕیاریدا چیدی لە قوتابخانەدا نەمێنێتەوە، لەبەرئەوەی هاوپۆلەکانی بێزاریان کردبوو هێندەی گاڵتەی پێبکەن.  جۆن هندریکسۆن کە نووسەرە دەڵێت منداڵیی بایدن وەک ئەوەی خۆی باسیکردووە، بەوەستانەوە لەبەردەم ئاوێنەکەدا دەستپێدەکات. روونیدەکاتەوە جۆ بایدن، "چەندین کاژێر لەبەردەم ئاوێنەکەی ماڵەوەدا دەوەستا، وشەکانی دووبارە دەکردەوە و مەشقی لەسەر دەکردن". بایدن هەندێکجار بۆ بەدەستهێنانی ئەنجامی خێرا لە راستکردنەوەی زمانی خۆیدا، پەنای بۆ دانانی زیخ لە ناو دەمیدا دەبرد، کارێک کە سووربوونی زۆری ئەوی ویست، تاوەکو لە کۆتاییدا سەرکەوتنی تێدا بەدەست بهێنێت و ئەو کەموکورتییەی سرووشتی پێیبەخشیبوو، راستی بکاتەوە.  هەندێکجاریش بەدەنگی بەرز رستەکانی ناو کتێبەکانی قوتابخانەی دەگوتەوە و لەبەری دەکردن، بۆ ئەوەی دواتر بەدەنگی بەرز و بەبێ ناڕێکی، لە بەرامبەر منداڵەکانی دیکەی پۆلدا، بیانڵێتەوە.   قسەکانی هندریکسۆن راستگۆییەکی تەواوەتی لەسەر لایەنی دەروونیی منداڵانی زمانگیر بەدەستەوە دەدات، چونکە ئەو خۆیشی هەمان کێشەی هەیە و لەکاتی گێڕانەوەی هەستە دەروونییەکانی منداڵیدا، بۆ ئەوانەی کە زمانیان گیرە، راستگۆییەکی قووڵ پێشاندەدات.  بایدن بەسەر زمان قورسییەکەیدا سەرکەوت، هەرچەندە دواتریش هەر وەک کێشەیەک لە ژیانیدا مایەوە، ئەو توانی خۆی لە گەنجێکی لەدایکبووی ماڵباتێکی چینی ناوەندەوە، بکاتە گەنجێکی خۆشەویست لای هاوپۆلەکانی، ئەمەش بەهۆی زیرەکییەکەی و دڵباشی و قۆزییەکەیەوە. ئەوە رێگەخۆشکەری گەورەبوو بۆ ئەوەی ئاراستەی سیاسەت وەربگرێت، لە کاتێکدا هێشتا لە قۆناخی ناوەندی بوو.  ئێستا کاتێک تەماشای ژیانی بایدن دەکەیت، کەسێکە لە نێوان سەرکەوتن و شکستەکاندا هەمیشە پیاسەی کردووە، هەندێکجار سەرکەوتنە سیاسییەکانی، مەرگەساتی کەسایەتییان بەدوادا هاتووە، بەڵام ئەو خۆگر بووە، ٣٦ ساڵ لە شوێنی خۆی لە ئەنجوومەنی پیران مایەوە، هەشت ساڵیش جێگری سەرۆک ئۆباما بوو، لە دوای زنجیرەیەک شکست لەبەرامبەر رکابەرە دیموکراتەکانیدا، سەرکەوتنی بەدەستهێنا و بووە بەربژێری پارتی دیموکرات بۆ هەڵبژاردنی سەرۆکایەتیی وڵات.  بایدن منداڵیی لە ناوچەی سکرانتۆن لە ویلایەتی بێنسلڤانیا بەسەربردووە، باوکی کە پێشتر دەوڵەمەندبوو، بۆ بەدەستهێنانی ژیانێکی سەقامگیر، ئاکامەکانی زنجیرەیەک شکستی قبوڵکرد. کاتێک جۆ گەیشتە تەمەنی ١٠ ساڵان، ماڵباتەکەی گواستیانەوە بۆ ویلمنگتۆن لە دیلاوێر، ئەمەش پاش ئەوەی باوکی ئیشێکی لەبواری فرۆشتنی ئۆتۆمبێلدا دەستکەوت. جۆ و خوشک و براکانی، لەگەڵ مامیاندا لە ژوورێکی خەوتنی ئەو ماڵباتەدا دەژیان، کە خانووەکەیان تەنیا لە سێ ژوور پێکهاتبوو.  ساڵی ١٩٥٦ بەکالۆریۆسی لە زانکۆی دیلاوێر لە مێژوو و زانستەکانی سیاسەتدا بەدەستهێنا، دواتر دکتۆرای لە یاسادا لە کۆلێژی مافی زانکۆی سیراکیوز بەدەستهێنا.  ساڵی یەکەمی خوێندن لە زانکۆ، چاوی بە نیلیا هینتەر، هاوژینی داهاتووی کەوت. ئەوکات ئەو دوو گەنجە لە دوورگەکانی باهاماس یەکتریان ناسی. لە یەکەم ژووانی نێوانیاندا کاتێک لە کافیتریایەک پێکەوە خواردنیان خوارد، بایدن ئەوەندە پارەی پێنەبوو، پارەی خواردنەکە بدات، بەناچاری هانای بۆ کچە هاوڕێیەکەی برد و ٢٠ دۆلاری بەقەرز لێوەگرت، لەو دۆخە قورس و گیرفان بەتاڵییەدا، کاتێک نیلیا لێیپرسی: دەتەوێ لە داهاتوودا چ کارێک بکەیت؟ ئەو بەمتمانەوە گوتی: دەمەوێ ببمە سەرۆکی ویلایەتە یەکگرتووەکانی ئەمریکا.  بایدن لەگەڵ نیلیادا، ساڵی ١٩٦٦ دا هاوسەرگیرییان کرد، پۆی کوڕیان لەدوای چوار ساڵ لەدایکبوو. ساڵی دواتر هانتەریش لەدایکبوو، ئەوکات لە چاوپێکەوتنێکی ساڵی ١٩٧٠ دا، بایدن گوتی لە خستنەوەی منداڵ بەردەوام دەبین تاوەکو کیژۆڵەیەکمان دەبێت، دواتر ناعومیش لەدایکبوو.  پاش دوو ساڵ و لە کاتێکدا تەمەنی تەنیا ٢٩ ساڵ بوو، بایدن توانی کال پۆگزی سیناتۆری ئەمریکی لە هەڵبژاردنەکاندا شکست پێبێنێت، بەوەش بووە بچووکترین ئەندامی هەڵبژێردراوی ئەنجوومەنی پیرانی ئەمریکا. بایدن ئەگەر مانگی داهاتوو هەڵبژاردنەکان بباتەوە، نازناوێکی دیکەی بێوێنە بۆخۆی دەستەبەر دەکات و دەبێتە تەمەن گەورەترین سەرۆکی وڵات. ئێستا بایدن تەمەنی ٧٧ ساڵە.  دوای چەند هەفتەیەکی کەم لەبەدەستهێنانی کورسییەکی ئەنجوومەنی پیران، هەواڵێکی شۆکهێنەر بەبایدن گەیشت. بارهەڵگرێکی پڕ لە گەنمەشامی، خۆی بە ئۆتۆمبێلی هاوژینەکەیدا کێشابوو، ئەوکات جگە لە نیلیا، سەرجەم منداڵەکانیش لەگەڵ دایکیاندا بوون و لە رێگادابوون بۆ کڕینی داری کریسماس. لە رووداوەکەدا نیلیا و ناعومی کە تەمەنی تەنیا ١٣ مانگ بوو، لەرێگەدا بەرەو نەخۆشخانە گیانیانلەدەستدا. پۆ و هانتەر گەیەنرانە نەخۆشخانە و برینەکانیان قورس بوو.  بایدن لە نەخۆشخانە بەسەر سەری منداڵەکانییەوە مایەوە بۆ ماوەی چەندین مانگ، سوێندی بوون بەئەندامی کۆنگرێسی، لە ژووری ناو نەخۆشخانەوە خوارد کە پۆی کوڕی تێدا چارەسەر دەکرا. ساڵی ٢٠١٥ پۆی کوڕی بەهۆی نەخۆشیی شێرپەنجەی مێشکەوە، گیانیلەدەستدا.  وەک فیلمی "The Choice ٢٠٢٠: Trump vs. Biden" لە هەندێک گرتەدا دەیخاتە روو، بایدن کەوتە ژێرکاریگەریی قوڵی ئەو رووداوەوە، بەشێوەیەک ئەو لە یەکێک لە گرتەکانی ناو نەخۆشخانەکەدا، بەدووری نازانێت رووداوەکە، ئەو لە داهاتووی سیاسی خۆی بێبەش بکات، لە چاوپێکەوتنێکدا دەڵێ بەخێوکردنی منداڵەکانی، بەبێ هاوسەرەکەی ئەرکێکی قورسە، لەوانەیە نەتوانێ کاری سیاسی و چاودێری منداڵەکانی پێکەوە کۆبکاتەوە.  بایدن لەو ئەرکەدا، هاوکاریی هاوڕێ و کەسوکارەکەی بەدەستهێنا، هێواش هێواش لە هەنگاوە سیاسییەکانی بەردەوام بوو، هەندێکجار سەرکەوتن و زۆرجاریش شکستیدەهێنا.  ساڵی ١٩٧٧ بایدن چاوی بە جیل تریسی جاکۆبس کەوت، دیدارەکە بەپلانێکی خوشکەکەی رێکخرابوو. جیل مامۆستای ئینگلیزی بوو، پێکەوە رێکەوتن و هەمان ساڵ، هاوسەرگیرییان کرد.  بایدن بڕیاریدا بچێتە ناو هەڵبژاردنەکانی سەرۆکایەتی ئەمریکاوە لە ساڵی ١٩٨٧، هەنگاوی باشی بڕی، بەڵام کاتێک ئاشکرابوو بەشێکی زۆری قسەکانی نێو یەکێک لە گوتارەکانی لە گوتارێکی نیل کینۆک، سەرۆکی پارتی کرێکارانی بەریتانیا وەرگرتووە و رووداوەکە لەسەری بووە هەڵڵایەکی گەورە، وازی لەخۆ بەربژێرکردن هێنا و پاشەکشەی کرد.  لەماوەی سێ مانگی ساڵی ١٩٨٨ دا، بایدن دوو نەشتەرگەری لە دەمارە گیراوەکانی مێشکیدا ئەنجامدا و تێیاندا سەرکەوتوو بوو.  ئەمساڵ جارێکی دیکە بایدن گەڕایەوە سەر خەونە دێرینەکەی، کە بەیەکەم هاوژینی گوتبوو، (بوون بەسەرۆکی ویلایەتە یەکگرتووەکانی ئەمریکا). بایدن لە نێو ژمارەیەک بەربژێری گەورە و بەتوانای پارتەکەیدا، سەرکەوتنی بەسەر هەموویاندا بەدەستهێنا و متمانەی کۆنگرەی پارتەکەی بۆ بوونە سەرۆکی وڵات بردەوە.  بایدن بەوتارە درێژەکانی لەناو کاپیتۆڵ هێل (کۆنگرێسی ئەمریکا) ناسراوە، ئەو وتاری درێژ و پڕ لە وردەکاری دەدات، هەمیشە درێژدادڕی دەکات، کاتێکیش کەسانی دیکە قسە دەکەن و ئەم گوێیان لێدەگرێت، دواتر تێبینی زۆری لەسەر قسەکانیان هەیە. دەگوترێ لە میانی گوێگرتنی باراک ئۆباما کە سیناتۆر بوو، لە وتارێکی دوورودرێژی بایدن لە ئەنجوومەنی پیران، ئۆباما بۆ یەکێک لە هاوڕێکانی لە ناو باڵەخانەی کۆنگرێسی نووسیبوو، "ئێستا ئیتر فیشەکێکم پێوەبنێ.. هەر ئێستا". ئەمەش وەک بێئومێدبوون لە وتارە درێژەکەی بایدن.  بایدن خاوەن کەسایەتییەکی خۆشەویست و پەیوەندی قووڵە لەگەڵ هاوڕێکانی. ئەو هاوڕێیەتی باشی لەگەڵ ژمارەیەک کەسانی قسەڕۆیشتووی ناو واشنتندا هەیە، دیارترینیان جۆن ماکینی سیناتۆر بوو، کە داوایکردبوو وتاری ماڵئاوایی ئەو لە گۆڕستان، لەلایەن بایدنەوە بخوێندرێتەوە. ئەو رێورەسمە ساڵی ٢٠١٨ لە دوای گیانسپاردنی ماکینەوە، لەلایەن بایدنەوە ئەنجامدرا.  بایدن سیاسەتمەدارێکی قاڵی ناو ژوورەکانی بڕیارە لە ئەمریکا، ئەو ئەزموونە جیاوازەکانی سەرکردایەتیکردن و بڕیاردروستکردنی لە وڵاتەکەیدا، لە چەندین پۆستی جیاوازدا تاقیکردووەتەوە، بەڵام بەوە بەناوبانگە لە بڕیارەکانیدا ستراتیژییانە دەرناکەوێت، بەڵکو زیاتر تاکتیکییە و بڕیارەکانی دەگۆڕێت.  ساڵی ١٩٩١ بایدن لەپاڵ زۆرینەی ئەندامانی پارتی دیموکرات لە ئەنجوومەنی پیران، لەدژی هێرشکردنە سەر عێراق، بەهۆی داگیرکردنی کوەیتەوە دەنگی دا.  ساڵی ١٩٩٣ لە میانی سەردانیدا بۆ بەلقان، چاوی بە سلۆبۆدان میلیسۆڤیچ، سەرکردەی سڕبیا کەوت. بایدن گوتویەتی لەوێ پێمگوت "تۆ تاوانباری جەنگیت و نەفرەتلێکراوی"، بەڵام ئەوانەی ئامادەی ئەو دیدارەبوون، گووتوویانە بایدن بەو ئازایەتییەوە قسەکەی نەکردووە، بەڵکو بەرگێکی دیبلۆماسی بەبەری قسەکانیدا کردووە.  ساڵی ٢٠٠٢ دەنگی بەپڕۆژە یاسای هێرشکردنە سەر عێراق دا. کاتێک سەرۆک جۆرج بووشی کوڕ لە کۆشکی سپی بڕیاری هێرشەکەی واژۆکرد، بایدن لەوێ بوو، بەڵام بایدن دواتر بەرازیبوون لەسەر ئەو بڕیارە پاشگەز بووەوە و گوتی "هەڵە" بوو.  ساڵی ٢٠٠٨ جارێکی دیکە بایدن دوای خەونە لە مێژینەکەی کەوتەوە و خۆی بۆ سەرۆکایەتی وڵات بەربژێرکرد، بەڵام کەمیی ئەو دەنگانەی لەسەرئاستی پارتی دیموکرات بەدەستیهێنا، وایکرد جارێکی دیکە پاشەکشە بکات، تاوەکو پاش حەوت مانگ لەو رووداوە، سەرۆک ئۆباما داوایلێکرد بۆشاییەکی باش لە ئیدارەکەیدا پڕ بکاتەوە و خۆی بۆ جێگری سەرۆک بەربژێر بکات.  بایدن لەسەرەتادا پۆستەکەی رەتکردەوە، بەڵام دواتر رازیبوو، بەتێپەڕینی کات، پەیوەندی بایدن و ئۆباما بەهێزبوو، رۆژنامەی ' نیویۆرک تایمز ' ئەوکات نووسیبووی سەرکەوتنی ئۆباما و بایدن وەک دووانەی سەرۆک و جێگر، سەرکەوتنێکی گەورە بووە، چونکە بایدن سیمبوولی کەسایەتی قاڵ و شارەزای سیاسەتی دەرەوە و ئاسایشی نیشتمانی بوو، لە کاتێکدا ئۆباما سیمبولی گۆڕانکاری بوو بۆ ئەمریکییەکان.  لە هەڵبژاردنەکانی ساڵی ٢٠١٦ دا، بایدن ویستی خۆی بۆ رکابەرایەتی دۆناڵد ترەمپ بەربژێر بکات، بەڵام ئۆباما پاشگەزی کردەوە و گوتی هیلاری کلنتن هەلی سەرکەوتنی بەسەر ترەمپدا زیاترە.  لە فیلمی دۆکۆمێنتاری  "The Choice ٢٠٢٠: Trump vs. Biden" دا، سەردەمی گەنجیەتی بایدن بەلاساییکەرەوەکەی ' جۆن کینێدی ' ناونراوە، بۆ بایدن، کینێدی سیمبول و پێشەنگی گەنجایەتی بوو، هەندێک لە نزیکەکانی بایدن لە سەرەتای نەوەدەکانی سەدەی رابردوودا، دەیانگوت بایدن هاوشێوەی کینێدی، داهاتوویەکی گەشی لە سەرۆکایەتی وڵاتدا دەبێت.  بایدن لەسەرەتای دەرکەوتنی سیاسییانەی خۆیەوە، ئاراستەی وەستانەوە لەپاڵ خەڵکانی پەراوێزخراوی کۆمەڵگەی هەڵبژارد، لە چینی رەشپێستەکانی ئەمریکا زۆر نزیکبووەوە، ئەو بووە کەسە سپیپێستە نوێنەرەکەی رەشپێستەکان. هەڵگری دەنگی ئەوان.  رەشپیستەکانی ئەمریکا هەمیشە وەستانەوەی ئەو لەپاڵیاندا وەبیر دەهێننەوە. هۆکاری هۆگربوونی بایدن بە کۆمەڵگەی رەشپێستی ئەمریکاوە، بۆ رۆژانی بەربژێرەکەی سەرۆکایەتی دەگێڕنەوە لە تەمەنی گەنجیدا، چونکە ئەو لە گەنجیدا سەرپەرشتیاری مەلەوانگەیەکی ناوچەیەک بووە، کە زۆرینەی دانیشتووانەکەی رەشپێست بوون، بایدن لەوێ لە نزیکەوە لە کێشەی ئەو چینە گەورەیەی کۆمەڵگەکەی تێگەیشت.  ساڵی ٢٠١٥، کاتێک پۆی کوڕی کۆچی دواییکرد، بایدن بۆ ماوەیەکی بەرچاو خۆی لە چوار دەورەکەی دابڕی و لە سیاسەت دوورکەوتەوە، وادەهاتە بەرچاو ئەو سیاسەتمەدارە شارەزایە، چیدی پێیەکانی لە رێڕەوەکانی سیاسەتدا دانەنێتەوە، بەڵام ئێستا لە رکابەریدایە بۆ سەرکەوتن بەسەر دۆناڵد ترەمپدا.  بایدن زۆرجار شکستیهێناوە، هەندێکجاریش سەرکەوتووبووە. سەرکەوتنەکانی ئەو هەمیشە نیشانەی کۆڵنەدان بوون، چونکە ئەو هەموو کات نوچدان و کەوتنەکانی بۆ سەرکەوتن گۆڕیوە، لە هەموو گرەوەکاندا براوە بووە، بەڵام پێناچێ هیچ کام لەو گرەوانەی پێشوو، هێندەی گرەوەکانی ئەمجارە قورس بن، لەبەرئەوەی سەرکەوتن بەسەر کەسایەتییەکی مشتومڕ دروستکەری خۆ بەبراوەزانی وەک دۆناڵد ترەمپ، بۆ هەموو کەسێک ئەرکێکی زەحمەتە، بەتایبەتیش بۆ بایدن کە وێڕای پێشکەوتنی لە ئەنجامی راپرسییەکاندا، بەڵام هێشتا لەسەر ئاستی گشتی و دەرکەوتن و پرۆگرام بۆ سەرکەوتن بەسەر ترەمپ، هیچ هەنگاو و بیرۆکەیەکی پێشکەوتووتر لە بیرۆکەکانی ئەوی نەخستووەتە روو.