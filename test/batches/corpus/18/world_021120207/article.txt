راپۆرتێکی رێکخراوی ' پڕۆژەی داتای ململانێ چەکدارییەکان و پێگە و رووداوەکانیان '، کە بارەگاکەی لە مادیسۆنە لە ویلایەتی ویسکنسن، لەگەڵ راپۆرتێکی ماڵپەری ' میلیشیا ۆچ ' کە بارەگاکەی لە ویلایەتی جۆرجیایە، لە ماوەی نێوان ٢٤ی ئایار تاوەکو ١٧ی تشرینی یەکەم، ٨٠ چالاکی میلیشیا چەکدارەکانی ئەمریکایان تۆمارکردووە، زۆربەی ئەنجامدەرانی چالاکییەکانیش، گرووپە راستڕەوە تووندڕەوەکانن.  لە نێو ئەو میلیشیایانەدا، ' پاسەوانی کۆن ' و ' هێزەکانی بەرگری شارستانی ' و ' هەنگاوە شاراوەکان '، هەروەها هەندێک گرووپی دیکە هەن، کە بەناوبانگن بەتێوگلان لە شەڕی دەستەویەخە، لە شێوەی ' نەوە شانازەکان ' و ' نوێژی نیشتمانی '.  راپۆرتەکە نەخشەی بڵاوبوونەوەی ئەو میلیشیا چەکدارییانەی بڵاوکردووەتەوە لە ناوچە بەربڵاوەکانی وڵاتدا، دەردەکەوێت ئەوان لە باکوورەوە بۆ باشوور و لە کەناراوەکانی رۆژهەڵاتەوە تاوەکو کەناراوەکانی رۆژئاوا، چالاکبوون.  هەبوونی میلیشیای چەکداری لە ئەمریکادا، پەیوەندی بە دەستکاریکردنی دووەمی دەستووری ئەمریکییەوە هەیە، کە رێگەدەدات هاووڵاتییانی وڵاتەکە چەک هەڵبگرن و ناتوانرێت ئەو مافەیان لێزەوت بکرێت، ئەمەش لەبەرئەوەی هەر کەسێک دەتوانێ، چەکەکانی وەک دەمانچە یان تفەنگی نیوە ئۆتۆماتیک بەکاربهێنێت.  هۆکاری دووەمی بوونی چەک بەدەستی هاووڵاتییانی ئەمریکییەوە بۆ ئەوە دەگەڕێتەوە، کە دەسەڵاتدارانی ناوخۆیی، سزای ئەو گرووپانە نادەن، جگە لەوەش ئاسانکارییان بۆ دەکەن.  میلیشیا ئەمریکییەکان، توانای هەڵگرتنی چەکی قورسییان نییە، چونکە یاسا رێگە بەوە نادات، بەڵام ئەو کەسانەی چەکی بچووکیان هەیە، پێکەوە کۆدەبنەوە و بەهۆی هاوڕابوون و تێڕوانینیان بۆ بابەتەکانی پەیوەست بەژیان، گرووپی میلیشیایی دروستدەکەن.  راپۆرتی هەردوو دامەزراوەکە، روونیکردووەتەوە چالاکیی میلیشیا راستڕەوەکان، بەشێوەیەکی بەرچاو لە ماوەی نیوەی یەکەمی ساڵی رابردوودا زیادیکردووە و تائێستاش بەردەوامە، بەشێوەیەک ئێستا میلیشیاکان بێباکانەتر دەردەکەوتن و بوونەتە جێگەی مشتومڕی رای گشتی ئەمریکا، لە کاتێکدا پێشتر بوونیان ' ژێربەژێر ' و ' شاراوە ' بوو.  راپۆرتەکە سەرنجی لەدەرکەوتنی ئەو میلیشیایانە داوە، لە خۆپێشاندانە ناڕەزایەتییەکانی دژ بە کەرەنتینە، کە لەگەڵ بڵاوبوونەوەی کۆرۆنا لە وڵاتەکە پەیڕەوکرا، هەروەها ئەو میلیشیایانە دژ بە خۆپێشاندانەکانی ژێر دروشمی ' ژیانی رەشپێستەکان گرنگە ' وەستانەوە، کە لەدوای کوشتنی جۆرج فلۆیدەوە سەریانهەڵدا.  هەمان ئەو میلیشیایانە پیلانیان بۆ رفاندن و کوشتنی گریچن ویتمەر، حاکمی ویلایەتی میشیگان، داڕشتبوو.  ئەو میلیشیایانە، وەک ئەوەی هەردوو سەنتەرەکە رایانگەیاندووە، لە تاکتیکی تێکەڵاوەوە گلاون، وەک مەشقکردن لەسەر شەڕ لە ناوچە شارستانی و دەشتەکییەکانیش، هەروەها چڕکردنەوەی چالاکییە پڕوپاگەندەییەکان.  هەندێک لەو میلیشیایانە لە هەندێک شوێن، خۆیان بە درێژبوونەوەی دەزگا فەرمییەکانی وڵات دەزانن و خۆیان واناودەنێن، ئەرکی ' پاراستنی گشتی ' یان لەسەر شانە.  وەزارەتی ئاسایشی نەتەوەیی ناوخۆی ئەمریکا و نووسینگەی لێکۆڵینەوەی فیدراڵی ' ئێف بی ئای ' وایدادەنێن، کە گرووپە راستڕۆکانی ئەمریکا و بزووتنەوە رەگەزپەرستەکان، سەرچاوەی سەرەکی مەترسین، لەنێو ترس و دڵەڕاوکەدا لەوەی ئەوان لە هەڵبژاردنەکانی سبەی ئەمریکادا، ببنە ' خاڵی هەڵگیرسان ' و تووندوتیژی لە وڵاتەکەدا بتەقێتەوە.  ئەو راپۆرتە دەڵێ هەندێک لە ویلایەتە دوودڵەکانی ئەمریکا، لەهەندێک ویلایەتی دیکە زیاتر مەترسی میلیشیاکانیان لە کاتی هەڵبژاردنەکاندا لەسەرە.  بەپێی ئەو دوو راپۆرتە، ویلایەتەکانی جۆرجیا، میشیگان، بێنسلڤانیا، ویسکنسن و ئۆریگۆن، مەترسی زۆریان لەسەرە.  هامپتۆن ستۆل، سەرنووسەری ماڵپەری ' میلیشیا ۆچ ' دەڵێ: "دەرکەوتنی ئەندامانی ئەو میلیشیا چەکدارییانە، دوای ئەو دەنگۆیانە هات کە باس لەدەستتێوەردانی چەپی تووندڕەو دەکەن، لە سندووقەکانی دەنگدان و پڕۆسەکانی هەڵبژاردن لە وڵاتدا".