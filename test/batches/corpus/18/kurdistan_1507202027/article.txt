لە بەشێک لەو هەژماری تویتەرانەی کە هاککراون تویتێک کراوە و نووسراوە "هەموو ئەو بیتکۆینانەی بۆ ئەم ئەدرێسە دەنێردرێن، بە دوو هێندە بۆیان دەنێردرێتەوە. ئەگەر هەزار دۆلار بنێری، ئەوا دوو هەزار دۆلارت بۆ دێتەوە و ئەوەش بۆ ٣٠ خولەک بەردەستە".   جۆ بایدن یەکێکە لەو کەسە ناودارانەی کە هەژمارەکانیان هاککراوە، دیارترین کەسەکانیش ئەمانەن: بیڵ گەیتس، جێف بێزۆس، ئێلۆن مەسک، وارێن بەفێت، مایک بلوومبێرگ باراک ئۆباما. هاوکات هەژماری کۆمپانیای ئەپڵ و ئوبەریش هاککراوە.  بەشێکی زۆر لەو تویتانە پاش چەند خولەکێک لە تویتکردنیان سڕانەوە. گوتەبێژێکی تویتەر بە بیزنیس ئینسایدەری گوتووە کە ئەوان "سەرقاڵی لێکۆڵینەوەن لەو چالاکییە".   کۆمپانیای تویتەر لە هەژماری خۆی لە تۆڕی کۆمەڵایەتیی تویتەر نووسیویەتی "ئاگاداری کێشەیەکی ئەمنین کە کاریگەریی لەسەر هەژمارەکانی تویتەر هەبووە، بەدواداچوون دەکەین و هەوڵێ چارەسەرکردنی دەدەین".   بەهۆی ئەو کێشەیەی بۆ ئاسایشی کۆمپانیای تویتەر دروستبووە، ئەو هەژمارانەی کە بەفەڕمی ناسێندراون لەلایەن کۆمپانیای تویتەرەوە ناتوانن تویت بکەن. بەڵام تاقیکردنەوەیەکی تۆڕی میدیایی رووداو دەریخست کە ئەو هەژمارانەی بەفەڕمی نەناسێنراون هێشتا دەتوانن تویت بکەن.