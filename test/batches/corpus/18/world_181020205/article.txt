ئەو ئەپلیکەیشنە چینییە کە لە ماوەی رابردودا لەلایەن دۆناڵد ترەمپەوە هەڕەشەی داخستنی  لە ئەمریکا لێدەکرا، ئێستا بووەتە کەناڵێک بۆ بانگەشەکانی بەربژێرە کۆمارییەکە لە هەڵبژاردنی سەرۆکایەتیی ئەمریکادا.  کەسێکی چینی - ئەمریکی بەناوی مینگ داو، کە ٣٠ ساڵ لەمەوبەر هاتووەتە ئەمریکا و خاوەنی وڵاتینامەی ئەمریکایە، ئەو کامپەینانەی ترەمپ لە ویچات بەڕێوەدەبات، مینگ ١٠ گرووپی چاتی جیاوازی لە ویچات کردووەتەوە. ئامانجی کامپەینەکەش گەیشتنە بە چینییە ئەمریکییەکان بۆ ئەوەی هانیان بدات لە هەڵبژاردنی سێی نۆڤێمبەردا دەنگ بە دۆناڵد ترەمپ بدەن.  لە هەڵبژاردنی ٢٠١٦ی ئەمریکادا زۆرینەی چینییەکانی ئەمریکا دەنگیان بۆ  هیلاری کلنتن بەربژێری ئەوکاتی دیموکراتەکان دابوو.  بۆیە ئێستا ئەو کەسە چینییە گرووپی پشتیوانی ترەمپی دروستکردووە و دەیەوێت لەم هەڵبژاردنەدا دەنگی چینییەکان بۆ دۆناڵد ترەمپ کۆبکاتەوە.   بەپێی دوایین سەرژمێریی سەبارەت بە چینییە ئەمریکییەکان کە لە ٢٠١٦ کراوە، ٥ ملیۆن و ٨١ هەزار چینی لە ئەمریکا هەن و زۆرترین نەتەوەی ئاسیایین لەناو ئەمریکا و ٢٥ % ی کۆی هەموو ئاسیاییەکانی ئەمریکا پێکدەهێنن.  ویلایەتەکانی نیویۆرک و کالیفۆرنیا زۆرترین ژمارەی چینی ئەمریکیان تێدایە.