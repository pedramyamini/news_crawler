بڵاوکراوەکەی نوێنەرانی نێودەوڵەتیی کە بە "گرووپی مینسک" ناسراوە و هەریەکە لە رووسیا، فەرەنسا و ویلایەتە یەکگرتووەکانی ئەمریکا دەگرێتەوە باسی لەوە کردووە، هەردوو وەزیرەکە لە ژنێف کۆبوونەتەوە و رێککەوتوون لەسەر بەئامانجنەکردنی دانیشتووانی سڤیلی یەکدی، هەروەها دەستپێکردنی پرۆسەی گۆڕینەوەی تەرمی کوژراوەکانی نێوان هەردوولا، پێشکێشکردنی لیستی دیل و گیراوەکان لە ماوەی هەفتەیەکدا بە خاچی سوور، لەپێناو ئاڵوگۆڕکردنیان.  بڵاوکراوەکە روونیکردووەتەوە، هەردوو دەوڵەت لە پەیوەندیدا دەبن لەپێناو گفتوگۆ لەسەر "دۆسیێی پەیوەست بە رێوشوێنە بەردەستەکان بۆ بەدەستهێنانی راگرتنی جەنگ". بەڵام بەڵێنیان نەداوە کە شەڕ رابگرن. پێشتریش سێ هەوڵی رێککەوتنی نێوان هەردوو وڵات و ئاگربەستی هێزەکانیان شکستیهێناوە.  هەوڵەکانی چەندین وڵات بۆ ئاگربەستی نێوان هەردوو وڵات بەردەوامە، عەباس عێراقچی، نێردەی تایبەتی ئێران سەردانی هەردوو وڵاتی کرد و دووپاتیکردەوە هەردوولا لە هێنانی چەکدارانی کرێگرتە بۆ جەنگەکە، نیگەرانن.  پێنجشەممەی پێشوو، ڤلادیمیر پووتین، سەرۆکی رووسیا، بە پێویستی زانی تورکیا و ژمارەیەک وڵاتی عەرەبی، هاوکاربن بۆ چارەسەرکردنی کێشەی نێوان باکۆ و یەریڤان. لە کاتێکدا تورکیا کە هاوپەیمانی ئازەربایجانە و بە چەند رێگەیەکی جیاواز لە جەنگەکەوە گلاوە، داوایکردووە لە دانووستانەکاندا رۆڵی کاریگەری پێبدرێت.  جەنگی نێوان ئەرمینیا و ئازەربایجان لەسەر هەرێمی ناگۆرنۆ قەرەباخ، لە ٢٧ ـی مانگی ئەیلوولی رابردوودا جارێکی دیکە هەڵگیرسایەوە، تاوەکو ئێستا ئازەربایجان کۆنترۆڵکردنی ٤ شار و ٣ شارۆچکە و نزیکەی ١٩٠ گوندی هەرێمەکەی راگەیاندووە.  ململانێکانی نێوان هەردوو وڵات لەسەر هەرێمی قەرەباخ، بۆ بیستەکانی سەدەی رابردوو دەگەڕێتەوە، کاتێک هەردوو وڵات بەشێکبوون لە یەکێتیی سۆڤیەت و ئەوکات ستالین کە سەرکردەی باڵای یەکێتی سۆڤیەت بوو، هەرێمی قەرەباخی بەخاکی ئەرمینیاوە لکاند، لە کاتێکدا زۆرینەی دانیشتووانەکەی ئازەریبوون، هەمان کات هەرێمی ناختشیڤانی بە ئازەربایجانەوە لکاند لە کاتێکدا زۆرینەی دانیشتووانەکەی ئەرمینی بوون.  یەکەم پێکدادانی چەکداری نێوان هەردوو وڵات لە نەوەدەکانی سەدەی رابردوو، دوای هەڵوەشانەوەی یەکێتیی سۆڤیەت روویدا.