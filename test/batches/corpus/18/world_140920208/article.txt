ئەو هەوادارانەی رێگەیان پێدەدرێت بچنە نێو یاریگەکان، دەبێت ماسک ببەستن، ماوەیەکی دیاریکراو لەنێوانیاندا هەبێت و پلەی گەرمیی لەشیان کەمتربێت لە ٣٧.٥ پلە. سەرەڕای رێکارە تووندەکان، بەڵام هەوادارانی تۆپی پێ دڵخۆشن. هەوادارانی تۆپی پێ لە ژاپۆن، بۆ هاندانی یاریزانان دەتوانن چەپڵە لێبدەن.  لەکاتی کڕینی بلیتی یارییەکان، داوا لە خەڵک دەکرێت ناوی خۆیان و هەندێک زانیاری پێشکەش بکەن بۆئەوەی لە ئەگەری تووشبوونیان بە کۆرۆنا شوێنپێیان هەڵگیرێت؛ بەڵام تاوەکو ئێستا هیچ تووشبوویەک لەنێو یاریگەکان لەدوای کرانەوەیان، تۆمارنەکراوە.  هەوادارێک بەناوی کاتسوتۆشی ئیتۆ دەڵێت، لەنێو یاریگەدا هەست بە سەلامەتیی زیاتر دەکات وەک لە باڕێک یاخود رێستۆرانتێک.  کێنتا هاسیگاوا، راهێنەری یانەی ئێف سی تۆکیۆ دەڵێت، رێگەدان بە هەواداران بەمشێوە سنووردارە لە هیچ باشترە، ئاماژە بەوەش دەکات "هەرچەندە ئەوان بە دەنگی بەرز هاوار ناکەن، بەڵام هەموو خۆشیدەربڕینیان لە چەپڵەکانیاندایە".  لە ژاپۆن تاوەکو ئێستا ٧٥ هەزار و ٢١٨ تووشبووی کۆرۆنا دەستنیشانکراون، هەزار و ٤٣٩ تووشبوویان گیانیان لەدەستداوە و ٦٦ هەزار و ٨٩٩ تووشبوو چاکبوونەتەوە.