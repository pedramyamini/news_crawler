لە گوندێکی رووسیا بەناوی پۆڤالیخینۆ، نیکۆلای لۆکتێڤ کە نزیکە لە پارتی دەسەڵاتداری رووسیا بۆ هەڵبژاردنی خۆجێیی ناوچەکە، بەربژێر بووە، هەر خۆی دەچێت داوا لە ئافرەتێکی پاکەوان بەناوی مارینا ئودگۆدسکایا دەکات، خۆی وەکو رکابەری بەربژێر بکات، بەڵام ئەنجامی هەڵبژاردن نیکۆلا و پاکەوانەکەی تووشی سەرسوڕمان کرد کاتێک بە رێژەیەکی زۆر پاکەوانەکە بەسەریا سەرکەوت.  مارینای ٣٥ ساڵ بەبێ ئەوەی بزانێت بابەتەکە چییە، بەربژێر کراوە. دوای سەرکەوتنی، بڕیارە مارینا کورسیی دەسەڵات لە بەرپرسی ناوچەکە وەربگرێت.  ئەندامێکی کۆمیسیۆنی هەڵبژاردنە ناوچەییەکان لە گوندەکە بە بی بی سی راگەیاندوە "نیکۆلای لکۆتێڤ وا بیریدەکردەوە کە هیچ کەسێک دەنگ بە مارینا نادات و ئەویش لەسەر کارەکەی و لە پۆستەکەیدا دەمێنێتەوە، بەڵام خەڵک مارییان هەڵبژارد"، ئەو ئەندامەی کۆمیسیۆنی هەڵبژاردنە ناوچەییەکان لە گوندەکە کە نەیویستووە ناوی ئاشکرابکرێت بەدەم پێکەنینەوە گوتووشیەتی "نیکۆلای و مارینا هەردووکیان تووشی سەرسوڕمانی گەورە بوون! " هەروەها باسی لەوەش کرد، خۆی گوێی لە نیکۆلای بووە کە داوای لە مارینا کردووە لە هەڵبژاردنەکاندا ببێتە رکابەری.  مارینا لەدوای سەرکەوتنی لە هەڵبژاردنەکە، وەڵامی پەیوەندییە تەلەفۆنییەکانی ناداتەوە، بڕیارە لەم هەفتەیەدا دەستبەکاربێت، بەڵام پێشتر لە چاوپێکەوتنێکدا خۆیی وەکو "بەربژێرێکی ساختە" ناوبرد کە "ئامادە نییە" بۆ ئەو کارە.  لە چاوپێکەوتنەکەدا مارینا گوتوویەتی "لەڕاستیدا پێموانەبوو خەڵک دەنگ بە من بدەن"، هەروەها هیچ هەڵمەتێکی هەڵبژاردن و کۆبوونەوەیەکی نەکردووە و کارتی دەنگدانیشی نەداوە بە کەس. سەرەڕای ئەمانەش مارینا نزیکەی ٦٢ % ی دەنگەکانی بەدەستهێناوە و رکابەرەکەشی تەنیا ٣٤ % ی دەنگەکانی بەدەستهێناوە.  مارینا دەبێت بە بەرپرسی ٣٠ گوندی ئەو ناوچەیە، گوندەکەی خۆی گەورەترین گوندە و ژمارەی دانیشتووانەکەی ٢٤٢ کەسە.  نیکۆلای لۆکتێڤ، رکابەرەکەی مارینا دوای ئەوەی شکستی هێنا گوتی "ئەوەی پێویستبوو ئەنجامم داوە، هیچ کێشەیەک لە گوندەکە نییە، ئەوەی روونە ئەوەیە کە خەڵک گۆڕانکارییان دەوێت".  هەندێک کەس پێیانوایە کە ئەنجامی هەڵبژاردنەکە وەکو خۆپێشاندانێکە دژ بە لۆکتێڤ.  مارینا دەڵێت، نازانێت کە بوو بە بەرپرسی ئەو شوێنە، ئەرکەکانی چین و بڕیارە چی بکات.