لەو هەڵمەتەی پۆلیسی لەندەن، کە رۆژی چوارشەممە بەڕێوەچووە و پریتی پاتڵ، وەزیری ناوخۆی بەریتانیاش بەشداری تێدا کردووە، چەند شوێنێکی گوماناوی پشکندران.  لە هەڵمەتەکەدا دوو کەس کە تەمەنیان ٥٢ و ٢٨ ساڵان دەستگیرکراون، کە گومانی ئەوەیان لێکراوە کاری قاچاخچێتییان بە مرۆڤەوە کردبێت و لە سنوورەکانی فەرەنساوە کۆچبەریان بە قاچاخ گواستبێتەوە بۆ بەریتانیا.  لە یەکێک لەو وێنانەی رۆژنامەی ئیڤنینگ ستاندردی بەریتانیا بڵاوی کردووەتەوە، کەسێک لەلایەن پۆلیسەوە دەستگیرکراوە کە شەڕواڵێکی لەبەردایە، بەڵام ناسنامەی ئەو کەسە دیار نییە.   جگە لەو دوو کەسەش، ٥ کەسی دیکە هەر لەو هەڵمەتەی رۆژی چوارشەممەدا دەستگیرکراون، کە بەپێی زانیارییەکانی پۆلیس ئەو پێنج کەسە شۆفێرن و لەگەڵ قاچاخچییەکاندا کۆچبەریان لە فەرەنساوە گەیاندووەتە بەریتانیا.  پۆلیسی لەندەن ئاماژەی بەوەش کردووە لە رۆژهەڵاتی لەندەن شوێنێکی نیشتەجێبوونیان ئاشکرا کردووە کە ١١ کۆچبەری نایاسایی تێدا بووە.  هەر لەو هەڵمەتەدا بە گشتی زیاتر لە ١٠٠ کۆچبەری نایاسایی دەستگیرکراون و سێ کەسی دیکەش بە تۆمەتی  قاچاخچێتی دەستگیرکراون کە ویستوویانە لە بەریتانیا هەڵبێن.  خاتوو پریتی پاتڵ، وەزیری ناوخۆی بەریتانیا لە مانگی ئاداری رابردوو پلانێکی بۆ کۆنترۆڵکردنی کاری قاچاخچێتیکردن بە مرۆڤەوە لە بەریتانیا راگەیاند، وەک هەوڵێک بۆ رێگریکردن لە هاتنی کۆچبەرانی نایاسایی بۆ بەریتانیا و دەستگیرکردنی ئەوانەی قاچاخجێتی بە مرۆڤەوە دەکەن.   پاتڵ هەروەها راشیگەیاند بەریتانیا لەمەودوا مافی پەنابەرێتی بەوانە نادات کە لە وڵاتێکی ئارامەوە دەگەنە بەریتانیا، بۆ نموونە ئەوانەی لە فەرەنساوە خۆیان دەگەیێننە بەریتانیا.