ئەفسەرێک بەناوی ئۆلیڤەر دەڵێت "دەتوانین بڵێین لووک سەگێک بوو بە هۆش و کەسایەتییەکی زۆر بەهێزەوە. ئەو توانایەکی نامۆی هەبوو لە جموجۆڵی خێرا، زۆر بە خێراییش فێری شتەکان دەبوو".  لەکی لووک لەگەڵ سوپای فەرەنسا لە ساڵی ٢٠١٩ دا لە ئۆپەراسیۆنێكی سەربازیی تایبەتدا دژ بە گرووپە چەکدارەکان، لەدوای هێرشکردنە سەر ژمارەیەک چەکدار، دەکوژرێت.  نیکۆلاس، فەرماندە لە هێزی پیادەی سوپای فەرەنسا ئاماژەی بەوە کرد "سەگە شەڕکەرەکەمان کە ناوی لووک بوو، لە ئۆپەراسیۆنێکی سەربازیدا لە وڵاتی مالیی ئەفریقیا لە ٢٠١٩ دا کوژرا. ئەو لەکاتی ئەنجامدانی ئۆپەراسیۆنی سەربازی بۆ کوشتنی جیهادییەک کوژرا. لووک سەگێکی شەڕکەر بوو، کاری نهێنیی ئەنجامدەدا، بەڵام لەو ئۆپەراسیۆنەدا بە چەکی ئەو جیهادییە کوژرا".  لەدوای نزیکەی دوو ساڵ لە کوژرانی، دامەزراوەی خێرخوازیی بەریتانی تایبەت بە بەرزنرخاندنی کار و چالاکیی مرۆڤ و ئاژەڵان، مەدالیای شانازیی بە لووک بەخشی.  ئەفسەرێکی دیکە بەناوی پێتی دەڵێت "پێدانی مەدالیا بە لووک پەیامێکی بەهێزی تێدایە بۆ ئەو سەگانەی کە لەگەڵ مرۆڤەکاندا لە خزمەتدان. لەبیرمان نەچێت، سەگ باشترین و نزیکترین دۆستی مرۆڤەکانە. پێموایە پێدانی مەدالیا بە سەگەکان باشترین رێگەیە بۆ پاداشتکردنیان".  لاشەی لووک، وەکو هەموو سەربازێکی کوژراوی فەرەنسی بە ئاڵای فەرەنسا داپۆشرا و برایەوە وڵاتەکەی.  هاوڕێ سەربازەکانی سەگەکە دەڵێن، لووک بۆ فەرەنسا سەربەرزییە، ئەو دەیتوانی زنجیرەیەک ئۆپەراسیۆنی سەربازی ئەنجامبدات و لە هەڕەشە و مەترسییەکان دوورتبخاتەوە. لووک ژیانی خەڵکی لە مردن پاراستووە و خۆی کردە قوربانی.