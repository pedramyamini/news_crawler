شەش رۆژ دوای هەڵبژاردنی سەرۆکایەتیی ئەمریکا، کۆمپانیای فایزەری ئەمریکی و بایۆنتێکی ئەڵمانی سەرکەوتنی دوایین قۆناخی تاقیکردنەوەکانی ڤاکسینەکەیان راگەیاند. دۆناڵد ترەمپ، سەرۆکی ئەمریکا لە تویتێکدا ئاماژە بەوە دەکات، پێشتر باسی ئەوەی کردووە کە ئەنجامی تاقیکردنەوەکان دەخەنە دوای هەڵبژاردنی ئەمریکا.  نەخۆشیی کۆرۆنا یەکێکە لەو ئاڵنگارییانەی کە رووبەڕووی ئیدارەی ترەمپ بووەوە. بەشێک لە چاودێرە سیاسییەکانی ئەمریکا "زۆریی ژمارەی گیانلەدەستدان بە کۆرۆنا" و تێکچوونی دۆخی ئابووری وڵاتەکە بە یەکێک لە هۆکارەکانی دۆڕاندنی ترەمپ لە هەڵبژاردنەکانی سەرۆکایەتیی ئەمریکا دەزانن.  دوای سێ رۆژ لە راگەیاندنی ئەنجامی هەڵبژاردنی سەرۆکایەتیی ئەمریکا و سەرکەوتنی جۆ بایدن، هێشتا دۆناڵد ترەمپ دانی بە ئەنجامەکان نەناوە. کەیلی مکئێنانی، سکرتێری رۆژنامەڤانیی کۆشکی سپی بە ئاماژەدان بەوەی کە "ساختەکاری" لە هەڵبژاردنەکان کراوە و سکاڵا تۆماردەکەن دەڵێت، "هەڵبژاردن کۆتایی نەهاتووە و هێشتا زۆری ماوە".  ئەمریکا پێشەنگی ریزبەندیی ژمارەی تووشبووانی کۆرۆنای گرتووە. بەپێی ئامارەکانی وۆڵدۆمیتەر تاوەکو ئێستا ژمارەی تووشبووانی کۆرۆنا لە ئەمریکا گەیشتووەتە ١٠ ملیۆن و ٤٢٢ هەزار کەس و لەو ژمارەیەش ٢٤٤ هەزار کەسیان گیانیان لەدەستداوە.  بڕیارە لە کۆتاییەکانی تشرینی دووەم ڤاکسینەکە بدرێتە رێکخراوە تەندروستییەکان بۆ پشتراستکردنەوەی ئەنجامەکان. دوای بە دوای بڵابوونەوەی هەواڵەکەش نرخی پشکەکانی کۆمپانیای فایزەر ١٥ % و کۆمپانیای بایۆتێک ٢٥ % بەرزبووەوە.  لەبارەی بەرهەمهێنانی ڤاکسینەکەوە کۆمپانیاکان رایانگەیاند، دەتوانن لە تاوەکو کۆتایی ئەمساڵ ٥٠ ملیۆن دروستبکەن، ساڵی داهاتووش ملیارێک و ٣٠٠ ملیۆن دانەی دیکەی لێ بەرهەمبێنن.