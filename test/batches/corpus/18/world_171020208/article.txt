مۆنیق سوتن، دەنگدەرە و ئاماژە بەوە دەکات، "من تۆزێک بۆ بابەتی دەنگدان بە پەرۆشم، گرنگ نییە کەی، هەرکاتێک دەرفەت بێت، دەچم دەنگ دەدەم. دەچم دەنگ دەدەم، چونکە ئەمە مافێکە دراوە بە من".   دۆناڵد ترەمپ بیرەوەری تاڵی لە شارۆچکەی میکلنبێرگ لە کارۆلینای باشوور هەیە، لە هەڵبژاردنی ٢٠١٦ دا بە هیلاری کلینتن دۆڕا، بەڵام بەهۆی بردنەوەی شارۆچکەکانی دیکە، لە تەواوی ویلایەتەکە زۆرینەبوو.  ئەمساڵ کێبڕکێی چڕوپڕی دیموکراتەکان و بڵاوبوونەوەی پەتای کۆرۆنا وایکردووە لەو شارۆچکەیە ژمارەی پێوانەیی لە دەنگدانی پێشوەختە تۆماربکرێت.  ئۆودری لۆنگ، دەنگدەرێکی دیکەیە و باس لەوە دەکات، هەوڵنادات شتەکە بە شەخسی بکات، بەڵکو "سەیری وێنە گەورەکە دەکەم، وەک بڵێی ئەمە چۆن کار لە خەڵکی ئەمریکا دەکات، نەک خۆم بەتەنیا".  گاری سکۆت، سەرۆکی کۆمیسیۆنی هەڵبژاردنەکانی شارۆچکەی فەیرفاکس لە ڤێرجینیا پێشبینی دەکات ئەمساڵ لە ئەمریکا دەنگدانی پێشوەختە دووهێندەی ٢٠١٦ لێبێت.  دەنگدان بە پۆستە لە ئێستاوە پێنج هێندەی ٢٠١٦ی تێپەڕاندووە، ئەو دەنگدانەی کە دۆناڵد ترەمپ رەتی دەکاتەوە و بایدنیش بەشێوازی جیاواز لە هەڵمەتەکانیدا بانگەشەی بۆ دەکات.  لە ١٨ ـی ئەیلوولەوە دەنگدانی پێشوەختە لە ئەمریکا بەڕێوەدەچێت، زیاتر لە ١٧ ملیۆن ئەمریکی تاوەکو ئێستا دەنگیان داوە، ئەم دەنگدانە تاوەکو دوو هەفتەی دیکە بەردەوامدەبێت، تاوەکو لە ٣ ـی نۆڤێمبەری ئەمساڵ پرۆسەی دەنگدانی فەرمی لە تەواوی ئەمریکا بەڕێوەدەچێت.