بەرهەم ساڵح، سەرۆککۆماری عێراق ئێوارەی چوارشەممە ٢٣ - ٩ - ٢٠٢٠ لە گوتارەکەیدا لە کۆمەڵەی گشتیی نەتەوەیەکگرتووەکان، بە سەرکردەکانی جیهانی راگەیاند، پلانی پێشوەختە رۆڵێکی گرنگی دەبێت لە مسۆگەرکردنی یەکسانی لە دابەشکردنی پێکوتەدا.  بەرهەم ساڵح گوتیشی، بۆ ئەوەی وڵاتانی هەژارنشین دەستیان بە پێکوتەی دژی کۆرۆنا بگات، پێویستە رێگە نەدرێت پێکوتەکە بکرێتە کاڵایێکی بازرگانی.  هەروەها نانا ئەکوفۆ ئەدۆ، سەرۆکی غانا داوایکرد کە پێکوتەی کۆرۆنا بە یەکسانی بە هەموو وڵاتێک بگات و گوتی "ڤایرۆسەکە پیشانیداین کە هەموومان وەکو یەک لە مەترسیداین و هیچ پارێزگاریێکی تایبەت نە بۆ چینی دەوڵەمەند یان هەر چینێکی دیکە نییە. "   قاسم جۆمارت تۆکایێڤ، سەرۆکی کازاخستان هۆشدارییدا لە نەمانی پێکەوەکارکردن لە نێوان وڵاتانی جیهان لە رووبەڕووبوونەوەی پەتای کۆرۆنادا و داوایکرد کە سیاسەت تێکەڵ بە دروستکردنی پێکوتەی کۆرۆنا نەکرێت و توانای دەزگا تەندروستییەکانی جیهان، بە تایبەتیش رێکخراوی تەندروستیی جیهان بەرەوپێش ببرێت.   تۆمی ئێسانگ، سەرۆکی وڵاتی پالاو یەکێکی دیکە بوو لەوانەی کە هۆشداریدا کە هێشتا کۆرۆنا زۆری ماوە کۆتایی بێت و گوتیشی "قۆرخکردنی پێکوتە زیان بە هەموومان دەگەیێنێت. "