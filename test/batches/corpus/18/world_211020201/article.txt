دوا راپرسییەکان دەریانخستووە، سەرۆک دۆناڵد ترەمپ، لە ژمارەیەک ویلایەتی یەکلاکەرەوەدا، جیاوازییەکانی لەگەڵ جۆ بایدن، بەربژێری دیموکراتەکان کەمکردووەتەوە، لە کاتێکدا تەنیا دوو هەفتە بۆ رۆژی دەنگدانی گشتی لە هەڵبژاردنەکان ماوە، کە لە ٣ی مانگی داهاتوو بەڕێوەدەچێت.  راپرسییەکان لە ویلایەتی بێنسلڤانیا ئاشکرایانکردووە، ترەمپ لەو ویلایەتە جیاوازیی نێوان خۆی و بایدنی لە ٦ خاڵەوە بۆ ٥ خاڵ کەمکردووەتەوە، ئەمەش نیشانەیە بۆ بەردەوام پێشکەوتنی ترەمپ.   لە ویلایەتی فلۆریدا، دوا راپرسییەکان دەریدەخەن جیاوازی نێوان بایدن و ترەمپ تەنیا یەک خاڵە، ٤٨ % بۆ بایدن، ٤٧ % بۆ ترەمپ. ئەمەش نیشانەی ئەوەیە، لەو ویلایەتەدا، جەنگەکە لەسەر ٣ تا ٤ لەسەدی ئەو دەنگدەرانەیە، کە هێشتا خۆیان بەلای یەکێک لە دوو بەربژێرەکەدا یەکلانەکردووەتەوە. لە ویلایەتی فلۆریدا، لە هەڵبژاردنەکانی پێشوودا، کۆمارییەکان سەرکەوتنیان بەدەستهێنا.  سەرچاوەکان کۆکن لەسەرئەوەی لە ویلایەتی فلۆریدا تاوەکو جیاکردنەوەی تەواوی دەنگەکان، براوە دەرناکەوێت.  راپرسییەکی هاوبەشی نێوان رۆژنامەی ' واشنتن پۆست ' و تۆڕی ' ئەی بی سی نیوز ' لە ویلایەتی کارۆلاینای باکوور، دەریانخستووە رکابەرییەکی تووند لە نێوان هەردوو بەربژێردا هەیە. کارۆلاینای باکوور یەکێکە لە ویلایەتە یەکلاکەرەوە ' دوودڵەکان ' تێیدا دەرناکەوێت سەرکەوتن بۆ کێیە، تاوەکو رۆژی دەنگدانی گشتی.  لە نێو ئەو رکابەرییە تووندەی نێوان هەردوو بەربژێردا، دۆناڵد ترەمپ، جارێکی دیکە هێرشی کردەوە سەر جۆ بایدن. بەربژێری کۆمارییەکان لە چاوپێکەوتی کەناڵی ' فۆکس نیوز ' دا گوتی "پێویستە داواکاری گشتیی وڵات، بەخێرایی لێپێچینەوە لە ماڵباتەکەی بایدن بکات، چونکە لەنێویاندا گەندەڵییەکی زۆر بڵاوە". قسەکانی ترەمپ، ئاماژەیەک بوو بۆ ئەو تۆمەتانەی ئاراستەی جۆ بایدن و هانتەری کوڕی کراون، لەبارەی پەیوەندییان بە کۆمپانیایەکی وزەی ئۆکراینییەوە، کە هانتەر بەڕێوەبەری جێبەجێکارە تێیدا.  گوتەکانی ترەمپ لە کاتێکدایە کە سەرۆکی ویلایەتە یەکگرتووەکانی ئەمریکا، هەڵمەتەکانی خۆی لە چەندین ویلایەتێکی یەکلاکەرەوەدا چڕکردووتەوە و لە ویلایەتێکەوە دەچێتە ویلایەتێکی دیکە، کەچی جۆ بایدنی بەربژێری دیموکراتەکان تەواو پێچەوانەی ئەو کاردەکات و بۆ دووەم رۆژی لەسەریەک لە ماڵەکەی خۆیدا مایەوە.  ترەمپ دووپاتیکردەوە "کارەکان بەخێرایی دەگۆڕێن"، ئاماژەی بەوەدا کە وردە وردە راپرسییەکان لە بەرژەوەندی ئەو دەسوڕێن، هەڵمەتەکانی بایدن لە داڕووخاندان.  سەرپەرشتیارانی هەڵمەتەکەی ترەمپ لە تویتەر نووسییان: "جۆ بایدن ئەمڕۆش خۆی لە حەشارگەکەیدا شاردەوە".  هێرشە میدیاییەکانی ترەمپ، بۆ سەر رکابەرە دیموکراتەکەی چڕبوونەتەوە. ئەو دووپاتیکردەوە، "چین نایەوێت من ببمەوە سەرۆکی ئەمریکا"، گوتی من تەنیا لە دژی دەرچوونی بایدن ناجەنگم، بەڵکو شەڕم لەگەڵ میدیا ' گەندەڵەکان ' یشدا هەیە، هەروەها کۆمپانیا گەورەکانی تەکنەلۆژیا.  سەرۆکی ئەمریکا ئاشکرایکرد، ئەگەر دیموکراتەکان لە هەڵبژاردنەکاندا سەرکەوتن بەدەست بهێنن، ئەمریکییەکان مافی هەڵگرتنی چەک بەپێی دەستوور لە وڵاتەکەیاندا لەدەستدەدەن، دووپاتیشیکردەوە کامالا هاریس، هەرگیز نابێتە یەکەم ئافرەتی جێگری سەرۆکی ئەمریکا.  ترەمپ بەڵێنیدا هەتا ئەو سەرۆکی وڵات بێت، ئەمریکا پلەی یەکەمی بەرهەمهێنانی نەوتی لە جیهاندا بەدەستەوە دەبێت.  هەڵمەتەکان بەردەوام دەبن و بڕیارە ئەمڕۆ چوارشەممە، باراک ئۆباما، سەرۆکی پێشووی وڵات، هەڵمەتەکانی خۆی بۆ پشتگیری جۆ بایدن، بەربژێری دیموکراتەکان و جێگرەکەی پێشووی لە ویلایەتی فیلادلفیاوە دەستپێبکات.  ئۆبامای ٥٩ ساڵ لە چەند ویلایەتێکی یەکلاکەرەوەدا لە رۆژانی داهاتوودا دەردەکەوێت، بۆ بەدەستهێنانی دەنگی زیاتر بۆ بایدن.