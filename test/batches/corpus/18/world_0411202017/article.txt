ئیلهانی ٣٨ ساڵان لە کۆی ٩٩ % ـی دەنگە جیاکراوەکان توانی ٦٥ % بە ٢٦ % سەرکەوتن بەسەر لاسی جۆنسن، بەربژێری کۆمارییەکان بەدەستبهێنێت و کورسییەکی ئەنجوومەنی نوێنەرانی مسۆگەر کرد.   ئیلهان لە ساڵی ٢٠١٦ وەکو یەکەم پەنابەری سۆماڵی خۆی بۆ ئەنجوومەنی نوێنەران بەربژێر کرد، بەڵام لەو هەڵبژاردنەدا سەرکەوتوو نەبوو. دواتر لە ساڵی ٢٠١٨ دووبارە خۆی بۆ ئەو پۆستە بەربژێر کردەوە و توانی سەرکەوتن بەدەستبهێنێت.  کێشەکانی ئیلهان لەگەڵ کۆمارییەکان لەو کاتەوە دەستیپێکرد کە لە ساڵی ٢٠١٩ دۆناڵد ترەمپ، سەرۆکی ئەمریکا بەبیانووی "قسەی رەگەزپەرستانە دژی جووەکان" دەیویست ئیلهان لە ئەنجوومەنی نوێنەران دووربخاتەوە، بەڵام هەوڵەکانیان سەرکەوتوو نەبوو، دیموکراتەکان بە زۆرینەی دەنگ پشتگیرییان بۆ ئیلهان عومەر دووپاتکردەوە و سەرۆکی ئەنجوومەنی نوێنەرانیش هۆکاری پشتگیریکردنی لە ئیلهان روونکردەوە.   نانسی پیلۆسی، سەرۆکی ئەنجوومەنی نوێنەرانی ئەمریکا گوتی، "پێمانوابوو ئەو پڕۆژەیە بابەتی دژایەتیکردنی جووەکان و ئیسلام و رەگەزپەرستی زەقدەکاتەوە و پێویست ناکات ئاماژە بە ناوی ئەو خاتوونە بکرێت. ئێمە کار لەسەر ئەوە دەکەین پڕۆژەیەک ئامادەبکەین ئەو کێشەی رق و کینە چارەسەر بکات و ئاماژەش بەناوی ئەو نەکرێت. بابەتەکە ئەو نییە، بەڵکو جۆری رق و کینەکانە".  ئیلهان لەدایکبووی سۆماڵە و لە ساڵی ١٩٩٥ لەگەڵ خێزانەکەی کۆچیان کردووە بۆ ئەمریکا، لە تەمەنی ٢٤ ساڵییەوە دەستی بە کاری خێرخوازی کردووە لە چەندین رێکخراودا کاری کردووە. لە ساڵی ٢٠١٥ تێکەڵی کاری سیاسی بووە، ساڵێک دواتر بووەتە بەربژێری دیموکراتەکان بۆ ئەنجوومەنی نوێنەران.