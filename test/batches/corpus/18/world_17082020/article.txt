بڕیاربوو هەڵبژاردنی گشتیی نیوزلاند رۆژی ١٩ ـی ئەیلوولی ئەمساڵ بەڕێوەبچێت، بەڵام جاسیندا ئاردێرن سەرۆکوەزیرانی وڵاتەکە رایگەیاند: "کۆرۆنا لە ئۆکڵاند و ناوچەی دیکە سەری هەڵداوەتەوە و ئێمەش نیگەرانین لەوبارەوە.   جاسیندا ئاردێرن هەروەها گوتی: "کۆمیسیۆنی هەڵبژاردن لە مانگی نیسانی ئەمساڵەوە پلانی هەبوو بۆ چۆنیەتی بەڕێوەچوونی هەڵبژاردن لەکاتی مانەوەی پەتاکە، بۆیە لە ١٧ ـی ئۆکتۆبەر واتە دوای ٩ هەفتەی دیکە هەڵبژاردن بەڕێوەدەچێت و ئەوەشی کاتی تەواو دەداتە پارتەکان بۆ ئەوەی لە ژینگەیەکی تایبەتدا پلانی خۆیان دابنێن و بانگەشە بکەن، کۆمیسیۆنیش پێویستە کەشێکی گونجاو و دڵنیاکەرەوە بۆ دەنگدەران دروست بکات".  نیوزلاند ماوەی ١٠٢ رۆژ بوو هیچ تووشبوویەکی کۆرۆنای تۆمارنەکردبوو، ژیان لەو وڵاتە گەڕابووەوە دۆخی ئاسایی خۆی، بەڵام لە ٢٤ کاژێری رابردوودا ٩ تووشبووی نوێ و لە رۆژانی رابردووش دەیان تووشبووی دیکە تۆمارکران، تووشبووەکان لە نێو ئەو کەسانەن لە سنوور کەرەنتین کرابوون.  بەپێی ئامارەکان تائێستا ١,٦٣١ کەس لە نیوزلاند تووشی کۆرۆنا بوون، تەنیا ٢٢ لەو تووشبووانە گیانیان لەدەستداوە. ١,٥٣١ تووشبوو چاکبوونەتەوە و ٧٨ کەسیش ڤایرۆسەکە لە جەستەیاندا چالاکە.