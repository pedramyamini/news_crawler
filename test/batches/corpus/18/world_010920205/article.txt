ئەو کۆبوونەوەیە لەکاتێکدایە لە مانگی تەممووزی ئەمساڵ، محەممەد جەواد زەریف، وەزیری دەرەوەی ئێران نامەیەکی بۆ وڵاتانی ئەوروپا نارد و رایگەیاند، ئەوروپییە بەشدارەکانی نێو رێککەوتنی ئەتۆمی پابەندنین بە پارێزگاریکردن لەو رێککەوتنە.    ئەو کۆبوونەوەیە بە کۆبوونەوەیەکی گرنگی وڵاتانی بەشدار لە رێککەوتنی ئەتۆمی دادەنرێت، بەو پێیەی ئێستا ئەمریکا لە هەوڵی ئەوەدایە سەرجەم سزاکانی نەتەوە یەکگرتووەکان بۆ سەر ئێران بگەرێندرێنەوە کە بەهۆی ئەو رێککەوتنەوە لەسەری هەڵگیراون، هەروەها دەیەوێت سزای قەدەخەی فرۆشی چەک بە ئێران درێژبکاتەوە، کە لە مانگی ئۆکتۆبەری ئەمساڵ بەسەر دەچێت، بەڵام  وڵاتانی ئەنجوومەنی ئاسایش رەتیانکردەوە گەمارۆکانی چەک بۆ سەر ئێران درێژبکەنەوە لەسەر داوای ئەمریکا.   یەکێتیی ئەوروپا دەیەوێت پارێزگاری لە رێککەوتنی ئەتۆمیی ئێران بکات.   ئەو رێککەوتنە کە لە ١٤ی تەممووزی ٢٠١٥ واژۆ کرا، ئەوکات ناوی رێککەوتنی گرووپی پێنج کۆ یەک بوو. بەڵام ئیستا بەهۆی دەرچوونی ئەمریکا لە رێککەوتنەکە، کۆبوونەوەکە ناونراوە کۆبوونەوەی وڵاتانی چوار کۆ یەک. ئەوانیش واتە چوار ئەندامی هەمیشەیی ئەنجوومەنی ئاسایش: فەرەنسا، رووسیا، چین و بەریتانیا، ئەڵمانیاش لە دەرەوەی ئەنجوومەنەکە بەشدارێکی کارای رێککەوتنەکەیە.   ئەو کۆبوونەوەیە لەسەر داوای ئێران دەکرێت، لە هەمان کاتیشدا ئەمریکا سەرقاڵی کارکردنە بۆ سەپاندنەوەی ئەو سزایانەی سەر ئێران کە بەهۆی رێککەوتنەکەوە لەسەری هەڵگیراوە. بەڵام ئەمریکا دوو جار  لە سەپاندنەوەی سزاکان بەسەر ئێراندا شکستی هێنا. بۆیە پێگەی ئێران بەهێزترە و بەریتانیا و فەرەنسای هاوپەیمانی ئەمریکاش رازی نەبوون دەنگ بە پرۆژەکەی ئەمریکا بدەن. رووسیاش دەڵێت هەموو شتێک بۆ پاراستنی رێککەوتنەکە دەکەن.  سێرگی لاڤرۆڤ، وەزیری دەرەوەی رووسیا گوتی"ئێمە هەموو شتێک دەکەین بۆ ئەوەی کەس نەتوانێت ئەم رێککەوتنە گرنگە تێکبشکێنێت، کە بە پلانێکی هاوبەش بەرهەمهێنراوە".   ئێران لە مانگی ئابیشدا رازی بوو ئاژانسی وزەی ئەتۆمی سەردانی پێگە گومانلێکراوەکانی بکات. بۆیە رافایل گرۆسی، بەڕێوەبەری ئاژانسی نێودەوڵەتی وزەی ئەتۆمی دەڵێت: "من باوەڕم وایە، ئەمە تێگەیشتنێکی زۆر باشە، زۆر گرنگە بۆ رێککەوتنەکە، کە رێگەمان دەدرێت بەردەوام بین لە پشکنین بەو جۆرەی کە پێویستە".   پشتیوانیی رووسیا و متمانەی ئاژانسەکە وایکردووە ئێران زیاتر هەست بە بەهێزیی خۆی بکات.   سەعید خەتیبزادە، گوتەبێژی وەزارەتی دەرەوەی ئێران دەڵێت: "لەگەڵ رێککەوتنەکەدا، ئێستا پەیوەندی نێوان ئێران و ئاژانسی وزەی ئەتۆم زۆر لە جاران باشتر بووە، وەک خۆشیان باسیان کردووە، ئێمە کارێکمان کردووە ئاژانسەکە زۆرترین سەردان بکەن و بتوانن سەردانی ئەو شوێنانە بکەن کە دەیانەوێت".   گەمارۆی چەکی سەر ئێران ماوەی ١٣ ساڵە بەسەر ئەو وڵاتەدا سەپێندراوە، بەڵام لەسەر بنچینەی رێککەوتنە ئەتۆمییەکەی ساڵی ٢٠١٥ لە نێوان ئێران و وڵاتانی پێنج کۆ یەک، ماوەی گەمارۆکان لە تشرینی یەکەمی ئەمساڵ کۆتاییدێت. ئەمریکا لە ئایاری ٢٠١٨ دا لە رێککەوتننامەی ئەتۆمی کشایەوە، ئێستاش دەیەوێت رێگە لە هەڵگرتنی سزاکانی سەر ئێران بگرێت.   کۆبوونەوەکەی ئەمڕۆی ڤیەننا لەلایەن هێلگا شمد، سکرتێری گشتیی یەکێتیی ئەوروپا بۆ کاروباری دەرەوە و سەید عەباس عێراقچی، جێگری وەزیری دەرەوەی ئێران بەڕێوەدەچێت. هاوکات نوێنەرانی هەریەکە لە وڵاتانی ماوە لەنێو رێککەوتنەکە، چین، بەریتانیا، ئەڵمانیا، رووسیا و فەرەنسا بەشداردەبن.  یەکێتی ئەوروپا دەیەوێت پارێزگاری لە رێککەوتنەکە بکات  جۆزێف بۆرێل، بەرپرسی کاروباری دەرەوەی یەکێتی ئەوروپا سەبارەت بە رێککەوتنی ئەتۆمی لە ناوەڕاستی مانگی تەممووز رایگەیاند، ئەوان پابەندن بە کارکردن لەگەڵ رووسیا و وڵاتانی دیکەی بەشدار لە رێککەوتنی ئەتۆمی بۆ پارێزگاریکردن لە رێککەوتنی ئەتۆمی.   ئەو هەوڵەی وڵاتانی ئەوروپا بۆ پارێزگاریکردن لە رێککەوتنی ئەتۆمی لە کاتێکدایە کە ئەمریکا هەوڵێکی زۆر دەدات کە تووندترین سزا بەسەر ئێران بسەپێنێت تاوەکو لەم رێگەیەشەوە، ئێران ناچار بکات لە رێککەوتنەکە بچێتە دەرەوە و رێککەوتنێکی نوێ واژۆبکەن. هاوکات، ئەمریکا داوا لە وڵاتانی ئەوروپا لە ئەنجوومەنی ئاسایش دەکات، لە گەڕاندنەوەی سزاکان بۆسەر ئێران پشتیوانی بکەن.   ئەنجوومەنی ئاسایشی سەر بە نەتەوەیەکگرتووەکان پڕۆژەبڕیارەکەی ئەمریکای لەبارەی ئێران رەتکردەوە  رۆژی ١٤ی ئاب، ئەنجوومەنی ئاسایشی نێودەوڵەتی لەبارەی پڕۆژەبڕیارێکی ئەمریکا بۆ درێژکردنەوەی گەمارۆی چەکی سەر ئێران بەشێوەی ڤیدیۆکۆنفرانس کۆبووەوەو لە کۆبوونەوەکەدا پڕۆژە بڕیارەکەی رەتکردەوە، ئەوەش نیگەرانیی واشنتنی لێکەوتەوە.   لە پرۆسەی دەنگداندا ئەمریکا و کۆماری دۆمنیکەن بە بەڵێ دەنگیان دا، ١١ وڵات دەنگی سپی و چین و رووسیاش لەدژی پڕۆژە بڕیارەکە بە نەخێر دەنگیان داوە.  ئەڵمانیا، فەڕەنسا و بەریتانیا کە سێ وڵاتی بەشدارن لە رێککەوتننامەی ئەتۆمی لەگەڵ تاران بێلایەنییان هەڵبژارد، نە بە بەڵێ، نە بە نەخێر دەنگیان بە پڕۆژە بڕیارەکەی ئەمریکا نەدا.   لەدوای کۆبوونەوەکەش، مایک پۆمپەیۆ، وەزیری دەرەوەی ئەمریکا لە راگەیێندراوێکدا ئاماژەی بەوە کردووە، پاراستنی ئاشتی و ئارامیی نێودەوڵەتی بەرپرسیارێتیی ئەنجوومەنی ئاسایشی نەتەوەیەکگرتووەکانە، بەڵام ئەو ئەنجوومەنە جارێکی دیکە لە جێبەجێکردنی ئەو ئەرکەدا شکستی هێنا.   ئەمریکا هەوڵدەدات سەرجەم سزاکانی نەتەوەیەکگرتووەکان بەسەر ئێراندا بسەپێنێتەوە   ئەمریکا دەیەوێت سەرجەم سزاکانی نەتەوەیەکگرتووەکان بۆ سەر ئێران کە بەهۆی رێککەوتنی ئەتۆمی  لە ساڵی ٢٠١٥ لەسەری هەڵگیرابوون دووبارە بیانگەڕێنێتەوە. بۆ ئەو مەبەستەش، لەسەر داوای دۆناڵد ترەمپ، سەرۆکی ئەمریکا، مایک پۆمپەیۆ، وەزیری دەرەوەی ئەمریکا لە مانگی ئاب سەردانی بارەگای سەرەکی نەتەوەیەکگرتووەکانی لە نیویۆرک کرد و لەگەڵ سکرتێری گشتی نەتەوەیەکگرتووەکان و بەرپرسانی دیکەی نەتەوەیەکگرتووەکان کۆبووەوە.  پۆمپەیۆ دەیەوێت پرۆسەی دووبارە گەڕاندنەوەی سەرجەم سزاکانی نەتەوەیەکگرتووەکان بۆسەر ئێران چالاکبکاتەوە، کە بەهۆی رێککەوتنی ئەتۆمی لەسەری هەڵگیراون.   ئەمریکا بەبێ ئەوروپا ناتوانێت سزاکان بۆسەر ئێران بگەڕێنێتەوە  ئەمریکا دەیەوێت لە رێگەی نەتەوەیەگرتووەکانەوە بە پشتبەستن بە بڕیاری ٢٢٣١ی ئەنجوومەنی ئاسایش تایبەت بە رێککەوتنی ئەتۆمی سەرجەم سزاکان بۆسەر کۆماری ئیسلامی ئێران بگەڕێنێتەوە، بەڵام رەنگە لەو هەنگاوەشیدا سەرکەوتوونەبێت و رووبەرووی ئاستەنگی دیکە ببێتەوە، بەتایبەتیش کە بریارەکە باس لەوە دەکات، گەڕاندنەوەی سزاکانی سەر ئێران پێویستی بەوەیە وڵاتانی دیکەی بەشدار لە رێککەوتنەکە کۆکبن لەسەر گەڕاندنەوەی سزاکان، ئەمەش واتە رازیبوونی سێ وڵاتە ئەوروپییەکە و چین و رووسیا، کە پێناچێت ئەمەش سەربگرێت، چونکە یەکێتیی ئەوروپا چەندینجار رایگەیاندووە دەیانەوێت پارێزگاری لە رێککەوتنی ئەتۆمی بکەن.   رێککەوتنی ئەتۆمی لە ١٤ی تەممووزی ٢٠١٥ لە سەردەمی ئیدارەی باراک ئۆباما لە نێوان ئەمریکا، ئێران، چین، رووسیا، ئەڵمانیا، بەریتانیا، فەرەنسا و نوێنەری یەکێتی ئەوروپا واژۆکرا، بەڵام  دۆناڵد ترەمپ، سەرۆکی ئەمریکا لە ٠٨/٠٥/٢٠١٨ کشانەوەی وڵاتەکەی لە رێککەوتنی ئەتۆمی ئێران راگەیاند و رێککەوتنەکەی بە "خراپترین" رێککەوتن ناوبرد کە لە مێژووی ئەمریکادا واژۆکرابێت.  - ئێران دەبێت ئاستی پیتاندنی یۆرانیۆم بۆ ٩٨ % کەمبکاتەوە و بە چەند قۆناخێک کەمکردنەوەی پیتاندنی یۆرانیۆم بە بەڵگەوە نیشانی ئاژانسی نێودەوڵەتی وزەی ئەتۆم بدات.  - دەبێت رێگە بە پشکنەرانی نەتەوەیەکگرتووەکان و ئاژانسەکە بدات سەردانی پێگە ئەتۆمییەکانی ئێران بکەن.  - نابێت جگە لە پێگەی نەتەنز هیچ پێگەیەکی دیکە بۆ پیتاندن بەکار بهێنێت، بە مەرجێک ئەو سەنتەرەش لەژێر چاودێری ئاژانسی نیودەوڵەتی وزەی ئەتۆمیدا بێت.  - دەبێت ئێران سەنتەری پیتاندنی یۆرانیۆم بەناوی فۆردۆ، بکاتە سەنتەرێکی تەکنەلۆجی فیزیایی و توێژینەوەی زانستی.  - دەبێت ئێران سەنتەری ئاراک بۆ ئاوی قورس بکاتە سەنتەرێکی توێژینەوە و بەهیچ جۆرێک بۆ دروستکردنی چەکی کیمیایی بەکاری نەهێنێت.  ئاژانسی نێودەوڵەتی وزەی ئەتۆم سەرپەرشتی پابەندبوونی ئێران دەکات، ئەگەر ئێران پابەندییەکانی سەلماند ئەوروپا هەموو سزاکانی تایبەت بە دروستکردنی چەکی ئەتۆمی لەسەر ئێران لادەدات.  ویلایەتە یەکگرتووەکانی ئەمریکا بە هەمانشێوە دوای پابەندبوونی ئێران دەبێت سزا ئابووری و داراییەکانی سەر ئێران هەڵبگرێت، بەڵام  ئەمریکا ئێستا لە رێککەوتنەکە کشاوەتەوە و تەنانەت ئەگەر ئێرانیش پابەند بێت ئەمریکا ئامادە نییە سزاکانی لەسەر ئێران هەڵبگرێت.  نەتەوە یەکگرتووەکان ئامادەیە ئەگەر ئێران پابەند بێت بە خاڵەکانی رێککەوتنەکە، سزاکانی لەسەر ئێران هەڵبگرێت. هەروەها لە مانگی ئۆکتۆبەری ئەمساڵ، قەدەخەی فرۆشی چەک بە ئێران هەڵدەگیرێت، بەڵام ئەمریکا ئێستا رازی نییە بەو بریارە و هەوڵیشی دا قەدەخەی فرۆشی چەک بە ئێران درێژبکاتەوە، هەرچەندە داوای لە ئەنجوومەنی ئاسایش کرد، بریارەکە درێژ بکەنەوە، بەڵام ئەندامانی هەمیشەیی ئەنجوومەنەکە رەتیان کردەوە.