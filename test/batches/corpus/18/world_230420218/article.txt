١٩ی ئەم مانگە، ناسا لە ویلایەتی کالیفۆرنیای ئەمریکاوە، هێلیکۆپتەرە بچووکەکەی کە کێشەکەی تەنیا دوو کیلۆگرامە، لەسەر هەسارەی مەریخ هەڵفڕاند و ٣٩ چرکە لە بەرزایی سێ مەتردا مایەوە، ئەوەش بە وەرچەرخانێکی نوێ لە مێژووی ئاسمانەوانیدا دانرا، چونکە یەکەم جار بوو هەلیکۆپتەرێک لەسەر هەسارەیەکی دیکە بفڕێت.  رۆژی پێنجشەممە ٢٢ - ٠٤ - ٢٠٢١، هەلیکۆپتەرەکە دووەم فڕینی خۆی ئەنجامدا، ئەمجارە پێنج مەتر بەرزبووەوە و ٥٢ چرکە لە بەرزاییدا مایەوە، وێنەی فڕینی هێلیکۆپتەرەکەش لەلایەن گالیسکەی پریسێرڤنسەوە گیراوە و بۆ ناسا نێردراوەتەوە.  پسپۆڕانی ناسا دەڵێن، دەکرێت لە داهاتوودا ئەم جۆرە هێلیکۆپتەرە زیاتر پەرەیان پێبدرێت، بۆئەوەی لەکاتی ئەنجامدانی لێکۆڵینەوە لە بۆشایی ئاسمان یاوەریی گالیسکەکان و ئاسمانەوانەکانیش بکەن.  بڕیارە لە ساڵی ٢٠٢٧ ناسا درۆنی دراگنفڵای بنێرێتە سەر گەورەترین مانگی هەسارەی زوحەل کە ناوی تیتانە، بۆئەوەی لێکۆڵینەوە لە هەبوونی زیندەوەرە وردبینیەکان بکات.  تیتان بە بەستەڵەک رووپۆشکراوە، بەرگە هەوایەکی ئەستووری هەیە. هەروەها چەند دەریاچەیەکی میسان و شاخی بەستەڵەکی هەیە کە لە ژێرەوەیاندا زەریا هەیە.  ئەوەش وایکردووە سەرنجی زانایانی ئاسمانەوانی رابکێشێت، بۆئەوەی لێکۆڵینەوەی لەسەر بکەن و بزانن ئایا ژینگەکەی بەکەڵکی ژیانی مرۆڤ دێت یاخود نا.