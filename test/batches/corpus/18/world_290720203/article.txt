رووداوەکە لەنێو کۆنگرێسی ئەمریکادا بەڕێوەدەچێت و تێیدا بۆ یەکەمجار خاوەنی کۆمپانیاکانی ئەپڵ، ئەمازۆن، فەیسبووک و گووگڵ لەبەردەم نوێنەرانی گەلی ئەمریکادا بەرگری لە خۆیان و کۆمپانیاکانیان دەکەن.  هەر چوار کۆمپانیا رووبەڕووی تۆمەتی قۆرخکاری بوونەتەوە، ئەوەش مانای ئەوەیە یاسادانەرانی ئەمریکا دەیانەوێت لەوە تێبگەن ئاخۆ ئەو کۆمپانیایانە دەسەڵاتە بازرگانییەکانیان بۆ رێگرتن لە رکابەری بەکارهێناوە؟ ئایا سوورن لەسەر ئەوەی لە رێگەی قۆرخکارییەوە رکابەرە بچووکەکانیان لە بازاڕەکاندا بخنکێنن؟  یاسای لەنێوبردنی قۆرخکاری لە ئەمریکا مێژوویەکی دێرینی هەیە. پێشتر چەندین کۆمپانیای کەرتەکانی وەک نەوت، هیڵەکانی ئاسن و گواستنەوە لەسەر ئەو یاسایە لێپێچینەوەیان لەگەڵدا کراوە، بەڵام بەهۆی کەمیی یاساکانی بواری قۆرخکاری لە داهێنانەکانی ئای تی، کۆمپانیاکانی ئەو بوارە لێپێچینەوەیان لەگەڵدا نەکراوە.  ئەم دانیشتنەی کۆنگرێس بەهەنگاوی یەکەم لە نەهێشتنی قۆرخکاری دادەنرێت کە ماوەی ساڵێکە ئەنجوومەنەکە کاری لەسەر دەکات. پێشتر و لە مانگی حوزەیراندا نوێنەری کۆمپانیا بچووکەکانی ئەو بوارە لەبەردەم کۆنگرێسدا قسەیان کرد و ئەو چوار کۆمپانیا گەورەیەیان بە قۆرخکردنی بازاڕ و رێگری لە کارەکان تۆمەتبارکرد.  دانیشتنەکەی سبەی یەکەم دانیشتنە تێیدا بەڕێوەبەری جێبەجێکاری هەر چوار کۆمپانیاکە لە یەک دانیشتنی کۆنگرێسدا ئامادە دەبن. جاری یەکەمیشە کە جێف بێزۆسی دەوڵەمەندترین پیاوی جیهان بە سامانی ١٧١.٦ ملیار دۆلار لەبەردەم کۆنگرێسدا قسە دەکات. بەڵام لە هەمووی گرنگتر ئەوەیە کە دانیشتنەکە هەنگاوی یەکەمە بۆ داڕشتنی بنەماکانی رێکخستنی نەهێشتنی قۆرخکاریی کۆمپانیاکانی بواری تەکنەلۆجیا.  دانیشتنەکە هاوکاتە لەگەڵ بەردەوامبوونی پووکانەوەی ئەو پیشەسازییە، ئەوەش بەهۆی ئەو مشتومڕانەی دژی تەکنەلۆژیا دروستبووە کە لە ساڵی ٢٠١٨ وە هێزێکی زۆری بەدەستهێناوە، بەتایبەت لە بابەتەکانی وەک پێشێلکردنی مافی داهێنانی هزری، خراپبەکارهێنانی دەسەڵات و هەر رۆڵێک کە ئەو کۆمپانیایانە دەتوانن لە دروستکردنی کاریگەری لە سیاسەتدا بیگێڕن کە بووەتە هۆکار بۆ زیادبوونی دژایەتیکردنی کۆمپانیا گەورەکانی تەکنەلۆژیا.  دانیشتنەکە سەرۆکانی جێبەجێکاری بەهێزترین کۆمپانیاکانی پیشەسازیی تەکنەلۆژیای ئەمریکی تێیدا ئامادە دەبن، لەوانەش مارک زوکەربێرگ لە فەیسبووک، ساندر پیچای لە گووگڵ، جێف بێزۆس لە ئەمازۆن و تیم کۆک لە ئەپڵ.  هەروەها یاسادانەرانی کۆنگرێس بۆ تیشکخستنە سەر ئەو هاککردنە گەورەیەی لە ١٥ی تەممووزدا کرایە سەر ئەکاونتەکانی کۆمپانی توویتەر داوایان لە جاک دۆرۆسی، بەڕێوەبەری جێبەجێکاری کۆمپانیای توویتەریش کردووە بۆ چوونە کۆنگرێس کە بووە دەرخەری لاوازیی ژێرخانی ئەمنیی توویتەر. بەڵام روون نییە ئاخۆ دۆرۆسی ئامادە دەبێت یان نا؟  پێشبینی دەکرێت یاسادانەران لەسەر قۆرخکاریی چنگی ئاسنینی کۆمپانیای گووگڵ لە بازاڕی رێکلام و گەڕاندا لێپێچینەوەی لەگەڵدا بکەن. ئەوە لە کاتێکدایە کە کۆمپانیای ئەپڵ بەهۆی ئەو تۆمەتانەی کە دەڵێن کۆمپانیاکە توانا و هێزی باشتر بە ئەپلیکەیشنەکانی خۆی دەدات بە بەراورد بەو ئەپڵیکەیشنانەی کۆمپانیاکانی دیکە دروستیدەکەن و هەموویان لە ئەپڵدا بەردەستن  لێپێچینەوەی لەگەڵدا دەکرێت.  فەیسبووک کەوتووەتە ژێر گومانەوە بەهۆی کردەوە قۆرخکارییەکان کە ساڵانی پێشوو بەرامبەر چەند پرۆگرامێکی جیاواز کردی، وەک واتس ئاپ، ئینستاگرام و گیپی. هەرچی ئەمازۆنە  بۆ زانینی ئەوەی "ئایا لە رێگەی فرۆشیاری دیکەوە پڕوپاگەندەی بۆ بەرهەمەکانی کردووە یان نا؟ " لێکۆڵینەوەی لەگەڵدا دەکرێت.  یاسادانەرانی کۆنگرێس کە بەشداری لە لێکۆڵینەوەکانی تایبەت بە نەهێشتنی قۆرخکاریی تەکنەلۆژیدا دەکەن، بەڕێوەبەری جێبەجێکاری هەر چوار کۆمپانیا گەورەکەیان پێکەوە بانگهێشت کردووە. بەڵام بەپێی راپۆرتی پرۆتۆکۆلی دانیشتنەکە ئەو لێپێچینەوەیە کاریگەر نابێت ئەگەر خاوەنی کۆمپانیاکان بە وردەکارییەوە قسەکانیان بکەن و وەڵامی پرسیارەکان بدەنەوە، ئەمەش وادەکات ماوەی پرسیاری کۆنگرێسمانەکان کەم ببێتەوە.  ئەو شێوازە لێپێچینەوە ماوە کەمەش وەک شارەزایان دەڵێن: رێگرە لەوەی کۆنگرێس و کۆنگرێسمانەکان لەسەر کۆی وردەکارییەکانی نێو جیهانی ئای تی بگەیێنێتە بۆچوونێکی گەڵاڵەکراو.  یاسادانەرانی کۆنگرێس هەوڵدەدەن بەڕێوەبەری جێبەجێکاری هەر چوار کۆمپانیا زەبەلاحەکە رووبەڕووی پرسیاری قورس بکەنەوە. وەڵامی بەڕێوەبەرەکانیش چەندین لایەنی شاراوەی ژیانی ئەوان دەخاتەڕوو. خاوەنی کۆمپانیاکان لەلای خۆیانەوە هەوڵدەدەن بەرگری لە کۆمپانیاکانیان و ئەو کارانە بکەن کە بە قۆرخکاریی بازاڕ ناوبراون.  ئەگەرچی ئەمە یەکەمجارە چوار گەورە کۆمپانیای تەکنەلۆژی لە یەک کاتدا دێنە بەردەم کۆنگرێس، بەڵام یەکەمجار نییە قۆرخکاریی بواری تەکنەلۆژیا دەبێتە کارنامەی کۆنگرێسی ئەمریکا.  لە کۆتایی حەفتاکانی سەدەی رابردوودا کۆمپانیای مایکرۆسۆفت رووبەڕووی تاوانی قۆرخکاری کرایەوە. چونکە کاتێک کۆمپانیای سیاتل خەریکبوو باڵادەستیی بەسەر بازاڕدا زیادی دەکرد، دادوەرێکی فیدراڵی وای دانا کە مایکرۆسۆفت بۆ تێکشکاندنی رکابەرەکەی لە سەرەتاوە سەرپێچیی یاسایی کردووە و هەوڵیداوە بازاڕ قۆرخ بکات.  دواتر لە ساڵی ٢٠٠١ ـدا مایکرۆسۆفت لەگەڵ حکومەتدا کێشەکانی نێوانیان و تاوانەکانی قۆرخکاریی یەکلایی کردەوە، بەڵام ئەوە بووە یەکێک لە دیارترین نموونەکانی کاریگەریی یاساکانی نەهێشتنی قۆرخکاری لە بازاڕی ئای تیدا.  دانیشتنەکەی کۆنگرێس دانیشتنێک نییە کە دواتر دەستبەجێ کۆنگرێس بڕیاری بێتاوانی یان تاوانباری بۆ کۆمپانیاکان دەربکات، بەڵکو لەجیاتی ئەوە کۆنگرێس دەبێت دواتر پسپۆڕانی تەکنەلۆژیا بانگهێشتی دانیشتنەکانی بکات و بەڵگەکان کۆبکاتەوە تاوەکو لێکۆڵینەوەکەی لەو بوارەدا دەوڵەمەندتر ببێت، بەڵام لێکۆڵینەوە گەورەکە کە دواتر دێت، دەکرێت ببێتە هۆکاری دەرچوونی یاسایەکی پتەو بۆ نەهێشتنی قۆرخکاری لە بازاڕی ئای تیدا.  دانیشتنەکە کاژێر ٠٤: ٠٠ی ئێوارەی پێنجشەممە ٢٠٢٠/٠٧/٢٩ بە کاتی واشنتن سازدەکرێت و بە ئێوارە خوانێکی تەکنەلۆژی ناونراوە. کۆنگرێس خاوەنی چوار کۆمپانیاکە و کۆنگرێسمانەکانی ئازاد کردووە لەوەی راستەوخۆ لە هۆڵی دانیشتنەکەدا ئامادە دەبن یان لە رێگەی ڤیدیۆ کۆنفرانسەوە بەشداری دەکەن. ئەمە پێشبینی ئەوەی هێناوەتە ئاراوە خاوەنی کۆمپانیاکان روو لە هۆڵەکە نەکەن و بە ڤیدیۆ کۆنفرانس بەشدار بن.