سەرچاوە رۆژنامەڤانییەکانی ئەمریکا ئاشکرایانکردووە، رۆنی جاکسۆن، پزیشکی پێشووی کۆشکی سپی، کورسییەکی ئەنجوومەنی نوێنەرانی ئەمریکای بەدەستهێناوە لەسەر ویلایەتی تێکساس. ئەو پزیشکە خاوەنی بیردۆزێکی مشتومڕهەڵگرە، بڕوای وایە دۆناڵد ترەمپ خاوەنی ' دی ئێن ئەی ' ەکی نایابە.  جاکسۆن پێشتر سەربازبووە بە پلەی ئادمیراڵ لە سوپای ئەمریکا، کورسییەکی ئەنجوومەنەکەی بەدەستهێنا، کە پێشتر بەدەست کۆنگرێسمانێکی خانەنشینبووی کۆمارییەوە بوو. ئەو بەسەر گۆس ترۆخی، بەربژێری دیموکراتدا سەرکەوت.  ئەو پزیشکە پێشتر پەسنی توانای جەستەیی دۆناڵد ترەمپی دابوو و گوتبووی ترەمپ خاوەنی ' دی ئێن ئەی نایاب ' ە، دۆخی تەندروستیی سەرۆکی بە ' بێوێنە ' ناوبردووە و پێیوابوو ترەمپ، نەک هەر ئەمجارە بە تەندروستییەکی باشەوە ماوەی سەرۆکایەتییەکەی تەواو دەکات، بەڵکو بۆ چوار ساڵی داهاتووش جەستەی هێندە بەهێزە، بەبێکێشە وڵات بەڕێوەدەبات.  جاکسۆن بووە لایەنگرێکی سەرسەختی ترەمپ، پاش ئەوەی لەلایەن سەرۆکەوە بۆ پۆستی بەڕێوەبەری کاروباری جەنگاوەرە دێرینەکان بەربژێرکرا، بەڵام ئەو پۆستەکەی رەتکردەوە، پاش دروستبوونی مشتومڕ لەسەری، بەهۆی هەندێک لێدوان و هەڵوێستی پێشووەوە.  لەماوەی رابردوودا، جاکسۆن دژی پێشنیازی بەرپرسانی تەندروستیی گشتی وڵات وەستایەوە، لەبارەی پەتای کۆرۆناوە، ئەو پێیوابوو پۆشینی دەمامک دەبێ بڕیارێکی خۆبەخۆیی و ئازاد بێت نەک سەپێنراو، پرسیاری وروژاند لەبارەی توانا عەقڵییەکانی جۆ بایدن، بەربژێری دیموکراتەکان بۆ سەرۆکایەتی وڵات.  ئەو جیا لە لێدوانەکانی لەبارەی تەندروستیی سەرۆکەوە، بەوە ناسرابوو کە پزیشکی کۆشکی سپی بووە لە سەردەمی سەرۆک باراک ئۆبامادا. باس لە پەیوەستبوونی ئەو بەکێشەکانی کهول و زیادەڕۆیی لە نووسینی دەرمان بۆ ئەندامانی سوپا و کارمەندانی کۆشکی سپی دەکرا، ئەو هەروەها تۆمەتی مامەڵەی نادروست لەکاتی کاری خرایە پاڵ.  براوەیەکی دیکەی سەرنجڕاکێش لە هەڵبژاردنەکانی ئەمجارەدا، مادیسۆن کاوسۆرۆن بوو. ئەو کورسییەکی ویلایەتی نۆرس کارۆلاینای بەدەستهێنا، دوای سەرکەوتنی بەسەر مۆریس دیڤیس، بەربژێری دیموکرات و عەقیدی پێشووی هێزە ئاسمانییەکان.  کاوسۆرۆن بچووکترین ئەندامی کۆمارییە کورسییەکی کۆنگرێس بەدەستدەهێنێت، چونکە تەمەنی تەنیا ٢٥ ساڵە.  کاوسۆرۆن لە ' تویتەر ' ی خۆیەوە سەرکەوتنی راگەیاند و سوپاسی دەنگدەرە ئەمریکییەکانی ویلایەتی نۆرس کارۆلاینای کرد کە دەنگیان پێداوە.  ئەو نووسی: "هەموو گیانم جۆشوخرۆشە بۆ خزمەتکردنی هەموو هاووڵاتییەکانی ناوچەکە، سوپاستاندەکەم".  کاوسۆرۆن بە پێشەنگی نەوەی نوێی یاسادانەرە کۆمارییەکان و سەرکردە نوێیەکانی ئەو پارتە دادەنرێت. ئەو لە تەمەنی ١٨ ساڵیدا بەهۆی رووداوی هاتووچۆوە دووچاری کەمئەندامی بوو و نیوەی جەستەی ئیفلیج بووە.  لەنێو براوەکانی ئەمجارەدا، جارێکی دیکە ناوی ئیلهان عومەر هاتەوە نێو ناوان وەک ئەندامێکی ئەنجوومەنی نوێنەران.  ئیلهان پێشتر بۆ خۆی ئەندامی ئەو ئەنجوومەنە بوو لەسەر لیستی پارتی دیموکرات. ئەمجارە توانی شکست بە لیسی جۆنسۆن، بەربژێری کۆمارییەکان بهێنێت کە بنەچەی ئەفریقییە. سەرکەوتنی ئیلهان لە ویلایەتی مینیسۆتا سەرکەوتنێکی بێوێنە بوو. ئەو ٦٨ % ی دەنگەکانی بەدەستهێنا لە بەرامبەر ٢٤ % بۆ رکابەرەکەی.  ئیلهان یەکەم ئەندامی بنەچە سۆماڵییە لە ئەنجوومەنی نوێنەراندا، لەپاڵ رەشیدە تلیب، تاکە دوو خانمی موسڵمانن دەگەنە ئەنجوومەنی نوێنەرانی ئەمریکا.  ئیلهان یەکێکبوو لەو ئافرەتانەی لە چوار ساڵی رابردوودا، چەندجارێک لەلایەن سەرۆک ترەمپەوە هێرشی کرایە سەر، چونکە بۆچوونەکانی ئەو لەبارەی ئیسرائیل و کۆچەوە، پێچەوانەی تێڕوانینەکانی ترەمپە.  ئەندامێکی دیکەی سەرنجڕاکێشی ئەمجارەی هەڵبژاردنەکان و براوەی کورسی لە ئەنجوومەنی پیران، مارک کیلییە کە نوێنەری دیموکراتەکان بوو و توانی لە مارسا ماکسالی، کۆماریی بباتەوە.   کیلی وەک رۆژنامەی ' نیویۆرک تایمز ' ئاشکرایکردووە، فڕۆکەوانی جەنگی بووە.  کیلی بەرلە راگەیاندنی ئەنجامی هەڵبژاردنەکان لە لێدوان بۆ میدیاکانی ئەمریکا گوتی: "من دڵنیام لەوەی کاتێک دەنگەکان جیادەکرێنەوە، سەرکەوتنم لە کارەکەمدا بەدەستهێناوە".  ئەو سەربازە خانەنشینە تەمەن ٥٦ ساڵە، پێشتر لە هێزە دەریاییەکانی ئەمریکادا خزمەتیکردووە، هەروەها ئاسمانەوانی ' ئاژانسی ئاسمانگەڕی ئەمریکا ' (ناسا)بووە، ئەو پێشتر گەشتی بۆ وێستگەی ئاژانسی نێودەوڵەتیی گەردوون کردووە.  کیلی لە هەڵبژاردنەکاندا بەسەر مارسا ماکسالی ٥٤ ساڵدا سەرکەوتنی بەدەستهێنا، کە پێشتر بە حاکمی ویلایەتی ئاریزۆنا دامەزرێنرابوو لەکۆتاییەکانی ٢٠١٨، بۆ شوێنگرتنەوەی جۆن مەکین لە دوای مردنی.