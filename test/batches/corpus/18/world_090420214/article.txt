رێکخراوی نەتەوە یەکگرتووەکان هۆشداریدەدات، ئەگەر دۆخەکە بەمجۆرەی ئێستا بەردەوام بێت و مرۆڤ روونەکاتە بەکارهێنانی وزەی سرووشتی، زەوی ٣ پلەی سیلیزی زیاتر گەرمتر دەبێت.  ئاگر بەشێکی زۆری دارستانەکانی نیپاڵی گرتووەتەوە؛ زیانێکی هێندە گەورەی هەبووە کە  لە ١٠ ساڵی رابردوودا وێنەی نەبووە.   دووکەڵ ئاسمانی زۆربەی شارەکانی ئەو وڵاتەی تەنیوە و مەودای بینین کەمبووەتەوە. رێژەی ئۆکسجین دابەزیوە و دوانۆکسیدی کاربۆن بەرزبووەتەوە.   رۆژی سێشەممەی رابردوو، کۆمپانیایەکی ژینگەپارێزی سویسری، هەوای شاری کاتماندووی پایتەختی نیپاڵی بە خراپترینی جیهان دانا. دانیشتووانی ئەو وڵاتە لە دۆخێکی خراپی تەندروستیدان. بیراج بهاتا، قوتابی لە نیپاڵ دەڵێت: "بەهۆی پیسبوونی هەواوە سەرئێشەم گرتووە، چاوم سووربووەتەوە و لەشم لاواز بووە. چوونە دەرەوەش زەحمەت بووە. "  هەروەها گۆڕانی کەشوهەوا وایکردووە، ئاوی دەریا و زەریاکان گەرم بێت. ماسی و گیانەوەرە ئاوییەکانی دیکە ناچاربوون لە ناوچەکانی هێڵی کەمەرەییەوە بەرەو جەمسەرەکان بە دوای ئاوی سارددا کۆچبکەن. ئەمەش دەبێتە هۆی تێکچوونی سیستەمی ژینگەیی دەریا و زەریاکان و کەمبوونەوەی سەرچاوەی بژێوی ژیانی خەڵکی ناوچەی هێڵی کەمەرەیی و دەوروبەری.   نەتەوە یەکگرتووەکان ئەم ساڵی بە ساڵی یەکلاکەرەوە بۆ زاڵبوون بەسەر کەشوهەوادا داناوە. بەکارهێنانی سووتەمەنییە کاربۆنییەکان لە پیشەسازیدا بووەتە هۆی دەردانی گازە گەرمکەرەکان بۆ نێو بەرگەهەوای زەوی و قەتیسبوونی گەرما.   وڵاتانی جیهان لە رێگەی رێککەوتنی کەشوهەوای پاریسەوە، بەڵێنی ئەوەیان داوە کە نەهێڵن تا کۆتایی ئەم سەدەیە پلەی گەرما زیاتر لە ١.٥ پلە بەرزتربێتەوە.   بەڵام نەتەوە یەکگرتووەکان هۆشداریدەدات کە ئەگەر دۆخەکە بەمجۆرەی ئێستا بەردەوام بێت و مرۆڤ روونەکاتە بەکارهێنانی وزەی سرووشتی، تا کۆتایی ئەم سەدەیە، زەوی ٣ پلە زیاتر گەرمتر دەبێت، بەراورد بە قۆناخی پێش شۆڕشی پیشەسازی.  بەشێک لە وڵاتە گەشەسەندووەکان نەیانتوانیوە پابەندبوونەکانی رێککەوتنەکە بەجێبگەیێنن و وڵاتە کەمداهاتەکانیش، وەکو وڵاتانی ئەفریقا، سەرچاوەی دارایی پێویستیان بۆ بەرەنگاربوونەوەی گۆڕانی کەشوهەوا نییە.   ئەکینوومی ئەدێسینا، سەرۆکی بانکی گەشەکردنی ئەفریقی دەڵێت: "سندووقی نێودەوڵەتیی دراو وا دەیخەمڵێنێت کە تێچووی بەرەنگاربوونەوەی گۆڕانی کەشوهەوا لە ئەفریقا تا ساڵی ٢٠٤٠ بگاتە ٥٠ ملیار دۆلار بۆ هەر ساڵێک. بەڵام بۆ ئەوە، ئەفریقا سەرچاوەی پێویستی لە بەردەستدا نییە. لەسەرانسەری جیهان تەنیا ١٠ % ی بودجەی گۆڕانی کەشوهەوا دابینکراوە، لەو بڕە پارەیەش ئەفریقا تەنیا  ٣ % ی وەرگرتووە. "  ئامانجی سەرەکی پلانی رووبەڕووبوونەوەی کەشوهەوا، بە گوێرەی رێککەوتنی کەشوهەوای پاریس ئەوەیە، تا ساڵی ٢٠٣٠ دەردانی گازە گەرمکەرەکان بە رێژەی ٥٥ % کەمتربکرێتەوە لەو ئاستەی کە لەساڵی ١٩٩٠ ـدا هەبووە.  رێکخراوی هەماهەنگی و گەشەپێدانی ئابووری دەڵێت، بۆئەوەی وڵاتان بتوانن پێش ساڵی ٢٠٣٠ ئەو ئامانجە بەدیبهێنن، ساڵانە پێویستیان بە ٦ ترلیۆن و ٩٠٠ ملیار دۆلار دەبێت.