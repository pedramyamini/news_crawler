رودی جوولیانی، پارێزەری ترەمپ دوای ئەوەی کۆمارییەکان لە هەندێ ویلایەت پاشکەوتن، رەخنەی تووندی لە پرۆسەی دەنگدان گرت و گوتی "ساختەکاریی گەورە کراوە و لەوانەیە کەسێکی وەکو بایدن توانیبێتی ٥٠ جار دەنگ بدات".  دوای ئەوەی دیموکراتەکان هەردوو ویلایەتی ویسکۆنسن و مشیگنیان لە چنگ کۆمارییەکان دەرهێنا، جۆ بایدن لە دیلوەیر بە روویەکی گەشەوە گوتاری پێشکەشکرد، ئاماژەی بەوە دا، کە لە سەرکەوتن نزیکن، بەڵام ئەوەشی گوت کە هەژمارکردنی دەنگەکان کۆتایی نەهاتووە، ئەمەش لەکاتێکدا شەوی هەڵبژاردن دۆناڵد ترەمپ سەرکەوتنی هەڵبژاردنەکانی راگەیاند، بەڵام دوای بەردەوامبوونی جیاکردنەوەی دەنگەکان دوو ویلایەتی دیکەی لەدەستدا.   جۆ بایدن، بەربژێری دیموکراتەکان دەڵێت "دوای شەوێکی درێژ لە ژماردنی دەنگەکان، روونبووەتەوە کە لە ژمارەیەک ویلایەت سەرکەوتن بەدەستدەهێنین کە بەسن بۆ گەیشتن بە ٢٧٠ دەنگ بۆ بردنەوەی سەرۆکایەتیی ئەمریکا. "  بەرپرسان لە هەرسێ ویلایەتی پێنسلڤانیا، میشگن و جۆرجیا کە لەلایەن تیمی یاسایی ترەمپ رەخنەباران کراون، جەخت دەکەنەوە کە پرۆسەی دەنگدان کێشەی تێدا نەبووە.  میگان وۆلف، بەرپرسی هەڵبژاردنەکانی ویسکۆنسن دەڵێت "پێموایە ئەمە بێڕێزیکردنە بە بەرپرسی هەڵبژاردنەکانمان، ئەگەر بڵێی ئەم هەڵبژاردنە شتێکی تێدا کراوە، بەڵکو ئەم هەڵبژاردنە سەرکەوتنێک بوو، ئەنجامی چەند ساڵەی ئامادەکاریی و وردەکارین بەگوێرەی یاسا. "  لەوەتەی دیموکراتەکان پێشکەوتوونەتەوە، ترەمپ لەسەر شاشە دەرنەکەوتووە، بەڵام لە تویتەر قسەی کردووە، دەڵێت لە هەموو شوێنێک دەنگ بۆ بایدن کۆدەکەنەوە.  ئێستا تیمی یاسایی ترەمپ بە فەرمی داوادەکات لە ویسکۆنسن دەنگەکان بژمێردرێنەوە، لە دادگاش سکاڵا تۆماردەکەن. داواش دەکەن جیاکردنەوەی دەنگەکان لە مشیگن، پێنسلڤانیا و جۆرجیا بووەستێندرێن، بە قسەی ئەوان لەو سێ ویلایەتە نەتوانراوە چاودێرییەکی باشی دەنگدان بکرێت، ئەمەش لەکاتێکدایە هێشتا ملیۆنان دەنگ ماون جیابکرێنەوەو لانیکەم دەنگی سێ ویلایەتی یەکلاییکەرەوەش کۆتایی نەهاتووە.