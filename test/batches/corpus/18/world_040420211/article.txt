بڕیارە ئەم هەفتە ئێران و ئەمریکا لە ڤییەنا لەگەڵ وڵاتانی نێو رێککەوتنی ئەتۆمی کۆببنەوە، عەباس عێراقچی، جێگری وەزیری دەرەوەی ئێران لە لێدوانێکیدا بۆ میدیای فەرمیی ئێران رایگەیاند: ئێمە لەگەڵ وڵاتانی چوار کۆ یەک (بەریتانیا، فەرەنسا، چین و روسیا و ئەڵمانیا) کۆدەبینەوە و تاوتوێی لابردنی گەمارۆکان و ئەو هەنگاوانەی کە ئەمریکا دەبێت هەڵیگرێتەوە دەکەین.  لە بەشێکی دیکەی قسەکانیدا عەباس عێراقچی دەڵێت: لەو کۆبوونەوەدا مەرجەکانی خۆیان بۆ گەڕانەوە بۆ رێککەوتنی ئەتۆمی بە وڵاتانی چوار کۆ یەک رادەگەیەنن، مەرج و داواکارییەکانیشیان ئەوەیە کە ئەمریکا دەبێت هەموو گەمارۆکان لابدات، دواتر ئەوان راستی و دروستی لابردنیان هەڵدەسەنگێنن و دەگەڕێنەوە بۆ رێککەوتنەکە.  هەروەها جێگری وەزیری دەرەوەی ئێران جەختی لە قسەکانی سەعید خەتیبزادە، گوتەبێژی وەزارەتی دەرەوەی ئێران کردەوە و رایگەیاند: ئێران هیچ پرۆژەیەکی هەنگاو بە هەنگاو یان پێشنیازێکی هەنگاو بە هەنگاو بۆ گەڕانەوە بۆ رێککەوتنی ئەتۆمی و لابردنی گەمارۆکان قبووڵ ناکات.   بڕیارە وڵاتانی چوار کۆ یەکی ئەندام لە رێککەوتنی ئەتۆمی رۆژی سێشەممە لە ڤییەنا پایتەختی نەمسا پێکەوە کۆببنەوە بۆ ئەوەی رێگەیەک بۆ گەڕانەوەی ئێران و ئەمریکا بۆ رێککەوتنی ئەتۆمی بدۆزنەوە. نوێنەری ئەمریکاش لەوێ دەبێت، بەڵام بەشداریی کۆبوونەوەکان نابێت.  دوو رۆژ پێش ئێستا محەممەد جەواد زەریف، وەزیری دەرەوەی ئێران لە تویتێکدا ئاماژەی بەوەدا، ئامانجی کۆبوونەوەکەی ڤیەننا بریتییە لە هەڵوەشاندنەوەی خێرای سزاکانی ئەمریکا لەسەر ئێران بۆ ئەوەی تارانیش هاوتەریب لەگەڵ ئەوەدا بگەڕێتەوە سەر پابەندبوون بە رێککەوتنەکە، بەڵام دەشڵێت، پێویست ناکات هیچ کۆبوونەوەیەکی دووقۆڵی لەنێوان تاران و واشنتندا ئەنجامبدرێت.   هەوڵەکان بۆ زیندووکردنەوەی رێککەوتنی ئەتۆمی لەم رۆژانەدا چڕتر بوونەتەوە. ئاژانسی هەواڵی رۆیتەرز لە زاری بەرپرسێکی ئەوروپییەوە بڵاوی کردەوە، ئامانج ئەوەیە لە دوو مانگی داهاتوودا رێککەوتنێک بێتە ئاراوە.   لە مانگی حوزەیراندا هەڵبژاردنی سەرۆککۆماریی ئێران بەڕێوەدەچێت و ماوەی دەسەڵاتی حەسەن رووحانی، سەرۆککۆماری ئێران کۆتایی دێت. حکومەتی حەسەن رووحانی بە هەموو شێوەیەک هەوڵ دەدات گەمارۆکان لابدرێن. رێککەوتنی ئەتۆمی و لاچوونی گەمارۆکان دەسکەوتێکی سەرەکی حکومەتی حەسەن رووحانییە.  بەڵام هاوکات دژبەرانی سەرۆککۆماری ئێران گوشار لەسەر حکومەتەکەی دروست دەکەن بۆ ئەوەی تاوەکو دوای هەڵبژاردن کرانەوەیەک لەو پەیوەندییەدا روونەدات.  محەممەد باقر قاڵیباف، سەرۆکی پەرلەمانی ئێران ئەمڕۆ یەکشەممە لە کۆبوونەوەی پەرلەماندا گوتی: "ئەوە ئەمریکییەکانن کە دەبێت بڕیار بدەن هەموو گەمارۆکانی ئێران بە کردەوە لابدەن".  رێککەوتنی ئەتۆمی ساڵی ٢٠١٥ لەنێوان ٦ وڵاتی زلهێزی جیهان و ئێراندا هاتەئاراوە، بەڵام ساڵی ٢٠١٨ دۆناڵد ترەمپ، سەرۆککۆماری پێشووی ئەمریکا، لەو رێککەوتنە کشایەوە و خولێکی نوێی گەمارۆی کەموێنەی بەسەر ئێراندا سەپاند.   بەڵام جۆ بایدن، سەرۆکی ئەمریکا رایگەیاندووە، دەیهەوێ بۆ رێککەوتنەکە بگەڕێتەوە. بەرپرسانی حکومەتی ئێستا ئەمریکا دەڵێن، سیاسەتی ئەوپەڕی گوشاری ئەمریکا بۆ سەر ئێران سەرکەوتوو نەبووە.  هاوکات کە بەرپرسانی حکومەتی حەسەن رووحانی گەشبینن بە لابردنی گەمارۆکان، رۆژنامەی کەیهان، سەر بە باڵی نەریتخوازەکان، ئەمڕۆ لە گوتارێکدا دانوستاندنی ناڕاستەوخۆی ئەم هەفتەیەی نێوان ئێران و ئەمریکای وەک "تەڵە"ی وڵاتانی رۆژئاوایی لە قەڵەمداوە و گوتوویەتی: چارەسەرکردنی کێشە ئابوورییەکانی ئێران لە بینای سەرۆککۆماریی ئێراندایە نەک لە ڤیەننا.