ژمارەیەکی زۆر لە رەشپێستەکانی ئەمریکا پێیانوایە مافی یەکسانیان نییە و مامەڵەی پۆلیسیش لەگەڵ ئەوان تووندترە.  ریڤ ئەل شارپتن، سەرۆک و دامەزرێنەری تۆڕی کرداری نیشتمانی دەڵێت "پێموایە چوار ساڵی دیکەی ترەمپ ئەوەیە کە ئەو بەتەواوی لەو هەنگاوانە دەمانگەڕێنێتە دواوە کە بەرەو مافی یەکسانی، مافی مرۆڤ و مافی سڤیل ناومانن. وەکو بەڕوونی ئاماژەم پێدا، ئەو نیازی وایە مافی دەنگدان رەتبکاتەوە، بڕیاری فەرمی رەتدەکاتەوە، هەوڵیش دەدات یاسای بیمەی تەندروستی لەناوببات".  دەنگی رەشپێستەکان لەم هەڵبژاردنەدا یەکلاکەرەوەیە، جۆ بایدن پشت بە دەنگیان دەبەستێت، بەتایبەتی لە شارەکانی دیترۆیت، فیلادلفیا و میلواکی کە بەهۆی زۆریی ژمارەیان لەوانەیە هاوسەنگیی تەرازووی هەڵبژاردن بەلایەکدا ببەن، ترەمپ دەیەوێت بە دەنگی زۆرینەی سپیپێستەکان ئەم بۆشاییە پڕبکاتەوە، کێبڕکێ لەسەر ئەم بابەتانە وایانکردووە تەنیا لە هەڵبژاردنی تایبەتدا زیاتر لە نیوەی دەنگدەران دەنگبدەن.  ستەیسی ئەبرامز، سەرۆکی دەزگای Fair Fight دەڵێت "ئاگاداریی من بۆ هەموولایەک ئەوەیە، مەترسن، خۆتان درەنگ مەخەن و لە هێڵی دەنگدان دەرمەچن. دەبێت ئەم پێشکەوتنە بکەینە راستی و ئەوەشمان لەبیربێت ئەم پرۆسەیە تەنیا هەڵبژاردنی سەرۆکی ئەمریکا نییە، ئێمە دەنگ بە ئەنجوومەنی پیران، دەنگ بە سیناتۆرەکان دەدەین کە بنچینەی گۆڕانکاری ئەو یاسایەن کە بناخەی دیموکراسیی لەسەر دادەڕێژرێت کە ئێمە تەنیا خەونمان پێیەوە بینیوە".  ترەمپ لە کامپەینەکانی هەڵبژاردن ئاماژەی بەوە کردووە، ئەوەی ئەو بۆ کۆمەڵگەی رەشپێستەکان کردوویەتی، هیچ سەرۆکێک لە مێژووی ئەمریکا نەیکردووە؛ بەڵام چەند لێدوانێکی بوونە هۆی کەمکردنەوەی دەنگەکانی لەنێو رەشپێست و بگرە موسڵمانانیش.  ترەمپ لە لێدوانێکدا بە چوار ئەندامی کۆنگرێسی ژن دەڵێت "بگەڕێنەوە بۆ ئەو وڵاتانەی لێیەوە هاتوون"، لە ساڵی ٢٠١٧ شدا کاتێک سپیپێستە تووندڕەوەکان و بزووتنەوەی نازییەکان لە خۆپێشاندانێکدا دروشمی رەگەزپەرستانەیان دەگوتەوە، ترەمپ سەرکۆنەی کردن، بەڵام دواتر لە لێدوانێکدا گوتی ئەوانیش کەسانی باشیان تێدایە، ئەم لێدوانەشی توڕەیی رەشپێست و پێکهاتە فرەڕەنگەکانی ئەمریکای لێکەوتەوە.