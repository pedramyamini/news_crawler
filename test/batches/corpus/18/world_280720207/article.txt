پێشتر، دۆناڵد ترەمپ مۆڵەتی ٧٢ کاژێری دا بە چین بۆ ئەوەی کۆنسوڵخانەکەی لە هیوستن دابخات، پاش تۆمەتبارکردنی بە سیخوڕیی بەسەر ئەمریکاوە.   مایک پۆمپەیۆ، وەزیری دەرەوەی ئەمریکا گوتی چینییەکان داهێنانە فیکرییەکانی ئەمریکا دەدزن.  چین تۆمەتەکانی ئەمریکای رەتکردەوە و وانگ وینین، گوتەبێژی وەزارەتی دەرەوەی چین گوتی، هەنگاوەکانی ئەمریکا پشت بە درۆ و دژایەتی راستەوخۆی چین دەبەستن. دواتریش چین دەستبەسەرداگرتنی کونسوڵخانەی ئەمریکای لە شاری چنگدو راگەیاند.  ئەو تۆمەتانەی ئەمریکا دەیداتە پاڵ چین بە سیخوڕیکردن و بەکرێگرتەکردنی خەڵک، بۆ دزینی زانیاری لە ئەمریکا، لە دادگاکانی ئەو وڵاتدا دانیشتنی لەبارەوە دەکرێت. جۆن وی کە هاونیشتمانییەکی سەنگاپورییە و کاری بۆ دامەزراوە هەواڵگرییەکانی چین کردووە، بەسەرهاتی خۆی لە کاتی لێکۆڵینەوە لە دادگاکانی ئەمریکادا خستەڕوو.  جۆن وی خوێندکاری دکتۆرا بوو لە سەنگاپورە، هەستی بەدڵخۆشی دەکرد کاتێک لە بەیجین لە ساڵی ٢٠١٥ دا، داوای لێکرا قسە بۆ ژمارەیەک خوێندکاری چینی بکات. ئەو نامەی دکتۆراکەی لەسەر سیاسەتەکانی دەرەوەی چین بوو. بەدواداچوونی بۆ ئەو رێگایانە دەکرد کە هێزە گەشەسەندووەکەی چین لە رێگەیەوە هەوڵیدەدا، دەسەڵاتی فراوانتر بەدەست بهێنێت.  وی، بە لێکۆڵەرە ئەمریکییەکانی گوتووە، لە دوای قسەکردنی بۆ خوێندکارە چینییەکان، چەند کەسێک لێی نزیکبوونەتەوە، بەبیانووی کارکردن بۆ سەنتەرێکی لێکۆڵینەوەی چینی، ئەوان پێیانڕاگەیاندووە پارەیەکی باشی دەدەنێ لە بەرامبەر ئامادەکردنی "راپۆرتی سیاسی و زانیاری". بەڵام دواتر بۆیان ئاشکراکردووە کە ئەوان دەیانەوێت دۆستایەتی لەگەڵدا بکەن.  جۆن وی کە دواتر بە دیکسۆن ناوبانگی دەرکردووە، بۆی دەرکەوتووە هاوڕێ نوێیەکانی، پیاوانی هەواڵگریی چینن، بەڵام ئەو پاش ئەو زانیارییە، پەیوەندی لەگەڵدا نەپچڕاندوون. هاوڕێکانی دواتر داوایان لێکردووە زانیارییان بۆ کۆبکاتەوە و چاوبخاتە سەر وڵاتانی باشووری رۆژئاوای ئاسیا، بەڵام دواتر چاودانەسەرەکە، بۆ سەر حکومەتی ئەمریکا گۆڕاوە.  یو دیکسۆن بەمشێوەیە کارەکانی لەگەڵ دەزگای هەواڵگریی چیندا دەستپێکرد، ئەو تۆڕی پەیوەندییەکانی لینکد ئین LinkedIn و کۆمپانیایەکی راوێژکاریی ساختە و ناسنامە ئەکادیمیاکەی، وەک رووکەشی کارەکانی بۆ خستنەداوی ئەمریکییەکانەوە بەکاردەهێنا.  دوای پێنج ساڵ کارکردن و لە نێو تووندی و پشێوییەکی زۆری نێوان ئەمریکا و چیندا، لە پاش ئەوەی کە واشنتن چەندینجار بەیجینی بە سیخوڕیکردن تۆمەتبار کرد. یو دانی بەتاوانەکەیدا نا و دووپاتیکردەوە  "بەکرێگیراوی نایاسایی دەوڵەتێکی بیانی"یە. یو رۆژی هەینی رابردوو، ئەمەی لەبەردەم دادگایەکی ئەمریکیدا درکاند.  پیاوە سەنگاپورییە تەمەن ٣٩ ساڵییەکە، ئێستا رووبەڕووی بەندکردن بۆ ماوەی ١٠ ساڵ دەبێتەوە.  دامەزراوەی دەرچووانی کۆلێژی لی کوان بۆ سیاسەتە گشتییەکان لە سەنگاپورە، کە ئەرکی مەشقدانی گەورە کارمەندانی سڤیل و بەرپرسانی حکومی لە ئاسیا لە ئەستۆ دەگرێت، دووچاری شۆکێکی گەورەبوو، پاش ئەوەی هەمووان گوێیان لە هاوکارەکەی پێشووی خۆیان بوو کە دانینا بەوەی کە کاری بۆ چین کردووە.  دەرچوویەکی کۆلێژەکە دەڵێت "یو خوێندکارێکی زۆر چالاکبوو، هەمیشە وەک کەسێکی زۆر زیرەک دەمبینی". ئەو زیاتر دەڵێت زۆرجار باسی نەبوونی دادپەروەری کۆمەڵایەتی دەکرد، دەیگێڕایەوە کە ماڵباتەکەی بەدەست هەژارییەوە ناڵاندوویەتی. ئەو پێی سەیرە ئێستا یو دانیبەوەداناوە کە سیخوڕ بووە.  مامۆستای سەرپەرشتیاری دکتۆراکەی یو، ناوی هوانگ جینگە، ئەو ئەکادیمییەکی چینی - ئەمریکی بووە، ساڵی ٢٠١٧ بەتۆمەتی "سیخوڕیکردن بۆ دەوڵەتێکی بیانی" کە ناوەکەی ئاشکرا نەکراوە، لە سەنگاپورە دەرکرا. جینگ ئەو تۆمەتانەی رەتکردووەتەوە، پاش دەرکردنی لە سەنگاپورە، ماوەیەک لە ئەمریکا کاریکرد و ئێستا لە بەیجین دەژی.  بەپێی دۆکۆمێنتەکانی بەردەم دادگا ئەمریکییەکە، یو لە چەندین بۆنەی جیاوازدا، لە چەندین شوێنی جیاواز، چاوی بە چینییەکان کەوتووە.   لە یەکێک لەو دیدارانەدا، یو بەتایبەت داوای لێکراوە هەندێک زانیاری بەردەست بخات، لەبارەی وەزارەتی بازرگانیی ئەمریکا، زیرەکیی دەستکرد و ئەو جەنگە بازرگانییەی لە نێوان چین و ئەمریکادا هەیە.  بیلاهاری کاوسیکان کە پێشتر سکرتێری هەمیشەیی وەزارەتی دەرەوەی سەنگاپورە بووە، دەڵێت "هیچ گومانم لەوەدا نییە کە دیکسۆن دەیزانی کار بۆ دەزگای سیخوڕیی چین دەکات"، ئەو دەڵێت "دیکسۆن کەسێکی هێندە نەزان نەبوو، بەبێ ئامانج زانیاری بداتە هیچ کەسێک".  یو پەیوەندی گرنگی لە رێگەی لینکد ئینەوە ئەنجامداوە، کە تۆڕێکی تایبەت بە پیشەیە و زیاتر لە ٧٠٠ ملیۆن کەس لە جیهاندا بەکاریدەهێنن. بەڵگەنامەکانی دادگا ئەمریکییەکە بە "ماڵپەرێکی نیتۆرکی پیشەیی" ناوی بردووە.  ئەوەی کە سیخوڕە چینییەکە سوودی لێوەرگرتووە لە لینکد ئین، ئەو زانیارییانەیە کە بەرپرسانی پێشوو، فەرمانبەر و کارمەندانی سوپا و خانەنشینان لەوێدا بڵاویان کردووەتەوە، لەبارەی مێژووی کارکردن و پسپۆریەتییەکانیان، لە پێناو بەدەستهێنانی کاری نوێدا لە کەرتی تایبەت.  ئەوەی لە لینکد ئیندا بڵاودەکرێتەوە، زێڕێکی بەلاشە بۆ دەزگا سیخوڕییە بیانییەکان. ساڵی ٢٠١٨ سەرۆکی سەنتەری دژە سیخوڕیی ئەمریکی، هۆشداریدا لە "هەڵسوکەوتی دژبەرانە"ی بەیجین دژ بەو ماڵپەرە کە موڵکی کۆمپانیای مایکرۆسۆفتە. لینکد ئین یەکێکە لەو چەند پێگە ئەلیکترۆنییە کەمانەیە کە لە چیندا قەدەخە نەکراوە، لە کاتێکدا زۆرینەی پێگە ئەلیکترۆنی و سۆشیالمیدیاییە جیهانییە بەناوبانگەکان قەدەخەکراون، لەوانەش فەیسبووک.  پێشتر کیڤن مالۆر، ئەفسەری پێشووی هەواڵگریی ئەمریکا CIA، بە بەندکردن بۆ ماوەی ٢٠ ساڵ زیندانیکرا، دوای ئەوەی دەرکەوت لە لینکد ئینەوە زانیاری نهێنی بە بەکرێگیراوێکی چینی داوە.  ساڵی ٢٠١٧، هەواڵگریی ئەڵمانیا ئاشکرایکرد، بەکرێگیراوە چینییەکان، تۆڕی لینکد ئینیان بەکارهێناوە بۆ بەئامانجکردنی ١٠ هەزار هاونیشتمانیی ئەڵمانی. لینکد ئین ئەوکات کۆمێنتی لەسەر زانیاری دەزگا ئەڵمانییەکە نەدا، بەڵام گوتی رێگرتن لە چالاکییە گومانلێکراوەکانی سەر تۆڕەکە، پێویستی بە چەندین رێوشوێن هەیە.  زانیارییەکان بەناوی "کۆمپانیایەکی راوێژکاری" وەرگیرابوون، بەناوی کۆمپانیایەکی گەورەی راستەقینەوە، کە تێیدا داواکرابوو راپۆرتی زانیاری لەسەر پاشخانی پیشەیی کەسەکان بنووسرێت و دواتر بۆ بەکرێگیراوە چینییەکان نێردرابوون.  لە نێو کەسە بەئامانجکراوەکانی سیخوڕە چینییەکاندا، کەسێک هەیە کە کاری لە پرۆگرامی گەشەپێدانی فڕۆکەی جەنگیی ئێف ٣٥ی سەر بە هێزە ئاسمانییەکانی ئەمریکادا کردووە، ئەو گوتبووی کێشەی دارایی هەیە. کەسێکی دیکەش بەئامانجکراوە کە ئەفسەری سوپای ئەمریکا بووە و لەلایەن پێنتاگۆنەوە کاری تایبەتی پێکراوە.   بەکرێگیراوە چینییەکان ٢٠٠٠ دۆلاریان بەو کەسە بەخشیوە، لەپێناو ئامادەکردنی راپۆرتێک لەبارەی کاریگەریی پاشەکشەی ئەمریکا لە ئەفغانستان، لەسەر چین.  یو کە ساڵی رابردوو ماوەیەک لە واشنتن ماوەتەوە، لە رێگەی هاوپەیمانێکی نەبینراوەوە کە سیستمێکی لۆگاریتمیی لینکد ئینە، هاوکاریکراوە. ئەو هەر کاتێک لێکۆڵینەوەی لە زانیارییەکانی کەسێک کردبێت لە ناو تۆڕی لینکد ئین، دەستبەجێ ئەو هاوپەیمانە نەبینراوە، پێشنیازی چەندین ناوی دیکەی هاوپیشەی بۆ کردووە تا بەدواداچوون بۆ زانیارییەکانیان بکات. یو دەڵێت ئەوەی کارمان پێدەکرد، سیستمێکە "راوەستان نازانێت".  ولیام نگوین، خوێندکاری ئەمریکی هاوکۆلێژی یو، کە پێشتر لە خۆپێشاندانێکدا لە ٢٠١٨ لە ڤێتنام دەستگیرکرا و دواتر لەو وڵاتە دەرکرا، لە پۆستێکی فەیسبووکدا دەڵێت کاتێک بابەتی دەستگیرکردنەکەم دەنگدانەوەی گەورەی لە جیهاندا بەدوای خۆیدا هێنا، یو چەند جارێک پەیوەندی پێوەکردم.  ساڵی ٢٠١٨، یو رێکلامێکی درۆی بڵاوکردەوە بۆ بەکارخستنی خەڵک لە کۆمپانیا راوێژکارییەکەی، ئەو لەبەردەم دادگادا ئاشکرایکردووە کە ٤٠٠ سیڤی بەدەستگەیشتووە کە ٩٠ % یان هی کەسانی کارکردووی ناو حکومەتی ئەمریکا و سوپای ئەو وڵاتەبوون، کە رێگەپێدانی ئاسایشییان هەبووە، ئەو ئاشکرایکردووە ئەو زانیارییانەی داوەتە بەکرێگیراوە چینییەکان.  ماتیۆ برازیل نووسەری کتێبی "سیخوڕیی شیوعیەتی چینی" دەڵێ بەکارهێنانی لینکد ئین بۆ کاری سیخوڕی، کارێکی قێزەونە، بەڵام پێشبینینەکراو نییە.  ئەو زیاتر دەڵێت "پێموایە زۆر دەزگای هەواڵگری لە جیهاندا وەک سەرچاوەی زانیاری بەکاریدەهێنن، چونکە لە بەرژەوەندی هەموو بەکارهێنەرانی لینکد ئینە، وردەکاری پرۆفایلی پیشەیی خۆیان بەتەواوی بخەنە بەردەستی جیهان، ئەوە شێوازێکی نوێی کارکردنی بواری سیخوڕییە".  روونیدەکاتەوە کە راسپاردنی کەسەکان بەئامادەکردنی راپۆرتی راوێژکاری رێگەیەکی "راوکەرانە"ی سەرچاوە گرنگەکانی زانیارییە، ئەو کەسانە دواتر رازیدەکرێن بە بەخشینی زانیاری هەستیار: "بەڕاستی ئەوە شێوازێکی نوێی سیخوڕییە".  جۆن دیمەرز، یاریدەدەری داواکاری گشتیی ئەمریکا بۆ ئاسایشی نەتەوەیی دەڵێت ئەو بابەتە نموونەیەکە لەسەر سوودوەرگرتنی چین لە "کرانەوەی کۆمەڵگەی ئەمریکی" و بەکارهێنانی کەسانی نا چینی بۆ بەئامانجکردنی ئەو ئەمریکییانەی هەرگیز نەچوونەتە دەرەوەی ئەمریکا.  یو دانی بەوەداناوە کە کاریکردووە بۆ ئەوەی زانیاری، لە کەسە خانەنشین و بێکارەکانی ئێستا کە پێشتر پۆست و پلەی باڵایان لە حکومەت و سوپای ئەمریکادا هەبووە، کۆبکاتەوە و ئەوەشی بەرامبەر بە پارە بەناوی راوێژکارییەوە کردووە.  سەنگاپورە کە کۆمەڵگەیەکی فرە کولتووری ئاسیاوییە و ژمارەی دانیشتووانەکەی نزیکەی ٥، ٨ ملیۆن کەسە، کە زۆرینەیان چینین، بە پەیوەندی باش لەگەڵ ویلایەتە یەکگرتووەکانی ئەمریکادا ناسراوە، کە بنکە ئاسمانی و دەریاییەکانی بەکاردەهێنێت، بەڵام هەمیشەش پابەندە بە پاراستنی پەیوەندییە باشەکانی لەگەڵ چیندا.  بیلاهاری کاوسیکان کە پێشتر سکرتێری هەمیشەیی وەزارەتی دەرەوەی سەنگاپورە بووە، دەڵێت پێموانییە بابەتی سیخوڕیکردن - کە یەکەمجارە ئاشکراببێت هاونیشتمانییەکی سەنگاپوری تێوەگلاوە - ناوبانگی وڵاتەکەم لای حکومەتی ئەمریکا بزڕینێت، بەڵام من ترسی ئەوەم هەیە هاونیشتمانییە سەنگاپورییەکان، لەمەودوا لە ئەمریکادا گومانی زۆر لە بوون و کاریان بکرێت.  وەزارەتی دەرەوەی سەنگاپورە، دوێنێ یەکشەمە رایگەیاند ئەو لێکۆڵینەوانەی کراون، هیچ هەڕەشەیەکی راستەوخۆیان لەسەر ئاسایشی ناوخۆیی وڵاتەکە دروستنەکردووە.  لە بەرامبەردا دانی کوا راگری کۆلێژی لی کوان بۆ سیاسەتە گشتییەکان لە سەنگاپوورە، ئیمێلیكی بۆ کۆلێژەکەی ناردووە کە رۆژنامەی ستریت تایمز بڵاویکردووەتەوە و تێیدا دەڵێت "هیچ زانیارییەک نییە لەسەرئەوەی، هیچ کارمەندێکی ناو کۆلێژەکە یان خوێندکارێک، لە دۆسێی سیخوڕییەکەی یو وەوە گلابێت".  گوتەبێژی کۆلێژەکە بە بی بی سی راگەیاندووە، یو ساڵی ٢٠١٩ پاڵێوراو بووە بۆ خوێندنی دکتۆراکەی، بەڵام زەمالەی خوێندنەکەی نەدراوەتێ.  دیکسۆن، بەبڕوای لێکۆڵەرانی ئەمریکی، پێناچێت تەواوی ئەو ئامانجانەی بەدەستهێنابێت کە لەپێناویدا لەلایەن چینەوە بەکارخراوە، چونکە ئەو کاتێک ساڵی رابردوو روویکردە ئەمریکا بۆ ئەوەی ئەفسەرێکی سوپای ئەمریکا بکاتە سەرچاوەیەکی هەمیشەیی زانیارییەکانی، وەک ئەوەی چینییەکان لێیان داواکردبوو، لەلایەن دەسەڵاتدارانی ئەمریکاوە دەستگیرکرا و لێکۆڵینەوە لەگەڵیدا دەستیپێکرد، بەر لە گەیشتن بە ئامانجەکەی.  پێشتر جیا لە یو، دەسەڵاتدارانی ئەمریکا دەستگیرکردنی توێژەرێکی چینیی سیخوڕیان راگەیاند.  بەرپرسە ئەمریکییەکان ئاشکرایانکرد کە توێژەرەکە ناوی هو جوان تانگە، تەمەنی ٣٧ ساڵە، ئەو یەکێکە لەو چوار کەسەی لە سەرەتای ئەم هەفتەیەدا لەلایەن ئەمریکاوە تۆمەتبارکراوە بەوەی، فێڵی کردووە بۆ وەرگرتنی ڤیزا و درۆی کردووە لەبارەی کارکردنی لە سوپای چیندا.  جوان لە ویلایەتی کالیفۆرنیا دەستگیرکرا، پاش ئەوەی حکومەتی ئەمریکا، کونسوڵخانەی چینی لە سان فرانسیسکۆ تۆمەتبارکرد بە شاردنەوەی، دوای ئاشکرابوونی تۆمەتەکانی سەری.  تائێستا شێوازی دەستگیرکردنی جوان ئاشکرا نەکراوە، بەڵام سەرچاوەکان دەڵێن لێکۆڵەرانی ئێف بی ئای، بەدواداچوونیان بۆ وێنەکانی کردووە و بۆیان دەرکەوتووە بە بەرگی سەربازییەوە لە بۆنەکاندا دەرکەوتووە و کارمەندی سوپای چینە.  جوان بەناوی توێژەرەوە داخڵی ئەمریکا بووە و لە زانکۆی کالیفۆرنیا داڤیس، وەک توێژەری سەردانکەر لە بارەی چارەسەرکردنی لووەکان بە لێزەر کاریکردووە. زانکۆکە ئاشکرایکردووە جوان لە حوزەیرانی رابردوودا کارەکەی بەجێهێشتووە.  ململانێی نێوان چین و ئەمریکا، رووداوێکی نوێ نییە، لە کاتێکدا ئەمریکا خۆی بەگەورەترین هێزی سەر رووی زەوی دادەنێت، چین هەوڵی کەمکردنەوە لەو گەورەییە دەدات و لە رووی ئابووری و سەربازی و سیاسییەوە تەنگ بە ئەمریکا هەڵدەچنێت. چین وەک هێزێکی نەرمی گەورە، لەسەر ئاستی هەموو جیهاندا هەوڵی رکابەریکردن و کۆتاییهێنان بەباڵادەستی ئەمریکا دەدات.  ئەمڕۆژانە کە ئەمریکا کەمتر لە ١٠٠ رۆژی لەبەردەمدا ماوە بۆ  هەڵبژاردنەکانی سەرۆکایەتی لە کۆتایی ئەمساڵدا، گرژی و ناکۆکییەکانی نێوان چین و ئەمریکا زیاتر بەرەو سەر دەچێت. ئەم شەپۆلی هەڵچوونە نوێیە، سەرەتاکەی بۆ سەرەتاکانی سەرهەڵدانی ڤایرۆسی کۆرۆنا و بڵاوبوونەوەی بەجیهاندا دەگەڕێتەوە، کاتێک دۆناڵد ترەمپ، سەرۆکی ئەمریکا، چەندینجار تاقیگە ڤایرۆسییەکەی شاری ووهانی چینی، بەسەرچاوەی بڵاوبوونەوەی ڤایرۆسەکە ناوبرد.  لە بەرامبەردا لە مانگی ئاداری رابردوودا، گوتەبێژی وەزارەتی دەرەوەی چین گوتی، لەوانەیە سوپای ئەمریکا کۆڤید ١٩ی هێنابێتە شاری ووهانەوە.  ئەمریکا و چین لە ٢٠١٨ ەوە شەڕێکی رانەگەیێندراو لەسەر تێچووە گومرگییەکانی نێوانیان دەکەن. ترەمپ پێشتر چینی بە کردەوەی نایەکسانی ئابووری و دزینی بیرۆکەی ئەمریکییەکان تۆمەتبارکرد. بەڵام چینییەکان پێیانوایە ئەمریکا دەیەوێت، ئەوان وەک هێزێکی ئابووری نوێ لە جیهاندا، لە پەلوپۆ بخات.  ئەمریکا پێشتر سزای بەسەر چەندین سیاسی و بەرپرسی چیندا سەپاندووە، کە تۆمەتباریکردوون بە پێشێلکاری مافەکانی مرۆڤ دەرهەق بە کەمینەی ئیگۆری موسڵمانی شینگیانگ نشین. چین رووبەڕووی تۆمەتبارکردن بە دەستبەسەرکردنی بەکۆمەڵ و چەوساندنەوەی ئاینی و پاکسازی وەچەیی (بێبەشکردن لە توانای نەوە خستنەوە) دەبێتەوە کە بەسەر ئیگۆر و کەمینەکانی دیکەدا پەیڕەوی دەکات.  بەڵام چین هەموو ئەو تۆمەتانە رەتدەکاتەوە. ئەمریکا بەدەستخستنە ناو کاروباری ناوخۆیی وڵاتەکەی تۆمەتبار دەکات.  ئەمریکا لە چەندین بۆنە و بەچەندین شێوازی جیاواز، کۆمپانیای هواویی چینی بە سیخوڕیکردن و دزینی زانیارییەکان تۆمەتبارکردووە.  کۆمپانیای هواویی چین، کە کۆمپانیایەکی تایبەتمەندی پەیوەندییە تەلەفۆنییەکانە و ساڵی ١٩٨٧ دامەزراوە، ئێستا خاوەنی ١٨٠ هەزار کارمەندە. لەلایەن ئەمریکا و وڵاتانی دیکەوە، بە کەرەستەیەکی سیخوڕیی چین ناودەبرێت.  سەرچاوە هەواڵگرییەکانی ئەمریکا دەڵێن، راپۆرتێک کە سیخوڕێکی پێشووی هەواڵگریی بەریتانیا بەشداری لە ئامادەکردنیدا کردووە، دەریخستووە چین لە رێگەی کۆمپانیای هواوییەوە کار لەسەر کەسانی گرنگ (لە نێویاندا سیاسییەکان)دا دەکات، بۆ دزینی زانیارییە هەمەجۆرەکان لە بەریتانیا و وڵاتانی دیکەش.  راپۆرتەکە دەڵێت هەموو دامەزراوەیەکی گەورەی چین لە هەر شوێنێکی جیهان بێت، گرووپێکی ناوخۆیی هەیە کە لە بەرامبەر پارتی کۆمۆنیستی چینی دەسەڵاتداردا بەرپرسیارە، لە بەرەوپێشبردنی ئەجێندا سیاسییەکانی چین لە جیهاندا. هواویش یەک لەو دامەزراوانەیە.  ئەو راپۆرتە دەڵێت پسپۆرە چینییەکان بەناوی کاری تەکنەلۆژییەوە، لە بەریتانیادا کاری سیخوڕی بۆ حکومەتی چین دەکەن. ئاشکرایدەکات: "بۆ چین، ناکرێ کار لە سیاسەت جیا بکرێتەوە".  راپۆرتەکە روونیدەکاتەوە، پارتی کۆمۆنیستی چین خاوەنی ٩٣ ملیۆن ئەندامە، بەشێک لەو ئەندامانە کراونەتە کارگوزاری رێکخراو و کۆمپانیا بەربڵاوەکانی وڵاتەکە بە جیهاندا، ئەوان کار بۆ کۆکردنەوە و دزینی زانیارییەکان دەکەن، بەتایبەت لە بواری پەیوەندییەکان و تەکنەلۆژیادا.  لە راپۆرتەکەدا روونکراوەتەوە کە بەکرێگرتنی کەسانی بیانی لای چینییەکان، بەچەندین شێوازی جیاواز دەکرێت، لەوانەش بانگهێشتکردن بۆ کۆبوونەوەی کار لە چین، بەبیانووی راوێژکاری یان هاوکاریکردنی کۆمپانیا چینییەکان. هەندێکجار ئەو کەسانە بڕێک پارەی زۆریان پێدەدرێت کە رەتناکرێتەوە و ژیانی کەسەکان دەگۆڕێت.  شێوازێکی دیکە کە هەواڵگریی چین پەنای بۆ دەبات، بەکارهێنانی ئافرەتە لە پرۆسەکانی بەکرێگرتندا، ئەویش کاتێک لە نێو چیندا بەرپرسە بانگهێشتکراوەکان بەڕێکەوت چاوپێکەوتنیان لەگەڵ خانمێکی جواندا بۆ دروست دەبێت و لەوێوە پەیوەندی و سێکس و بەکارهێنان و خستنە داوەوە دەستپێدەکات.  بزنسمانێکی بەریتانی لە راپۆرتەکەدا رایگەیاندووە کە چین، دەوڵەتێکی زۆر لێهاتووە لە پێشکەشکردنی شێوازی خەڵەتێنەر لەسەر خاکی خۆی. ئەو کە ماوەیەکی بەرچاو لەو وڵاتەدا کاریکردووە، دەڵێ ئەو کارانە لەلایەن وەزارەتی ئاسایشی نیشتمانیی چینەوە سەرپەرشتیدەکرێن.  راپۆرتەکە روونیدەکاتەوە کە سەرچاوەکانی کۆکردنەوەی زانیارییەکان بڵاون، پرۆسەکان لە رێگەی چەندین نووسینگەی جیاوازەوە دەکرێن، هەر نموونەیەک تایبەتە بە ناوچەیەکی جوگرافی دیاریکراو، بۆ نموونە نووسینگەی شەنگهای بەرپرسە لە کێوماڵکردنی زانیارییەکانی ئەمریکا، نووسینگەی بەیجین هەمان کار لەسەر رووسیا و کۆمارەکانی پێشووی یەکێتیی سۆڤیەت دەکات، نووسینگەی تیانجین کێوماڵی ژاپۆن و کۆریا دەکات.  ساڵی ٢٠١٨، وەزارەتی دەرەوەی ئەمریکا، تۆمەتی سیخوڕیکردن و دزینی زانیارییە تەکنەلۆژییەکانی دایە پاڵ کۆمپانیای هواوی. دواتر واشنتن چەندین سزای جیاوازی بەسەر کۆمپانیاکە و بەرپرسەکانیدا سەپاند و گوشاری خستە سەر هاوپەیمانەکانی، کارکردنی ئەو کۆمپانیایە لە وڵاتەکانیاندا سنووردار بکەن.  لە کانوونی دووەمی ٢٠١٩ دا، وەزارەتی دادی ئەمریکا لە راگەیەندراوێکدا، تۆمەتی فێڵکردن و دزینی نهێنییە بازرگانییەکان و پیلانگێڕی، ئاراستەی کۆمپانیا چینییەکە کرد. وەزارەتە ئەمریکییەکە ١٠ تۆمەتی جیاوازی دایە پاڵ کۆمپانیای ناوبراو و تۆمەتباریکرد بە دزینی زانیارییەکانی کۆمپانیای تی مۆبایل.  کانوونی یەکەمی هەمان ساڵ، دەسەڵاتدارانی کەنەدا، لەسەر داوای لێکۆڵەرە ئەمریکییەکان، مینگ وانژۆ، بەڕێوەبەری دارایی کۆمپانیای هواویان دەستگیرکرد، بەڵام دواتر ئازادیان کرد. وانژۆ لەلایەن ئەمریکییەکانەوە تۆمەتبارە بە پێشێلکردنی سزا سەپێنراوەکانی ئەمریکا بەسەر ئێراندا. ناوبراو و هواوی، تۆمەتەکانی ئەمریکا رەتدەکەنەوە.   مینگ وانژو، کچی دامەزرێنەری کۆمپانیای هواویە کە ئێستا ١٥ لەسەدی بازاڕی مۆبایلی جیهانی بەدەستەوەیە. ناوی ئەو لە لیستی تۆمەتەکانی ئەمریکادا بەفێڵکردن و پێشێلکردنی سزا سەپێندراوەکانی سەر ئێران هاتووە.   بنەمای تۆمەتبارکردنی هواوی لەلایەن ئەمریکاوە بۆ رین چینگ ڤی، خاوەنی کۆمپانیاکە دەگەڕێتەوە، کە پێشتر ئەفسەری سوپای چین بووە. ئەمریکا دەڵێ باکگراوندە سەربازییەکەی دامەزرێنەری هواوی، هەڕەشە لە ئاسایشی نەتەوەیی ئەمریکا دەکات. ئەمریکا دەڵێت کۆنترۆڵکردنی تۆڕەکانی پەیوەندی لەلایەن هواوییەوە، توانای ئەو بۆ سیخوڕیکردن و کۆنتڕۆڵکردنی پەیوەندییەکان زیاد دەکات.  ئەمریکییەکان وەک بەڵگە، پشت بە یاسای زانیارییە نیشتمانییەکانی چین دەبەستن، کە لە ساڵی ٢٠١٧ دا دەرچووە و تێیدا دەڵێ پێویستە دامەزراوە و کۆمپانیا چینییەکانی بواری پەیوەندی، هاوکاریی و پشتگیری بدەنە دەزگا هەواڵگرییە نیشتمانییەکانی وڵات.  ئەو گوشارانەی ئەمریکا وایکرد لە ماوەی رابردوودا هەریەکە لە ئەمریکا، ئوسترالیا، نیوزیلەندا و بەریتانیاش، کارکردنی کۆمپانیا ناوخۆییەکانیان لە کارکردن لەگەڵ هواویدا بێبەش بکەن.  پێدەچێ لەگەڵ زیاتر نزیکبوونەوەی ئەمریکا لە هەڵبژاردنەکانی سەرۆکایەتی، نزیکبوونەوەی زیاتریش لە لێدانی بەرژەوەندییەکان لە نێوان ئەمریکا و چیندا بەڕێوەبچێت. داخستنی کونسوڵخانەکان پێشهات و رووداوێکی نوێیە، کە لەوانەیە رادەی ناکۆکییەکانی نێوان هەردوو وڵات بباتە ئاستێکی بەرزترەوە.   ساڵانی رابردووش ناکۆکی و تۆمەتبارکردنەکان لە نێوان هەردوو وڵاتدا بەردەوامبون، بەڵام نەگەیشتە ئەو ئاستەی ئێستا لە خراپی، بۆیە کردار و پەرچەکرداری نێوان هەردوو زلهێزەکە لانیکەم تا دەرکەوتنی چارەنووسی سەرۆکی داهاتووی ئەمریکا درێژە دەکێشێت.