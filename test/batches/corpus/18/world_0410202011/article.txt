حیكمه‌ت حاجیێڤ، جێگری سه‌رۆككۆماری ئازه‌ربایجان، له كۆنگره‌یه‌كی رۆژنامه‌ڤانیدا رایگەیاند، "ئارایك هاروتیونیان، سه‌رۆكی هه‌رێمی ناگۆرنی قه‌ره‌باخ كه تاكلایه‌نه له‌لایه‌ن ئه‌رمینیاوە ئه‌و پۆسته‌ی پێدراوه و له پلاتفۆرمه نێوده‌وڵه‌تییه‌كاندا دانی پێدانه‌نراوه، به سه‌ختی به تۆپبارانی سوپای ئازه‌ربایجان بریندار بووه. "    جێگری سه‌رۆككۆماری ئازه‌ربایجان بە سەرۆکی هەرێمی ناگۆرنی قەرەباخی گوت، "له حه‌شارگه‌كی قووڵدا خۆت شارده‌وه، به‌ڵام سوپای ئازه‌ربایجان له‌وێش تۆیان دۆزییه‌وه. "  میدیاكانی ئه‌رمینیا بڵاویانكرده‌وه، له تۆڵه‌ی بۆردوومان و تۆپبارانكردنی پێگه سه‌ربازییه‌كانی وڵاته‌كه‌یان له ستيباناكرتی پایته‌ختی هه‌رێمی ناگۆرنۆی قه‌ره‌باخ، شاری گه‌نجه‌ی ئازه‌ربایجانیان مووشه‌كباران كردووه.   رۆژی یەکشەممە ٢٠٢٠/١٠/٠٤ وه‌زاره‌تی به‌گریی توركیا راگه‌یێندراوێكی بڵاوكرده‌وه کە سەرلەبەیانی سوپای ئەرمینیا شاری گه‌نجه كه دووه‌م گه‌وره‌ترین شاری ئازه‌ربایجانه له دوای باكۆی پایته‌خت، مووشه‌كباران كردووه.   وه‌زاره‌تی به‌رگریی ئازه‌ربایجانیش رایگه‌یاندووه، ئه‌رمینیا به چڕی ناوچه سڤیلنشینه‌كانی شاری گه‌نجهی مووشه‌كباران كردووه و، له ئه‌نجامدا ژماره‌یه‌ك خه‌ڵكی سڤیل مردوون و ده‌یان کەسیش بریندار بوون و زیانی ماددیی بەر سه‌روماڵی خه‌ڵك كه‌وتووه.   وه‌زاره‌تی ده‌ره‌وه‌ی توركیاش نیگه‌رانیی خۆی له‌باره‌ی هێرشه‌كه‌ی ئه‌رمینیا بۆ سه‌ر خاكی ئازه‌ربایجان ده‌ربڕی و له راگه‌یێندراوێكدا نوسیوویه‌تی، "ئەم پەلامارانە نیشاندەری ئەو بێچارەییەن کە ئەرمینیای تێیکەوتووە. بۆ هه‌موو جیهان سه‌لمێندرا ئه‌رمینیا رێز له ماف و یاسا نێوده‌وڵه‌تییه‌كان ناگرێت. "   له‌لایه‌كی دیكه‌شه‌وه حیكمه‌ت حاجیێڤ هه‌ڕه‌شه‌ی تۆڵه‌كردنەوەی له ئه‌رمینیا كرد و جه‌ختی له‌وه كرده‌وه كه لە گۆڕەپانی جەنگدا گورزێكی زۆر گه‌وره‌تر لە ئەرمینیا دەدەن و گوتیشی، "ئه‌رمینیا ده‌وڵه‌تی تیرۆره. ته‌نیا خه‌ڵكی سڤیل بۆردوومان ده‌كات. "