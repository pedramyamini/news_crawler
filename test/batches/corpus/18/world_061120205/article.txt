ئەو قسانەی راوێژکارەکەی پێشووی ترەمپ لە تۆمارێکی ڤیدیۆییدا بوو، کە لە هەریەکە لە تۆڕە کۆمەڵایەتییەکانی فەیسبووک، یوتیوب و تویتەر بڵاوکرابووەوە.  بانۆن لە ڤیدیۆکەدا باسی لەوە کردووە، "سەرۆک ترەمپ جارێکی دیکە هەڵبژێردراوەتەوە وەکو سەرۆکی وڵات"، لەکاتێکدا هێشتا ئەنجامی کۆتایی رانەگەیێندراوە، هەروەها دەڵێت، دەبێت فاوچی و رای سەرببڕدرێن و "منیش سەریان دەکەم بە شیشەکانی چواردەوری کۆشکی سپیدا وەکو هۆشیارییەک بۆ بیرۆکراتە فێدراڵییەکان".    پێش سڕینەوەی، ڤیدیۆکە لە پەیجی راوێژکارەکەی پێشووی ترەمپ لە فەیسبووک بۆ ماوەی ١٠ کاژێر مایەوە و نزیکەی ٢٠٠ هەزار کەس بینیبوویان.       تویتەر سزای بانۆنی دا و ئەکاونتەکەی هەڵپەسارد، ڤیدیۆکەش لەلایەن هەریەکە لە فەیسبووک و یوتیوبەوە سڕایەوە.  گوتەبێژێکی تویتەر رایگەیاند، ئەکاونتەکەی بانۆن پێشێلی یاساکانی ئەوانی کردووە "بەتایبەتی سیاسەتی پیاهەڵدان بە توندوتیژی" کە لەلایەن ئەو تۆڕەوە سانسۆری لەسەرە.  ئەنتۆنی فاوچی و دۆناڵد ترەمپ لە ماوەی رابردوودا لێدوانی دژبەیەکیان لەسەر بڵاوبوونەوەی پەتای کۆرۆنا هەبووە. پێش بەڕێوەچوونی هەڵبژاردنەکانی ئەمریکاش دۆناڵد ترەمپ باسی لەوە کرد کە دوای هەڵبژاردن فاوچی لە کارەکەی دووردەخاتەوە.  ئەمەش لەکاتێکدایە، ژمارەیەکی بەرچاو لە تویتەکانی ترەمپ لەلایەن تۆڕە کۆمەڵایەتییەکان، بەتایبەتی تۆڕی کۆمەڵایەتیی تویتەر، سانسۆریان خراونەتەسەر، ئەمەش بەهۆی ئەو لێدوانانەی لەبارەی بەڕێوەچوونی هەڵبژاردنەکانی ئەمریکا داویەتی.  هەڵبژاردنەکانی ئەمریکا ئەمساڵ جیاواز لە هەڵبژاردنەکانی پێشووی ئەمریکا بەڕێوەچوون، بەشێوەیەک کە تاوەکو ئێستا ئەنجامەکانی هەڵبژاردنەکە روون نین. جۆ بایدن، بەربژێری دیموکراتەکان بۆ سەرۆکایەتیی ئەمریکا تاوەکو ئێستا ٢٦٤ دەنگی ئەنجوومەنی هەڵبژاردنی لەلایە و دۆناڵد ترەمپ، بەربژێری کۆمارییەکانیش ٢١٤ دەنگ.