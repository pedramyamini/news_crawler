مایک پۆمپەیۆ، وەزیری دەرەوەی ئەمریکا لە کۆنفرانسێکی رۆژنامەڤانی قسەی لەسەر راپۆرتی ساڵانەی ئەمریکا لەسەر ئازادیی ئایینی کرد، کە ئامار و دۆخی مرۆیی و ئایینی لە یەک ساڵی رابردوو دەخاتەڕوو.  راپۆرتەکە پشتی بە زانیاریی رێکخراوە مرۆییەکان بەستووە و ئەوەخراوەتەڕوو: "ئێران بەردەوامە لە لەسێدارەدانی ژمارەیەکی زۆر لە سوننەکان، بەتایبەتی کورد و بەلوچی و عەرەب".    ئەمریکا دەڵێت، ئێران کەمینە ئایینییەکان بە پاساوی "دژایەتیی خودا" و "بڵاوکردنەوەی پڕوپاگەندە لەسەر ئیسلام" دەستگیردەکات.  سەبارەت بە خۆپێشاندانەکانی نۆڤەمبەری ٢٠١٩ی ئێران، راپۆرتەکە دەڵێ "ئەوپەڕی تووندووتیژی لە دژی خۆپێشاندەران بەکارهێنراوە". ئەوەش بە ئاماژەدان بەوەی زۆرترین کەس لە خۆزستان و کرماشان کوژراون، کە لە خۆزستان ٨٤ و لە کرماشانیش ٥٢ کەس کوژراون و زۆربەیان کوردن.  راپۆرتەکەی ئەمریکا دەڵێت، دانیشتووانی ئەو پارێزگایانەی کە پێکهاتەی سوننە و کوردی تێدایە رووبەڕووی زۆرترین تووندووتیژی و ستەم لەلایەن بەرپرسانی دادوەری و هێزە ئەمنییەکان دەبنەوە، "بە هەڕەمەکی دەستگیردەکرێن و لە زیندانەکان ئەشکەنجە دەدرێن".  مایک پۆمپەیۆ دەڵێت، ئەمریکا لە هەموو شوێنێکی جیهان لەپێناو هەموو ئەو بیروباوەڕانە دەجەنگێت. داواشدەکات هەموو ئەو کەمینانەی لەسەر جیاوازی بیرکردنەوە دەستگیرکراون دەستبەجێ ئازادبکرێن.