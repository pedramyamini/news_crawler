جەیمس برادلی، تەمەن ٢٠ ساڵ دانیشتووی نیویۆرک و ئەروا موزانا، تەمەن ٢٩ ساڵ دانیشتووی ئالاباما لەلایەن پۆلیسی نیویۆرکەوە دەستگیرکران.  وەزارەتی دادی ئەمریکا رایگەیاند، رۆژی چوارشەممەی رابردوو برادلی و موزانا لەکاتی هەوڵدانیان بۆ سەرکەوتن بە کەشتییەکدا لە بەندەری نیویۆرک کە بەرەو یەمەن دەڕۆیشت، لەلایەن هێزەکانی پۆلیسەوە دەستگیرکران.  راشیگەیاند، جەیمس برادلی لە ٢٠١٩ وە بیروبۆچوونە پەڕگیرەکانی خستووەتەڕوو و لەکاتی قسەکردنیدا لەگەڵ ئەفسەرێكی هەواڵگریی فیدراڵیی ئەمریکا کە بەنهێنی کاری کردووە، چەندینجار پاڵپشتی و باوەڕی خۆی بۆ داعش خستووەتەڕوو.  وەزارەتی دادی ئەمریکا راشیگەیاند، برادلی بەو ئەفسەرە نهێنییەی گوتووە ئەو نیازی هەیە هێرشێك بکاتە سەر ئامانجێكی ئەمریکی لەوانەش ئەکادیمیای سەربازی لە وێست پۆینتی شاری نیویۆرک.  گومانەکانی سەر باردلی لەدوای دەستگیرکردنی هاوڕێیەکی هات لە ٢٠١٩ کە نیازی هەبووە بەرەو ئەفغانستان بڕوات و ببێتە ئەندامی بزووتنەوەی تالیبان.  برادلی و موزانا لە مانگی یەکی ئەمساڵ ژیانی هاوژینییان پێکهێناوە و هەردووکیان رووبەڕووی دادگا دەبنەوە و لە ئەگەری سەلماندنی تۆمەتەکانی دژیان، هەر یەکێکیان لانیکەم ٢٠ ساڵ بەند دەکرێت.