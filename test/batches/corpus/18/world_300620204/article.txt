لەماوەی شەش هەفتەی رابردوودا، تووشبوون بە کۆرۆنا داکشانی بەخۆوە بینی، بەڵام ئێستا ژمارەکە بەرزبووەتەوە. ویلایەتی تێکساس یەکێکە لەو ویلایەتانەی کە جێی نیگەرانییە و ژمارەی تووشبوو بۆ سەروو ١٥٠ هەزار کەس بەرزبووەتەوە و مردووانیش لە ٢ هەزار و ٤٠٠ کەس تێپەڕیوە.  گرێگ ئەببۆت، حاکمی ویلایەتەکە لەگەڵ مایک پێنس، جێگری سەرۆکی ئەمریکا کە سەردانی ویلایەتەکەی کردبوو، کۆنفرانسێكی رۆژنامەڤانیی هاوبەشیان رێکخست. حاکمی تێکساس گوتی "دەبێت لەوە تێبگەین کە نەخۆشیی کۆڤید - ١٩ لە چەند هەفتەی کەمی رابردوودا، هەڵکشانێكی گەورە و مەترسیداری تۆمارکردووە. ژمارەی تووشبووانی رۆژانە لە ٢ هەزار تووشبووەوە بۆ زیاتر لە ٥ هەزار تووشبوو بەرزبووەتەوە. هاوکات، ئەوانەشیان کە لە نەخۆشخانە دەخەوێندرێن رۆژانە لە ٢ هەزار کەسەوە بۆ ٥ هەزار بەرزبووەتەوە".  مایک پێنس، جێگری سەرۆکی ئەمریکا کە هاوکات سەرۆکی تیمی نیشتمانیی بەرەنگاربوونەوەی کۆرۆنایە داوای لە خەڵک کرد دەمامک بەکاربهێنن و گوتی "ئەگەر بەرپرسە نێوخۆییەکان بە راوێژ لەگەڵ بەرپرسانی ویلایەتەکەتان هانتان دەدەن تاوەکو دەمامک بەکاربهێنن، ئەوا ئێمەش هانتان دەدەین هەمووتان بەکاریبهێنن، بەتایبەتی لەو ناوچانەی کە ناتوانن دوورگیریی کۆمەڵایەتی پەیڕەو بکەن. بەکارهێنانی ماسک شتێکی باشە و ئێمە لەڕووی ئەزموونەوە دەزانین کە رێگری لەخێرا بڵاوبوونەوەی ڤایرۆسەکە دەکات".  هەڵکشانەکە بەتایبەتی لە ویلایەتەکانی رۆژئاوا و باشووری ئەمریکا بەدیدەکرێت، کە زووتر لە ویلایەتەکانی رۆژهەڵات و باکوور دەستیان بە کردنەوەی بازاڕەکان کرد. فلۆریداش یەکێكە لەوانە.  رۆن دیسانتیس، حاکمی ویلایەتی فلۆریدا دەڵێت: "ئێمە دەمانزانی خەڵکێکی زیاتر تووشدەبن، ئەوەش بەهۆی گەڕانەوەی کارەکان وەک رۆژانی رابردوو، زۆربەی تووشبوون بەهۆی ئەوەیە کە خەڵک گەڕاونەتەوە سەر کارەکانیان و پێڕەوی دوورگیریی کۆمەڵایەتی ناکەن".  جگە لە هەڵکشانی ژمارەی تووشبووان، ئێستا تەمەنی تووشبووانیش گۆڕانکاریی بەسەردا هاتووە و وردەوردە بەپێی ئامارەکانی ئەمریکا لە پیرەوە بەرەو گەنجان دێت. تێکڕای تەمەنی تووشبووان لە مانگی ئاداردا لە فلۆریدا، ٦٠ ساڵان بوون، لە مانگی نیسان ٥٠ ساڵان بوون، بەڵام ئێستا لەو ویلایەتە لەنێوان ٣٣ تاوەکو ٣٦ ساڵانە. هەندێ تووشبووی خوار تەمەن ٣٠ ساڵانیش هەن.  ماوەی چوار رۆژە ئەمریکا رۆژانە زیاتر لە ٤٠ هەزار تووشبووی نوێی کۆرۆنا رادەگەیێنێت، لە کاتێکدا لە گەرمەی سەرهەڵدانی کۆرۆنا لە مانگی نیسان و ئایاری ئەمساڵ، هیچ کاتێك هێندە تووشبووی کۆرۆنا تۆمارنەدەکران.  هەفتەی رابردوو سەنتەری چاودێری و رێگریی لە نەخۆشییەکانی ئەمریکا (CDC) ئەنجامی رووپێوییەکی بڵاوکردەوە، کە رێژەی تووشبوون بە ڤایرۆسەکە لە هەندێک ویلایەتی ئەمریکا دە هێندە لە ئامارە فەرمییە راگەیێنراوەکان زیاترە.  جێرێمی پاول، سەرۆکی بانکی فیدراڵی ئەمریکا رایگەیاند کە نادڵنیایی زۆر لە بووژانەوەی ئابووریی ئەمریکا بەدیدەکرێت و ئەم بووژانەوەیەی ئابووریش لەو وڵاتە بەندە بە چۆنییەتی کۆنترۆڵکردنی ڤایرۆسی کۆرۆنا و هەوڵەکانی حکومەتی فیدراڵی بۆ پاڵپشتیکردن لە ئابووریی ئەمریکا.  جێرێمی پاول بڕیارە ئەمڕۆ سێشەممە ٣٠ - ٠٦ - ٢٠٢٠ لەبەردەم کۆنگریسی ئەمریکا وتارێک پێشکەش بکات سەبارەت بە رەوشی ئابووریی ئەمریکا و راشیگەیاند، چالاکییە ئابوورییەکان لە چەند هەفتەی رابردوو لە هەندێ ویلایەت دەستیان پێکردووەتەوە دوای ئەوەی قەدەخەی هاتووچۆ لەو ویلایەتانە هەڵگیران.  سەرۆکی بانکی فیدراڵی ئەمریکا رایگەیاند، سەرەڕای دەستپێکردنی جموجۆڵی ئابووری لە هەندێ ویلایەت، بەڵام هێشتا رێگەی بووژانەوەی ئابووری ئەستەم و دژوارە و دەشڵێت: دۆخی ئێستا پێویستی بەوەیە هەموو لایەنەکانی ناو حکومەت پێکەوە هاوکاربن بۆ پاڵپشتیکردنی ئابووری و گەشانەوەی بازاری ئەو وڵاتە.  بانکی فیدراڵی ئەمریکا بۆ کەمکردنەوەی زیانە ئابوورییەکانی دوای کۆرۆنا سەدان ملیار دۆلار یارمەتی دارایی پێشکەش بە کۆمپانیا و هاووڵاتییانی ئەمریکا کردووە.  بەپێی دوایین ئامارەکانی ۆردمیتەر کە ئامارەکانی کۆرۆنا لە سەرتاسەری جیهان کۆدەکاتەوە، تاوەکو ئێستا دوو ملیۆن و ٦٨١ هەزار و ٨٠٠ کەس لە ئەمریکا تووشی کۆرۆنا بوون. لەو ژمارەیە ١٢٨ هەزار و ٧٨٣ کەس گیانیان لەدەستداوە. هەروەها ملیۆنێک و ١١٧ هەزار و ١٧٧ کەسیش چاکبوونەتەوە.   ئێستا کۆی گشتیی تووشبووانی کۆرۆنا لە جیهان ١٠ ملیۆن و ٤١٢ هەزاری تێپەڕاندووە و لەو ژمارەیەش ٥٠٨ هەزار و ٢٢٨ کەس گیانیان لەدەستداوە و زیاتر لە پێنج ملیۆن و ٦٦٨ هەزار کەسیش چاکبوونەتەوە.