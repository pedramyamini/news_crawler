کاژێر ٠٨: ٠٠ی سەرلەبەیانیی رۆژی سێشەممە بەکاتی کوردستان ویلایەتی نیو هامشایەر، یەکەمین ویلایەتی ئەمریکا دەبێت کە بنکەکانی دەنگدانی تێدا دەکرێتەوە.  پێش ئەو وادەیە، لە ئەمریکا ٩٣ ملیۆن و ٢٩٧ هەزار کەس پێشوەختە لە ئەمریکا دەنگیان داوە.  هەروەها دەنگدان لەڕێگەی پۆستەوە ئەمساڵ ریکۆردێکی مێژوویی تۆمارکردووە و ٥٩ ملیۆن و ٢٥٢ هەزار کەس لەڕێگەی پۆستەوە دەنگی خۆیان داوە و ٣٤ ملیۆنی دیکەش راستەوخۆ چوونەتە بنکەکانی دەنگدان، کە تایبەت بە دەنگدانی پێشوەخت لە ویلایەتە جیاوازەکانی ئەمریکا کرابوونەوە.  دەنگدەرانی ویلایەتی کالیفۆڕنیا، پێشوەختە زۆرترین دەنگی داوە کە گەیشتووەتە زیاتر لە ١٠ ملیۆن دەنگ، بەدوای ئەویشدا هەریەکە لە ویلایەتەکانی تەکساس و فلۆریدا دێن بە زیاتر لە نۆ ملیۆن لە تەکساس و  زیاتر لە هەشت ملیۆن لە فلۆریدا.  زانکۆی فلۆریدا کە پرۆژەی تایبەت بە توێژینەوە لەسەر هەڵبژاردنی سەرۆکایەتیی ئەمریکا بەڕێوەدەبات، ئاماژەی بەوە کردووە، زۆرینەی ئەوانەی پێشوەختە دەنگیان داوە، لایەنگرانی دیموکراتن کە ژمارەیان دەگاتە ٢٠ ملیۆن و ٧٢٦ هەزار کەس، هەروەها ١٣ ملیۆن و ٨٠٠ هەزار لایەنگری کۆمارییەکانیش دەنگیان داوە، ئەوانەشی خۆیان وەکو بێلایەن تۆمارکردووە ژمارەیان زیاتر لە ١٠ ملیۆن و ٦٠٠ هەزار کەس دەبێت.  جگە لەو ژمارەیە ٤٨ ملیۆن کەسی دیکەش پێشوەختە دەنگیانداوە، کە سەر بەو ویلایەتانەن لەکاتی خۆتۆمارکردندا بۆ دەنگدان لایەنگریی سیاسییان ئاشکرا نەکراوە.