وانگ شیاولۆنگ، بەڕێوەبەری گشتیی کاروباری ئابووری نێودەوڵەتی لە وەزارەتی دەرەوەی چین رۆژی هەینی رایگەیاند، بەهۆی ڤایرۆسی کۆرۆناوە یەک لە پێنجی پرۆژەکانی یەک رێگە و یەک پشتێن وەستاون کە دەکاتە % ٢٠ ـی کۆی پرۆژەکە.  بەگوتەی وانگ شیاولۆنگ بڵاوبوونەوەی کۆرۆنا جگە لە زیانگەیاندن بە پرۆژەکانی یەک رێگە و یەک پشتێن، زیانی بە پرۆژەکانی دیکەش گەیاندووەو بەجۆرێک لە جۆرەکان کاریگەری لەسەر % ٤٠ پرۆژەکانی دیکە هەیە.  پرۆژەی دروستکردنی یەک رێگە و یەک پشتێنە لە ساڵی ٢٠١٣ لەلایەن حکومەتی چینەوە پەسندکراوە، لە رێگەی ئەم پرۆژەیەوە چین، نزیکەی ١٠٠ وڵات و رێکخراوی نێودەوڵەتی لەڕووی ئابوورییەوە بە پەکینەوە دەبەستێتەوە و بەپێی پلانەکەی حکومەتی چین بڕیارە لە ساڵی ٢٠٤٩ ئەم پرۆژیە تەواوببێت، کە هاوکاتە لەگەڵ یادی ١٠٠ ساڵەی دامەزراندنی کۆماری گەلی چین.  بەگشتی ئەم پرۆژەیە لە ٢٦٠٠ پرۆژەی بچووک پێکدێت، کە پێشبینیدەکرێت کۆی پرۆژەکان ٣.٧ ترلیۆن دۆلاری تێبچێت و حکومەتی چین رێککەوتنی لەگەڵ چەندین وڵات کردووە لە نێویاندا عێراق بۆ دروستکرندی ئەم پرۆژانە وەک دروستکردنی هێڵی ئاسنین، بەندەر، رێگەی تیژڕەو و چەندین پرۆژەی دیکە.