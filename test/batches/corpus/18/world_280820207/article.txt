راند پاوڵ، سیناتۆری ئەمریکی لەسەر پارتی کۆماری لە توویتێکدا نووسیویەتی "لەلایەن زیاتر لە ١٠٠ کەسی تووڕەی شەڕانییەوە هێرشم کراوەتەسەر. سوپاس بۆ پۆلیسی دی سی کە ژیانیان رزگارکردنین لەدەست ئەو شەڕانیانە".  بەپێی ئەو گرتە ڤیدیۆییانەی لە تۆڕە کۆمەڵایەتییەکان بڵاوبوونەتەوە، دەردەکەوێت کە پۆلیس هەوڵی پاراستنی راند پاوڵ و هاوژینەکەی دەدەن و بەو کەسانە دەڵێن "بچنە دواوە".  تاوەکو ئێستا روون نییە چی هۆکاربووە بۆ هێرشکردنە سەر سیناتۆرە ئەمریکییەکە.  تێد کرووز، سیناتۆری کۆمارییەکان لە توویتێکدا ئاماژەی بەوە کردووە "ئەوەی ئەمشەو بەسەر راند و کێڵی هات، هەڵە بوو. ئەو پۆلیسانەی ئەوانیان پاراست، پاڵەوان بوون، ئەمە دەبێت راگیرێت، چونکە زۆر نزیکە لە هەڵکشانی تووندوتیژیی جیددی".  ئەمەش لەکاتێکدایە کە ئێوارەی رۆژی پێنجشەممە ٢٧ی ئاب سەدان خۆپێشاندەری دژە ترەمپ لەنزیک کۆشکی سپی کۆبوونەوە؛ ئەوەش لەکاتێکدا بوو کە ترەمپ بەربژێربوونی بۆ هەڵبژاردنی سەرۆکایەتیی ٢٠٢٠ی ئەمریکا بەفەرمی قبووڵکرد.