بەرپرسانی مۆسکۆ دەڵێن لە نێو قوتابخانەکان پاککەرەوە و گەرمیپێو دادەنرێت و هەموو منداڵان دەپشکنرێن، پشووی نێوان وانەکانیش ناچارییە و کاتێكی کورتتریش بۆ وانەکان دیاریکراوە، لەو پشووانەدا پۆلەکان دەرمانپڕژێن دەکرێن، بەستنی دەمامک بۆ مامۆستا و ئەوانەشی لە قوتابخانە کار دەکەن ناچارییە، بەڵام بۆ قوتابیان نا، خێزانی قوتابییان لە رووسیا دەڵێن کێشە ئەوەیە منداڵان یەکدی لە باوەش دەگرن و تەنانەت ماچیش دەکەن کەسیش ناتوانێ بیانوەستێنێ.  کردنەوەی قوتابخانەکان لە رووسیا لە کاتێکدایە کە ژمارەی تووشبووان بە  کۆرۆنا لەو وڵاتە لە یەک ملیۆن تووشبوو نزیکدەبێتەوە، بەڵام بەرپرسانی رووسیا دەڵێن کۆمەڵێک رێوشوێنیان گرتووەتەبەر بۆ پاراستنی منداڵان لە قوتابخانە، لەوانە کاتێکی دیاریکراوی وانەگرتنەوە و پشووی نێوان وانەکان بە ناچاری بۆ پاککردنەوەی پۆل و هۆڵەکانی خوێندن.  میخایل میتین، بەڕێوەبەری قوتابخانەی پۆکرۆڤسکی کڤارتاڵ لە مۆسکۆ رێکارەکان رووندەکاتەوە و دەڵێت:   "منداڵان دێنە نێو باڵەخانەکە، لە دەرگەی هاتنە ژوورەوە پاککەرەوە دانراوە و دەتوانن دەستەکانیان پاکبکەنەوە، پاشان بە کارتی تایبەتی خۆیان دەچنە نێو پۆلەکان، جگە لە پاککردنەوەی دەست، بەردەوامیش دەمامک و پاککەرەوە دادەنرێت، پلەی گەرمی هەموو منداڵێک لە رێگەی تەرمۆمەترەوە دەپێورێت، ئەگەر نیشانە لە یەکێکیان دەرکەوت، کۆکە، سووربوونەوەی لووت، یان پلەی بەرزی گەرمیی لەش، منداڵەکە جیادەکرێتەوە و خێزانەکەی ئاگادار دەکرێنەوە. "  بەرپرسانی رووسیا دەڵێن رێکارەکان لە بەرزترین ئاست جێبەجێ دەکرێن، بەستنی ماسک بۆ مامۆستا و ئەوانەی لە نێو قوتابخانە کاردەکەن ناچارییە، بەڵام بۆ قوتابیان نا.  میخایل میتین، دەڵێت: "هەموو پێگەیشتووێک لەوانە پاسەوان و ئەوانەی قوتابخانە پاکدەکەنەوە، مامۆستایانیش بە هەمانشێوە دەمامک دەبەستن، بۆ منداڵان بەستنی ماسک ناچاری نییە، پۆلەکانی خوێندن جیا دەکرێنەوە، ب ەڵام کاتی پشووشیان دەبێت، لە پشوودا پۆلەکان و راڕەوەکانی قوتابخانە پاکدەکرێنەوە و دەرمانپرژێن دەکرێن، رێکارەکانی سەلامەتی لە بەرزترین ئاستدا دەبن. "  بۆ قوتابییان و خێزانەکانیشیان ئەوە بڕیارێکی گرنگ و هەستیارە، پێشوازی لێدەکەن. ئۆلیسیا ئاڵدانۆڤا، دایکی قوتابییەکە دەڵێت: "زۆر دڵخۆشم، چونکە پێش هەموو شت دەست بە خوێندن دەکەنەوە، پێکەوە دەبن، ئەوە شتێكی گرنگە، منداڵەکەم بیری هەموو هاوڕێکانی دەکات، ئێستا یەک شت هەیە، چات لە وەتسئەپ یان بینینی یەک یەکیان، پێموایە یەکدی لە باوەش دەگرن، سەرەڕای هەموو شتێک، یەکدیش ماچ دەکەن، کەسیش تەنانەت مامۆستاش ناتوانێ بیانوەستێنێ".  ئەوەی بەلای منداڵانەوە گرنگە ئەوەیە کە رزگاریان دەبێت لە خوێندنی ئەلیکترۆنی، چونکە دەڵێن بە باشی لێی حاڵی نابن.  ئاڤای تەمەن ١٠ ساڵ کە قوتابی پۆلی چواری سەرەتاییە دەڵێت: "زۆر قورس بوو بۆ من ئەرکەکانم جێبەجێ بکەم، چونکە تێگەیشتن لە وانەی ئۆنڵاین قورسە، هیچ شتێک روون نەبوو، تەنیا بە هاوکاری خێزانەکەم دەتوانرا هەندێک روون بکرێتەوە. "  رووسیا لە بەهاری رابردوو بەهۆی کۆرۆنا قوتابخانەکانی داخستن، پەنای بردە بەر خوێندنی ئەلکترۆنی، بەڵام بۆ قوتابیان دۆخەکە قورس بوو، بڕیاریشە لە سبەی یەکی ئەیلوولەوە دەرگەی قوتابخانەکان جارێکی دیکە بکرێنەوە.  رۆژی هەینی ڤلادیمێر پووتین سەرۆکی رووسیا رایگەیاند: " ساڵی نوێی خوێندن بۆ قوتابخانە بنەڕەتییەکان لە یەکی ئەیلوول دەکرێنەوە، بڕیارەکە دراوە لەسەر ئاستی هەرێمەکان و دەوڵەتیش".  سەرۆکی رووسیا بە گرنگی دەزانێ: " هەموو رێکارێک بگیرێتە بەر بۆ پاراستنی قوتابیان، بەڵام ناشیشارێتەوە جێبەجێکردنی هەموو رێکارەکان ئاسان نییە. "