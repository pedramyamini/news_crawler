دواى جیاكردنەوەى قۆزاخەى پاراستنى لە هەفتەى رابردوودا، ئاژانسی ناسا رایگەیاند، دوای پێدانى فەرمان لە زەوییەوە، هێلیكۆپتەرى (ئینجنویتى) كە لە بنكەى ژێرەوەى گەڕۆكى (پێرسیڤیرانس)دا بەستراوە، هەر چوار پێچكەكانى خۆى كردەوە و ئامادەكراوە لە رۆژانى داهاتوودا بە هێمنى بخرێتە سەر خاكى هەسارەكە، دواتر وەكو پلانى بۆ دانراوە، لە ١٠ رۆژى یەكەمى ئەم مانگەدا، یەكەم پرۆسەى فڕین لە ئاسماندا دەستپێبکات.  ئەگەر هیچ گرفتێك روونەدات، ئەوا (ئینجنویتی) دەبێتە یەكەم هێلیكۆپتەر و فڕۆكەی بێفڕۆكەوان كە لە ئاسمانى هەسارەیەكى دیكەدا دەفڕێت.  رۆژی ٢٠ی شووبات، ئاژانسی فڕین و بۆشاییگەری نیشتمانیی ئەمریكا (NASA) یەکەم گەڕۆکی گەیاندە سەر هەسارەی مەریخ.  لە ٢٣ی شووبات، ئاژانسی ناسا یەکەم ڤیدیۆی کاتی نیشتنەوەی گەڕۆکەکەی لەسەر مەریخ بڵاوکردەوە، لەکاتی نیشتنەوەیدا گەڕۆکەکە تەپوتۆز لەسەر هەسارەکە دروستدەکات. لەگەڵ نیشتنەوەشی کارمەندانی ئاژانسە ئەمریکییەکە دەست بە هاوارکردن و دەربڕینی خۆشی و چەپڵەلێدان دەکەن.  ئەمریکا بووە یەکەم وڵات لە جیهاندا وێنە و ڤیدیۆی سەر مەریخ لە نزیکەوە نیشانبدات. ناسا ٢٥ کامێرا و دوو مایکی بە گەڕۆکەکەوە لکاندووە، بڕیارە لە رۆژانی داهاتوودا دیمەنی زیاتری هەسارەکە بڵاوبکرێنەوە.  ئاژانسی ناسا تاوەکو ئێستا دوو ملیار و ٤٠٠ ملیۆن دۆلاری خەرجکردووە بۆ ناردنی رۆبۆت و لێکۆڵینەوەکانی لەسەر ئەگەری ژیان لەسەر ئەو هەسارەیە و بەدوای ئاسەواری ژیاندا دەگەڕێت.  بەشێک لە زانایانی ناسا پێیانوایە بەر لە دوو ملیار و ٥٠٠ ملیۆن ساڵ، ژیان لەسەر هەسارەی مەریخ هەبووە. ستیڤ جورزیک، بەڕێوەبەری بەوەکالەتی ناسا ئاماژە بەوە دەکات، "لەوانەیە لە ناوەڕاست تاوەکو کۆتایی ٢٠٣٠ بتوانین لە چوارچێوەی زەوی و مانگ بچینە دەرەوە و مرۆڤ بنێرینە سەر مەریخ".