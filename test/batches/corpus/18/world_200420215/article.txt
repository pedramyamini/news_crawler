ئەو رێکخراوانە کە ژمارەیان ٢٦٠ رێکخراو و دەزگای مرۆیی دەبێت، داوای پێنج ملیار و ٥٠٠ ملیۆن دۆلاریان کردووە کە بەپێی داتاکانی نەتەوە یەکگرتووەکان بۆ رووبەڕووبوونەوەی برسێتی و هاوکاریکردنی وڵاتانی هەژار پێویستیان پێیەتی.  بەرنامەی جیهانی خۆراک و رێکخراوی فاوی سەر بە نەتەوە یەکگرتووەکان ئاماژەیان بەوە کردووە لەساڵی ٢٠٢١ بەهۆی پەتای کۆرۆنا و کێشە دارایی و ئابوورییەکان هەژاری لە بەرزبوونەوەیەکی مەترسیداردایە و بەو هۆیەشەوە برسێتی رووی لە چەند شوێنێکی جیهان کردووە و نزیکەی ٣٤ ملیۆن لە دانیشتووانی زەوی لە قۆناخی برسێتیش زیاتر دابەزیون و لە مەترسی مردندان بەهۆی برسێتی تۆقێنەرەوە.  هەروەها ٢٧٠ ملیۆن کەسی دیکەش لە برسێتیدا دەژین، ئەوانەشی کە رووبەڕووی مەترسی برسێتی و گیانلەدەستدان بەهۆی کەمیی خۆراکەوە بوونەتەوە زیاتر لە وڵاتانی وەک، یەمەن، ئەفغانستان، ئەسیوبیا، سوودانی باشوور و چەند وڵاتێکی ئەفریقین لەگەڵ ڤەنزوێلا لە ئەمریکای باشوور.  رێکخراوی فاو لە مانگی ئاداری ئەمساڵدا لە راپۆرتێکیدا هۆشداری لە بەرزبوونەوەی هەژاری، برسێتی و بەرزبوونەوەی ئاستە مەترسیدارەکانی برسێتی دابوو لە ٢٠ وڵاتی جیهاندا، لەنێویشیاندا یەمەن، سوودانی باشوور و نەیجیریا لە خراپترینی وڵاتەکانن لەڕووی برسێتییەوە، بەپێی داتای ئەو رێکخراوە "لە قۆناخی کارەساتباری برسێتیدان".  داتاکانی ئەو رێکخراوە دەریدەخات لە یەمەن ١٦ ملیۆن کەس رووبەڕووی ئاستی مەترسیداری کەمیی خۆراک بوونەتەوە، لە سوودانی باشوور حەوت ملیۆن و هەروەها لە نەیجیریاش زیاتر لە یەک ملیۆن کەس لە قۆناخی برسێتیدان و پێویستیان بە هاوکاری بەپەلەیە.   هەروەها هۆشداریشی سەبارەت بە سووریا و لوبنایش داوە کە بەهۆی زیاتر خراپبوونی دۆخی داراییەوە خەڵک بەرەو قۆناخی برسێتی دەڕۆن.