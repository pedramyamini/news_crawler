لە رۆژی دووشەممە ١٢ - ٤ - ٢٠٢١ ـەوە کۆچبەرانی رۆژئاوای کوردستان و سووریا کە نیشتەجێی شاری برێمنن، دەتوانن داواکاری بۆ کەسوکاریان بکەن لە چوارچێوەی پرۆگرامێکی تایبەتی هەرێمەکە کە سێناتی ناوخۆ لگەڵ سێناتی بەرپرسیار لە دۆسییەکانی کۆمەڵایەتی، گەنجان، ئینتەگراسیۆن و وەرزش لەسەری رێککەوتوون. پرۆگرامەکە تەنیا بۆ ١٠٠ کەسە واتە تەنیا ئەو ژمارەیە وەردەگیرێن. بۆ جێبەجێکردنی بڕیارەکە پێویستی بە پەسندی وەزارەتی ناوخۆی فیدراڵی بووە و بەبێ هیچ پرسێک رەزامەندیی لەسەر دراوە.   لە مانگی ١١ ـی ٢٠٢٠ ـەوە هەر یەک لە سێناتۆری ناوخۆ ئولریش مویرەر و سیناتۆری کۆمەڵایەتی ئانیا شتاهمان بڕیاریان لەم پرۆگرامە تایبەتە دا بە هەندێک مەرجەوە کە ١٠٠ کەس وەربگیرێن. مەرجی سەرەکی وەرگرتن ئەوەیە کە ئەو کەسانەی وەردەگیرێن لەلایەن خێزانەکانیانەوە بۆ ماوەی ٥ ساڵ بەخێوبکرێن.  - خوشک و برا و منداڵەکانیان بەو مەرجەی تەمەنیان لە ٢٧ ساڵی زیاتر نەبێت  -  منداڵەکان، کە تەمانیان لە ٢٧ ساڵ زیاتر نەبێت و ژیانی هاوژینییان پێکنەهێنابێت   - منداڵی خوار تەمەن ١٨ ساڵی  - هیچ کارێکی نەکردبێت کە لە ئەڵمانیا سزای لەسەر بێت  ئەو کۆچبەرانەی وڵاتینامەی ئەڵمانیایان هەیە و کەسوکاریان وڵاتینامەی سووریایان هەیە، لەو وڵاتە بن یاخود لە وڵاتێکی دراوسێ بن دەتوانن داواکارییان بۆ بکەن.  گۆتەبێژێکی وەزارەتی کۆمەڵایەتی هەرێمی برێمن بە تۆڕی میدیایی رووداو راگەیاند" بیمەی تەندروستی بۆ نەخۆشی منداڵبوون، ژنانی دووگیان و ئەوانەی پێویستییان بە چاودێریی تایبەت هەیە لەسەر ئەرکی هەرێمی برێمن دەبێت".  پێشووتر یەکێک لە مەرجەکان بیمەی تەندروستی بوو، لەگەڵ بژێویی رۆژانە، دەبوایە ئەو کەسەی داواکاریی بۆ کەسوکاری دەکات بیمەش دابین بکات.   لە راگەیێندراوێکی تایبەتی هەرێمەکەدا هاتووە کە لە نێوان ٢٠١٣ و ٢٠١٥ ئەڵمانیای فیدراڵ نزیکەی ٢٥ هەزار کەسی بەمجۆرە پرۆگرامانە وەرگرتوون بەڵام تەنیا ٣١٥ ڤیزە لە برێمنەوە بە خەڵک دراون.   شاری برێمن لەگەڵ شاری برێمەرهافنی ئەڵمانیا هەرێمێکی سەربەخۆییە و کابینەی حکومەتە خۆجێیەکەی دەستەواژەی وەزیر و سەرۆکوەزیرانی بۆ بەکارناهێنرێت بەڵکۆ کەسی یەکەمی هەرێمەکەی پێ دەگوترێت. (سەرۆکی شارەوانی گەورەی حوکمڕان) و وەزیرەکانیش سێناتۆریان پێ دەگۆترێت و دەسەڵاتی جێبەجێکردنیان هەیە بەڵام هاوشێوەی هەرێمەکانی دیکە پەرلەمانێکی هەرێمیشیان هەیە. لە نێو ١٦ هەرێمی ئەڵمانیا هەر یەک لە بەرلین، هامبورگ و برێمن هاوککات شار و هەرێمی سەربخۆن.