ژاو لیجییان، لە توویتەر نووسیویەتی: "ئەگەر ئەمریکا بەرنامەی "وی چات"ی چینی دابخات، ئەو کاتە هیچ پاساوێک بۆ چینییەکان نامێنێتەوە کە تەلەفۆنی ئایفۆن یان بەرهەمەکانی دیکەی کۆمپانیای ئەپڵ بەکاربهێنن".  چەند کاژێرێکیش بەر لە بڵاوکردنەوەی ئەم توویتە، لیجییان لە کۆنفڕانسێكی رۆژنامەڤانیدا رایگەیاند: ژمارەیەک زۆر لە چینییەکان دەڵێن ئەگەر بەرنامەی ویچات لە ئەمریکا قەدەخەبکرێت، لەوانەیە ئەوانیش چیدیکە مۆبایلی ئایفۆن بەکارنەهێنن.   گوتەبێژی وەزارەتی دەرەوەی چین، ئەمریکای بە گرتنەبەری سیاسەتی قۆڵبادانی ئابووری دژ بە کۆمپانیای نائەمریکییەکان تۆمەتبارکرد، ئەوەش لەڕێگەی بە ئامانجکردنی بەرنامەکانی کۆمپانیا چینییەکان.  لە سەرەتای ئەم مانگەدا دۆناڵد ترەمپ، سەرۆکی ئەمریکا، ناوەڕاستی مانگی ئەیلوولی ئەمساڵی وەک دوا وادە دانا بۆ کۆمپانیا چینییەکان کە خاوەنی هەردوو تۆڕی کۆمەڵایەتیی "ویچات" و " تیکتۆک"ن کە بفرۆشرێن بە کۆمپانیا ئەمریکییەکان، ترەمپ ئەو دوو تۆڕە کۆمەڵایەتییە بە هەڕەشە بۆ سەر  ئاسایشی نیشتمانی ئەمریکا دەزانێت.