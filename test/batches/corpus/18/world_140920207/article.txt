هانس کلوج، بەڕێوەبەری لقی ئەوروپای رێکخراوی تەندروستیی جیهانی WHO رایگەیاند، ژمارەی گیانلەدەستدانی تووشبووانی کۆرۆنا لە وڵاتانی کیشوەری ئەوروپا بە جێگیری ماوەتەوە، بەڵام جارێکی دیکە کۆرۆنا لەو وڵاتانە روو لە هەڵکشانە، بۆیە پێشبینی دەکات ژمارەی گیانلەدەستدانی تووشبووان روو لە هەڵکشان بکاتەوە.  کلوج لە هەڤپەیڤینێکدا لەگەڵ ئاژانسی فرانس پرێس رایگەیاند "ئێستا ساتێکە کە وڵاتان نایانەوێت گوێبیستی ئەم هەواڵە ناخۆشەبن، منیش لەوە تێدەگەم"، جەختی لەوەش کردەوە کە دەیەوێت "پەیامێکی ئەرێنی" بنێرێت بەوەی پەتای کۆرۆنا "هەر ساتێک بێت کۆتایی دێت".  رۆژی دووشەممە و سێشەممە ١٤ و ١٥ی ئەیلوول ٥٥ ئەندامی رێکخراوی تەندروستیی جیهانی لە ئەوروپا کۆبوونەوەیەکی ئۆنلاین دەکەن و تێیدا تاوتوێی چۆنێتی رووبەڕووبوونەوەی کۆرۆنا و ستراتیژییەکی پێنج ساڵە دەکەن.  بەڕێوەبەری لقی ئەوروپای رێکخراوی تەندروستیی جیهانی هۆشداریی دەداتە ئەوانەی کە باوەڕیان وایە پەرەپێدانی ڤاکسین کۆتایی بە پەتاکە دەهێنێت، لەوبارەیەوە گوتی "هەمیشە گوێبیستی ئەوە دەبم کە ڤاکسین کۆتایی بە پەتاکە دەهێنێت. بەدڵنیاییەوە وانییە.. ئێمە تەنانەت دڵنیا نین لەوەی کە ڤاکسین یارمەتیی هەموو دانیشتووان بدات. ئێستا هەندێک ئاماژە هەن کە ڤاکسین یارمەتیدەر دەبێت بۆ گرووپێک، بەڵام بۆ گرووپێکی دیکە نا".  سەبارەت بە کۆتایی پەتاکەش، ئەو بەرپرسەی تەندروستیی جیهانی دەڵێت "کۆتایی پەتاکە ئەو ساتەیە کە ئێمە وەکو کۆمەڵگە فێردەبین چۆن لەگەڵیدا بژین، ئەوەش پەیوەستە بە ئێمەوە و پەیامێکی زۆر ئەرێنییە".  لە چەند هەفتەی رابردوودا ژمارەی تووشبووانی کۆرۆنا لە وڵاتانی ئەوروپا بەشێوەیەکی بەرچاو رووی لە هەڵکشان کردووە، بەتایبەتی لە ئیسپانیا و فەرەنسا. تەنیا رۆژی هەینی ١١ی ئەیلوول، زیاتر لە ٥١ هەزار تووشبووی نوێی کۆرۆنا لە ئەوروپا دەستنیشانکراون، ئەوەش بەراورد بە ژمارەی تووشبووانی دەستنیشانکراو لە مانگی نیسان زیاترە.  بەپێی ئامارەکانی تەندروستیی جیهانی، ژمارەی گیانلەدەستدان بەراورد بە سەرەتای مانگی حوزەیران بەنزیکەیی بە جێگیری ماوەتەوە و رۆژانە لەنێوان ٤٠٠ بۆ ٥٠٠ کەسدایە.  ژمارەی تووشبووانی دەستنیشانکراوی کۆرۆنا لە جیهاندا تاوەکو ئێستا گەیشتووەتە زیاتر لە ٢٩ ملیۆن و ١٨٩ هەزار کەس، لەو ژمارەیەش ٢١ ملیۆن و ٣١ هەزار و ٧٦١ تووشبوویان چاکبوونەتەوە، ٩٢٨ هەزار و ٣٣٣ تووشبووش گیانیان لەدەستداوە، رێژەی گیانلەدەستدان ٤ % و رێژەی چاکبوونەوەش ٩٦ % ـە.