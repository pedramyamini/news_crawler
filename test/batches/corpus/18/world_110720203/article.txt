دکتۆر ئۆگور شاهین، بەڕێوەبەری جێبەجێکاری کۆمپانیا ئەڵمانییەکە بە رۆژنامەی وۆڵ ستریت جۆرناڵی ئەمریکی دەڵێت، کە پێکوتەکەیان قۆناخی باشی بڕیوە و دڵنیان کە تاوەکو مانگی کانوونی یەکەمی ئەمساڵ هەموو شتێک تەواودەبێت و تەنیا پێویستیان بە مۆڵەتی لایەنە حکومییەکان دەبێت بۆ ئەوەی بەفەرمی بەکاریبهێنن.   هەرچەندە کۆمپانیاکە دەیەوێت پێش وەرگرتنی مۆڵەتی یاسایی دەستبکات بە بەرهەمهێنانی پێکوتەکە و بڕیارە کۆمپانیای فاریزەری ئەمریکی، فۆسەنی چینی و چەندین کۆمپانیای جیهانیی دیکە هاوکارییان بکەن لە بەرهەمهێنانی پێکوتەکە.   سەرەڕای ئەوەی کە دەیانەوێت پێکوتەکە بەخێرایی دروستبکەن دکتۆر ئۆگور پێیوایە، نەخۆشی کۆڤید - ١٩ هێندە بەفراوانی بڵاوبووەتەوە کە ئەگەر پێکوتەش دروستبکرێت رەنگە مرۆڤایەتی پێویستی بە ١٠ ساڵی دیکە هەبێت بۆ دروستکردنی بەرگریی دژی ڤایرۆسەکە، "پێموایە کاتێك ڤایرۆسەکەمان لە کۆڵدەبێتەوە کە زیاتر لە ٩٠ % ـی دانیشتووانی جیهان بەرگری لە دژیی دروستبکەن. "  ئێستا کۆمپانیاکە لە چاوەڕوانی ئەوەدایە لە کۆتایی مانگی تەممووز دوایین قۆناخی تاقیکردنەوەی لەسەر مرۆڤ دەستپێبکات. لەو قۆناخەدا، پێکوتەکە لە ٣٠ هەزار کەس دەدرێت و ئەنجامەکەی لە کۆتایی ئەمساڵ دەردەکەوێت.   تاوەکو ئێستا تاقیکردنەوەکان دەریانخستووە کە پێکوتەکە سەلامەتە بۆ مرۆڤ؛ ئەوەی کە ماوەتەوە دیاریبکرێت ئەوەیە تاوەکو چ ماوەیەک لە توانایدا دەبێت مرۆڤ لە تووشبوون بە کۆرۆنا بپارێزێت کە ئەوەش لە قۆناخی سێیەمی تاقیکردنەوەکەدا لە کۆتایی ئەمساڵ رووندەبێتەوە.   ئێستا ١٧ کۆمپانیای جیهانی سەرقاڵی دروستکردنی پێکوتەن و لەسەر مرۆڤ تاقیدەکەنەوە. دوایینیان لە ٠١ - ٠٧ - ٢٠٢٠ بوو کە بەڕێوەبەری پەیمانگەی نیشتمانیی تەندروستیی ئەمریکا گوتی، تەواو گەشبینن کە لە کۆتایی ئەمساڵ پێکوتەی کۆرۆنا بەردەستدەخەن و لە سەرەتای ساڵی ٢٠٢١ ـدا ٣٠٠ ملیۆن دانەی لێ بەرهەمدەهێنن.