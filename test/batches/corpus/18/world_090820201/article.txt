ئەلێکساندەر لوکاشینکۆ  کە بە "دوایین دیکتاتۆری ئەوروپا" ناوی دەرکردووە و لە ساڵی ١٩٩٤ ەوە لەسەر کورسیی دەسەڵاتە، هەوڵدەدات بۆ خولی شەشەم ببێتەوە سەرۆکی بیلاڕووس، بەڵام بەمدواییانە دەنگەکانی ئۆپۆزیسیۆن لە وڵاتە زیادیکردووە، هەرچەندە ئەگەری بەهێز هەیە لوکاشینکۆ دەربچێتەوە، بەڵام لە هەڵبژاردنەدا خاتوو سڤیلتانا تیخانۆڤسکایا تەحەددایەکی بەهێزی دەکات.  لە هەڵبژاردنی ٢٠١٥ لوکاشینکۆی تەمەن ٦٥ ساڵ ٨٥.٥ % ی دەنگەکانی بەدەستهێنا، بەڵام  بە تووندی کەوتە ژێر رەخنەی کۆمەڵگەی نێودەوڵەتی و بەشێکی خەڵکی بیلارووس، بەوەی ساختەکارییەکی گەورەی لە هەڵبژاردنەکەدا کردووە.  هاوژینی تیخانۆسڤکایا بەتۆمەتی رێکخستنی خۆپیشاندانی سەرتاسەری لە دژی حکومەت دەستگیرکراوە و لە خۆبەربژێرکردنیش دوورخراوەتەوە،  سەرۆک ئەلێکساندەر خاتوو تیخانۆسڤسکایا بە "کچە بچکۆڵانەکە" ناودەبات، دەڵێت بووکەڵەی وڵاتانی بیانییە و لەلایەن وڵاتانی دیکەوە مێشكی شۆراوەتەوە.   لەو هەڵبژاردنە سێ بەربژێری دیکە هەن، بەڵام ئەلێکساندەر و ئەم ئافرەتە بەهێزترین بەربژێری هەڵبژاردنەکەن.   "دوایین دیکتاتۆری ئەوروپا" رووسیا بە تۆمەتی دەستوەردان لە هەڵبژاردنی نێوخۆیی بیلارووس تۆمەتباردەکات، بیلارووس بەمدواییانە ٣٣ هاووڵاتی رووسی دەستگیرکرد، بەوە تۆمەتباریکردن کە پاڵپشتی لە ئۆپۆزیسیۆن بۆ  خۆپیشاندانی سەرتاسەری دەکەن.  رووسیا رەتیکردەوە ئەو ٣٣ کەسە دەستیان لە پیلانگێڕییەکی لەمجۆرەدا هەبێت، ئەوەشیگوت ئەو کەسانە ویستوویانە لە رێگەی بیلارووسەوە بچنە تورکیا.  سەرەڕای ئەو گرژیانەی لەنێوان رووسیا و بیلارووس هەن، هەندێ شرۆڤەکاری سیاسی دەڵێن مۆسکۆ نایەوێت سەرۆک لوکاشینکۆ بدۆڕێت، بەڵام دەیەوێت لاواز بێت بۆ ئەوەی بتوانێت کۆنتڕۆڵی بکات.  ژمارەی دانیشتووانی بیلارووس ٩.٥ ملیۆن کەسە، ٧٠ هەزار کەیسی کۆرۆنای هەیە، لانی کەم ٦٠٠ کەس گیانیان لەدەستداوە.   لە هەمووی سەیرتر ئەوەیە لوکاشینکۆ گاڵتەی بە کۆرۆنا دێت، داوای لە خەڵکەکەی کردووە ڤۆدگای زیاتر بخۆنەوە، زیاتر ساوناش بەکاربێنن، سەرۆک پێیوایە ئەمە باشترین چارەسەرە بۆ کۆرۆنا، لەکاتێکدا هیچ رێکخراوێکی نێودەوڵەتی یان توێژینەوەیەکی زانستیی باوەڕپێکراو ئەم رێگایانەی بە چارەسەر بۆ کۆرۆنا، پەسەندنەکردووە.