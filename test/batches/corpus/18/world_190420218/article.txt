رێکخراوەکە لە ١٢ی ئەم مانگە، دووەمین راپۆرتی خۆی لەبارەی بەکارهێنانی چەکی کیمیایی لەلایەن حکومەتی سووریاوە خستەڕوو.   بە گوێرەی راپۆرتەکە، لە ٤ ـی شوباتی ٢٠١٨ دا، هێلیکۆپتەرێکی جەنگیی حکومەتی سووریا، لانیکەم یەک قەلینە گازی کلۆری بەسەر شارۆچکەی سەراقیبدا بەرداوەتەوە کە ١٢ کەسی تووشی تەنگەنەفەسی کردووە، بەڵام کەسیان نەمردوون.   ئەمریکا و هاوپەیمانەکانی لە ئەنجوومەنی ئاسایش لەسەر بنچینەی ئەنجامی ئەو راپۆرتە، حکومەتی سووریا سەرکۆنەدەکەن و هەوڵدەدەن سزای بدەن، بەڵام رووسیا و هیندستان تێبینیان لەسەر راپۆرتەکە هەیە و بە جێگەی متمانەی نازانن.  لیندا تۆماس گرینفێڵد، باڵیۆزی ئەمریکا لە نەتەوە یەکگرتووەکان لەو بارەوە دەڵێت: "رژێمی ئەسەد هەوڵیداوە لە رێگەی دروستکردنی بەربەست بۆ لێکۆڵینەوە سەربەخۆکان و بنپێکردنی رۆڵ و کاری رێکخراوی قەدەخەکردنی چەکی کیمیایی، خۆی لە سزا بدزێتەوە. هەروەها هاوپەیمانەکانی رژێم، بە دیاریکراویش رووسیا، هەوڵیانداوە رێگری لە هەموو هەوڵێكی سزادانی بکەن. "  ڤاسیلی نەبێنزیا، باڵیۆزی رووسیا لە نەتەوەیەکگرتووەکان دەڵێت: "سووریا بە پاڵپشتیی رووسیا، خۆوسیتانە لە رێکخراوی قەدەخەکردنی چەکی کیماییدا بەشدار بووە. سووریا پابەندبووە بە راگەیێندراوی سەرەتایی رێککەوتنی چەکی کیمیایی و هەموو چەکە کیمیاییە کۆگاکراوەکانی لەنێوبردووە. "  رێکخراوی قەدەخەکردنی چەکی کیمیایی دەڵێت، لە رێگەی تیمێکی تایبەتی لێکۆڵینەوەوە، بۆ ئامادەکردنی راپۆرتەکەیان، ٤٠٠ گێگابایت زانیارییان کۆکردووتەوە، قسەیان لەگەڵ چەندین کەس کردووە و بە چەندین جۆر تەکنەلۆژیای سەردەمییانە لێکۆڵینەوەیان لەو رووداوە کردووە.  فەیسەڵ میقداد، وەزیری دەرەوەی سووریا ئەنجامی راپۆرتەکە رەتدەکاتەوە و پێیوایە، ئەمریکا و هاوپەیمانەکانی رێکخراوەکەیان کردووەتە ئامرازێک بۆ بەدیهێنانی ئامانجەکانیان دژی دیمەشق.   ئەیلوولی ساڵی ٢٠١٣ نەتەوە یەکگرتووەکان پڕۆژە بڕیاری ژمارە ٢١١٨ی دەرکرد کە سووریا ناچاردەکات پڕۆگرامی چەکە کیمیاییەکەی لە نێوببات، بەڵام پاش تێپەڕبوونی زیاتر لە حەوت ساڵ، نەتەوە یەکگرتووەکان دەڵێت، هێشتا حکومەتی سووریا پڕۆژە بڕیارەکەی جێبەجێنەکردووە.   ئیزومی ناکامیتسوو، یاریدەدەر و نوێنەری سکرتێری گشتیی UN بۆ کاروباری داماڵینی چەک دەڵێت: "لەم کاتەدا ئەو راگەیێندراوەی کە لە لایەن حکومەتی سووریاوە بڵاوکراوەتەوە، ناتوانرێت بە ورد و بە تەواو دابنرێت بە گوێرەی رێککەوتنی چەکی کیمیایی. "  رێکخراوی قەدەخەکردنی چەکی کیمیایی، ساڵی رابردوو یەکەم راپۆرتی خۆی لەسەر سووریا بڵاوکردەوە کە لەو راپۆرتەشدا حکومەتی ئەو وڵاتە تۆمەتبار کرا بە ئەنجامدانی دوو هێرشی کیمیایی بە بەکارهێنانی گازەکانی کلۆر و سارین بۆ سەر شارۆچکەی لەتامینەی سەر بە پارێزگای حەما لە ئاداری ساڵی ٢٠١٧ دا، حکومەتی سووریاش هەموو تۆمەتەکانی رەتکردووەتەوە.