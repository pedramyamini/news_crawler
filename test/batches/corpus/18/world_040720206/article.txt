چووی سوون هی، جێگری وەزیری دەرەوەی کۆریای باکوور لەبارەی دەنگۆی کۆبوونەوەی لووتکەی وڵاتەکەی لەگەڵ ئەمریکا پێش هەڵبژاردنەکانی سەرۆکایەتیی ئەمریکا گوتی، "جێی سەرسوڕمانە کە دەبینین سەرچاوەکانی راگەیاندن باسی ئەگەری کۆبوونەوەی نێوان سەرۆکی کۆریای باکوور و سەرۆکی ئەمریکا دەکەن، بەبێ ئەوەی رەچاوی بارودۆخی ئێستای پەیوەندییەکانی نێوان ئەو دوو وڵاتە بکەن. "   ئەو بەرپرسەی کۆریای باکوور پێیوایە سەرۆکایەتیی ئەمریکا دەیەوێت گفتوگۆکان وەکو دەستکەوتێک لە هەڵبژاردنەکانی سەرۆکایەتیی ئەمریکا بەکاربهێنرێت کە بڕیارە لە ٣ - ١١ - ٢٠٢٠ بەڕێوەبچێت، هەروەها دەشڵێت، "ئەمریکا هەڵەی کردووە ئەگەر وا تێگەییشتبێت بە گفتوگۆ دەتوانێت بمانهەژێنێت. ئێمە خشتەیەکی ستراتیژیمان بە وردەکارییەکی زیاترەوە داناوە بۆ رووبەڕووبوونەوەی هەڕەشەکانی ئەمریکا لە داهاتوویێکی دووردا. "  جێگری وەزیری دەرەوەی کۆریای باکوور ئاماژەشی بەوە کرد، ئەوان هیچ سوودێک لە گفتوگۆکردن لەگەڵ ئەمریکادا نابینن، چونکە پێیانوایە واشنتن بەردەوامە لە سیاسەتە دووژمنکارییەکەی لە دژی کۆریای باکوور و رێز لە رێککەوتنەکانی پێشووی نێوانیان ناگرێت.   دۆناڵد ترەمپ، سەرۆکی ویلایەتە یەکگرتووەکانی ئەمریکا لە رۆژی ٣٠ - ٠٦ - ٢٠١٩ سەردانی کۆریای باکووری کرد و بووە یەکەم سەرۆکی ئەمریکا کە سەردانی ئەو وڵاتە بکات، بەڵام سەردانەکە نەبووە هۆی دروستکردنی پەیوەندییەکی پتەو لەگەڵ کۆریای باکوور و هەڵگرتنی گەمارۆ ئابوورییەکانی سەر وڵاتەکە.  رۆژی ٠٥ - ١٠ - ٢٠١٩ کیم جۆنگ ئوون، سەرۆکی کۆریای باکوور کۆتایی ساڵی ٢٠١٩ ـی وەک دوا وادە بۆ گفتوگۆکردن لەگەڵ واشنتن دیاریکرد، داوایکرد گەمارۆکانی لەسەر هەڵبگیرێت، بەڵام گفتوگۆ و رێککەوتنەکان هیچ بەرەوپێشچوونێکی بەخۆوە نەبینی.