وێنەکان رۆژی چوارشەممە ٢٠٢١.٥.١٩ بڵاوکراونەتەوە، گرتە رەنگاوڕەنگەكە لەڕێگەی ستوونی هەڵگری كامێرای سەرەكییەكە وەرگیراوە و تێیدا بەشی دواوەی گەڕۆكەكە دەركەوتووە لەگەڵ تەختەكانی بەرهەمهێنانی وزەی كارەبا لە تیشكی خۆر، وێنە رەشوسپییەكەش بەشی پێشەوەی گەڕۆكەكە و رووی مەریخ دەركەوتووە و لەڕێگەی كامێرای پێشەوەیدا وەرگیراوە.   جگە لەو دوو وێنە فۆتۆگرافییە، ئیدارەكە دوو گرتەی ڤیدیۆیی كورتی بڵاوكردووەتەوە و تێیدا كەپسوولەی گەڕۆكەكە دەردەكەوێت لەساتی جیابوونەوە لە كەشتی خولگەیی (تیانوین - ١) و دووركەوتنەوەی بۆ نیشتنەوە لەسەر رووی مەریخدا.   وا چاوەڕوان دەكرێت رۆژی هەینی ٢١ - ٠٥ - ٢٠٢١ یان شەممە، رووداوە مێژووییەكە رووبدات، ئەویش دابەزینی گەڕۆكی شەش ویلی (ژوڕۆنگ)ە لەسەر پشتی كەشتی نیشتنەوە بۆ سەر خاكی رووی ئەو هەسارەیە.  کەشتی ژوڕۆنگ لە تەممووزی ٢٠٢٠ دا بەڕێکرا و بە حەوت مانگ گەیشتە سەر مەریخ.