میدیاکانی ئەمریکا رایگەیاندووە کە دوو لە راوێژکارەکانی ترەمپ لەبارەی ئەگەری دۆڕاندنی هەڵبژاردنەکانەوە قسەیان لەگەڵی کردووە و پێیان راگەیاندووە کە دەبێت چۆن مامەڵەی لەگەڵدا بکات.   هەر بە گوێرەی ئەو سەرچاوە میدیاییانە، پێدەچێت لە کۆتاییدا ترەمپ دان بە شکستی خۆیدا بنێت، بەڵام رەنگە گوتاری دەستبەردان لە پۆستی سەرۆکایەتی پێشکەش نەکات کە بەشێکە لە پرۆتۆکۆلەکانی دەستاودەستکردنی دەسەڵاتی ئاشتییانە.   هەروەها هێشتا تیمی ترەمپ هیچ بڕیارێکی لەسەر گوتاری راگەیاندنی شکستهێنان نەداوە، بەڵام سەرۆکی ئەمریکا بە نهێنی بە راوێژکارەکانی خۆی گوتووە کە "رووبەڕووی ململانێیەکی سەخت بووەتەوە، بەڵام پێویستە لەسەری بەردەوامبێت. "  میدیاکانی ئەمریکا باس لەوەش دەکەن، "هەندێک لە راوێژکارەکانی ترەمپ هەوڵیان داوە هێوری بکەنەوە و هاوکاریی بکەن بۆ داننان بە دۆڕاندنی هەڵبژاردنەکاندا. "  تاوەکو ئێستا دۆناڵد ترەمپ گومانی لەبارەی پاکوبێگەردیی هەڵبژاردنەکانەوە هەیە و پەنای بردووەتە بەر یاسا بۆ هەژمارنەکردنی ئەو دەنگانەی کە دوای رۆژی هەڵبژاردن گەیشتوونەتە بنکەکانی دەنگدان.   پێشتریش ترەمپ رایگەیاند کە پێشێلکاری و کاری نایاسایی لە هەڵبژاردندا کراون و "ئەگەر تەنیا دەنگە یاساییەکان هەژماربکرێن" ئەوا بەبێ هیچ گومانێک هەڵبژاردنەکە دەباتەوە.   ئێستا جۆ بایدن دەنگی ٢٦٤ ئەندامی ئەنجوومەنی هەڵبژاردنی مسۆگەر کردووە و پێویستی بەوەیە لە یەکێک لەو ویلایەتانەی یەکلایی نەبوونەتەوە سەرکەوتن بەدەستبهێنێت بۆ ئەوەی ژمارەکە بگاتە ٢٧٠ ئەندام و ببێتە سەرۆکی ئەمریکا.   لە بەرامبەریشدا دۆناڵد ترەمپ دەنگی ٢١٤ ئەندامی ئەنجوومەنەکەی مسۆگەرکردووە و پێویستی بەوەیە ٥٦ دەنگی دیکە بەدەستبهێنێت تا بگاتە ٢٧ دەنگی پێویست بۆ مانەوە لە پۆستەکەی.