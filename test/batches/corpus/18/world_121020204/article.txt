بەپێی راگەیێندراوی ڤاتیکان، پێشتر سێ کەسی دیکە لەو شارە تووشی کۆرۆنا ببوون، بەمەش ژمارەی تووشبووانی کۆرۆنا تێیدا بۆ حەوت کەس بەرزبووەوە. ئەمەش لەکاتێکدایە کە ژمارەی دانیشتووانی ڤاتیکان بەپێی ئامارەکان ٨٢٥ کەسە.  بەنزیکەیی سەرجەم پاسەوانەکان پیاوی سەڵتن و لە دەروازەکانی ڤاتیکاندا دەژین، فەرماندەکان و ئەندامە هاوژیندارەکان لە باڵەخانەی جیاوازدا دەژین و ناسنامەی سویسرییان هەیە.  ڤاتیکان دەڵێت، هەموو ئەوانەی تووشی کۆرۆنا بوون، کەرەنتین کراون و شوێنپێی ئەوانەش هەڵدەگرن کە پەیوەندییان لەگەڵیاندا هەبووە.  هەفتەی رابردووش ڤاتیکان پۆشینی ماسکی کرد بە ناچاری لە شوێنی داخراو و کراوەشدا، هەروەها داواشیکرد پەیڕەویی دوورەپەرێزیی کۆمەڵاتی بکرێت، بەڵام بەشێک لە خەڵک تێبینیی ئەوەیان کرد کە پاپا فرانسیس لە رێوڕەسمەکانیدا ماسک ناپۆشێت و هەندێکجاریش زۆر لەو کەسانە نزیکدەبێتەوە کە بە ماسکەوە سەردانیان کردووە.  هەندێکجار لەکاتی سەردانیاندا بۆلای پاپا فرانسیس، سەردانیکاران ماسکەکانیان لابردووە بۆئەوەی لە قسەکانیان تێبگات، پاسەوانەکانیشی دەستوەردانیان نەکردووە و داوایان نەکردووە کە دەم و لووتیان داپۆشن.  تەنانەت هەندێک لە یاریدەدەرە نزیکەکانی پاپا فرانسیس لە رێوڕەسمەکانیدا ماسکیان نەپۆشیوە. کاتێک لە ئەرجەنتین نەخۆش بووە، بەشێک لە سییەکانی پاپا فرانسیس لابراوە، هەندێکجاریش کە بەسەر قادرمەدا سەردەکەوێت تووشی هەناسەتەنگی دەبێت، هەندێک لە بەرپرسانی ڤاتیکانیش دەڵێن، پێدەچێت ئەوە هۆکاربێت کە پاپا فرانسیس ماسک ناپۆشێت.  پاسەوانە تایبەتەکانی پاپا فرانسیس لە یەکەی (Swiss Guard) لە ١١٠ کەس پێکدێن و بەرپرسن لە پاراستنی پاپا. ئەندامانی ئەم یەکەیە پێویستە سویسری، کریستیان و سەڵت بن، هەروەها تەمەنیشیان لە ٣٠ ساڵ زیاتر نەبێت. هەروەها پێویستە لەسەریان کە راهێنانی بنچینەیی لەگەڵ سوپای سویسرا بکەن.