رۆت گێنسبۆرگ، دادوەری لیبراڵی و بەرگریکاری مافەکانی ژنان و چالاکڤانی سیڤیل، لە ماڵەکەی خۆی لە واشنتن دی سی پایتەختی ئەمریکا لە تەمەنی ٨٧ ساڵیدا کۆچی دواییکرد.  گێنسبۆرگ یەکێکە لە چوار دادوەری لیبراڵی لە دادگەی باڵای ئەمریکا کە لە نۆ دادوەر پێکهاتوون، ئەو دووەم خانمە دادوەرە لە لیستی دادوەرانی دادگەی باڵای ئەمریکا کە ئەو پۆستە وەردەگرێت.  بە کۆچی دوایی رۆت گێنسبۆرگ، ئیدی دۆناڵد ترەمپ، سەرۆکی ئەمریکا دەرفەتی دەبێت بۆ دانانی دادوەرێكی کۆنسێرڤاتیڤی نزیک لە کۆمارییەکان لە شوێنەکەی، بەوەش ژمارەی لیبراڵەکان لە بەرامبەر کۆنسێرڤاتیڤەکان دەبێتە سێ بە شەش. کە بۆ ماوەی چەندین ساڵ کاریگەری لەسەر پرۆسەی دادگاییکردنی ژمارەیەکی زۆر لە پرسە ناوخۆییەکانی ئەمریکادا دەبێت و پێشبینیش دەکرێت بە دەستنیشانکردنی دادوەرێکی نوێ، ئەنجوومەنی پیرانی ئەمریکا خاوەن زۆرینەی کۆماری بە خێرایی پەسندی بکات کە ئەمە دەبێتە سێیەمین دادوەری دادگەی باڵا کە لەلایەن ترەمپەوە دەستنیشان دەکرێت.  لەکاتێکدا ئیدارەی ترەمپ هەوڵی دانانی جێگرەوەی گێنسبۆرگ دەدات، دیموکراتەکان و جۆ بایدن کە بەربژێری دیموکراتەکانە بۆ هەڵبژاردنەکانی سەرۆکایەتیی ئەمریکا، داوا دەکەن دادوەری نوێ لەدوای هەڵبژاردنەکانی مانگی تشرینی دووەم و لەلایەن سەرۆکی براوەوە دەستنیشان بکرێت.  دادوەرانی دادگەی باڵای ئەمریکا بەدرێژایی تەمەنیان لە پۆستەکەیان دەمێننەوە مەگەر خۆیان دەستلەکاربکێشنەوە یان کۆچی دوایی بکەن.