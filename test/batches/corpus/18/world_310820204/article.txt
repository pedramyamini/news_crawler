هێرشەکانی ترەمپ و ویلەر بۆ سەر یەکدی، دوای چەند رۆژێک لە سەرهەڵدانی تووندوتیژی لە پۆرتلاند دەگەڕێتەوە، دوای ئەوەی پۆلیسی ئەو شارە، ئێوارەی شەممەی رابردوو، هاونیشتمانییەکی رەشپێستی کوشت.  تۆمەتبارکردنەکانی ئەو دوو کەسایەتییە بۆ یەکدی، لە هەمان کات، بەڵام بەرێگەی جیاواز بوو. ویلەر لە کۆنگرەیەکی رۆژنامەڤانیدا هێرشی کردە سەر ترەمپ، ئەویش بە چەند توویتێک وەڵامی دایەوە.  ویلەر لە کاتی قسەکردنیدا بۆ رۆژنامەڤانان گوتی: "جەنابی سەرۆک جارێک لە خۆت دەپرسی هۆکاری گەیشتنی ئەمریکا بەو دۆخە و بەو ئاستەی تووندوتیژی چییە؟ تۆ رق و ئاژاوەت چاند، تۆ بێدەسەڵات بووی لە ناوبردنی ئەو کەسە رەشپێستانەدا کە پۆلیس کوشتنی، هەر تۆش بوویت واتدانا کە باوەڕداران بەوەی سپیپێستەکان باڵادەستن بەسەر رەشپێستەکاندا، کەسانی باشن".  ترەمپ زۆری نەویست بۆ ئەوەی وەڵامی بەرپرسی شارەکە بداتەوە و گوتی: "تید ویلەر حاکمی سەخیفی پۆرتلاند، کەسێکی سەر بە رەوتی چەپی تووندڕەو و دیموکراتی بێسوودە، ئەو کە دەستەوەستان لە بەرامبەر تونودوتیژییەکان و وێرانکردنی شارەکەدا دانیشتووە، پێیوایە دۆخی ئێستای بێ یاسایی پێویستە تاهەتایە بەردەوام بێت، بەڵام هەڵەیە.. پۆرتلاند لەگەڵ بەرپرسێکی ئاوا سەرلێشێواودا، هەرگیز چاک نابێت".  سەنتەری پۆرتلاند، ماوەی زیاتر لە سێ مانگە، نزیکەی هەموو شەوێک خۆپێشاندانی تووند و فراوان لە دژی کارە رەگەزپەرستییەکانی پۆلیسی ئەمریکا بەخۆوە دەبینێت، پۆلیس رایگەیاندووە لەو ماوەیەدا چەندین کەسیان بە تۆمەتی ئاژاوە دەستگیرکردووە.