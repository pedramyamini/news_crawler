ئەوەی زیاتر قسەی لەسەر دەکرێت، سیاسەتی دەرەوەی ئەمریکا و هەژموونی واشنتنە لە دەرەوە. لەباره‌ی سوپای ئه‌مریكا، بایدن و تره‌مپ ده‌یانه‌وێت ژماره‌ی سه‌ربازه‌كانیان له رۆژهه‌ڵاتی ناوه‌ڕاست كه‌مبكه‌نه‌وه، به‌ڵام ده‌یانه‌وێت له شه‌ڕی دژی تیرۆر به‌رده‌وام بن.   ترمپ ده‌یه‌وێت له رێگه‌ی زیاتر به‌كارهێنانی هێرشی درۆن و قه‌ده‌خه‌كردنی هاتنی كۆچبه‌ر بۆ ئه‌مریكا پارێزگاری له وڵاته‌كه‌ی بكات، بایدنیش ده‌یه‌وێت له رێگه‌ی هێرشی ئاسمانی، گرووپی بچووكی هێزه تایبه‌ته‌كانی ئه‌مریكاوه درێژه به شه‌ڕی تیرۆر بدات.   كۆڵین بێل، باڵیۆزی پێشووی ئه‌مریكا له هه‌نگاریا دەڵێت: بایدن و تره‌مپ هه‌ردووکیان به‌ڵێنیان داوه ژماره‌ی هێزه‌كانی ئه‌مریكا له ده‌ره‌وه كه‌مبكه‌نه‌وه.  لەباره‌ی یه‌مه‌ن، دیموكراته‌كان داوای كۆتاییهێنان به پشتگیری ئه‌مریكا بۆ شه‌ڕی سعودیه ده‌كه‌ن له‌و وڵاته و له‌سه‌ر ئێرانیش داواده‌كه‌ن كه گۆڕینی ده‌سه‌ڵاتی ئێران ئامانجی سیاسه‌تی ده‌ره‌وه‌ی ئه‌مریكا نه‌بێت. بایدن ده‌یه‌وێت بودجه‌ی سه‌ربازیی كه‌مبكاته‌وه، تره‌مپیش ده‌یه‌وێت بوجه‌ی سوپای وڵاته‌كه‌ی تا ده‌كرێت زیاتر بکرێت.  پاولا دۆبریانسكی، جێگری پێشووی وه‌زیری ده‌ره‌وه بۆ پرسه جیهانییه‌كان بە رووداوی راگەیاند، كۆمارییه‌كان باس له ئاشتی له رێگه‌ی هێزه‌وه ده‌كه‌ن و پێیانوایه ده‌بێت سوپای ئەمریکا به‌هێز بكرێت. رۆژهه‌ڵاتی ناوه‌ڕاست به‌شێكی گرنگ بوو له كۆنگره‌ی دیموكراته‌كان، لەو بارەیەوە دۆبریانسکی دەڵێت "بینیمان وه‌زیری ده‌ره‌وه مایك پۆمپەیۆ له ئیسرائیله‌وه گوتارێكی پێشكه‌ش كرد. داعش و كۆتاییهێنان به داعش، به‌شێكی گرنگ بوو، به‌ڵێنێكی گرنگی ئیداره‌ی تره‌مپ بوو، كۆنگره‌ی كۆمارییه‌كان گرنگی زۆری پێدا و هه‌روه‌ها گرنگی به له‌ناوبردنی ئه‌بو به‌كر به‌غدادی و له‌سه‌ر ئێرانیش قاسم سوله‌یمانی دا".   گه‌وره‌ترین جیاوازی سیاسه‌تی ده‌ره‌وه‌ی هه‌ردوو كاندیده‌كه له سه‌ر توركیا و ئێرانه.  جۆ بایدنی به‌ربژێری دیموكراته‌كان پێیوایه پاڵپشتیكردن له كورد و ئۆپۆزیسیۆنی توركیا بۆ له‌كارلابردنی ئه‌ردۆغان هه‌نگاوێكه كه ئه‌مریكا له سایه‌ی ده‌سه‌ڵاتی ئه‌ودا ده‌بێت كاری له‌سه‌ر بكات، به‌ڵام تره‌مپ شانازی به كاركردن له‌گه‌ڵ توركیا و په‌یوه‌ندییه‌كانی خۆی له‌گه‌ڵ سه‌رۆكی توركیا ده‌كات.  له‌سه‌ر ئێران، تره‌مپ و ئیداره‌كه‌ی بونیادنانی هاوپه‌یمانی دژه ئێران به ئه‌وله‌ویاتی كاره‌كانیان ده‌زانن، بایدنیش پێیوایه وڵاته‌كه‌ی ده‌بێت نه‌رمتر مامه‌ڵه له‌گه‌ڵ ئێران بكات و ده‌ستبه‌رداری پشتگیری سعودیه له شه‌ڕی یه‌مه‌ن بێت و هه‌وڵی گۆڕینی ده‌سه‌ڵات له ئێران نه‌دات.  بڕیارە ٢٣ی تشرینی دووەمی ئەمساڵ هەڵبژاردنی سەرۆکایەتیی ئەمریکا بەڕێوەبچێت و ئەمریکییەکان ٤٦ ەمین سەرۆک هەڵبژێرن.