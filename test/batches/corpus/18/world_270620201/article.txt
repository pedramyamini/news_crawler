تێدرۆس گێبرییەسۆس، بەڕێوەبەری گشتیی رێکخراوی تەندروستیی جیهانی لەوبارەوە دەڵێت، روونە کە بۆ ئەوەی کۆنترۆڵی نەخۆشی کۆڤید - ١٩ بکەیت و ژیانی خەڵکی بپارێزیت، پێویست بە ڤاکسینێكی چالاکە کە دەبێت بە بڕێکی زۆر دروستبکرێت. هەروەها روونە کە لەبەرئەوەی هەموو خەڵکی جیهان لەژێر هەڕەشەی نەخۆشییەکەدان، دەبێت هەموو خەڵک دەستیان بەو ڤاکسینە بگات، نەک تەنیا ئەوانەی کە دەتوانن پارەی ڤاکسینەکە بدەن.  ئێستا لە جیهاندا زیاتر لە ١٢٥ هەوڵ بۆ دۆزینەوەی پێکوتەیەک بۆ ڤایرۆسی کۆرۆنا هەیە، بەڵام تائێستا تەنیا دوو هەوڵیان گەیشتوونەتە قۆناخی سێیەم.  رێکخراوی تەندروستیی جیهانی دەڵێت، تاوەکو ئێستا ئەو ڤاکسینەی دژە کۆرۆنا کە کۆمپانیای ئێسترازینیکای بەریتانی پەرەیپێدەدات پێش ڤاکسینەکانی کۆمپانیاکانی دیکەی جیهانە و ئەگەری هەیە ببێتە ڤاکسینی جێگەی متمانەی رێکخراوی تەندروستیی جیهانی.  یەکێتی ئەوروپا دەیەوێت ئەو ڤاکسینەی کە بڕیارە دروستبکرێت بگەێندرێتە هەموو وڵاتانی جیهان، ساماندار و خاوەن توانا مامناوەندەکان و هەژارەکان.  ئورسالا ڤۆن دیر لیان، سەرۆکی کۆمیسیۆنی ئەوروپا رایگەیاند، وڵاتانی ئەندام لە یەکێتی ئەوروپا هەوڵدەدەن سەرجەم سەرچاوەکان بۆ دابینکردنی ڤاکسینی کۆرۆنا بۆ وڵاتانی خاوەن داهاتی کەم و مامناوەند لە جیهان کۆبکەنەوە. بەڵام پارەیەکی زۆر پێویستە تاوەکو ئەو ئامانجە دەستەبەر بکرێت.  بەرێوەبەری گشتی رێکخراوی تەندرووستی جیهانیش دەڵێت،  ئەوەی پێویستیانە بریتییە لە ١١ ملیار و ٣٠٠ ملیۆن دۆلار بۆ ٦ مانگی داهاتوو، پاشان پێویستیان بە ٦ ملیار و ٨٠٠ ملیۆن دۆلاری دیکە دەبێت بۆ ١٢ مانگ، واتە کۆی گشتی پێویستیان بە ١٨ ملیار و ١٠٠ ملیۆن دۆلار دەبێت.  لەڕووی زانستییەوە، پرۆسەی دروستکردنی ڤاکسین لە سەرەتای توێژینەوەکانەوە تاوەکو ئەو رۆژەی دەکەوێتە بازاڕەکان، لەنێوان ٨ تاوەکو ١٠ ساڵە، بەڵام رێکخراوی تەندروستیی جیهانی دەڵێت: هەوڵدەدرێت ئەو ماوەیە بۆ ١٢ تاوەکو ١٨ مانگ کورت بکرێتەوە.  بیڵ گەیتس، دامەزرێنەری کۆمپانیای مایکرۆسۆفت لە دوایین لێدوانیدا رایگەیاند، پێشبینیدەکات پێش کۆتاییهاتنی ئەمساڵ ڤاکسینی کۆرۆنا دروستبکرێت و بکەوێتە بازاڕەکانەوە.