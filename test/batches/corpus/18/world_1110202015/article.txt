ئێستا تەمەنی دۆناڵد ترەمپ بووەتە ٧٤ ساڵ و جارێکی دیکە خۆی بەربژێر کردووەتەوە بۆ بەدەستهێنانی پۆستی سەرۆکایەتیی وڵاتەکەی، ئەگەر دووبارە هەڵببژێردرێتەوە، تاوەکو تەمەنی ٧٨ ساڵی سەرۆکایەتیی ئەمریکا دەکات.  بەڵام جۆ بایدن ٣ ساڵ لە ترەمپ گەورەترە و تەمەنی ٧٧ ساڵە، ئەگەر هەڵبژاردن بباتەوە، دەبێتە گەورەترین سەرۆک لە مێژووی ئەمریکا و تاوەکو کۆتایی خوولی یەکەم تەمەنی دەبێتە ٨١ ساڵ، ئەگەر خۆی بۆ خوولی دووەمیش بەربژێر بکاتەوە و سەربکەوێت، ئەوا تاوەکو تەمەنی ٨٥ ساڵی لە پۆستی سەرۆکایەتیی ئەو وڵاتەدا دەبێت.  گەورەیی تەمەنی بەربژێرە دیموکراتەکە وایکردووە ترەمپ زۆرجار بە "جۆ بایدنی خەواڵوو" ناوی ببات و گومان بخاتە سەر لێهاتووییە هۆشییەکانی.  دۆناڵد ترەمپ دەڵێت "بۆ ئەنجامدانی ئەم کارە [سەرۆکایەتیی ئەمریکا] پێویستت بە وزەی زۆر دەبێت. ناتوانیت وەکو ئەو، چوار رۆژ لە ژێرزەمینەکەت دانیشی و دواتر بێیتە دەرەوە.. ئەوان لە خۆوە پێی ناڵێن جۆ بایدنی خەواڵوو. بۆیە دەنگدان بە کۆماریەکان لە مانگی تشرینی دووەم، دەنگدانە بۆ خەونی ئەمریکی".  گەورەیی تەمەنی هەردوو بەربژێرەکە پرسیاری ئەوەی دروستکردووە، ئایا ئەگەر بە هەر هۆکارێک بێت، سەرۆکی داهاتووی ئەمریکا پەکی بکەوێت، لە ژیاندا نەمێنێت یانیش توانای راپەڕاندنی ئەرکەکەیی نەمێنێت، چی روودەدات؟ ئەمەش وایکردووە لێهاتوویی جێگرەکانیان لەم کێبڕکێیەدا گرنگیی پێبدرێت، چونکە بەگوێرەی دەستووری ئەمریکا ئەگەر سەرۆک نەیتوانی بەردەوامی بە ئەرکەکەی بدات، ئەوا جێگرەکەی شوێنی دەگرێتەوە.  ئەگەر جێگری سەرۆکی ئەمریکاش توانای ئەوەی نەبوو، ئەوا سەرۆکی ئەنجوومەنی نوێنەرانی ئەمریکا وەکو سەرۆکی وڵات کاردەکات؛ ئەگەر ئەویش توانای راپەڕاندنی ئەرکەکەی نەبوو، ئەو سیناتۆرەی کە سەر بە پارتی زۆرینەیە لە ئەنجومەنی پیران و زۆرترین خزمەتی هەیە، دەبێتە سەرۆکی کاتیی ئەمریکا.