هەرچەندە بایدن هێشتا لەبەردەم کێشەی داننەنانی دۆناڵد ترەمپ و سەرکردەکانی پارتی کۆماریدایە لە بابەتی بردنەوەی هەڵبژاردنەکان، بەڵام وەک سەرچاوەکان دەڵێن، ئەو خۆی بۆ پێکهێنانی حکومەتەکەی ئامادە دەکات و ئێستا لە تاوتوێکردنی ناوی بەربژێرەکاندایە.  ماڵپەری ' ئینگلیگینسەر ' ی ئەمریکی، لیستێکی بەناوی ئەو کەسانە بڵاوکردووەتەوە، کە بایدن بۆ پۆستەکان بیریان لێدەکاتەوە، بەتایبەت پۆستە گرنگەکانی وەک وەزارەتی دەرەوە، بەرگری و گەنجینە، سەرۆکی ئەنجوومەنی ئاسایشی نەتەوەیی، فەرماندەی ئەرکانی سوپا، داواکاری گشتی، وەزارەتی گواستنەوە و نیشتەجێکردن، هەروەها نوێنەری ویلایەتە یەکگرتووەکانی ئەمریکا لە نەتەوە یەکگرتووەکان.  راپۆرتێکی ئەو ماڵپەرە، ئاشکرایکردووە، ژمارەیەک لە ئەندامانی ئەنجوومەنی پیران، یاسادانەرانی پێشوو، کۆمەکبەخشان، سەرکردە ناوخۆییەکان، وەبەرهێنەران و چالاکڤانان، ماوەی چەندین مانگە بەئارامی راوێژ دەدەنە دەستەیەکی کەمی پارتی دیموکرات، بۆ پێکهێنانی تیمێکی بەهێز لەپێناو جووڵەکردنی خێرا، بۆ پڕکردنەوەی پۆستە جیاوازەکانی حکومەتی داهاتووی وڵات و سوورن لەسەرئەوەی، باشترین کەسەکان بۆ پۆستەکان دەستنیشان بکرێن.  ماڵپەرەکە دەڵێ ئێستا تیمێک بەناوی ' تیمی گواستنەوەی دەسەڵات ' لەگەڵ بایدندا، سەرقاڵی رێکخستنی لیستی ناوەکانی کۆتایین، بۆ دەستنیشانکردنی وەزیران و ئەندامانی کابینەکەی بایدن. وەک ماڵپەرەکە دەڵێ ئەو تیمە، نەک تەنیا بیر لە پڕکردنەوەی پۆستەکان دەکەنەوە، بەڵکو بەربژێرەکان دەپاڵێون بۆ پۆستە بیرۆکراتییە نەناسراوەکان، ئەمەش وەک پەرچەکردارێک، لە بەرامبەر ئەو وێرانکارییەی چوار ساڵی رابردووی ترەمپ لە حکومەتدا دروستیکردووە.  ئەوان هەروەها بیر لە ئاڵۆزبوونی گواستنەوەی دەسەڵاتەکانیش دەکەنەوە لە حکومەتەکەی ترەمپەوە بۆ حکومەتی بایدن و بۆ ئەوەش پلانی لەناکاویان داناوە.  بەپێی ماڵپەرەکە بۆ هەر پۆستێک، تیمە یاریدەدەرەکەی بایدن چەندین کەسی پەیوەست و پسپۆریان دەستنیشانکردووە، لەگەڵیاندا ئەو کەسانەش کە بەپلەی دووەم و سێیەم دێن بۆ وەرگرتنی پۆستەکان.  ئاماژەکان بۆ پێکهێنان و شێوازی دەستنیشانکردنی وەزیرانی یاریدەدەری بایدن لە میدیای ئەمریکیدا، قسەوباسی زۆریان لەسەرە، ماڵپەری ' پۆلیتیکۆ ' ی ئەمریکی روونیکردووەتەوە لە ماوەی دوو مانگ و نیوی داهاتوودا، بایدن فۆکەسی زۆر دەخاتە سەر پێکهێنانی تیمێکی بەهێزی کارگێڕی بۆ هاوکاریکردنی، لە رووبەڕووبوونەوەی پەتای کۆرۆنا و سەرلەنوێ بونیادنانەوەی ئابووریی وڵات، ئەمانەش هەموویان پێویستیان بەڕەزامەندی ئەنجوومەنی پیران هەیە کە کۆمارییەکان زۆرینەن تێیدا، بۆیە بایدن پێویستی بەهاوپەیمانییەکی بەهێزی دیموکراتەکان لەناو ئەو ئەنجوومەنەدا هەیە، لەپێناو ئاسانکاری تێپەڕاندنی بڕیارەکانی.  ئەو ماڵپەرە، کە دووپات لەبوونی تیمێکی پاڵفتەکردنی بەربژێرەکان بۆ هاوکاریکردنی بایدن دەکاتەوە، ئاشکرایکردووە زۆرینەی بەربژێرەکان ئامادەن و ناوەکان لە داهاتووی نزیکدا دەخرێنە بەردەستی بایدن، بەڵام پێشینە بۆ بەرپرسیاریەتی دۆسێی تەندروستی و ئابووریە، لە نێویاندا وەزیری خەزێنەی ئەمریکا و وەزیری تەندروستی و خزمەتە مرۆییەکان.  ' پۆلیتیکۆ ' ئاشکرایکردووە، لە دەستنیشانکردنی وەزیرەکانیدا، بایدن رووبەڕووی چەندین گوشاری سەرچاوە جیاواز دەبێتەوە، بەتایبەت کە زۆرینەی دیموکراتەکان پێشبیندەکەن ئەو حکومەتێکی ' فرەڕەنگترین ' لە مێژووی ئەمریکادا دروستبکات، ئەمەش وەک پەرچەکردار، بەرامبەر کێشەکانی رەگەزپەرستی لە ماوەی رابردووی وڵاتدا.  لە کاتێکدا باڵی چەپی ناو پارتی دیموکرات، چاویان لەوەیە حکومەتەکەی بایدن پێشکەوتووخوازترین حکومەتی وڵات بێت لە دوای سەردەمی فرانکلین رۆزڤێڵتەوە، ئەمە جیا لەوەی وەک ماڵپەرەکە دەڵێ، کۆمەککردن بەهەڵمەتەکانی بایدن لە مانگەکانی کۆتایی بەر لە هەڵبژاردندا، لەلایەن کۆمپانیاکانی وۆڵ ستریت و دۆڵی سیلیکۆن، کە کۆمپانیا هەرە گەورەکانی دارایی و بەرهەمهێنانی تەکنەلۆژیا لە خۆ دەگرن، وایکردووە ئەوانیش ویستیان لە بەربژێری پۆستەکانی حکومەتی داهاتووی وڵاتدا هەبێت و بایدن ناچاربێت ویستەکانیان لەبەرچاو بگرێت.  ' پۆلیتیکۆ ' دەڵێ، بایدن دەتوانێ لە هەڵبژاردنی ئەندامانی حکومەتەکەیدا مێژوویەک دروست بکات، بەوەی ئافرەت یان کەسانی رەشپێست بکاتە وەزیری خەزێنە یان بەرگریی وڵات، کە تاکە دوو پۆستن لە مێژووی ئەمریکادا نەبەدەست ئافرەتان نەبەدەست رەشپێستەکانەوە نەبوون.  دیارترین بەربژێر بۆ وەرگرتنی پۆستی وەزارەتی دەرەوەی ئەمریکا، لەسەردەمی سەرۆکایەتی جۆ بایدن، سوزان رایس، باڵیۆزی پێشووی ویلایەتە یەکگرتووەکانی ئەمریکایە لە نەتەوە یەکگرتووەکان. رایس لەسەردەمی سەرۆکایەتی باراک ئۆبامادا، راوێژکاری ئاسایشی نەتەوەیی بوو.  رایس یەکێکبوو لەوانەی بایدن بیری لێدەکردەوە بۆ پۆستی جێگری سەرۆک دەستنیشانی بکا کاتێک ناچاربوو بەبەڵێنی خۆیەوە پابەند بێت، بۆ دەستنیشانکردنی ئافرەتێک بۆ جێگری سەرۆک. بایدن دواتر کامالا هاریسی بۆ ئەو پۆستە دەستنیشانکرد.  رایس لە ماوەی سەرۆکایەتی بیل کلنتن لە کۆشکی سپی، وەک یاریدەدەری وەزیری دەرەوەی ئەمریکا بۆ کاروباری ئەفریقیا کاریکردووە. دکتۆرای لە فەلسەفەدا هەیە لە کۆلێژی ستانفۆرد. لە دووەم ماوەی سەرۆکایەتیی باراک ئۆبامادا، بەربژێربوو بۆ پڕکردنەوەی شوێنی هیلاری کلنتن، لە وەزارەتی دەرەوەی ئەمریکا، بەڵام کۆمارییەکان لە ئەنجوومەنی پیران ناڕەزایەتییان لەسەر دەستنیشانکردنی پێشاندا، بەهۆی هەندێک لێدوانەوە کە لە کاتی کوژرانی ' کریستۆڤەر ستیڤنز '، باڵیۆزی ئەمریکا لە بەنغازی لیبیا دابووی.  بەربژێرە دیارەکانی دیکەی پۆستی وەزیری دەرەوەی ئەمریکا، بەپێی هەمان ماڵپەر پێکهاتوون لە تۆنی بلینکن، جێگری وەزیری پێشووی دەرەوە و یاریدەدەری راوێژکاری پێشووی ئاسایشی نەتەوەیی. هەروەها کریس کۆنز، یەکێک لە راوێژکارە هەر نزیکەکانی بایدن، کە هاوکات ئەندامی ئەنجوومەنی پیرانیشە. ئەمە جیا لە کریس مێرڤی، ئەندامی چالاکی لیژنەی پەیوەندییەکانی دەرەوەی ئەنجوومەنی پیرانی ئەمریکا، کە یەکێکبوو لە دیارترین ئەو دیپلۆماتکارە ئەمریکییانەی لە دژی دەستتێوەردانی سعودیە بوون لە جەنگی یەمەندا.  ماڵپەری ' پۆلیتیلکۆ ' لای خۆیەوە ئاماژەی بەوەداوە، پێشتر بەهۆی تێروانینی جیاواز لەسەر دۆسێی رووداوەکانی تایبەت بە خۆپێشاندانەکانی میسر و لیبیا، ناکۆکی لە نێوان رایس و بایدندا دروستبووە، کاتێک بایدن جێگری ئۆباما بووە، بەڵام پێدەچێ ئێستا ئەو دوو کەسایەتییە، ئەو جیاوازییانەیان تێپەڕاندبێت.  هەمان ماڵپەر ئەوەش بەدوور نازانێت کە رایس، لە ئەنجوومەنی پیران جارێکی دیکە بەهۆی دۆسێی باڵیۆزە کوژراوەکەی ئەمریکاوە لە بەنغازی، بەر ناڕەزایەتی کۆمارییەکان بکەوێتەوە و بەوەش بەربەست لەبەردەم بوونیدا بەوەزیری دەرەوە، دروست ببێت.  بەپێی ئەو ماڵپەرە، بایدن بیر لەوە دەکاتەوە بۆ یەکەمجار ئافرەتێک بکاتە بەرپرسی یەکەمی پێنتاگۆن (وەزارەتی بەرگریی ئەمریکا)، ئەو خانمە میشێل فلۆرنۆی، سەرکردەی پارتی دیموکراتە.   فلۆرنۆی پێشتر لەماوەی سەرۆکایەتی بیل کلنتن و باراک ئۆبامادا، بریکاری وەزارەتی بەرگری و بەرپرسی گەورەی کارگێڕیی ئەو وەزارەتە بووە.  ئەو خانمە، ساڵی ٢٠١٤ بەهەمانشێوە بەربژێرێکی دیاری جێگرتنەوەی چاک هاگل، وەزیری بەرگریی ئەوکاتی ئەمریکا بوو، یەکەم ئافرەتە پۆستی یاریدەدەری یەکەمی وەزیری بەرگریی بۆ کاروباری سیاسی وەرگرتووە.  میشێل فلۆرنۆی لە چاوپێکەوتنێکی ' سی ئێن ئێن ' لەگەڵ کریستیان ئەمانپوور، لە ئایاری ٢٠١٤ لەبارەی لێکدانەوەی خۆیەوە بۆ جەنگ گوتی، "گەلی ئەمریکا نیگەرانە لە جەنگەکان، بەڵام من پێموایە کاتێک بتوانین پاڵنەر و بیانووەکانی جەنگەکان و دەستتێوەردانی سەربازی لەکاتێکی دیاریکراودا روون بکەینەوە، لەپێناو پاراستنی بەرژەوەندییەکانی ئەمریکادا، ئەوکات گەلیش پشتگیری سەرۆک دەکات بۆ جەنگ".  ماڵپەری ' پۆلیتیکۆ ' ئاشکرایکردووە، فلۆرنۆی هاوینی رابردوو، بەشداری لە ئامادەکردنی پڕۆژە بڕیارێکدا کردووە، بۆ چالاککردنی هەوڵەکانی پێنتاگۆن لەپێناو تێپەڕاندنی چین لە بواری گەشەپێدانی تەکنەلۆژیای نوێی سەربازی. ئەو لە چاوپێکەوتنێکی رۆژنامەڤانیدا ماوەیەک لەمەوبەر گوتوویەتی، بڕوای تەواوی بەپێویستی فراوانکردنی بواری بابەتە پەیوەندیدارەکان بە ئاسایشی نەتەوەییەوە هەیە، کە پێنتاگۆن لێیان بەرپرسە، ئەمەش بەلەبەرچاوگرتنی ئەزموونی ئەمریکا لە رووبەڕووبوونەوەی کۆرۆنادا.  بەربژێرانی دیکەی پۆستی وەزارەتی بەرگری، پێکهاتوون لە تامی داکۆرس، سیناتۆر و سەربازیی پێشوو کە هەردوو قاچی لە جەنگی عێراقدا لەدەستداوە بەهۆی کەوتنە خوارەوە لە هێلیکۆپتەرێک، هەروەها سیناتۆر جاک رید، کە گەورە بەرپرسی دیموکراتەکانە لە لیژنەی هێزە چەکدارەکانی ئەمریکا لە ئەنجوومەنی پیران.  دامەزراندنی وەزیری گەنجینەی ئەمریکا ئاڵۆزترین بڕیاری بەردەمی بایدن دەبێت، ئەمە بەپێی میدیاکانی ئەمریکا، بەتایبەت کە وەک میدیاکان دەڵێن، بایدن دەیەوێ لە یەکەم مانگی سەرۆکایەتییەکەیەوە سەرنجەکانی لەسەر هەوڵەکانی قەڵاچۆکردنی کۆرۆنا چڕ بکاتەوە، ئەمەش دۆسێیەکە پەیوەندی راستەوخۆی بە ئابووریی وڵاتەوە هەیە.  ماڵپەری ' پۆلیتیکۆ ' دەڵێ لایل بێرنارد، ئەندامی ئەنجوومەنی پارێزگارانی سیستمی یەدەگی فیدراڵی ئەمریکا، دەبێتە دیارترین بەربژێر بۆ وەرگرتنی پۆستی وەزارەتی گەنجینەی ئەمریکا.  بێرنارد یەکێکە لە ئابووریناسە دیارەکانی ئەمریکا، یاریدەدەری راوێژکاری ئابووریی نیشتمانی و سەرۆکی لیژنەی ئەمیندارانی ئابووریی نێودەوڵەتی بووە، لەسەردەمی سەرۆکایەتی بیل کلنتندا، بێرنارد بەرپرس بوو لە پەیوەندیکردنی چین بە رێکخراوی بازرگانیی جیهانییەوە.  ئەو هەروەها هۆکاربوو بۆ دروستکردنی دامەزراوەیەکی نوێی ناو کۆشکی سپی، بۆ رووبەڕووبوونەوەی ئاڵنگارییە ئابوورییە جیهانییەکان، لەشێوەی تەنگژەی دارایی ئاسیا. رۆڵی گەورەی هەبوو لە دامەزراندنی سندووقی نێودەوڵەتی قەڵاچۆکردنی نەخۆشییەکانی وەک ئایدز، سیل و مەلاریا.  بەربژێرانی دیکەی ئەو پۆستە ئیلیزابێس وارن، سیناتۆر و رۆجێر فێرگسۆن، جێگری سەرۆکی سیستمی یەدەگی فیدراڵین، لەگەڵ میلۆدی هۆپسۆنی وەبەرهێندا.  بۆ ئەم پۆستە، دیارترین بەربژێر، داگ جۆنز، سیناتۆری پێشووە، کە لە هەڵبژاردنەکانی ئەمساڵدا کورسییەکەی لە ئەنجوومەنی پیران لەدەستدا. داگ، لای خەڵک خۆشەویستە، پارێزەر و دادوەرێکی سەرکەوتووە و پەیوەندی و هاوڕێیەتییەکی قووڵی لەگەڵ جۆ بایدندا هەیە.  داگ، ماوەیەک داواکاری گشتی بووە لە ویلایەتی ئالاباما، یەکەم ئەندامی پارتی دیموکراتە لە دوای ساڵی ١٩٩٧ ەوە، کورسیی ویلایەتەکە لە ئەنجوومەنی پیران لە کۆمارییەکان بستێنێتەوە. لەماوەی سەرۆکایەتی بیل کلنتندا، داگ بە داواکاری گشتی ناوچەی باکوور دەستنیشانکرا. دیارترین کەیسی دادگەری کە ئەو سەرکەوتنی تێدا بەدەستهێنا، دادگاییکردنی دوو کەسی سەر بە رێکخراوی ' کو کلۆکس کلان ' بوو، کە تێوەگلابوون لە تەقاندنەوەی کەنیسەیەک لە بێرمێنگهام لە ساڵی ١٩٦٣ و تێیدا چوار ئافرەتی ئەمریکی بنەچە ئەفریقی، گیانیانلەدەستدا.  پێشبینیدەکرێت لە وەرگرتنی پۆستی وەزارەتی داد دا، داگ رووبەڕووی رکابەریی تووندی تۆم پێرێز، سەرۆکی لیژنەی دیموکراتەکان ببێتەوە، ئەمە جیا لە رکابەریکردنی هەریەکە لە کسافیر پیسیرا، داواکاری گشتیی کالیفۆرنیا و سالی ییتس، کە لەدوای دوورخستنەوەی لە پۆستی داواکاری گشتی، لەلایەن دۆناڵد ترەمپەوە، ناوبانگێکی زۆری بەدەستهێنا.  ییتس، لە رۆژەکانی سەرەتای دەستبەکاربوونی دۆناڵد ترەمپ، وەک سەرۆکی وڵات، لە دژی جێبەجێکردنی بڕیارێکی ئەو وەستایەوە بۆ دەرکردنی پەنابەرە نایاساییەکانی وڵات، هەروەها بڕیاری رێگەنەدان بە چوونی هاووڵاتییانی موسڵمانی بۆ ناو ئەمریکا، بەهەمانشێوە رەتکردەوە.  بەهێزترین بەربژێر بۆ پۆستی وەزارەتی ئاسایشی ناوخۆ، ئەلیخاندرۆ مایۆرکاسە کە پێشتر و لەسەردەمی باراک ئۆبامادا، جێگری وەزیری ئاسایشی ناوخۆی ئەمریکا بووە.  کێشەی سەرەکی لە دەستنیشانکردنی مایۆرکاسدا، ناڕەزایەتی تووندی کۆمارییەکانە لەسەر بوونی ئەو بەوەزیر. ئەو ساڵی ٢٠١٥ بەپێی راپۆرتێکی پشکنەری گشتیی حکومەت، بە تێپەڕاندنی دەسەڵاتەکانی تاوانبارکرا، ئەوەش کێشەیەکی دیکەیە لەبەردەم دەستنیشانکردنی بە وەزیری ئاسایشی ناوخۆی وڵات.  مایۆرکاس لە بنەچەدا ئەمریکییەکی کوبییە، پارێزەرە، ساڵی ٢٠٠٨ لەلایەن گۆڤاری ' ناشناڵ لاو جۆرناڵ ' بە یەکێک لە ' کاریگەرترین ٥٠ پارێزەری سەر بە کەمینەکان ' لە ئەمریکا دەستنیشانکرا.  رکابەری ئەو لە پۆستی وەزارەتی ئاسایشی ناوخۆی ئەمریکادا، کساڤییر پیسێرایە.  سەرچاوە رۆژنامەڤانییە ئەمریکییەکان باسی زۆر لەسەر پۆستەکانی داهاتووی وڵات دەکەن، ماڵپەری ' ئینگلیگینسەر '، باسی لە دروستکردنی پۆستێکی نوێی حکومی لەلایەن جۆ بایدنەوە کردووە کە پۆستێکی تایبەتە بە بایەخدان بە ژینگە. بەرپرسی ئەو پۆستە دەسەڵاتەکانی وەزیر، یان راوێژکاری باڵای دەبێت، کۆی سەرنجی کارەکانی لەسەر بابەتەکانی پەیوەست بە ژینگەیە.  ئەو ماڵپەرە ئاشکرایکردووە، جۆن کێری، وەزیری پێشووی دەرەوەی ئەمریکا، دیارترین بەربژێری ئەو پۆستەیە. ماڵپەرەکە وایداناوە کێری بەئاسانی ئەو پۆستە دەباتەوە چونکە پۆستەکە سرووشتێکی دیپلۆماسییانەی هەیە و کێریش، ئەزموون و متمانەیەکی زۆری لە دەرەوەی ئەمریکادا هەیە.  هەمان ماڵپەر ئەوەی ئاشکرا کردووە کە تامی داکۆرس کە یەکێکە لە جەنگاوەرە دێرینەکانی جەنگی عێراق، بەربژێری بەهێزە بۆ وەرگرتنی پۆستی وەزارەتی کاروباری جەنگاوەرە دێرینەکان.