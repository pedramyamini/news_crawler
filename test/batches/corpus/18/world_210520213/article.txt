هوگۆ ئۆسۆرییۆ، پۆلیس لە شاری چالچوابا کە دەکەوێتە دووری ٩٠ کیلۆمەتر لە رۆژئاوای شاری سان سالڤادۆری پایتەخت، بە کوشتنی لانیکەم ١٤ کەس و ناشتنیان لە باخچەی پشتەوەی ماڵەکەی تۆمەتبارە.  لێکۆڵینەوەکان دەریانخستووە ئۆسۆرییۆ کە ئەفسەری پۆلیس بووە، هاوکات سەرۆکی باندێكی بازرگانیکردن بە ماددە هۆشبەرەکان بووە، کەسانی نەیار و رکابەرەکانی لە ئەندامانی باندەکانی دیکەی کوشتوون.  تاوەکو ئێستا نازانرێت چ ساڵێک ئۆسۆرییۆ ئەو تاوانانەی کردووە؛ شارەزایانی پزیشکی دادوەری ئاماژەیان بەوەداوە تیمەکانیان توانیویانە لانیکەم ١٤ تەرم لەنێو باخچەی پشتەوەی ماڵی ئۆسۆرییۆ بدۆزنەوە، ئاماژەشیان بە قورسی پرۆسەکە کرد و پێشبینیش دەکەن پرۆسەی دەرهێنانی تەرمەکان رەنگە یەک مانگ بخایەنێت.  دەستگیرکردنی ئۆسۆرییۆ لە دوای کوژرانی ژنێك و کچەکەی هات کە لێکۆڵینەوەکانی پۆلیس بە ماڵی ئۆسۆرییۆ گەیاند و لەژێر گوشاری پۆلیس دانی بە ئەنجامدانی تاوانەکانی دیکە ناوە.  پێشتریش ئۆسۆرییۆ بە ئەنجامدانی تاوان لەنێوانیاندا دەستدرێژی سێکسی بۆ سەر کچێك سزادرابوو.  سالڤادۆر یەکێکە لە وڵاتانی ئەمریکای ناوەڕاست، کە تاوانی زۆری تێدا دەکرێت. لە ساڵی ٢٠٢٠ دا زیاتر لە ١٣٢٢ تاوانی کوشتن لەو وڵاتە روویانداوە، کە دەکاتە نزیکەی ٢٠ کوژراو بۆ هەر ١٠٠ هەزار کەسێك، ئەوەش بەرزترین رێژەی تاوانە لەسەر ئاستی جیهاندا.