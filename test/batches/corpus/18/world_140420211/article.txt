ئەو کۆنگرێسمانانە ئاماژە بەوە دەکەن بڵاوبوونەوەی پەتای کۆرۆنا لە جیهاندا وایکرد هەندێک بۆچوونی نوێ لەسەر ئاسیاییەکان دروست ببێت، بەتایبەت لە ئەمریکا زیاتر ئەو جۆرە بۆچوونە هەستیپێدەکرێت، ئەویش بینینی ئاسیاییەکانە وەک کەسانی نزیکتر لە سەرچاوەی ڤایرۆسی کۆرۆنا لەبەرئەوەی یەکەمجار ڤایرۆسەکە لە چین سەریهەڵدا.  کۆنگرێسمانەکان دەڵێن سەرباری ئەوەی پێوستمان بەوەیە ئەو بۆچوونە بڕەوێنینەوە دەشبێت یاسایەک هەبێت رێگری بکات لە هێرشکردن و هەڕەشە بۆ سەر ئاسیاییەکانی ئەمریکا.  دوای بڵاوبوونەوەی پەتای کۆرۆناوە، دۆناڵد ترەمپ، سەرۆکی پێشووی ئەمریکا، هەندێک وشەی بۆ ڤایرۆسی کۆرۆنا بەکاردەهێنا، بۆ نموونە "ڤایرۆسی چینی، ڤایرۆسەکەی وهان، پەتای کۆنگ"، ئەو جۆرە وشانە لەناو خەڵکیشدا دواتر بەکاردەهێنران و بەشێک لە دیموکراتەکانیش دەڵێن، "ئەو جۆرە دەربڕینانە کاریگەرییان لەسەر دروستبوونی بۆچوونی نەرێنی لەسەر ئاسیاییەکان هەبووە".  پێشووتریش جۆ بایدن سەرۆکی ئەمریکا هەر لە سەرەتای دەستبەکاربوونیەوە فەرمانێکی سەرۆکایەتی دەرکرد بۆ ئیدانەکردنی ئاسیا - فۆبیا و رقلێبوونەوە لە ئاسیاییەکان بەهۆی بڵاوبوونەوەی پەتای کۆرۆناوە.