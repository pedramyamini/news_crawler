دەنگدانی پێشوەخت لە هەڵبژاردنی ئەمساڵدا لە ئەمریکا بەهۆی چەند هۆکارێک بەرزبووەتەوە، وەک بڵاوبوونەوەی پەتای کۆرۆنا و ترس لە  دروستبوونی قەرەباڵخی و هەروەها کەوتنەوەی گرژیی و ئاڵۆزیی لە رۆژی هەڵبژاردندا.  توێژینەوەکان ئاماژە بەوە دەکەن، ئەمساڵ لە ئەمریکا زیاتر لە ١٥٠ ملیۆن کەس دەنگ دەدەن، بەڵام تاوەکو ئێستا ٩٢ ملیۆن و ٣٨ هەزار و ٤١٧ کەس دەنگیان داوە، لەو ژمارەیەش ٥٨ ملیۆن و ٨٩٧ هەزار کەس لەڕێگەی پۆستەوە دەنگیان بۆ بەربژێری دڵخوازی خۆیان داوە. بۆیە چاوەڕێدەکرێت  ئاشکرابوونی بەربژێری براوەی ٢٠٢٠ی هەڵبژاردنی سەرۆکایەتیی ئەمریکا زیاتر لەچاو ساڵانی رابردوودا دوابکەوێت، چونکە دەنگدان لەڕێگەی پۆستەوە، پێویستی بە چەند رۆژێک دەبێت بۆ پشتڕاستکردنەوەی واژۆی دەنگدەران لەسەر کارتەکانی دەنگدان و لە هەندێک ویلایەتیش ژماردنی دەنگەکان دەبێت بەدەست بکرێت و کارمەندانی هەڵبژاردن کارتەکان جیابکەنەوە و پشتڕاستیان بکەنەوە.   لە ٢٠ ویلایەتی ئەمریکا کاتێک دەنگدەران خۆیان تۆمار دەکەن، لە هەمانکاتدا پرسیاری لایەنگری سیاسییان لێدەکرێت، بۆیە لە دەنگدانی پێشوەختی ئەو ٢٠ ویلایەتەدا دەرکەوتووە ئەوانەی دەنگیان داوە لایەنگری کام پارتن، بەو پێیەش  ئەوانەی پێشوەخت دەنگیان داوە زۆرینەی لایەنگری دیموکراتن، کە ژمارەیان زیاتر لە ٢٠ ملیۆن کەس دەبێت. لەنێو کۆمارییەکانیشدا  زیاتر لە ١٣ ملیۆن کەس دەنگیان داوە، ئەوانەشی دەڵێن لایەنگری هیچ پارتێک نین زیاتر لە ١٠ ملیۆن کەس دەبن. لە ٣٠ ویلایەتەکەی دیکەش کە نزیکەی ٤٨ ملیۆن کەسی دیکە دەنگیان داوە، هێشتا دیار نییە ئەوانە سەر بە چ پارتێکن.    بەپێی توێژینەوەکان زۆرینەی ئەوانەی پێشوەختە دەنگ دەدەن لایەنگری دیموکراتەکانن، چونکە دیموکراتەکان بەردەوام هانی لایەنگرانیان دەدەن پێشوەخت یان لەڕێگەی پۆستەوە دەنگ بدەن، بەڵام دۆناڵد ترەمپ بەربژێری کۆمارییەکان دەڵێت کە متمانەی بە دەنگدان لەڕێگەی پۆستەوە نییە.