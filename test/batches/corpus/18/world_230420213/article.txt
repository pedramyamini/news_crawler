باڵیۆزخانەی ئەمریکا لە مۆسکۆ رایگەیاندووە، رووسیا وەکو کاردانەوەیەک لە بەرامبەر دەرکردنی دیپلۆماتکارەکانی داوای لە باڵیۆزی ئەمریکا کردووە بەشێوەیەکی کاتی مۆسکۆ بەجێبهێڵێت، بۆیە جۆن سولیڤان، باڵیۆزی ئەمریکا لە مۆسکۆ، ئێوارەی پێنجشەممە مۆسکۆی بەجێهێشتووە.  سولیڤان لە راگەیێندراوێکدا ئاماژەی بەوە کردووە، کە پێویستە لەم کاتەدا بگەڕێتەوە بۆ واشنتن و لەگەڵ بەرپرسانی ئیدارەی کۆشکی سپیدا سەبارەت بە پەیوەندییەکانی ئێستای رووسیا و ئەمریکا قسە بکات بەهۆی ئەو ئاڵۆزی و پەرەسەندنانەی سەریانهەڵداوە.  هەفتەی رابردوو جۆ بایدن سەرۆکی ئەمریکا چەند سزایەکی نوێی دژ بە رووسیا راگەیاند و ٣٢ کەسایەتی و کۆمپانیای رووسی سزا دا، کە بە گوتەی واشنتن دەستیان هەبووە لە دەستوەردان لە هەڵبژاردنی سەرۆکایەتیی ئەمریکا و هێرشە ئەلیکترۆنییەکان بۆسەر ئاژانسەکانی ئەمریکا، چەند کەسێکیشیان پەیوەندییان بە پێشێلکاریی مافی مرۆڤەوە هەبووە لە هەرێمی نیمچە دوورگەی کریمیا.  باڵیۆزخانەی ئەمریکا لە مۆسکۆ ئاماژەی بەوە کردووە، گەڕانەوەی سولیڤان بۆ مۆسکۆ لەوانەیە چەند هەفتەیەکی پێبچێت.  دوای راگەیاندنی سزا نوێیەکانی سەر رووسیا لەلایەن ئیدارەی جۆ بایدنەوە، مۆسکۆ باڵیۆزی وڵاتەکەی لە واشنتنەوە بۆ مۆسکۆ گەڕاندەوە و رایگەیاند، وەڵامی سزاکانی ئەمریکاش دەداتەوە.