ئێوارەی دوێنێ یەکشەممە چەکدارانی گرووپی شەباب هێرشیان کردە سەر هۆتێلی ئێلایت لە مەقەدیشۆی پایتەختی سۆمال، ژمارەیەک گەشتیاریان لە نێو هوتێلەکە بە بارمتە گرت و لەگەڵ هێزە ئەمنییەکان کەوتنە شەڕ.  دوای پێنج کاژێر شەڕ و پێکدادانی هەردوولا هەموو چەکدارانی هێرشکاری گرووپی شەباب کوژران و دەیان کەسیش لە هوتێلەکە رزگارکران.  ئیسماعیل موختار، گوتەبێژی وەزارەتی زانیاریی سۆماڵ رایگەیاند: "هەموو ئەو کەسانەی لە نێو هۆتێلەکەدا گیریان خواردبوو رزگارکران"، هەروەها سادق ئادەم، گوتەبێژی پۆلیسی سۆماڵ رایگەیاند: "لەو هێرشەدا ١٦ کەس کوژراون". بەڵام ئاشکرای نەکردووە کە سەرجەم کوژراوەکان چەکدار بوون، یان گەشتیاریشیان تێدایە.  گرووپی چەکداری ئەلشەباب، کە سەر بە قاعیدەیە چەندین ساڵە لە سۆماڵ و وڵاتی دیکەی ئەفریقا هێرشدەکاتە سەر خەڵك و هێزە ئەمنییەکان، بەرپرسیارێتی هێرشەکەی دوێنێشی لە ئەستۆگرت، ئەمساڵ هەمان گرووپ ژمارەیەک هێرشی دیکەیشی کردووەتە سەر خەڵک و هێزە ئەمنییەکان لەو وڵاتە.