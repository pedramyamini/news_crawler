ئەو ژمارە زۆرەی بەندکراوان بە تۆمەتە جیاوازەکانی پەیوەست بەتیرۆرەوە، ئێستا مەترسییەکی گەورەی لای سەرکردە ئەوروپییەکان دروستکردووە، هەمووان ئەو پرسیارە دەکەن، ئاخۆ ئەو بەندکراوانە هیچ گۆڕانکارییەک لە بیرکردنەوەیاندا دروست دەبێت؟  توێژینەوەکە لەلایەن سەنتەری نێودەوڵەتیی توێژینەوە لە تووندڕەوی ئامادەکراوە، کە سەر بە زانکۆی کینگە لە لەندەن. لە توێژینەوەکەدا چەندین کەسی شارەزا لە بواری بزووتنەوە تووندڕەوەکان، بەشدارییان کردووە.  توێژینەوەکە هەڵوەستە لەسەر چەند پرسێک دەکات، ئایا گونجاوە هەموو تۆمەتبارە جیاوازەکان لە یەک بەندیخانەدا کۆبکرێنەوە؟ یان دەبێ بەسەر چەندین بەش و بەندیخانەی جیاوازدا دابەشبکرێن؟ لەوانەش گرنگتر ئایا بەندیخانەکان دەتوانن بیرە رادیکاڵییە تووندڕەوەکان سنووردار بکەن؟ یان یارمەتیدەر دەبن بۆ زیاتر بڵاوبوونەوەی ئەو بیرانە و زەمینەی لەبار دەبن بۆ پەرەسەندنی تووندڕەوی؟  سەرپەرشتیارانی توێژینەوەکە گەیشتوونەتە ئەو بڕوایەی "پێشتر رووینەداوە، ئەو ژمارە زۆرەی بەندکراوی سزادراو بەهۆی تاوانی تیرۆرەوە، لە بەندیخانەکاندا کۆببنەوە".  بەندییەکان چەندین جۆرن، لە نێویاندا ژمارەی بەرچاوی ئافرەت هەن، لەگەڵ ژمارەیەکی زۆری چالاکڤانە تووندڕەوە راستڕەوەکان. توێژینەوەیەکی ساڵی ٢٠١٠ی هەمان سەنتەر گەیشتبووە هەمان بۆچوون، لەگەڵ ئەو راستییەدا کە ٨٢ % ی بەندییەکان، جیهادییەکانن.  لە کۆی ١٤٠٥ بەندکراو لە فەرەنسا، ٥٤٩ یان جیهادین، ژمارەکە لە ئیسپانیا ٣٢٩، لە بەریتانیا ٢٣٨، لە بەلجیکا ١٣٦ کەسە، لە وڵاتانی وەک سوێد، نەرویج، هۆڵەندا و دانیمارک ژمارەکان ناگاتە ١٠٠ کەس، لە کاتێکدا یۆنان و ئەڵمانیا ئامارەکانیان بەردەست نییە.  زانیارییەکی نوێ نییە کە بەندیخانەکان لە رابردوودا داڵدەدەری تووندڕەوی بووبن، بەر لە چەندین دەیە ئیسلامییەکانی میسر و راستڕەوە تووندڕەوەکانی ئەڵمانیا و سەربەخۆیخوازەکانی ئێرلەندا، بەندیخانەکانیان وەک سەرچاوەیەک بۆ بەهێزبوونی بزووتنەوەکانیان و پتەوترکردنی ئایدۆلۆژیاکانیان بەکارهێنا. هەرچەندە حکومەتە رۆژئاواییەکان بەچەندین رێگەی جیاواز کاریان بۆ دوورخستنەوەی بەندکراوانی فیکر، لە بەندکراوانی ئاسایی کرد، بەڵام سەرکەوتنی تەواوەتییان لەو کارەدا بەدەستنەهێنا.  لەسەر ئەو ترسەی پێشتر باسکرا، توێژینەوەکە ئاماژەی بە دروستبوونی داعش کردووە و دەڵێ، ماوەیەکی زۆر بەر لە دروستبوونی سەرکردایەتی داعش، بەندیخانەی بۆکا لە عێراق، بووە شوێنی کۆبوونەوە و گەڵاڵەبوونی بیری سەرەکی و هێڵە گشتییەکانی کارکردنی رێکخراوە تیرۆریستییەکە.  توێژینەوەکە ئەوە لەبەرچاو دەگرێت کە بەندیخانەکان پارەیەکی زۆریان لەلایەن حکومەتەکانەوە تێدا خەرجدەکرێت، بەڵام داوایکردووە کە بەندیخانەکان لە پێشینەی بایەخیپێدانی وڵاتاندا بمێننەوە، چونکە پاراستنی یاسا لەوێدا، وەبەرهێنانێکی گەورەیە بۆ لەناوبردنی تیرۆر و تاوان.  پسپۆرانی توێژینەوەکە دیاردەی بەرزبوونەوەی تووندڕەوی لە بەندیخانەکانی ئەوروپا، بۆ تێکەڵکردنی بەندکراوانی تاوانە ئاساییەکان و ئەو بەندکراوانە دەگێڕنەوە کە مەیلی تووندڕەوییان هەیە، چونکە کارگێڕیی بەندیخانەکان، بەندییە ئاساییەکان تێکەڵی بەندکراوی کارە تیرۆریستییەکان دەکەن، ئەوەش وا دەکات بیرە تووندڕەوەکان تێکەڵی لەگەڵ کەسانی بکوژ، دەستدرێژیکار و ئاڵوودەبووی هۆشبەرەکاندا دروست بکات، کە خۆیان لە بنەمادا مەیلی تووندڕەویان هەیە.  بڵاوکردنەوەی بیرۆکە و ئایدیاکانی ئیسلامییەکان لەو بەندیخانانەدا زۆر ئاسانە، چونکە زۆرینەی تاوانبارە ئاساییە گیراوەکان، خاوەنی خوێندەوارییەکی نزمن، زۆرینەشیان داهاتیان سنووردارە. ئەوان کاردەکەن بۆ ئەوەی یەکێک لە گرووپەکانی خۆیان بچێتە ناو تۆڕەکانی ئەوانەوە و دواتر بۆ بازنە ئاینییەکان بانگیدەکەن تا ئەوکاتەی، بەتەواوی بڕوا بەبیرە جیهادییەکەیان دەهێنێت. کاتێک لە بەندیخانە ئازاد دەبێت، کەسێکی نوێیە، تاوانبارێکە بەبیرێکی جیهادییەوە، ئەوەی لە بەندیخانەدا فێری بووە، لە ژیاندا جیبەجێیدەکات.  توێژەرەکان بۆیان دەرکەوتووە، زۆرینەی ئەو هێرشانەی لە فەرەنسا کراون، ٧٠ % یان بەندکراوە موسڵمانەکان ئەنجامیانداوە، ئەوانەی پێشتر بەتاوانی ئاسایی بەندکراون و دواتر کە ئازادبوون، کەس درکی بە گۆڕانی فیکرییان نەکردووە، دیارترین نموونەی ئەو تاوانبارە ئاساییانەی لە بەندیخانەکاندا بوونەتە جیهادی ئامیدۆ کۆلیبالی جێبەجێکاری هێرشی سەر رۆژنامەی چارلی ئێبدۆیە لە ساڵی ٢٠١٥ دا.  رۆژی ٧ی کانوونی دووەمی ٢٠١٥، دوو چەکداری دەمامکدراو، کە یەکێکیان کۆلیبالی بوو، هێرشیانکردە سەر بارەگای رۆژنامەی کاریکاتێریستی چارلی ئیبدۆ لە پاریس. هێرشکەرەکان بە کڵاشینکۆف پەلاماری کارمەندانی رۆژنامەکەیاندا و دەستیان نەپاراست لە هەر کەسێک کە لەوێ بوو. لە رووداوەکەدا ١٢ کەس کوژران و ١١ی دیکەش برینداربوون.  ئەوەی لە بەندیخانەکانی فەرەنسادا روویداوە، هەمان ترسی لای بەرپرسانی بەریتانیا، بەلجیکا، ئەڵمانیا و هۆڵەنداش دروستکردووە و هەمان کێشەیان بۆ دروستبووە. بەرپرسانی بەندیخانە و چاکسازییەکانی ئەو وڵاتانە، ترسیان لە پەرەسەندنی بیری تووندڕەوییە لە بەندیخانەکانیاندا. پاش ئەوەی دیاردەکە بووە جێگەی ترس لای ئەو وڵاتانە، هەندێک لە حکومەتەکان دەستیانکرد بە گرتنەبەری رێوشوێنی تایبەت بۆ رێگرتن لە تەشەنەسەندنی زیاتری ئەو بیرۆکانە.  فەرەنسا لە هەوڵەکانیدا بۆ پەلبەستکردنی بڵاوبوونەوەی زیاتری بیری تووندڕەوی، چەندین وتاربێژی ئاینیی میانڕۆی لە بەندیخانەکانیدا دامەزراند، تا رێنوێنی موسڵمانەکان بکەن بۆ ئیسلامی میانڕۆ. لە ئەڵمانیا دەسەڵاتداران سوورن لەسەر چاودێریکردنی وردی بەندکراوە موسڵمانەکان. جیاکردنەوەی جیهادییەکان لە بەندییەکانی دیکە، بەڵام چاودێران گومانیان هەیە لەوەی ئەو سیاسەتە هیچ ئامانجێکی پێکابێت، چونکە دەرناکەوێ بەندکراوێک بووەتە هەڵگری بیری جیهادی یان نا؟ تا ئەوکاتەی لە بەندیخانە ئازاد نەبێت.  لویس کابرۆیل، سەرۆکی پێشووی دەزگای دژە تیرۆری فەرەنسی دەڵێت: "دابڕینی تیرۆریستەکان کێشەیە، لەبەرئەوەی ئەوان لەناو بەندیخانەکاندا، شانەی تایبەت بەخۆیان دروستدەکەن"، ئاماژەی بەوەداوە کە "کاتێک لە بەندیخانە دەردەچن، لە چاو پێشوودا تووندڕەوترن".  ئەو رێوشوێنەکانی فەرەنسا و ئەڵمانیا بۆ رێگریکردن لەو رووداوە بەدروست دەزانێت، بەڵام بەو مەرجەی بەندکراوەکان، دوای ئازادکردنیان بخرێنە ژێر چاودێرییەوە.  رێنوێنیکەرە میانڕۆکان، هەموو هەینییەک سەردانی بەندیخانەکان دەکەن لەپێناو گەیاندنی بنەماکانی ئیسلامی میانڕەو بەبەندکراوەکان، ژمارەی ئەو رێنوێنکەرانە ١٨٠ کەس بوو، لە ماوەی رابردوودا ٦٠ کەسی دیکە بۆ هەمان کار دامەزرێنران.   خوان جۆزیڤ، بەرپرسی دامەزراوەی تاوانەکان و دادوەری لە نەتەوە یەکگرتووەکان دەڵێت سنووردارکردنی تووندڕەوی لە نێو بەندیخانەکاندا دەبێ بەپشت بەستن بە پرۆگرامێکی تایبەت بەسەرلەنوێ ئامادەکردنەوەی بەندییەکان بێت، وەک چۆن بەندکراوانی تاوانە ئاساییەکان سەرلەنوێ ئامادە دەکرێنەوە، ئەمەش بۆ نەهێشتنی ئەو هۆکارانەی کە پاڵنەر بۆ تووندڕەوی.  هەندێک توێژەر پێیانوایە پێویستە سیاسییەکان یاسایەک دەربکەن بۆ تیرۆریست و تووندڕەوەکان، ناچاریان بکات تاک تاک بەندبکرێن و بۆ هەتا هەتایە لەبیر بچنەوە. ئەوان نموونە بە ئەمریکا دەهێننەوە کە لە نەوەدەکانی سەدەی رابردوودا، پاش بەرزبوونەوەی بەرچاوی رێژەی تاوان، تۆمەتبارەکانی بەو شێوەیە سزادا و لە دوای ئەوەوە، رێژەی تاوان سێ هێندە کەمیکرد.  لەگەڵ زیادبوونی رادەی هەڕەشە تیرۆریستییەکان لە بەریتانیا، حکومەتی ئەو وڵاتە، بەندکراوە ئیسلامییەکانی لە یەکەی تایبەتدا بەندکرد بۆ دابڕینیان لە بەندییە ئاساییەکان. بەریتانیا سەنتەرێکی تایبەتی لە فرانکلاند لە نزیک دۆرهام کردەوە، کە جێگەی ٢٨ بەندکراوی تێدا دەبێتەوە، دواتر دوو سەنتەری دیکەی هاوشێوە کرانەوە.  ئێستا ترسناکترین تۆمەتبارەکان، لە بەندییەکانی دیکە جیا دەکرێنەوە، ئەمەش بۆ ئەوەی هیچ کاریگەرییەک لەسەر ئەوانیدیکە دروست نەکەن. ئەم هەنگاوەی بەریتانیا پاش راسپاردەکانی توێژینەوەیەک لەبارەی رادیکالیزمی ئیسلامییەوە هات، کە ساڵی رابردوو بڵاوکرایەوە و هەمان راسپاردەی بۆ هۆڵەندا، فەرەنسا و ئیسپانیاش پێشنیازکردووە.  توێژینەوە ئاشکرایکردبوو هەندێک لە بەندییەکان، لە نێو بەندیخانەکاندا خۆیان بە سەردەستە و ئەمیر دادەنێن و دەسەڵاتی خۆیان بەکاردەهێنن بۆ ملکەچکردنی ئەوانیدیکە. بەپێی توێژینەوەکە ئەوە دەبێتە هۆکاری پەرەسەندنی تووندڕەوی لە نێو بەندیییەکانی دیکەدا.   توێژینەوەکە ئاشکرایکردووە ئەنجامدەرانی هێرشە تیرۆریستییەکان لە پاریس، برۆکسل و بەرلین، پێشتر تاوانباری ئاسایی بوون، پاشان لە بەندیخانەکاندا بوونەتە کەسانی تووندڕەو، ئەمە لە چوارچێوەی هاوکێشەیەکدا روویداوە، ئەوان وەک تۆمەتباری ئاسایی چوونەتە بەندیخانە و وەک  جیهادی لێی هاتوونەتە دەرەوە.  ساڵی ٢٠١٦، سەنتەرێکی توێژینەوەی بەریتانی، لە راپۆرتێکی خۆیدا گوتی، هەندێک لە تۆمەتبارەکان پێیانوایە تووندڕەوی، جۆرێکە لە جۆرەکانی خۆخاوێنکردنەوە لەو تاوانانەی پێشتر کردوویانە.  سەنتەری نێودەوڵەتیی توێژینەوە لە تووندڕەوی و تووندوتیژی سیاسی، لە راپۆرتەکەیەدا توێژینەوەی لەسەر کەسایەتیی جیهادییە ئەوروپییەکان کردووە کە لە ساڵی ٢٠١١ ەوە پەیوەندییان بە رێکخراوە جیهادییەکانەوە کردووە.  راپۆرتەکە دەڵێت داعش، لەبری رووکردنە زانکۆ و دامەزراوە ئاینییەکان، بەشێوەیەکی بەرفراوان پەنای بۆ بەندیخانەکان بردووە، بۆ بەئ ەندامکردنی ئەو کەسانەی باکگراوندی تاوانکارییان هەیە.  "رابردووی تاوانکاری و داهاتووی تیرۆریستی؛ جیهادییە ئەوروپییەکان و پەیوەندییە نوێیەکانی نێوان تاوان و تیرۆر" ناونیشانی راپۆرتەکەیە کە تێیدا هاتووە، بەندیخانەکان دەستپێشخەری ئامادە دەدەن بە ' لاوە تووڕەکان ' کە لە ناو ' تووندڕەویدا ' پێگەیشتوون.  پیتەر نیومان، بەڕێوەبەری پەیمانگاکە و ئامادەکاری راپۆرتەکە دەڵێت، ماوەی نێوان تاوان و کۆمەڵە جیهادییەکان، خەریکە بەیەکجاری نامێنێت. ئەو دەڵێت بەندیخانە بووەتە شوێنێکی گرنگ، چونکە چەندین پەیوەندی جیاوازی تێدا دروست دەبێت.  راپۆرتەکە تیشک دەخاتە سەر خاڵێکی دیکەی زۆر گرنگ و پێیوایە، بەندیخانەکان، تاوانکاری جیهادیی راهێنراو دەخەنە بەردەستی گرووپە تیرۆریستییەکان، چونکە وەک ئەو دەڵێت ئەوانەی لە بەندیخانەکاندا دەبنە ئوسوڵی، لێهاتووییان لە تاوانکاری، تووندوتیژی و بەکارهێنانی چەکدا هەیە و ئەوەش مانای بەردەستخستنی جیهادیی تێر مەشقە بۆ گرووپەکان.  توێژەرانی سەنتەری نێودەوڵەتی لێکۆڵینەوە لە تووندڕەوی و تووندوتیژیی سیاسی، شیکردنەوەیان بۆ دۆسێی ٧٩ جیهادیی ئەوروپی کردووە، کە پاشخانی تاوانکارییان هەیە و لە بەلجیکا، دانیمارک، فەرەنسا، ئەڵمانیا و هۆڵەنداوە یان روویان لە گۆڕەپانەکانی جەنگ کردووە، یان لە پلانە تیرۆریستییەکان تێوەگلاون.  ئەو توێژەرانە بۆیان دەرکەوتووە کە لە پێنج ساڵی رابردوودا، نزیکەی ٥ هەزار ئەوروپی روویان لە رۆژهەڵاتی نێوەڕاستکردووە بۆ شەڕکردن لە ریزی رێکخراوە جیهادییەکانی وەک داعش و بەرەی فەتحی شام.  نزیکەی ٥٧ % ی ئەوانەی توێژینەوەکەیان لەبارەوە کراوە، پێشتر لە بەندیخانەکاندا بوون بەرلەوەی ببنە تووندڕەو، ٢٧ % یان لانیکەم ماوەیەک لە بەندیخانە مابوونەوە. ئەوان لە پشتی شیشی بەندیخانەکانەوە بوونەتە هەڵگری بیری تووندڕەوی. توێژەرەکان دووپاتیدەکەنەوە هەستی خۆخاوێنکردنەوە و پاککردنەوەی گوناهەکان بەسەر زۆر لەواندا زاڵە. لە توێژینەوەکەدا عەلی مەناسفی کە سوورییەکی بەریتانییە و لە سووریا شەڕی کردووە، دەڵێت دەمویست تەنیا یەکجار لە ژیانمدا کارێک بکەم خاوێن بێت، یەکجار کارێکی راست بکەم.  پاش لێکۆڵینەوە لەلایەنی سایکۆلۆژی ئەو تۆمەتبارانە و کۆکردنەوەی زانیارییەکان و چاوپێکەوتنی راستەوخۆ لەگەڵیاندا، توێژەرەکان دەڵێن گەیشتووینەتە ئەو بڕوایەی داعش ئێستا "چاوی لەوە نییە رێکخراوێکی زۆر عەقیدەیی بێت، ئەو ئێستا وەحشیەت و دەسەڵات و تۆقاندن بەرجەستە دەکات، ئەمەش ئەو شتانەیە کە گەنجە تاوانبارەکان بەشوێنیدا دەگەڕێن".  لە فەرەنسا بە نموونە، شەریف شەقات وەرگیراوە، ئەو پێشتر بەتاوانی دزی سزادراوە، دواتر لە بەندیخانەدا بووەتە تووندڕەوێکی ناسراو کە لە ساڵی ٢٠١٥ ەوە هەواڵگریی فەرەنسا بەشوێنیدا دەگەڕێت. لە ١١ی دیسێمبەری ٢٠١٨ دا شەقات هێرشی کردە سەر بازاڕێکی تایبەت بەجەژنی سەری ساڵ لە شاری ستراسبۆرگ، هێرشەکە بووە هۆی کوژرانی پێنج کەس. پاش دوو رۆژ لە رووداوەکە، پۆلیسی فەرەنسی ئەویان کوشت. داعش شەقاتی بەیەکێک لە سەربازەکانی ناوبرد.  ئەو بیر و تاکتیکە نوێیانەی داعش و رێکخراوە تیرۆریستییەکانی دیکە لە بەندیخانەکاندا پەنای بۆ دەبەن، ژمارەی ئەوانی بەرەو سەر بردووە. دیارە ئەوروپییەکان هێشتا لە مامەڵەکردن لەگەڵ تووندڕەوەکان و هەڵگرانی بیری جیهادیدا کەم ئەزموونن، هەموو ئەو تاوانبارانەی خاوەنی بیر و ئایدیا و ئایدۆلۆژیان، پێویستیان بەوە هەیە دوور لە کەسانی دیکە بژین، بەڵام وڵاتە ئەوروپییەکان درەنگ لە ئەزموونی ئەوە تێگەیشتوون کە کۆکردنەوەی جیهادییەکان و کەسانی ئاسایی، لە زەمینەیەکی گونجاو و لەباری وەک بەندیخانەکاندا، نەگبەتیی قورس بەسەر مرۆڤایەتیدا دەهێنێت.  ئێستا پاش تێگەیشتنی ئەوروپییەکان لە توانای کارکردن و بەئەندامکردنی رێکخراوە تیرۆریستیەکان، ئیدی هەمووان هاوشێوەی بەریتانیا پێویستیان بە سەنتەری دابڕاو و تایبەت هەیە بۆ ئەوەی تیرۆریستەکان، ماوەی سزاکانی خۆیانی تێدا بەسەر ببەن. دەنا ئەوەی لە بەندیخانە تێکەڵەکانەوە دەردەچێت، رۆح بەبەرداکردنەوەی تیرۆرە بۆ گەڕێکی دیکەی ترس و تۆقاندن لە جیهاندا.