بەربژێرەکەی دیمکراتەکانی ئەمریکا لەکاتی بەشداریکردنی  لە لووتکەی ئۆنلاینی رێکخراوی راوێژکاریی موسڵمانانی ئەمریکا بە موسڵمانەکانی گوت: "دەمەوێت لەگەڵ ئێوەش بە هاوبەشی کاربکەم و رێگە خۆشبکەین دەنگی ئێوەش ببیسترێت و بەشداربن لە پرۆسەی بڕیارداندا لەپێناو دووبارە بونیادنانەوەی ئەمریکا".   جۆ بایدن بڕیارەکەی ترەمپ سەبارەت بە قەدەخەی خەڵکی هەندێک لە وڵاتانی ئیسلامی بۆ چوونە نێو ئەمریکا بە "بڕیارێکی قێزەون" ناوبرد و بەڵێنی دا لە ئیدارەکەی ئەودا دەنگی موسڵمانان رۆڵی هەبێت و کاربکات لەدژی پێشێلکاریی مافی مرۆڤ دژ بە موسڵمانانی ئەمریکا.   ئەنجوومەنی پەیوەندییەکانی ئەمریکا - ئیسلام، سەبارەت بە ژمارەی دەنگەکانی موسڵمانان لە ئەمریکا ئاماژەی بەوەکردووە کە بۆ هەڵبژاردنی سەرۆکایەتی ٢٠٢٠ی ئەمریکا زیاتر لە یەک ملیۆن موسڵمان ناوی خۆیان تۆمارکردووە. هەروەها بەشی زۆری دەنگدەرە موسڵمانەکان گەنجن و لە ٤٣ % یان تەمەنیان لەنێوان ٢٥ تاوەکو ٢٩ ساڵانە.   جۆ بایدن لەو رێگەیەوە دەیەوێت دەنگی موسڵمانەکانی ئەمریکا بەدەستبهێنێت و واشبکات رێژەی بەشداری لەنێو موسڵمانەکاندا لەچاو هەڵبژاردنی ٢٠١٦ بەرزببێتەوە، کاتێک کە لەو هەڵبژاردنەدا گەنجە موسڵمانەکان بە رێژەی ٦٣ % بەشدارییان کردبوو، لەکاتێکدا بەگشتی لەنێو گەنجانی ئەمریکا رێژەی بەشداری ٨٥ % بووە.   بایدن لەکاتی قسەکردنیدا خۆی بەدوورگرت لە باسکردن لە تیرۆریزم یان تووندڕۆیی ئیسلامی و لەجیاتی ئەوە زیاتر باسی موسڵمانانی فەلەستین و مافی دەوڵەتبوونی فەلەستین و هەروەها کێشە مرۆییەکانی سووریا، یەمەن و لیبیای کرد.  بایدن بۆ زیاتر راکێشانی هاوسۆزی موسڵمانەکانی ئەمریکا باسی لە ستەمی ترەمپ کرد لە قەدەخەی خەڵکی وڵاتانی زۆرینە موسڵمان بۆ ناو ئەمریکا و بۆ باسکردنی ئەو ستەمە و رووبەڕووبوونەوەشی فەرموودەیەکی محەممەد پێغەمبەری ئیسلامی دووبارەکردەوە کە دەڵێت: "هەرکەسێک لە ئێوە کە خراپەیەکی بینی، با بە دەستی بیگۆڕێت، ئەگەر نەشیتوانی با بە زمان بیگۆڕێت، ئەگەر ئەوەشی نەتوانی با بە دڵ بیگۆڕێت".