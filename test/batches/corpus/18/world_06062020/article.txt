بڵاوبوونەوەی پەتای کۆڤید - ١٩ و لێکەوتەکانی لەسەر کەمبوونەوەی خواستی سووتەمەنییە جۆراجۆرەکان بووەتە هۆی کەمبوونەوەی دەردانی دووانەئۆکسایدی کاربۆن بەبڕی ٢.٦ ملیار تۆن لە چارەکی یەکەمی ئەمساڵدا.  بەپێی راپۆرتێکی رۆژنامەی (گاردیەن)ی بەریتانی، کە لەسەر بنەمای داتاکانی (GSP و CDIAC)ئامادەکراوە، بڵاوبوونەوەی پەتای کۆڤید - ١٩ دەبێتەهۆی کەمبوونەوەی دەردانی دووانەئۆکسیدی کاربۆن بەرێژەی ٥ % لەسەر ئاستی جیهان.  لەسەر ئاستی جیهان، لە چارەکی یەکەمی ئەمساڵدا کەمبوونەوەی دەردانی  دووانەئۆکسایدی بەرێژەی ٥ % کەمترە لە چارەکی یەکەمی ٢٠١٩، هۆکاری ئەمەش بۆ ئەوە دەگەڕێتەوە کە دەردانی دووانوکسایدی کاربۆن لە خەڵووز بەڕێژەی ٨ %، لە نەوت بەڕێژەی ٤.٥ % و لە گازی سروشتییەوە بە رێژەی ٢.٣ % دابەزیوە.   دابەزینی دەردانی دووانەئۆکسایدی کاربۆن بە بەراورد لەگەڵ کەمبوونەوەی خواست زیاترە، چونکە خواستی سەر ئەو جۆرە سەرچاوانەی هۆکاری سەرەکی دەردانی دووانەئۆکسایدی کاربۆنن بە رادەیەکی زیاتر لە سەرچاوە پاکترەکان دابەزیوە.  ئەو وڵاتانەی کە زووتر و بە شێوەیەکی بەرفراوانتر تووشی پەتای کۆڤید - ١٩ بوونەتەوە، رێژەی دەردانی  دووانەئۆکسایدی کاربۆنیشیان زیاتر دابەزیوە، بۆ نموونە لە چین و وڵاتانی ئەورووپا رێژەی دەردانی دووانەئۆکسایدی کاربۆن ٨ % و لە ئەمریکا ٩ % دابەزیوە، لە کاتێکدا کەشوهەوای زستانی ئەمساڵیش هۆکار بووە بۆ ئەوەی لە ئەمریکا دەردانی دووانەئۆکسایدی کاربۆن کەم ببێتەوە.   داتاکانی (GSP و CDIAC)، کە دوو دامەزراوەی تایبەتن بە کۆکردنەوەی داتای دەردانی دووانەئۆکسایدی کاربۆن، دەریدەخەن دەردانی دووانەئۆکسایدی کاربۆن  لە ساڵی ١٩٤٥ و پاش جەنگی جیهانی دووەم ٧٥٠ ملیۆن تۆن کەمبووەتەوە. لە ساڵی ١٩٧٥ و لە دوای قەیرانی دارایی ١٩٧٠، دەردانی دووانەئۆکسایدی کاربۆن ١٠٠ ملیۆن تۆن دابەزیوە. دەردانی دووانەئۆکسایدی کاربۆن لە ساڵی ١٩٨٣ و پاش قەیرانی دارایی ١٩٨٠ بەبڕی ١ ملیار تۆن لە ماوەی ٤ ساڵدا و لە کاتی قەیرانە داراییەکەی ٢٠٠٨ - ٢٠٠٩ بەبڕی  ٤٠٠ ملیۆن تۆن دابەزیوە.   ئاژانسی نێودەوڵەتیی وزە (IEA) پێشبینی دەکات لە چارەکی دووەم، سێیەم و چوارەمی ئەمساڵ دەردانی دووانەئۆکسایدی کاربۆن زیاتر ببێت و بۆ هەموو ساڵەکە بگاتە ٣٠.٦ گیگاتۆن، بەو پێیەش رێژەی دەردانەکە ٨ % لە چاو ساڵی رابردوو کەمتر دەبێت، ئەوەش لەسەر ئاستی ساڵ زۆرترین بڕی دابەزینە دووانەئۆکسایدی کاربۆن لە ٢٠١٠ ەوە لە ماوەی ساڵێکدا بە خۆوە بینیبێتی.  دەردانی دووانەئۆکسایدی کاربۆن لە ٢٠٢٠ بە بەراورد بە کاتی قەیرانی دارایی جیهانیی ٢٠٠٩ بەرێژەی شەش هێندە کەمتر بووەتەوە. لە کاتی قەیرانە داراییەکەی ٢٠٠٩ بڕی دەردانی دووانەئۆکسایدی کاربۆن ٠.٤ گیگاتۆن دابەزیبوو.  دەردانی دووانەئۆکسایدی ٢٠٢٠ دوو هێندەی کۆی ئەو دابەزینانەیە کە لە دوای جەنگی جیهانیی دووەمەوە لە دەردانی ئەو گازەدا روویداوە.   لە کۆی ئەو ٢.٦ گیگاتۆنەی لە دەردانی دووانەئۆکسایدی کاربۆنی چارەکی یەکەمی ئەمساڵ کەمبووەتەوە، ١.١ گیگاتۆنی بۆ خەڵووز، ١ گیگاتۆنی بۆ نەوت و ٠.٤ گیگاتۆنی بۆ گازی سروشتی دەگەڕێتەوە.  لەسەر ئاستی وڵاتانیش، ئەمریکا گەورەترین ئاستی دابەزینی دەردانی دووانەئۆکسایدی کاربۆنی بەخۆوە بینیوە، لە کاتێکدا لە چارەکی یەکەمی ئەمساڵ دەردانی ئەو گازە لە ئەمریکا بە بڕی ٦٠٠ ملیۆن تۆن کەمیکردووە. چین و یەکێتیی ئەوروپا بە جیاوازییەکی کەمەوە دوای ئەمریکا دێن.  دابەزینی ئاستی دەردانی ئەو گازە بە پێی ستراتیژ و بەرنامەیەکی پێشوەختی وڵاتان نییە، بەڵکو دۆخێکە وڵاتان بێ خواستی خۆیان تێیکەوتوون و هەر ئەوە لەناکاوبوونەشی وایکردووە دەیان هەزار کەس لە کەرتی وزەی جیهان بێکار ببن. فاتیح بیروڵ، سەرۆکی ئاژانسی نێودەوڵەتیی وزە دەڵێت: " کەمبوونەوەی ئێستای دەردانی دووانەئۆکسایدی کاربۆن روودەدات قەیرانی دارایی لێکەوتووەتەوە و هەزاران کەسی لە کار و سەرچاوەی بژیوی بێبەشکردووە".  بیرۆل جەخت لەوەش دەکاتەوە کە " دەبێت ئەوەمان بیربێت کەمبوونەوەی دەردانی دووانەئۆکسایدی کاربۆن بەهۆی بڕیاری ژیرانەی حکومەتەکانی جیهانەوە نەبووە بۆ جێبەجێکردنی رێکار و سیاسەتەکانی رێگری لە گۆڕانی کەشوهەوا".   ئیرک هولم، لێکۆڵینڤانی باڵا لە ریستاد ئینرجی پێیوایە "بڵاوبوونەوەی ڤایرۆسی کۆرۆنا رووداوێکی نامۆیە بۆ بازاڕی وزە و لەسەر ئاستی هەموو جیهان لێکەوتەی چاوەڕواننەکراوی بۆ دەردانی دووانەئۆکسیدی کاربۆن دەبێت".  کەمبوونەوەی جۆڵەی ئۆتۆمبێل لەسەر شەقامەکان خواستی بۆ گاز و بەنزینی جیهان بەرێژەی ٩.٤ % لە ٢٠٢٠ کەمدەکاتەوە، ئەمەش وادەکات ئەمساڵ جیهان بەبڕی ٦.٢ ملیۆن بەرمیل لە رۆژێکدا  دادەبەزێت، ئەوەش راستەوخۆ کاریگەری لەسەر دەردانی ئەو گازە دەبێت بە هۆکارێکی سەرەکیی گەرمبوونی گۆی زەوی دادەنرێت.  دابەزینی دەردانی دووانەئۆکسایدی کاربۆن لە ٢٠٢٠ لە کاتێکدایە کە پێش سەرهەڵدان و بڵاوبوونەوەی ڤایرۆسی کۆرۆنا، شارەزایانی بواری وزە پێشبینییان کردبوو ئەمساڵ دەردانی دووانەئۆکسایدی کاربۆن لە بەرهەمهێنانی سەرچاوەکانی وزە و سوتەمەنی بۆ ٣٦.٨ گیگاتۆن بەرزببێتەوە.