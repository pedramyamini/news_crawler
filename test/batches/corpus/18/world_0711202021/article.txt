یەکێک لەوانەش، سیندی مککەین، هاوژینی جۆن مککەینی کۆچکردووە کە لە ویلایەتی ئەریزۆنا لە سەرکەوتنی بایدندا رۆڵێکی گرنگی بینی.   سیندی کە خۆی لە پارتی کۆمارییە، بەهێزەوە پشتگیریی لە بایدن کرد و دوای راگەیاندنی بایدن وەک سەرۆکی هەڵبژێردراو، خۆشحاڵیی خۆی دەربڕی و لە تویتەر بۆی نووسی، "پیرۆزبایی لە هاوڕێی خۆشەویستم  و سەرۆکی هەڵبژرێردراو، جۆ بایدن و کاملا هاریسی جێگری دەکەم. ئێستا کاتی ئەوەیە لەودیوی سیاسەتەوە بەرەو بونیاتنانی ئەمریکایەکی بەهێزتر هەنگاو بنێین. "  هەروەها جێب بووش، برای جۆرج دەبلیوو بووش پیرۆزبایی لە جۆ بایدن کرد.   میت رۆمنی، سیناتۆری کۆماری لە ماوەی لێپرسینەوە لە ترەمپ لە سەرەتای ئەمساڵ لە ئەنجوومەنی پیران لە دژی ترەمپ دەنگی دا، لە تویەتەر بە ناوی خۆی و هاوژینەکەیەوە پەیامێکی پیرۆزبایی ئاراستەی جۆ بایدن و کامالا هاریس کرد.   رۆمنی نووسیویەتی، "من و ئان پیرۆزبایی خۆمان ئاراستەی جۆ بایدن، سەرۆکی هەڵبژێردراو و کامالا هاریسی جێگری دەکەین. ئێمە هەردووکیان وەکو مرۆڤی نیازپاک و خاوەن کەسایەتیی خۆشەویست دەناسین. لە خوا دەپاڕێینەوە کە لە رۆژ و ساڵانی داهاتوودا هاوکارییان بکات. "  ئێوارەی رۆژی شەممە ٢٠٢٠/١١/٠٧ بە کاتی هەرێمی کوردستان میدیاکانی ئەمریکا رایانگەیاند کە جۆ بایدنی بەربژێری دیموکراتەکان بووە ٤٦ ـەمین سەرۆکی داهاتووی ئەمریکا و لە دۆناڵد ترەمپی، بەربژێری کۆمارییەکانی بردەوە.   دوای چوار رۆژ ئەنجامی هەڵبژاردنەکان راگەیێندرا و جۆ بایدن ویلایەتی پەنسلڤانیای بردەوە و بەمەش بووە ٤٦ ـەمین سەرۆکی داهاتووی ئەمریکا و ٢٨٤ دەنگی نوێنەرانی بەدەستهێنا.  هاوکات ژمارەیەک سەرکردەی جیهان لەبارەی بەدەستهێنانی پۆستی سەرۆکایەتیی ئەمریکاوە پیرۆزبایی خۆیان ئاراستەی جۆ بایدن کرد.  بۆریس جۆنسن، سەرۆکوەزیرانی بەریتانیا لە تویتێکدا پیرۆزبایی خۆی ئاراستەی جۆ بایدن و کامالا هاریس کرد بە بۆنەی هەڵبژاردنیان وەکو سەرۆک و جێگری سەرۆکی ئەمریکا.   سەرۆکوەزیرانی بەریتانیا دەڵێت، "پیرۆزبایی لە جۆ بایدن دەکەم بە بۆنەی هەڵبژاردنی وەکو سەرۆکی ئەمریکا. هەروەها پیرۆزبایی لە کامالا هاریس دەکەم بە بۆنەی سەرکەوتنە مێژووییەکەیەوە. ئەمریکا گرنگترین هاوپەیمانی ئێمەیە و هیوادەخوازین لە نزیکەوە لەسەر کارە لەپێشینە هاوبەشەکانمان کاربکەین، لە گۆڕانی کەشوهەواوە بگرە تا دەگاتە بازرگانی و ئاسایش. "  هاوکات ئیمانوێل ماکرۆن، سەرۆکی فەرەنسا لە تویتێکدا نوسییوەیەتی، "ئەمریکییەکان سەرۆکی خۆیان هەڵبژاردووە. پیرۆزبێت لە جۆ بایدن و کامالا هاریس! زۆر کارمان هەیە تا پێکەوە بیکەین بۆ ئەوەی بەسەر بەربەستەکانی ئەمڕۆماندا زاڵببین. با پێکەوە کاربکەین! "  بردنەوەی ئەمجارەی دیموکراتەکان بەسەر کۆمارییەکان مێژووییە، بایدن زیاتر لە ٤ ملیۆن دەنگی لە ترەمپ زیاترە، بایدن ٥٠.٦ لەسەدای دەنگی بەدەستهێناوە کە دەکاتە دەنگی ٧٤ ملیۆن و ٨٤٧ هەزارو ٨٣٤ کەس، ترەمپیش ٤٧.٧ % ی دەنگەکانی بەدەستهێناوە، ئەویش دەکاتە ٧٠ ملیۆن و ٥٩١ هەزارو ٥٣١ دەنگ.