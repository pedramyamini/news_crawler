پرۆژەکە لە ساڵی ٢٠١٣ وە راگەیێندراوە، پەکین دەیویست ئەم پرۆژەیە کیشوەری ئوسترالیاش بگرێتەوە. لە ساڵی ٢٠١٨ لەگەڵ هەرێمی ڤیکتۆریای  ئوسترالیا گرێبەستی ١٠ ساڵەی پەیوەندیکردن بەم رێگە بازرگانییەی واژۆ کرد، بەڵام ئوسترالیا رۆژی پێنجشەممە کشانەوەی لە پرۆژەکە راگەیاند و دەڵێت، زیان لە بەرژەوەندیی نیشتمانیی ئوسترالیا دەدات.  سکۆت ماریسن، سەرۆکوەزیرانی ئوسترالیا رایگەیاند "ئەو بڕیارە پەیوەندیی بە سیاسەتی دەرەوە هەیە و حکومەت لەپێناو پاراستنی بەرژەوەندیی نیشتمانیدا داویەتی بۆ دڵنیابوونەوە لەوەی هیچ رێککەوتنێک لە هیچ ئاستێکدا بەرکەوتنی لەگەڵ بەرژەوەندییە نیشتمانییەکاندا نەبێت".  بەپێی رێککەوتنەکە، بۆ ماوەی ١٠ ساڵ چین قەرز بە ئوسترالیا دەدات بە سوودێکی کەم، ئەرکی گواستنەوەی ئاوی و وشکانی و ژێرخانی پرۆژەکانیش لەئەستۆی چین دەبوو، بەڵام ئوسترالیا پێیوایە ئەمە وادەکات هەژموونی چین لەسەر وڵاتەکەی زیاتر بێت.  ئەمریکاش کە چین بە رکابەری ئابووریی خۆی دەزانێت، پشتیوانی لەو بڕیارەی ئوسترالیا دەکات، نێد پرایس، گوتەبێژی وەزارەتی دەرەوەی ئەمریکا دەڵێت "ئەمە بڕیارێکە لەلایەن حکومەتی ئوسترالیاوە دراوە، ئێمە بەردەوامین لە پشتیوانیکردنی ئوسترالیای هاوپەیمان و گەلەکەی کە بەرگەی هەڕەشەکانی  چینیان گرتووە".  حکومەتی چین لە بڕیارەکە تووڕەیە، چونکە یەکێک لەو ٦٠ دەوڵەتەی جیهانی لەدەستدا کە پەیوەندییان بە پرۆژە ئابوورییە گەورەکەیەوە کردبوو.  وانگ وێنبین، گوتەبێژی وەزارەتی دەرەوەی چین رایگەیاند "گەمەی سیاسی و مامەڵەی ناعەقڵانیی ئوسترالیا بە تەواوی پێچەوانەی رۆحی هاوکاری و هاوبەشیی ستراتیژیی نێوان چین و رووسیان، ئەمە پاشەکشەیەکی مێژووییە و سرووشتێکی ناشیرینی هەیە".  پرۆژەکەی چین یەک تریلیۆن و ٣٠٠ ملیار دۆلاری وەکو خەرجی بۆ دانراوە، تاوەکو ئێستا نزیکەی ٦٠٠ ملیار دۆلاری لە پرۆژە جیاوازەکانی دروستکردن و نۆژەنکردنەوەی رێگەکاندا خەرج کردووە؛ دەیەوێت بەم پرۆژەیە فراوانترین رێگەی ئابووری لە مێژوودا بکاتەوە.  پرۆژەکەی چین یەکێکە لە نیگەرانییە قووڵەکانی ئەمریکا، چونکە پێیوایە چین بە پێدانی قەرز هەژموونی لەسەر وڵاتان پەیڕەو دەکات، رێگەکەش ئاڵوگۆڕی کاڵای چینی خێراتر دەکات و چینیش دەکاتە سەنتەری گەورەی دابەشکردنی کاڵا بە هەموو جیهاندا.