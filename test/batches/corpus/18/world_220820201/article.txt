ئاگرە گەروەکەی کالیفۆرنیا لە رۆژی ١٢ی ئەم مانگە  کەوتووەتەوە و ناوچەی سەوزایی رۆژئاوای ویلایەتەکەی گرتووەتەوە لەسەر زەریای ئارام. بەپێی ئامارەکان تاوەکو ئێستا زیاتر لە ٣١٢ هەزار هێکتار زەوی سووتاندووە.  ئاگرەکە هەردوو ناوچەی نابا و سۆنۆمای رۆژئاوای کالیفۆرنیای گرتووەتەوە کە هەردوو ناوچەکە بە کێڵگەکانی ترێی تایبەت بە دروستکردنی شەراب ناسراون.  بەرپرسانی ویلایەتی کالیفۆرنیا ئاشکرایانکرد، ئاگرەکە بەهۆی هەورە برووسکەوە کەوتووەتەوە و بەهۆی بەرزبوونەوەی پلەکانی گەرما و دابەزینی راددەی شێ،  زیاتر تەشەنەی کردووە.  ئەم شەپۆلی زریان و برووسکەیە لە کالیفۆرنیا گەورەترین شەپۆلە لە ١٠ ساڵی رابردوودا روویدابێت و ئاگر لە زۆربەی ناوچەکان دەبینرێت.  ناوچەی ناوەڕاستی ویلایەتەکە کە بە دۆڵی مەرگ ناسراوە لە رۆژی یەکشەممە، ١٥ی ئەم مانگە، پلەی گەرمی ٥٤.٤ی تۆمارکرد کە ئەوە بە سێیەمین بەرزترین پلەی گەرمای سەر گۆی زەوی دادەنرێت.  گەیڤن نیوسن، حاکمی کالیفۆرنیا لەبارەی ئاگرەکەوە دەڵێت: "ئێمە دەبینین گوڕی ئاگرەکە زۆر بەرزە بەهۆی شەپۆلی تووندی گەرما، هەروەها بەهۆی ئەو هەموو برووسکەیە. لە سەرەتای ئەمساڵەوە تاوەکو ئێستا ٦٧٥٤ ئاگرکەوتنەوە لە تەواوی کالیفۆرنیا روویداوە".   بەرپرسانی بەرگریی شارستانی دەڵێن. ٣٦٧ سەرچاوەی ئاگر ئێستا لە ناوچەکانی باکووری کالیفۆرنیا هەن و ئاگریان لێ بەرزدەبێتەوە. ٢٠ لەو ئاگرانە لەوانەن کە کۆنترۆڵکردنیان زۆر زەحمەتە. دەیان هەزار کەس بەو هۆیەوە  ماڵەکانی خۆیان بەجێهێشتووە. ژمارەیەکی زۆر خانووی دانیشتووانی ناوچەکەش سووتاون.  بەردەوامیی ئاگرەکە و هەڵکردنی زریان و هەورە برووسکە، وایکردووە بەرپرسانی ناوچەکە داوا لە خەڵکی ناوچەکانی نزیک دەریاچەی سان فرانسیسیکۆ، ناپا کۆنتی، ناوچەکانی نزیک دەریاچەی ئۆرڤیڵ، سانت هێلینا و دلاند و بەشێکی دیکەی باکووری ئەو ویلایەتەی ئەمریکا بکەن، بۆ سەلامەتی خۆیان شوێنەکانیان چۆڵبکەن.  بەهۆی بڵاوبوونەوەی ڤایرۆسی کۆرۆنا، بەرپرسانی تەندروستی بڕیاریاندا بەپێچەوانەی ساڵانی رابردوو کە ئاوارەکانیان لەنێو هۆڵی گەورە دادەنان، ئێستا لە نزیک کەنارە دەریاکان جێگیرکراون و بەشێکیان لەنێو ئۆتۆمبیلەکانیان ماونەتەوە.  لە مانگی ١١ی ساڵی ٢٠١٨ دا ئاگر لە باکووری ویلایەتی کالیفۆرنیا کەوتەوە و بەهۆی ٨٦ کەس گیانیانلەدەستدا.