لەگەڵ نزیکبوونەوەی رۆژی هەڵبژاردنی سەرۆکایەتیی ئەمریکا، دۆناڵد ترەمپ بەربژێری کۆمارییەکان لە چەند ویلایەتێک، کە بە "یەکلاییکەرەوە" ناودەبرێن، بەگوێرەی دوایین راپرسییەکان پێش جۆ بایدن بەربژێری دیموکراتەکان کەوتووە.  فلۆریدا، کە یەکێکە لە ویلایەتە گرنگەکان و لە هەڵبژاردنەکانی پێشوودا هەمیشە کاریگەریی لەسەر دیاریکردنی بەربژێری براوەی هەڵبژاردنەکان هەبووە، خەریکە بەلای دۆناڵد ترەمپدا دەشکێتەوە، ئەمە لەکاتێکدایە تاوەکو هەفتەی پێشوو، جۆ بایدن بە چەند خاڵێک لەو ویلایەتە لەپێش بوو. بەڵام دوایین راپرسییەکان ئاماری نوێیان بڵاوکردووەتەوە و دەرکەوتووە، دۆناڵد ترەمپ لە بەشێکی راپرسییەکان پێش جۆ بایدن کەوتووە.  لە ٢٤ کاژێری رابردوودا ئەنجامی ٤ راپرسی جیاواز بڵاوکراونەتەوە، لەو راپرسییانەدا لە دووانیاندا دۆناڵد ترەمپ پێشکەوتووە و لە دوو راپرسی دیکەش جۆ بایدن پێشکەوتووە، کە هەردووکیان بە جیاوازییەکی زۆر کەم لەپێش یەکدین.  کۆمپانیای سیکوێنسا راپرسییەکی کردووە، دەردەکەوێت دۆناڵد ترەمپ بە جیاوازی تەنیا یەک خاڵ پێش بایدن کەوتووە. لەو راپرسییەدا % ٤٧ی بەشداربووان دەڵێن دەنگ بە ترەمپ دەدەن، لەبەرامبەریشدا % ٤٦ دەڵێن دەنگ بە بەربژێرەکەی دیموکراتەکان دەدەن. ئەمە لەکاتێکدا گرنگترین پرس لای ئەو بەشداربووانە ئابووری و مامەڵەکردن بووە لەگەڵ پەتای کۆرۆنا.  راپرسیی دووەم لەلایەن ئەی بی سی نیوز و واشنتن پۆست کراوە، لەمەشیاندا دۆناڵد ترەمپ دوو خاڵ پێش بایدن کەوتووە. بەشداربووانی ئەو راپرسییە بە ٥٠ % پشتیوانی لە ترەمپ دەکەن و ٤٨ % یش دەڵێن دەنگیان بۆ بایدن دەبێت.  بایدن لە دوو راپرسییەکەی دیکەدا بە جیاوازی یەک خاڵ و سێ خاڵ پێش دۆناڵد ترەمپ کەوتووە.  لە راپرسی سانت پێتی پۆڵس، بایدن ٤٩ % ی دەنگی بەشداربووانی بەدەستهێناوە و ترەمپیش دەنگی ٤٨ % ی ئەوانی دیکەی بەدەستهێناوە. لەکاتێکدا راپرسییەکەی نیویۆرک تایمز ئاماژە بەوە دەکات، کە جۆ بایدن بە ٣ خاڵ پێش بایدن کەوتووە. بەڵام لەو راپرسییەدا ئەوانەی بەشدارییان کردووە زۆربەیان ئافرەتن و ٥٢ % ی بەشداربووانی ئەو راپرسییەن. پێشتریش لە راپرسییەکاندا دەرکەوتووە، کە جۆ بایدن لەنێو ژناندا دەنگدەری زیاتری هەیە وەک لە دۆناڵد ترەمپ.  لە نۆرس کارۆلاین، کە ئەویش یەکێکە لە ویلایەتە یەکلاییکەرەوەکان و لە ئەمریکاش بە ویلایەتی جۆلانە ناسراوە، ترەمپ پێش جۆ بایدن کەوتووە.  ئەنجامی سێ راپرسی لەو ویلایەتە بڵاوکراونەتەوە. لە راپرسی یەکەمدا ترەمپ دەنگی ٤٨ % ی بەشداربووانی بەدەستهێناوە و بایدنیش ٤٤ %، واتە جیاوازییەکە بۆ چوار خاڵ بەرزبووەتەوە.   لە راپرسی دووەمدا دۆناڵد ترەمپ تەنیا ٢ خاڵ پێش رکابەرەکەی کەوتووە، هەرچی راپرسی سێیەمیشە دەریدەخات هەردوو بەربژێرەکە لەو ویلایەتە هاوتان و هەریەکەیان دەنگی ٤٧ % ی بەشداربووانیان بەدەستهێناوە.   لە جۆرجیاش دوو راپرسی جیاواز کراون، دەرکەوتووە کە دەنگدەری ترەمپ زیاترە و بە جیاوازی یەک تاوەکو دوو خاڵ پێش بایدن کەوتووە. بەڵام جۆ بایدن لە ویلایەتەکانی پێنسلڤانیا و میشیگان بە جیاوازیی زۆر پێش دۆناڵد ترەمپ کەتووە.  لە میشیگان لە سێ راپرسیدا جۆ بایدن لەپێشە، لە هەریەکە لە راپرسییەکانی کۆمپانیاکانی ئیمەرسن و ئێم ئاڕ ئەی، جۆ بایدن ٧ خاڵ لەپێش ترەمپە، بەڵام لە راپرسییەکەی دیکەدا کە گرووپی ترافالگەر کردوویەتی، دەرکەوتووە دۆناڵد ترەمپ دەنگی ٤٨ % ی بەشداربووانی بەدەستهێناوە بەرامبەر بە ٤٦ % بۆ جۆ بایدن، کەچی لە راپرسی ئینساید ئەدڤانتج، جارێکی دیکە جۆ بایدن بە ٢ خاڵ پێش رکابەرەکەی کەوتووەتەوە.  بایدن لە ئاریزۆنا و ویسکۆنسن بە جیاوازییەکی زۆر لەنێوان دوو تاوەکو ١١ خاڵ بەپێی راپرسییە جیاوازەکان لەپێش دۆناڵد ترەمپە.  سەبارەت بە ویلایەتی ئایەوا، ئەنجامی دوو راپرسی جیاواز بڵاوکراونەتەوە، کە لە هەردووکیاندا دۆناڵد ترەمپ  پێش جۆ بایدن کەوتووە.   سەرەڕای ئەوەی دۆناڵد ترەمپ لە چوار ویلایەتی جۆلانەیی پێش جۆ بایدن کەوتووە، بەڵام راپرسی سەبارەت بە هەڵبژاردنی گشتی لە هەموو ویلایەتەکان دەریدەخات جۆ بایدن هێشتا بە ٥ خاڵ لەپێش دۆناڵد ترەمپە.