دکتۆر مایك رایان، بەڕێوەبەری جێبەجێکاری بەشی فریاگوزاریی رێکخراوی تەندروستیی جیهانییە و دەڵێت، چین زنجیرەی بۆماوەیی ڤایرۆسەکەی پێداون و ئەوانیش تاقیکردنەوەیان لەسەری ئەنجامداوە، دەرکەوتووە ئەو کۆرۆنایەی ئێستا لە پەکین بڵاوبووەتەوە، لەو تووشبووانەوە گوازراوەتەوە کە پێشتر لە ئەوروپا بوون و ئێستا گەڕاونەتەوە چین.   لە کۆتاییەکانی مانگی کانوونی یەکەمی ساڵی رابردوو ڤایرۆسی کۆرۆنا لە شاری ووهان لە هەرێمی هوبێی لە چین بڵاوبووەوە و ئێستا پەتایەکی جیهانییە بەناوی کۆڤید ١٩. بەهۆیەوە لە تەواوی جیهان هەشت ملیۆن و ٧٧٥ هەزار و ٩٠٢ کەس تووشبوون کە ٤٦٢ هەزار کەسیان گیانیان لەدەستداوە. چوار ملیۆن و ٦٣٩ هەزار و ١٨٧ کەسیش چاکبوونەتەوە.   ئەو بەرپرسەی WHO دەشڵێت، ژمارەیەک چەشنی جیاوازی کۆرۆنا لە سەرانسەری جیهان بڵاوبوونەتەوە و سەرچاوەی ڤایرۆسی هەندێ لە تووشبووانی نیویۆرکیش بۆ ئەوروپا دەگەڕێتەوە، بەڵام ئەوەشی روونکردەوە کە ئەوە واتای ئەوە ناگەیێنێت ئەوروپا سەرچاوەی سەرەکی و یەکەمی ڤایرۆسەکە بێت.  لە ٢٤ کاژێری رابردوو، ٣٤ تووشبووی نوێ لە چین تۆمارکران کە ٢٢ کەسیان لە پەکینن. بەوەش کۆی ژمارەی تووشبووان لە چین بۆ ٨٣ هەزار و ٣٥٢ کەس بەرزبووەوە لەو ژمارەیەش چوار هەزار و ٦٣٤ کەسیان گیانیان لەدەستداوە.   هاوکات مایکڵ راین، داوا دەکات لێکۆڵینەوە لە دەرکەوتنی نوێی کۆرۆنا لە پەکین بکرێت و دیاربکرێت کە چۆن ئەو تووشبووانەی لە دەرەوەی وڵات گەڕاونەتەوە، ڤایرۆسەکەیان بڵاوکردووەتەوە.   پێشتر بەرپرسانی پەکین رایانگەیاندبوو، سەرهەڵدانەوەی ئەو شەپۆلەی کۆرۆنا بەهۆی بازاڕێکی سەوزە و میوە بووە لە پەکین کە رۆژانە قەرەباڵخییەکی زۆری لێ دروستدەبێت، بۆ ئەو مەبەستەش پشکنینی هەڕەمەکی بۆ خەڵک دەکەن.   بەهۆی بەرزبوونەوەی ژمارەی تووشبووان، چالاکی وەرزشی، کولتووری و کۆبوونەوەی خەڵک و قوتابخانە و شوێنە گشتییەکان لە پەکین داخراون. بەرپرسانی پەکین داوای رێوشوێنی تووندتر دەکەن. هۆشداریشیان دا لەوەی کەمبوونەوەی ترسی خەڵک لە ڤایرۆسەکە لەوانەیە هەزاران کەسی دیکە تووش بکات.   چین ژمارەی دانیشتووانی ملیارێک و ٣٩٣ ملیۆنە. لەوەتەی کۆرۆنا بڵاوبووەتەوە، بەپێی ئامارە فەرمییەکان ٨٣ هەزار و ٣٥٢ کەس تووشی کۆرۆنا بوون، بەڵام بەشێک لە شارەزایانی تەندروستی دەڵێن، چین ئامارەکانی شاردووەتەوە و دەکرێت ژمارەی تووشبووان زۆر لەوە زیاتر بن.