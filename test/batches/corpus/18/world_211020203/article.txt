رۆژنامەی نیویۆرک تایمز ئاشکرای کردووە دۆناڵد ترەمپ لەو بانکە هەژماری بانکیی هەیە و لە ماوەی ساڵانی ٢٠١٣ تا ٢٠١٥ شدا باجی داوە.  هەژمارەکەش لەلایەن بەڕێوەبەرایەتیی هۆتێلە نێودەوڵەتییەکانی ترەمپەوە سەرپەرشتی دەکرێت و کاری گرێبستی تایبەت بە هۆتێلەکان  لە چین و وڵاتانی ئاسیا لە رێگەی ئەو بانکەوە رێکدەخرێت. ئەوەش لە کاتێکدایە کە ترەمپ خۆی دژ بەو کۆمپانیا ئەمریکییانەیە کە لە چین کاردەکەن.  هەرچەندە باس لەوە کراوە کە ترەمپ لەنێوان ساڵانی ٢٠١٦ و ٢٠١٧ دا  لە ئەمریکا تەنیا ٧٥٠ دۆلار باجی داوە، بەڵام ئەو هەژمارە بانکییەی ترەمپ لە چین لە ٢٠١٣ تا ٢٠١٥ بڕی ١٨٨ هەزار و ٥٦١ دۆلار باجی داوە. بەڵام هیچ داتایەکی باجی تایبەت بە پێنج ساڵی رابردوو لەو هەژمارە بانکییە ئاشکرا نەکراوە.  ئالان گارتن، پارێزەری رێکخراوی ترەمپ بۆ بازرگانی، دەڵێت کە ئەو هەواڵەی رۆژنامە ئەمریکییەکە بێبنەمایە، چونکە  لە ماوەی رابردوودا لەو هەژمارەوە هیچ چالاکییەک یان گواستنەوەی پارە نەکراوە و لە ٢٠١٥ شەوە هەژمارەکە ناچالاکە.  جگە لەو بانکە چینیە، دۆناڵد ترەمپ لە بانکەکانی بەریتانیا و ئیرلەنداش هەژماری بانکیی هەیە کە تایبەتن بە کارە بازرگانییەکانی.