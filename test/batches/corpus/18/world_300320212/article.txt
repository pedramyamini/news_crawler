جۆن کێربی، گوتەبێژی پێنتاگۆن لە کۆنفرانسێکی رۆژنامەڤانیدا دانی بەوەدانا کە تووندئاژۆ لە نێو سوپای ئەمریکادا هەیە و رایگەیاند. "یەکێک لەو شتانەی پێویستە بیخەینە ژێر کۆنترۆڵەوە، فراوانبوونی تووندئاژۆییە لە ریزی سوپادا، بابەتەکە زیاتر پەیوەندیی بە ئایدۆلۆژیای تووندئاژۆوە هەیە کە هانی کردەوەی وا دەدات زیان بە سیستەمی باش و پابەندییەکانی سوپا بگەیێنێت و چاوەڕوانی گەورەی لێدەکرێت زیان بە هاوپیشەکانمان بگەیێنێت. "  لە ٦ی کانوونی دووەمی ٢٠٢٠، لە هێرشی لایەنگرانی ترەمپ بۆ سەر کۆنگرێسی ئەمریکا، بەرپرسانی هەواڵگریی ئەمریکا گومانیان کرد زیاتر لە ٣٠ سەرباز دەستیان لە هێرشەکەدا هەبووبێت کە هەندێکیان لە ئەرکدابوون و هەندێکیشیان خانەنشینن.  بەڵام هێرشی سەر کۆنگرێس تەنیا زەنگێکی هۆشیارکردنەوە بوو بۆ ئەوەی ئەمریکا هۆشیارتر بێتەوە و شوێن ئەوانە بکەوێت کە لە ریزی سوپادا لە یاسا لادەدەن.  کریستۆفەر رای، بەڕێوەبەری نووسینگەی لێکۆڵینەوەی فیدڕاڵی FBI لەو بارەوە دەڵێت: "ئەوەی ئەمڕۆ بە مەترسیدارترین هەڕەشەی دەزانین بۆ سەر ئەمریکییەکان، ئەو کەسانەن کە بە تەنیا هێرش ئەنجامدەدەن، هەندێکجاریش شانەی بچووک بچووک. کەسانی پەڕگیر لەسەر ئینتەرنێت ئێستا لە ئەمریکا هێرشی بچووک ئەنجامدەدەن، چەکی سەرەتایی بەکاردەهێنن، یان ئەوەتە لەلایەن گرووپە جیهادییەکانەوە هاندراون، یاخود لەناوخۆدا لەلایەن گرووپی جۆراوجۆرەوە هاندەدرێن. "  بەرپرسانی ئەمریکی ترسیان لەوە هەیە گرووپە جیهادییەکان تۆوی تووندئاژۆیی لەریزی سوپادا بچێنن. وەزارەتی بەرگری رایگەیاندووە، لەگەڵ دامەزراوە ئەمنییەکانی وڵات لە گفتوگۆدایە بۆ ئەوەی داتابەیس و زانیارییان لەسەر گرووپە تووندئاژۆکان دەستکەوێت، بۆ ئەوەی دەستبە لابردنی هەر سەربازێک بکەن بزانن هزری تووندئاژۆیی لە مێشکی چەسپیوە.  تاوەکو ئێستا ٣٠٠ کەس لەسەر هەڵکوتانە سەر کۆنگرێسی ئەمریکا دادگاییکراون کە گیانلەدەستدانی ٥ کەسی لێکەوتەوە، لانیکەم ١٠٠ کەسی دیکە چاوەڕواندەکرێت دادگاییبکرێن، ٣٣ لەو کەسانەی دادگایی دەکرێن پلە و پۆستی سەربازییان هەیە، ٣١ ـیان سەربازی خانەنشینکراو و ئەندامی پاسەوانی نیشتیمانی و هێزی یەدەگن.