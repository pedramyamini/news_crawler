جۆ بایدن، بەربژێری دیموکراتەکان هەر پێنج دەنگی شارۆچکەی دیکسڤیڵی لە ویلایەتی نیوهامشێر بردەوە. شارۆچکەکە دەکەوێتە سەر سنووری ئەمریکا و کەنەدا، ماوەی ٦٠ ساڵە دیکسڤیڵ لە راگەیاندنی ئەنجامی هەڵبژاردن پێشەنگە.  لە بەشێکی دیکەی ویلایەتی نیوهامشێر لە شارۆچکەی میڵزفیڵد، دۆناڵد ترەمپ سەرۆکی ئەمریکا ١٦ دەنگی بەرامبەر بە ٥ دەنگی بایدن بەدەستهێناوە، کە ئەوەش دەبێتە یەکەم سەرکەوتنی ترەمپ بەسەر بایدندا.  بەشێک لە چاودێرانی هەڵبژاردنی ئەمریکا بردنەوەی بەربژێرەکان بە دەستپێکی سەرکەوتنێکی گەورەتر دادەنێن، بەڵام ئەوە ناکرێتە پێوەر، چونکە لە هەڵبژاردنی ٢٠١٦ دا هیلاری کلینتن، بەربژێری ئەوکاتەی دیموکراتەکان شارۆچکەی دیکسڤیڵی بردەوە، بەڵام لە ئەنجامی کۆتایی هەڵبژاردنەکان دۆڕا.  نیو هامشێر یەکەم ویلایەتە لە ئەمریکا وەک نەریتێک، لە نیوەشەوی هەڵبژاردندا خەڵک بەلێشاو دەنگ دەدەن، بەشێک لە میدیاکانی ئەمریکاش رووماڵی دەنگدانی ئەو ویلایەتەیان دەکرد، بەڵام ئەمساڵ بەهۆی پەتای کۆرۆنا و رێگری لە دروستبوونی قەرەباڵخی ئەو نەریتە شکێنرا.  ئەمڕۆ ٣ ـی تشرینی دووەم هەڵبژاردنی سەرۆکایەتیی ئەمریکا بەڕێوەدەچێت، ئەو کەسەی لە پۆستی سەرۆکی ئەمریکا دادەنیشێت، کاریگەریی لەسەر خەڵکی ئەمریکا و خەڵکی زۆربەی وڵاتانی دیکەش دەبێت، بۆیە خەڵکی جیهان چاویان لە ئەنجامی هەڵبژاردنەکانە.   دەنگدان لە ویلایەتەکانی ئەمریکا بەشێوەیەکە کە هەر ویلایەتێک دابەشکراوە بەسەر چەند ئەنجوومەنێکی هەڵبژاردن، لە هەموو ویلایەتەکانی ئەمریکا دەنگ بۆ ٥٣٨ ئەندامی ئەنجوومەنی هەڵبژێردراو دەدەرێت، سەرۆکی براوەش دەبێت ٢٧٠ کورسی یان زیاتر بباتەوە. دابەشکردنی ئەنجوومەنی هەڵبژاردن بۆ ویلایەتەکان بەپێی ژمارەی دانیشتووانە. ئەوەش مانای ئەوەیە کە دەنگدەران بڕیار دەدەن لەسەر ئاستی ویلایەتەکان پێشبڕکێ بکەن نەک لەسەر ئاستی نیشتمانی کە هەموو ئەمریکا دەگرێتەوە. ئەوەش وا دەکات کە ئەگەر بەربژێرێک زۆرینەی دەنگەکان لەسەر ئاستی نیشتمانی بباتەوە، وەکو هیلاری کلینتن لە ساڵی ٢٠١٦، بەڵام هێشتا بدۆڕێت، ئەوەش بەهۆی ئەنجوومەنی هەڵبژاردن کە لەسەر ئاستی ویلایەتەکان بڕیار دەدەن.