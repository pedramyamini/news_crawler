رێککەوتنەکە و ئەوەی پێشبینیدەکرێت بەهۆی ئەو رێککەوتنەوە بێتە بەرهەم، ئومێدی ئەوەی هێناوەتە ئاراوە پاش ساڵانێکی زۆر لە چەوساندنەوە و نایەکسانی و باڵادەستبوونی بیری تاکڕەوییانە بەسەر وڵاتدا، رۆژێکی نوێ لە سووداندا دەستپێبکات کە پشتقایمە بە دیموکراتییەت.  وێڕای ئەو ئومێدانە، هێشتا ئەو کەرەستانەی بەشیر بەدرێژایی ساڵانی دەسەڵاتەکەی بەکاریدەهێنا، ماونەتەوە و بەقووڵی رۆچوونەتە ناو سیستمی سیاسیی وڵاتەوە. لە کاتێکدا سوودانییەکان پێشوازییان لە بەڵگەنامەی دابەشکردنی دەسەڵاتەکان کرد، بەڵام گومانی زۆر هەیە لەوەی ئەو هەنگاوانە سەرکەوتن بەدەست بهێنن.  جیبەجێکردنی خاڵەکانی رێککەوتنەکە بۆ دابەشکردنی دەسەڵات، دووڕیانێکی چارەنووسسازی هێناوەتە بەردەم وڵات، بەڵام ئایا ئەو رێککەوتنە توانای رووبەڕووبوونەوەی ژێرخانی بەهێز و سەرکوتکارانەی هەیە کە دەسەڵاتی پێشوو بەجێیهێشتووە؟  بەڵگەنامەی رێککەوتنەکە لەلایەن محەمەد حەمدان دقلو، جێگری سەرۆکی ئەنجوومەنی راگوزاری سەربازیی سوودان و ئەحمەد رەبیع، نوێنەری هاوپەیمانیی "هێزەکانی ئازادی و گۆڕان" واژۆکرا. رێککەوتنەکە بووە هۆی پێکهێنانی حکومەتێکی نوێ بۆ وڵات و دانانی هێڵە گشتییەکانی دابەشکردنی دەسەڵات، لەپێناو ئاسانکارییەکی پتەو بۆ ماوەی سێ ساڵ، لەپێناو ئەنجامدانی هەڵبژادنێکی خاوێن و ئازاد.  بەپێی هەمان رێککەوتن، هەردوولا پێکهاتن لەسەر هەڵوەشاندنەوەی ئەنجوومەنی سەربازیی دەسەڵاتداری سوودان، کە لە دوای لەکارلابردنی بەشیرەوە دەسەڵاتی وڵاتی بەدەستەوەبوو، لەگەڵ پێکهێنانی ئەنجوومەنێکدا کە پێنج ئەندامی باڵی سەربازی و ٦ ئەندامی سڤیل لە خۆدەگرێت. ئەنجوومەنەکە ناونرا ئەنجوومەنی هاوبەش یان ' ئەنجوومەنی سەروەریی راگوزەر ' و لەلایەن عەبدولفەتاح بورهان، سەرۆکی پێشووی ئەنجوومەنی سەربازیی راگوزەرەوە بەڕێوەدەبرێت.   ئەندامە سەربازییەکانی ئەنجوومەنەکە بریتین لە حەمدیتی، یاسر عەتا، ئیبراهیم جابر و شەمسەدین کەباشی. ئەندامە سڤیلەکان پێکهاتووە لە حەسەن شێخ ئیدریس، سدیق تاور کافی، محەمەد فەقی، محەمەد عوسمان و تاکە ئافرەتی ناو ئەنجوومەنەکە ئایشە موسایە. ئەندامەکانی ئەنجوومەنەکە لەبارەی ئەندامی ژمارە ١١ ەوە گەیشتنە رێککەوتن و رەجا نیکۆلا عەبدولمەسیح کە دادوەرێکی کریستیانی قیبتییە، ئەندامیەتییەکەی وەرگرت.  هێزەکانی ئازادی و گۆڕان، عەبدوڵا حمدۆک (حمدیتی) ئابووریناسیان بە سەرۆکوەزیرانی ماوەی راگوزەر دەستنیشانکرد. حمدۆکی سەرۆکوەزیران سەرپەرشتی حکومەتێکی راگوزەر دەکات، کە لە ١٨ ئەندام پێکهاتوون و لەلایەن خۆی و هێزەکانی ئازادی و گۆڕانەوە دەستنیشانکراون بۆ بەڕێوەبردنی وەزارەتەکان. پرۆسەی هەڵبژاردنی وەزیرەکان کاریکرد لەسەر قۆڵبەستکردنی دەسەڵاتی سەربازی و دژایەتیکردنی پێکهاتە گەندەڵەکان، کە پێشتر دەسەڵاتی پێشوو کاری زۆری بۆ دروستکردنیان کردووە.  بەپێی رێککەوتنی دابەشکردنی دەسەڵات، سەرکردەیەکی سەربازی بۆ ماوەی ٢١ مانگ، ئەنجوومەنە راگوزەرەکە بەڕێوەدەبات و پاش ئەو ماوەیە و لە ١٨ مانگی کۆتایی سێ ساڵەکەدا، کەسێکی سڤیل دەبێتە سەرۆکی ئەنجوومەنەکە و کار بۆ ئەنجامدانی هەڵبژاردن دەکات لە ساڵی ٢٠٢٢ دا. کەسانی سڤیل ترسیان لەوە هەیە دامەزراوەی سەربازی، کۆدێتا بەسەر رێککەوتنە دەستوورییەکەدا بکات و رازی نەبێت دەسەڵاتی ئەنجوومەنەکە بداتەوە کەسانی سڤیل.  چەندین دەیە لە دەسەڵاتی بەردەوامی سوپا، رێگەی دا هێز باڵادەستی سیاسەتی سوودان بێت. لە سایەی حکومەتی حمدۆکیشدا تواناکانی خۆی فراوانتر کرد، ئەمەش پێشێلی بڕگەکانی رێککەوتنەکە بوو، کە بووە هۆی بێدەسەڵاتکردنی سەرۆکوەزیران. دامەزراوەی سەربازیی هەروەها هەوڵیدا ئەو زانیارییانە لای خۆی قۆرخ بکات، کە پەیوەندییان بە دەوڵەتەوە هەیە و دەسەڵاتەکانی خۆی بەسەر ئەندامانی سڤیلی حکومەتی کاتی و دەسەڵاتەکانیان چڕترکردەوە. دواتر سڤیلەکان متمانەیان بە دامەزراوەی سەربازی لەدەستدا.  مێژووی سوودان پێماندەڵێت لە دوای سەربەخۆبوونیەوە لە ١٩٥٦، هیچ کات رووینەداوە حکومەتێکی سڤیل لە وڵاتدا دوو ساڵ زیاتر دەسەڵاتی بەدەستەوە بێت.  دامەزراوەی سەربازیی سوودان، دابەشبوونی قووڵ بەخۆوە دەبینێت. هەر لایەنە و هەوڵدەدات پێگەی خۆی لەسەر ئاستی هەرێمی و نێودەوڵەتی قایمتر بکات. دامەزراوەی سەربازیی سوودان بەسەر دوو گرووپدا دابەشبووە، یەکێکیان وەزارەتی بەرگری کە عەبدولفەتاح بورهان سەرپەرشتیدەکرد و ئێستاش لە ژێر دەسەڵاتی خۆیدایە، گرووپی دووەمیشیان پێکهاتووە لە هێزەکانی پشتگیریی خێرا کە محەمەد حەمدان ' حمدیتی ' سەرپەرشتییان دەکات.  سەردانی بورهان لە شوباتی رابردوودا بۆ ئۆگەندا، بۆ چاوپێکەوتنی بنیامین ناتانیاهۆی سەرۆکوەزیرانی ئیسرائیل، دیارترین ئاماژەیە بۆ دابەشبوونەکانی سوپای ئەو وڵاتە. لەو سەردانەدا، بورهان رێککەوتنێکی یەکلایەنەی لەگەڵ سەرۆکوەزیرانی ئیسرائیلدا کرد، بۆ ئاساییکردنەوەی پەیوەندییەکانی نێوان هەردوو وڵات، بەبێئەوەی بورهان لەو هەنگاوەدا رای باڵی سڤیلی ناودەسەڵات وەربگرێت.   باڵی سڤیل وایدەبینن پێشینەی حکومەت ئاساییکردنەوەی پەیوەندییەکان نییە لەگەڵ ئیسرائیلدا، بەڵکو کاری سەرەکی بریتییە لە، باشترکردنی دۆخی ئابووری و چەسپاندنی دەسەڵاتی دەوڵەت، ئامادەسازی و ئاسانکاری بۆ هەڵبژاردنەکان و ئامادەکردنی وڵات، بۆ گواستنەوەیەکی دیموکراتییانەی پتەوی دەسەڵات لە ٢٠٢٢ دا.  لەگەڵ ئەو ناکۆکی و پەرەسەندنانەدا، فراوانبوونی دەسەڵاتەکانی حمدیتی بەهەمانشێوە، هەڕەشەیەکی دیکەی سەر دیموکراتییەتی سوودانە، چونکە زۆرینە پێیانوایە پیاوی یەکەم و دەسەڵاتداری یەکەمی وڵاتە و دەستخستنە ناو کاروبارەکانی وڵاتەوە، دەسەڵاتی سڤیل لاواز دەکات. هێزەکانی پشتگیریی خێرا کۆنترۆڵی شەقامی سوودانیان کردووە، نزیکەی هەموو شەقامەکانی وڵات ئەو هێزانەی تێدا نیشتەجێبووە، تەنانەت ماڵی گەورە بەرپرسەکانیش یەکەکانی ئەو هێزانە دەیانپارێزن، ئەمە جیا لە بوونیان لە دەروازەکانی کۆشکی کۆماریدا.  دەکرێ بەهێزبوونی پێگە و دەسەڵاتی حمدیتی بۆ چەندین هۆکار بگەڕێتەوە، لەوانەش پشتگیریکردنی لەلایەن هێزە کاریگەرە هەرێمییەکانەوە، وەک میسر، سعودیە و ئیمارات. ئەوەش لەبەرچاوە کە حمدیتی کۆنترۆڵی کانە زێڕەکانی وڵاتی کردووە و لە هەموویاندا پشکی هەیە. ئەم پەلکێشانەی حمدیتی، دەریدەخات رزگارکردن و سەربەخۆکردنی ئابووریی سوودان، کە چەندین ساڵە بەدەست ململانێکانەوە دەناڵێنێت، چەندە قورسە.  هەرچەندە حمدیتی بەڵێنیداوە هەڵبژاردنێکی ئازاد و خاوێن دەستەبەر بکات و دیموکراتیەت لە سووداندا بەرپا بکات، لەگەڵ بەردەوام دووبارەکردنەوەی ئەو قسەیەی کە دەڵێت "هاتووین بۆ ئەوەی خزمەتی گەلی سوودان بکەین، نەک پارتێک یان لایەنێک"، بەڵام ئەو ئێستا بەئارامی کار بۆ پتەوکردنی پایەکانی دەسەڵاتی خۆی دەکات، لەسەر ئاستی گەل و لە رووی سیاسیشەوە.  حمدیتی بە کاوەخۆ کار بۆ پتەوکردنی دەسەڵاتەکانی دەکات، پارتێکی نوێی سیاسی دروستکردووە، هاوکاریی مرۆیی و تەندروستی پێشکێشی تووشبووانی کۆرۆنا دەکات، رۆڵی خۆی وەک سەرکردەیەکی ئاشتیخواز دەردەخات، کە هەوڵدەدات لایەنە ناکۆکەکانی سوودان لێک نزیکبخاتەوە و ناکۆکییەکانیان کۆتایی پێبهێنێت.  داهاتووی سیاسی سوودان و گۆڕانکاری بەرەو دیموکراتیەت ئێستا پشت بەچەندین هۆکاری ناوخۆیی، هەرێمایەتی و نێودەوڵەتی دەبەستێت. لە نێویاندا سەرکەوتنی حکومەتەکەی حمدۆک لە ماوەی گواستنەوەدا، لە باشترکردنی دۆخی هاونیشتمانیانی وڵات لە رووی کۆمەڵایەتی و ئابوورییەوە. دینامیکیەتی ململانێکانی ناوچەکە لە داهاتوودا، توانای ئەو وڵاتە لە گەیشتنە رێککەوتن لەبارەی بەنداوی نەهزەوە، داهاتووی وڵاتەکە دیاریدەکەن.  لەلایەکی دیکەشەوە سەقامگیربوونی ناوچەکە، وەک هاندەرێکی گرنگ دادەنرێت بۆ گۆڕینی دەسەڵاتی سەربازی بۆ سڤیل. جیا لەوەش بەردەوامبوونی رکابەرایەتییە هەرێمایەتییەکان، هانی سەرکردە سەربازییەکان دەدات، بۆ مانەوە و بەردەوامبوون لە دەسەڵاتدا، ئەوەش وا دەکات سەربازییەکان ئامادە نەبن بەئاسانی دەسەڵات بدەنە دەست سیاسییە سڤیلەکان.  رۆژی ٣٠ی حوزەیران لە سووداندا خۆپێشاندان بەناوی ' راستکردنەوەی ئاراستەی شۆڕش ' دەستیپێکرد. خۆپێشاندانەکان ویستی بەشێکی گەورەی کۆمەڵگەی سوودانیان بۆ گواستنەوەی دەسەڵات بۆ سیاسییە سڤیلەکان دەرخست. پشتگیری حەمدۆکی سەرۆکوەزیران بۆ خۆپێشاندەران، رەنگدانەوەی گەورەی لەسەر هاوسەنگیی هێزی نێوان لایەنەکان لە سووداندا دروستکرد. خۆپێشاندەران داوای رۆیشتنی سوپا و پاراستنی شۆڕشیان کرد. چونکە لایەنگیریی خەڵک بۆ حمدۆک و دژ وەستانەوە بە دەسەڵاتی سەربازی، قورساییەکی دیکەی بە سیاسییە سڤیلەکان بەخشی لەم قۆناخەی وڵاتدا.  حمدۆک داوای داواکارییەکانی شەقامی دایەوە. دوای هەفتەیەک لە خۆپێشاندانەکان ئەنجوومەنی وەزیرانی سوودان لە بڵاوکراوەیەکدا، ویستی خۆی بۆ گۆڕانکاری وەزاری دەربڕی، داوای لە شەش وەزیر کرد دەستلەکاربکێشنەوە، لە نێویاندا وەزیرانی کشتوکاڵ، سەرچاوە سرووشتییەکان، گواستنەوە و ژێرخان و سەرچاوەکانی ئاژەڵ.   حمدۆک تویتەری خۆی خستە کار و لە رێگەیەوە پشتگیری بۆ خۆپێشاندەران دەربڕی و گوتی: "ئەو متمانەیەی گەل بە حکومەتی راگوزەری داوە، ناچارمان دەکات گوێ بە داواکانی خەڵک بگرین".  پێشبینیدەکرێت ئەم رێوشوێنانە بەشێوەی کاتی، توڕەییەکانی شەقام دابمرکێنێتەوە تا ئەوکاتەی حکومەتی نوێ لێهاتوویی خۆی دەسەلمێنێت و بەداواکارییەکانی شۆڕش رازیدەبێت. دەبێ ئەوەش لەبەرچاو بگیرێت کە بەرژەوەندی سیاسییەکانی سوودان بۆ قۆناخی داهاتوو، لەوەدا خۆی دەبینێتەوە کە خۆیان لە هێنانەوەی دیکتاتۆریەت بپارێزن.   بۆچوونی باو وایە کە، ئەو سیاسییانەی دەبنە سەرچاوەی ناکۆکی لە ئێستای وڵاتەکەدا، ئاماژەی ئەوە بە گەل دەدەن کە لە بەرژەوەندیی سوودان کارناکەن، بۆیە باشترین رێگە بۆ ئەوان، خۆگونجاندنە لەگەڵ هەموو رووداوە سیاسییەکانی ناو سووداندا. ئێستا ئیدی هەمووان کار بۆ ئەوە دەکەن پێشانی بدەن ویست و ئامانجە سیاسییەکانی ئەوان، هاوتای ویست و ئامانجەکانی گەلە.  عومەر حەسەن بەشیر، لە ماوەی ساڵانی زۆری دەسەڵاتیدا ١٩٨٩ تا ٢٠١٩، کولتوورێکی خراپی لە مامەڵەکردن لەگەڵ جیاوازییە، سیاسی و ئاینی و مەزهەبییەکان لە وڵاتەکەیدا دروستکرد. ئەو بەسەر پشتی ئیسلامییەکانی سوودان هاتە سەر تەختی دەسەڵات و دواتر لێیان هەڵگەڕایەوە، بەرلەوەی جارێکی دیکە بیانخاتەوە ژێر رکێفی دەسەڵاتی خۆی.  بەشیر لە ٣٠ ساڵی مانەوەی لە دەسەڵاتدا، چەندین دۆسێ و بابەتی هەستیار و چارەنووسسازی لە وڵاتەکەدا دروستکرد و کاتێک لە ١١ی نیسانی ٢٠١٩ لە دەسەڵاتەکانی داماڵرا، ئەو دۆسێیانەی وەک خۆی و بە قوڵبوونەوەی زیاترەوە بەجێهشێت و وەک میراتێک ئەو کێشانە، بۆ دەسەڵاتەکانی دوای خۆی مانەوە، دیارترین کێشەی سوودان لە چەند دەیەی رابردوودا، دارفۆرە.  ململانێکانی دارفۆر لە ساڵی ٢٠٠٣ دا سەریانهەڵدا، پاشئەوەی یاخیبووان کە زۆرینەیان عەرەب نین، لە دژی حکومەتی خەرتوم راپەڕین. پاش ئەوە تۆمەت ئاراستەی میلیشیاکانی سەر بە حکومەت و هێزەکانی سەر بەحکومەت کرا (کە عەرەبن) لە کۆکردنەوەی هێز بۆ سەرکوتکردنی یاخیبوونەکە، بەئەنجامدانی کاری وەحشیگەرانەی بەرفراوان و کۆمەڵکوژی، تۆمەتبارکران. نەتەوە یەکگرتووەکان دەڵێ لەو ململانێیانەدا نزیکەی ٣٠٠ هەزار کەس کوژراون.  ساڵی ٢٠٠٨ دادگای نێودەوڵەتیی تاوان، تۆمەتی ئەنجامدانی تاوانی جەنگ و جینۆسایدی ئاراستەی عومەر حەسەن بەشیر، سەرۆکی ئەو وڵاتە کرد. لەبەرئەوەی تائێستا بەشیر نەچووەتە بەردەم دادگاکە، تۆمەتەکان و کەیسی تۆمەتبارکردنەکە وەک خۆی ماوەتەوە. ئەنجوومەنی راگوزەری دەسەڵاتداری سوودان، پێشتر ئەوەی راگەیاندووە کە ئامادەیە سەرجەم تۆمەتبارکراوانی جینۆساید و تاوانەکانی جەنگ لە سوودان، رادەستی دادگای لاهای بکات.  ئەنجوومەنی راگوزەرەی سوودان، لەگەڵ پێکهاتنیدا، بەڵێنیدا کێشەکانی دارفۆر چارەسەر بکات. ئەنجوومەنەکە لەپێناو بردنەسەری بەڵێنەکانی خۆیدا، لە ماوەی رابردوودا گفتوگۆی لەگەڵ هێزە یاخیبووەکان دژی حکومەتەکەی عومەر بەشیردا دەستپێکردووە.  چارەسەرکردنی کێشەی دارفۆر بە گەورەترین ئاڵنگاری بەردەم دەسەڵاتدارانی سوودان دادەنرێت، چونکە کێشە کەڵەکەبووەکانی ئەو ناوچەیە و داگیرکردنی زەوی دانیشتووانی رەسەنی ناوچەکە و باڵادەستیی میلیشیاکان و توانایان لە پاکتاوکردنی ناوچەکەدا، گرفتی زۆر بۆ هەر حکومەتێک دروستدەکات کە دەست بۆ چارەسەری ئەو کێشەیە ببات، بەتایبەت کە میلیشیاکانی ئەو ویلایەتە، خۆیان لە بنەمادا لەلایەن حکومەتی بەشیرەوە دروستکراون لە ساڵانی رابردوودا.  لە ماوەی رابردوودا، گۆڕانکارییەکانی سوودان و بەڵێنەکانی ئەنجوومەنە راگوزەرەکە، بە کۆتاییهێنان بە چارەسەرکردنی کێشەی دارفۆر، جۆرێک لە ئارامی لەو هەرێمەدا دروستکرد، بەڵام لە چەند رۆژی رابردوودا جارێکی دیکە هێرشی چەکدارانی نەناسراو و میلیشیاکان بۆ سەر خەڵکی ناوچەکە، سەریهەڵداوەتەوە. رۆژی ١٣ی ئەم مانگە هێرشی چەکدارە نەناسراوەکان لە ویلایەتی دارفۆر بووە هۆی کوژران و گیانلەدەستدانی ٢٣ کەس.  کۆمەڵگەی نێودەوڵەتی و ئەمریکا لە نێویاندا، دڵەڕاوکێی خۆیان لە رووداوەکە پێشانداوە و گوشار دەخەنە سەر حکومەتی کاتیی سوودان، بۆ ئەوەی کێشە ئیتنییە درێژخایەنەکەی دارفۆر چارەسەر بکات.  هەرچەندە لە چەند ساڵی رابردوودا، شەڕ لە ناوچەکەدا رووینەدابوو، بەڵام ململانێکان وەکو خۆیان بەردەوامن بەبێ چارەسەر، لەگەڵ مانەوەی میلیشیا عەرەبییەکان لەسەر ئەو خاکانەی پێشتر دەستیان بەسەردا گرتووە.  ئایا سەربازییەکانی وڵات، دەسەڵاتی سوودان بەپێی رێککەوتن و بەڵێنەکانی خۆیان دەدەنە دەست سڤیل؟ ئایا کۆمەڵگەی داخراوی ئاینی و مەزهەبی و نەتەوەیی سوودان، بۆ کۆمەڵگەیەکی کراوەی فرەڕەنگ و ئازاد دەگۆڕێت؟ ئایا کێشەکانی دارفۆر چارەسەر دەبن؟ دۆخی ئابووری خەڵک باشتر دەبێت؟ هەژار و بێکاری کەمدەبێتەوە؟ هەمووان بە مافەکانی خۆیان دەگەن؟  وەڵامی ئەم هەموو پرسیارە قورسە، بەڵام ئەوەی تائێستا لە رووکەشدا بینراوە، لە دانوستاندن و گوێگرتن لە هەمووان، لە ئامادەیی بۆ رادەستکردنی تۆمەتبارانی دارفۆر و کەمکردنەوەی توانای سەربازیی لە نێو حکومەتدا، جێگەی ئومێدن بۆ سبەینێیەکی باشتر لە سووداندا، بەڵام هەموو سەرکەوتن و بەئامانج گەیشتن و داهاتوویەکی باشتر، پەیوەندی بە ئارام هێشتنەوەی دۆخی ئەو خۆپێشاندەرانەوە هەیە کە ٣٠ ساڵەی حوکمی بەشیریان کۆتاییپێهێنا و داوای ژیانێکی باشتر لەوەی ئەمڕۆیان بۆ سبەی دەکەن.