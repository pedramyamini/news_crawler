پێشڤەچوونەکانی چەند کاژێری رابردووی جەنگی نێوان ئازەربایجان و ئەرمینیا، لەپاش کۆنترۆڵی زۆرینەی خاکی هەرێمە ناکۆکی لەسەرەکە هات لەلایەن هێزەکانی ئازەربایجانەوە.  نیکۆل باشینیان، سەرۆکوەزیرانی ئەرمینیا، لە راگەیەندراوێکدا کە درەنگانی دوێنێ شەو بڵاویکردەوە، خۆبەدەستەوەدانی وڵاتەکەی بۆ مەرجەکانی ئازەربایجان لەپێناو ئاشتیی نێوان هەردوو وڵاتدا راگەیاند، ئاشکرایکرد لەگەڵ سەرۆکی هەریەکە لە ئازەربایجان و رووسیادا، رێککەوتنی کردووە بۆ کۆتاییهێنان بە کردەوە سەربازییەکان لە کاژێر یەکی بەرەبەیانی ئەمڕۆ سێشەممە.  باشینیان بڕیاری رازیبوون بەئاگربەستی بۆ خۆی و گەلەکەی بە ئازاربەخش ناوبرد، ئاشکرایکرد هیچ بژارەیەکی دیکەی لەبەردەمدا نەبووە، تەنیا واژۆکردنی رێککەوتنەکە نەبێت. روونیکردەوە بڕیارەکەی لەپاش هەڵسەنگاندنی سەرکردە مەیدانییەکانی سوپای وڵاتەکەیداوە، کە پێیانوابووە ئەوە باشترین چارەسەرە بۆ ئێستا.   باشینیان رایگەیاند لە کاتێکی دواتردا گوتارێک ئاراستەی گەلی ئەرمینیا دەکات.  لەدوای بڵاوبوونەوەی راگەیێندراوەکەی سەرۆکوەزیرانی ئەرمینیا، ژمارەیەک خۆپێشاندەر لە بەردەم بارەگای حکومەتی ئەو وڵاتە لە یەریڤانی پایتەخت کۆبوونەوە و داوای دەستلەکارکێشانەوەی ئەویانکرد، هەندێکی دیکەش سەرۆکوەزیرانیان بە ' ناپاک ' ناوبرد.  لە بەرامبەردا ئیلهام عەلییڤ، سەرۆکی ئازەربایجان، لە گوتارێکی پەخشکراو لە تەلەڤزیۆنی فەرمیی وڵات، سەرکەوتنی وڵاتەکەی لەشەڕەکەدا راگەیاند، کە ماوەی چەند هەفتەیەک بوو سەریهەڵدابووەوە. ئیلهام ئاشكرایکرد رێکەوتنی لەگەڵ سەرکردەکانی ئەرمینیا و رووسیادا کردووە، بۆ راگرتنی کۆتایی پێکدادانە سەربازییەکان لەگەڵ سوپای ئەرمینیا.  سەرۆکی ئازەربایجان پێیوایە رێکەوتنەکە واتای خۆبەدەستەوەدانی ئەرمینیا و کۆتاییهێنان بە ساڵانێکی درێژی داگیرکاری. ئەوەشی دووپاتکردەوە سەرۆکی ئەرمینیا لە ژێر گوشاری شکستە سەربازییەکاندا بە ئاشتی رازیبووە و روونیکردەوە، لە کۆتاییەکانی ئەیلوولی رابردووەوە، سوپای ئازەربایجان ٣٠٠ ناوچەی نیشتەجێبوونی لە هەرێمی ناگۆرۆ قەرەباخ، لەژێر دەستی سوپای ئەرمینیا دەرهێناوە.  ئیلهام عەلیێڤ گوتی: "من پێشتر پێمگوتن ئێمە دەریاندەکەین، وەک سەگ دەریان دەکەین و ئەوەشمان کرد"، سەرۆکوەزیرانی ئەرمینیای بە ترسنۆک ناوبرد، چونکە رازی نەبووە لەبەردەم کامێرای تەلەڤزیۆنەکاندا رێککەوتنی ئاشتی واژۆ بکات.  سەرۆکی ئازەربایجان ئاشکرایکرد بەپێی رێککەوتنەکە، کە بە ' مێژوویی ' ناویبرد، ئازەربایجان ٣ شاری هەرێمی ناگۆرنۆ قەرەباخ بەدەستدەهێنێتەوە، کە بریتین لە کلبجار تاوەکو ١٥ تشرینی دووەم، هەروەها ئاگدام تاوەکو ٢٠ی هەمان مانگ و لاچین تاوەکو یەکی کانوونی یەکەمی داهاتوو.  عەلیێڤ رایگەیاند، هێزە ئاشتیپارێزەکانی رووسیا بۆ ماوەی پێنج ساڵ کە دەکرێ دواتر درێژتریش بکرێتەوە، لەسەر سنوورە ناکۆکەکانی نێوان هەردوو وڵات بڵاودەبنەوە.  عەلیێڤ ئەوەشی خستەروو، هێزە ئاشتیپارێزەکانی سەر سنووری نێوان هەردوو وڵات، سەربازانی تورکیاش دەگرێتەوە، بەڵام سەرچاوە رۆژنامەڤانییەکان دەڵێن لە رێککەوتنەکەدا بەهیچ شێوەیەک ناوی تورکیا و ئێران نەهێنراوە.  ڤلادیمێر پووتن، سەرۆکی رووسیا رێکەوتننامەی هەردوو وڵاتی بەسەرپەرشتی وڵاتەکەی دووپاتکردەوە، ئاشکرایکرد هەموو پێکدادانێکی سەربازیی نێوان هەردوو وڵات رادەگیرێت، هێزەکان لە شوێنی ئێستای خۆیان دەمێننەوە و ئاشتیپارێزانی رووسیا دەکەونە نێوانیانەوە.  لەگەڵ راگەیاندنەکەی سەرۆکی رووسیادا، وەزارەتی بەرگریی ئەو وڵاتە ناردنی ١٩٦٠ سەربازی رووسی لەرێگەی ئاسمانەوە بۆ هەرێمی ناگۆرنۆ قەرەباخ راگەیاند، ئاشکرایکرد هێزەکانی رووسیا لەنێوان سوپای هەردوو وڵاتدا، ٩٠ زرێپۆشیان پێدەبێت.  یەکشەممەی پێشوو، سەرۆکی ئازەربایجان کۆنترۆڵکردنی شاری شووشەی ستراتیژی لە هەرێمی قەرەباخ راگەیاند. شارەکە پێگەیەکی ستراتیژی لە هەرێمەکەدا هەیە و گوتەبێژی هەرێمی قەرەباخ، کە لەلایەن ئەرمینیاوە پشتگیریدەکرێت، ئاشکرایکرد کۆنترۆڵکردنی شارەکە لەلایەن سوپای ئازەربایجانەوە واتای کەوتنی هەموو هەرێمەکە دەگەیەنێت.  جوداخوازەکانی هەرێمی قەرەباخ، پێشتر کوژرانی نزیکەی هەزار سەربازیان لە شەڕەکانی بەرامبەر سوپای ئازەربایجاندا راگەیاندبوو. ژمارەیەکی بەرچاوی خەڵکی سڤیلیش لەنێوان هەردوو وڵاتدا بوونە قوربانی.  کێشەی نێوان ئەرمینیا و ئازەربایجان، مێژوویەکی دێرینی هەیە کە بۆ سەردەمی یەکێتی سۆڤیەت دەگەڕێتەوە، کاتێک هەردوو وڵات بەشێکبوون لە کۆمارەکانی سەر بە یەکێتیی سۆڤیەت.  لەچارەکی یەکەمی سەدەی رابردوودا، حکومەتی یەکێتیی سۆڤیەت بە سەرۆکایەتی جۆزیڤ ستالین، بڕیاری پێوەلکاندنی هەرێمی ناگۆرنۆ قەرەباخی سەر بە ئازەربایجانی بە ئەرمینیاوە دەرکرد، ئەوەش سەرەتای ناکۆکییە قووڵەکانی نێوان هەردوو وڵاتی لێکەوتەوە، کاتێک لە دوای رووخانی یەکێتی سۆڤیەتەوە، هەردوو کۆمارەکە سەربەخۆیی خۆیان راگەیاند.  ئەرمینیا و ئازەربایجان لە کۆتایی مانگی ئابەوە لەسەر هەرێمی ناگۆرنۆ قەرەباخ دەجەنگن، بەگوێرەی ئاماری بەرپرسانی ناگۆرنۆ قەرەباخ، بەهۆی شەڕەوە زیاتر لە هەزار و ١٧٧ کەس لە سەرباز و کەسانی سڤیل کوژراون، ئازەربایجان قوربانی نێو ریزی سوپاکەی بڵاونەکردووەتەوە، بەڵام دەڵێت ٩٢ کەسی سڤیلیان لێکوژراوە.