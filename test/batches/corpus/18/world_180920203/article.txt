پێشووتر گومانی ئەوە دەکرا کە ناڤاڵنی لەناو فڕۆکەخانە ژەهرخوارد کرابێت، باس لەوەش دەکرا کە لەکاتی گەشتەکەیدا لە فڕۆکەخانە قاوەیەکی خواردووەتەوە و ئەو قاوەیەش ژەهراوی بووە.  بەڵام لە تازەترین راگەیێندراوی تیمەکەی ناڤاڵنیدا هاتووە، شوێنەواری گازی دەماری نیڤۆشۆک لەسەر ئەو بوتڵە ئاوە دۆزراوەتەوە کە شەوی پێش گەشتەکەی ناڤاڵنی بەرەو مۆسکۆ، لە هۆتێلێکی شاری تومسکدا بەکاریهێناوە بۆ ئاو خواردنەوە.  ئەمە لەکاتێکدایە، پزیشکەکانی ئەڵمانیا پێشووتر باسی هەمان ئەو گازە ژەهراوییەیان کردبوو کە ناڤاڵنی پێ ژەهرخوارد کراوە و دواتر تیمەکانی لێکۆڵینەوە لە فەرەنسا و لە سوێدیش هەمان قسەی پزیشکەکانی ئەڵمانیایان پشتڕاستکردەوە.  تیمەکەی ناڤاڵنی لە تۆڕی کۆمەڵایەتیی ئینستاگرام ڤیدیۆیەکیان بڵاوکردووەتەوە، تێیدا دەردەکەوێت دەچنە ژووری مانەوەی ناڤاڵنی لە هۆتێلێکی تۆمسک لە سیبیریا و نووسیویانە "ئەم بەڵگانە دەنێرین بۆ پزیشکەکانی نەخۆشخانەی بەرلین لە ئەڵمانیا".  لە گرتە ڤیدیۆییەکەدا دەردەکەوێت کە تیمەکە بوتڵی ئاو و هەندێک کەرەستەی دیکەی ناو ئەو ژوورەی ناڤاڵنی کۆدەکەنەوە و هەڵیاندەگرن، کە تێیدا ماوەتەوە، چاوەڕێ دەکرێت بیاننێرن بۆ ئەڵمانیا.  ناڤاڵنی لە ٢٠ی ئاب لەکاتی گەڕانەوەیدا لە سیبیریاوە بۆ مۆسکۆ، لەنێو فڕۆکە باری تەندروستیی تێکچوو، دواتریش کەوتە دۆخی بێهۆشییەوە، دوای دوو رۆژیش رەوانەی بەرلین کرا و لە نەخۆشخانەی چاریتە چارەسەری بۆ کرا.