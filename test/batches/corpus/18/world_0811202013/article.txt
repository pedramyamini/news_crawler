دانێلا شوارزەر، بەڕێوەبەری ئەنجوومەنی ئەڵمانیا بۆ پەیوەندییەکانی دەرەوە رایگەیاند "بە هەڵبژاردنی بایدن بنەمایەک هەیە بۆ دروستکردنی پەیوەندی لەسەر بنەمای متمانە کە لە سەردەمی ترەمپدا بۆ نزمترین ئاست دابەزیبوو. لەسەر ئاستی ئەوروپا ترەمپ دژی وەستابوو، بەتایبەتی ئەڵمانیا".  لەنێوان ئیدارەی ترەمپ و یەکێتیی ئەوروپا و هاوپەیمانیی ناتۆ، چەند کێشەیەکی چەقبەستوو هەن.  دۆناڵد ترەمپ، سەرۆکی ئەمریکا داوای لە ئەڵمانیا، فەرەنسا و وڵاتانی دیکەی ناتۆ دەکرد لانیکەم ٢ % ی کۆی بەرهەمی ناوخۆییان بخەنە نێو گەنجینەی ناتۆوە، بەڵام تەنیا ژمارەیەکیان ئەوەندە پارە بۆ ناتۆ تەرخاندەکەن.  سەرۆکی ئەمریکا لە رێککەوتنی کەشوهەوای پاریس کشایەوە، چونکە پێیوابوو شتێک نییە بەناوی گۆڕینی کەشوهەوا، ئەوانەش بەشێک لەو هۆکارانەن کە وایانکردووە فەرەنسییەکان بە دۆڕانی ترەمپ خۆشحاڵبن.  گابرییەل ئاتال، گوتەبێژی حکومەتی فەرەنسا دەڵێت "بردنەوەی بایدن هەوڵێکی زۆر گرنگە لە چەند روویەکەوە، بەتایبەتی بەهۆی شەڕکردن دژی گۆڕینی کەشوهەوا؛ ئێوە دەزانن ترەمپ لە رێککەوتنی پاریس بۆ کەشوهەوا کشایەوە، بەڵام جۆ بایدن بەڵێنیداوە بە گەڕانەوە بۆ رێککەوتنەکە".  ترەمپ دەڵێت، بازرگانیی نێوان ئەمریکا و ئەڵمانیا و ئەندامانی دیکەی یەکێتیی ئەوروپا، ساڵانە بە زیاتر لە ١٥١ ملیار دۆلار بە زیانی ئەمریکایە، ئەوەش سەرۆکی ئەمریکای ناچارکرد باج لەسەر ئەلەمنیۆم و پۆڵای ئەوروپی بسەپێنێت.  جگە لە بەریتانیا کە ئاڵوگۆڕی بازرگانیی نێوان ئەمریکا و ئەو وڵاتە لە ساڵی ٢٠١٩ دا زیاتر لە ٢٧٠ ملیار دۆلار بووە و بە جیاوازیی نزیکەی ٢٢ ملیار دۆلار بە سوودی ئەمریکا بووە، ئەوەش پەیوەندیی ترەمپ و بۆریس جۆنسن، سەرۆکوەزیرانی بەریتانیای بەهێزتر کردبوو؛ بەڵام سیاسەت بەگوێرەی رۆژ و سات دەگۆڕێت و بۆریس جۆنسن پێشوازی لە بایدن و تیمەکەی کرد.  سەرۆکوەزیرانی بەریتانیا رایگەیاند "هێشتا قسەم لەگەڵ [جۆ بایدن] نەکردووە، بەڵام پیرۆزبایی لە سەرۆکی هەڵبژێردراو دەکەم بەهۆی سەرکەوتنیەوە، هەروەها کامڵا هاریس بەبۆنەی ئەوەی بووەتە یەکەمین ژن کە پۆستی جێگری سەرۆکی ئەمریکا وەربگرێت. ئەمریکا نزیکترین و گرنگترین هاوپەیمانی ئێمەیە، لەگەڵ هەموو سەرۆکەکانیشدا بەو جۆرە بووە، لای ئێمەش ئەمە ناگۆڕێت".  رێککەوتنی ئەتۆمیی ئێرانیش کێشەیەکی دیکەی چەقبەستووی نێوان واشنتن و برۆکسلە کە ترەمپ بە خراپترینی دادەنا و ئەڵمانیا و فەرەنسا وڵاتانی دیکەی واژۆکاری رێککەوتنەکە بە بنەمایەکی دروست بۆ بونیادنان و چارەسەرکردن تەماشایان دەکرد و جۆ بایدن لە هەڵمەتەکانیدا دەیگوت "بە مەرجی پابەندبوونی ئێران بە رێککەوتنەکەوە، ئەمریکا بە وریاییەوە لەسەر لاپەڕەکانی واژۆدەکاتەوە".  دوای راگەیاندنی جۆ بایدن وەکو سەرۆکی هەڵبژێردراوی ئەمریکا، حەسەن رووحانی، سەرۆکی ئێران رایگەیاند "ئیدارەی بایدن دەتوانێت هەڵەکانی ئیدارەی پێشوو راستبکاتەوە"، دەشڵێت، "سیاسەتە هەڵەکانی" سێ ساڵی رابردوو نەک لە جیهاندا، بەڵکو لەناو ئەمریکاشدا "ئیدانە کراون" و خەڵک دژ بەو سیاسەتانە قسەیان هەبووە.  سەرۆکی ئێران ئاماژەی بەوەش کردووە کە ئیدارەکی بایدن دەتوانێت بگەڕێتەوە بۆ پابەندبوون بە یاسا نیودەڵەوتییەکانەوە، کە مەبەست لێی گەڕانەوەی ئەمریکایە بۆ رێککەوتنی ئەتۆمیی ٢٠١٥، دوای ئەوەی لە ساڵی ٢٠١٨ دۆناڵد ترەمپ کشانەوەی وڵاتەکەی لەو رێککەوتنە راگەیاند.