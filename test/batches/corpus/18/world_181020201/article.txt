لە راگەیێندراوێکدا وەزارەتی دەرەوەی ئەمریکا لەبارەی هێرشکردن بۆ سەر بارەگای لقی ٥ ـی پارتی لە بەغدا و سووتاندنی لەلایەن بەشێکی لایەنگرانی حەشدی شەعبی کە سەرلەبەیانی شەممە ١٧ - ١٠ - ٢٠٢٠ روویدا رایدەگەیێنیت "بە تووندی  هێرشی سەر لقی پارتی دیموکراتی کوردستان شەرمەزار دەکەین کە لەلایەن گرووپەکانی سەر بە حەشدی شەعبییەوە هێرشی کرایە سەر، قسە و لێدوانی ئازادانە و رەخنەگرانە، پێکهێنەری هەر دیموکراسییەکە".  وەزارەتی دەرەوەی ئەمریکا لە راگەیێندراوەکەیدا کە بەناوی گوتەبێژەکەیەوە بڵاویکردووەتەوە بەپێویستیی دەزانێت، لایەنە سیاسییەکان بتوانن گفتوگۆیەکی بونیاتنەری بێ هەڕەشەی "گرووپە چەکدارەکان و چەتەکان" ئەنجامبدەن.  لە راگەیێندراوەکەدا وەزارەتی دەرەوەی ئەمریکا رایدەگەیێنێت، ئەو چالاکییە ناسەقامگیرکارانەی کە گرووپەکانی نزیکی ئێران لە دەرەوەی دەسەڵاتی حکومەتی عێراق دەیکەن، کێشەی ئیتنیکی و تائیفی دروست دەکات.  گوتەبێژی وەزارەتی دەرەوەی ئەمریکا هەروەها دەڵێت، بە هێزەوە داوا لە هەموو لایەنەکان دەکەن بەرپرسیارانە مامەڵە بکەن لەو قۆناخە هەستیارەی عێراق کە "هێشتا کۆرۆنا بەرۆکی گرتووە و قەیرانی دارایی هەیە و هەڕەشەی داعشیش بەردەوامە".  سەرلەبەیانی رۆژی شەممە ١٧ - ١٠ - ٢٠٢٠ بەشێک لە لایەنگرانی حەشدی شەعبی ئاڵای کوردستان و بارەگای لقی ٥ی پارتی دیموکراتی کوردستانیان لە بەغدا سووتاند. رووداوەکە کاردانەوەی کوردستانی، عێراقی و جیهانی لێکەوتەوە و بە تووندی ئیدانەکرد.