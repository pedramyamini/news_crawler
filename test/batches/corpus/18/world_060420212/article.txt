لەشفرۆشان بە فاکتەرێکی مەترسیداری گواستنەوەی کۆرۆنا بۆ کەسانی دیکە سەیردەکرێن. لوجیمارا کۆستا، لەشفرۆشە و دەڵێت، "ئێمە لە لیستی ئەو گرووپانەین دەبێت ڤاکسین وەربگرین، چونکە مامەڵەمان لەگەڵ هەموو جۆرە کەسێکە و ژیانمان دەخەینە مەترسییەوە. "   لەشفرۆشان لە شاری بیلۆ هۆریزۆنتێ داوا دەکەن وەکو هەموو ئەو گرووپانە سەیربکرێن کە ڤاکسین دەیانگرێتەوە. لە وڵاتەکەدا تەنیا پزیشک، پەرستار، مامۆستا و کەسانی بەتەمەن ڤاکسین وەردەگرن.  لەشفرۆشان لە بەرازیل دەستەیان هەیە و دەستەکەیان شەڕ بۆ بەدەستهێنانی مافەکانیان دەکات. جیدا ڤیێرا، بەڕێوەبەری گشتیی دەستەی لەشفرۆشان دەڵێت، "دەمانەوێت ڤاکسین وەرگرین، چونکە ئێمە لەو گرووپانەین کە پێویستە زوو وەریگرین وەکو مامۆستا و پەروەردەکار و ئەمانە. بەتایبەتی لەکاتێکدا ئێمە هۆشیاری دەربارەی نەخۆشییە گوازراوەکان دەدەین بە پیاوان، ئێمە ژنین و مافەکانمان پێشێلکراوە. "   لەشفرۆشی لە ٢٠١٢ ـەوە لە بەرازیل پیشەیەکی فەرمییە و وەکو هەموو کارێکی یاسایی سەیر دەکرێت، بەڵام کاژێرەکانی کارکردن و وردەکارییەکانی دیکەی دیار نییە، بەو هۆیەوە لەشفرۆشان بەردەوام رووبەڕووی هێرش و تووندوتیژی و سەرکووتکردن دەبنەوە، بڵاوبوونەوەی کۆرۆناش کاریگەریی زۆری لەسەر داهاتی ئەوان هەیە.  بەگوێرەی ئاماری رێکخراوی ئایدزی سەر بە نەتەوە یەکگرتووەکان، زیاتر لە ملیۆنێک و ٤٠٠ هەزار لەشفرۆش لە بەرازیل بەفەرمی ناویان تۆمارکراوە.  بەرازیل زیاتر لە ٢١ ملیۆن ژەمە ڤاکسینی بە خەڵک داوە، ئەگەر بۆ هەر وەرگرێک یەک ژەمە ڤاکسین هەژمار بکەین، واتا تاوەکو ئێستا تەنیا ٥ % ی خەڵکی بەرازیل پێکوتەی کۆرۆنایان وەرگرتووە.