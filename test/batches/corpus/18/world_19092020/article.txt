بەربژێرەکەی پارتی کۆماری لە بانگەشەیەکی هەڵبژاردندا لە ویلایەتی مینیسوتا ئاماژەی بەوەشکرد، ئەگەر جۆ بایدن ببێتە سەرۆکی داهاتووی ئەمریکا، ئەو کاتە سیستەمەکانی خوێندن و تەندروستی تێکدەدات.   ترەمپ لە ساڵی ٢٠١٦ دا لە مینیسوتا سەرکەوتنی بەدەستنەهێنا، بەڵام لە ماوەی چەند هەفتەی رابردوودا بەردەوام سەردانی ناوچە جیاوازەکانی ئەو ویلایەتەی کردووە و ئومێدەوارە لەم ویلایەتەدا سەرکەوتن بەدەستبهێنێت بۆ ئەوەی قەرەبووی شکستی لە ویلایەتی دیکە بکاتەوە.   رۆژی ٣ی نۆڤەمبەری داهاتوو هەڵبژاردنی سەرۆکایەتی لە ئەمریکا بەڕێوەدەچێت. دۆناڵد ترەمپ و جۆ بایدن سەرەکیترین رکابەرن بۆ پۆستی سەرۆکایەتیی ئەمریکا و رکابەریی تووندیش لەنێوان هەردوو بەربژێر لە هەندێک ویلایەتدا هەیە.   دۆناڵد ترەمپ، بەربژێری کۆمارییەکان بۆ هەڵبژاردنی داهاتووی ئەمریکا لە قسەکانیدا گوتی: "یەکێک لە بابەتە گرنگەکانی ئەم هەڵبژاردنە بریتییە لە بابەتی کۆچبەران. دەکرێت ئێوە زیاتر لە هەر کەسێکی دیکە ئەوە بزانن. ئومێدی سەرکەوتنتان بۆ دەخوازم. ئێوە ئێستا بەهۆی کەمی کۆچبەرانەوە ئاسوودەترن و ئەوەش شتێکی باشە. ئەگەر بێتو بایدن و چەپە رادیکاڵەکە بیباتەوە، ئەو کاتە ویلایەتەکەتان وێران دەبێت. من ماوەی چەند ساڵێکە سەیری بارودۆخەکە دەکەم. ئەوان بەشێوەیەکی باش لەگەڵ مینیسوتا مامەڵەیان نەکردووە".