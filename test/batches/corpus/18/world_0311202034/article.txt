لە کۆی ٥٠ ویلایەتی ئەمریکا ژمارەی ویلایەتە یەکلانەبووەوەکان لەنێوان ٤ تاوەکو ١٠ ویلایەتدا کەم و زیادیان کردووە و ئەنجامی دەنگدانی ئەو ویلایەتانە براوەی کۆشکی سپییان دیاری کردووە.  چاوێک دەخشێنین بە مێژووی دەنگدان لە ١٦ ساڵی رابردوودا تاوەکو ئەم هەڵبژاردنەی ئەمساڵ کە ٥ هەڵبژاردنی سەرۆکایەتی کراون.  ویلایەتی فلۆریدا دەکوێتە باشووری رۆژهەڵاتی ئەمریکا و ٢٩ ئەندامی لیژنەی هەڵبژاردنەکانی هەیە.  فلۆریدا یەكێکە لە ویلایەتە یەکلانەبووەوە هەرە گرنگەکانی ئەمریکا کە لە ساڵی ١٩٦٤ ەوە براوەی هەڵبژاردنەکانی دیاری کردووە، واتە ٥٦ ساڵە هەر بەربژێرێک لە فلۆریدا براوە بووبێت، بە دڵنیاییەوە براوەی هەڵبژاردنەکان بووە.  براوەی هەڵبژاردنەکان لەو ویلایەتە لە ١٦ ساڵی رابردوودا بەمجۆرە بووە: لە ٢٠٠٤ دا بۆشی کۆماری براوە بوو، لە ٢٠٠٨ و ٢٠١٢ دا ئۆبامای دیموکرات براوە بوو، لە ٢٠١٦ دا ترەمپ.  ویلایەتی پێنسیلڤانیا لە باکووری رۆژهەڵاتی ئەمریکا کە ٢٠ ئەندامی ئەنجوومەنی هەڵبژاردنەکانی هەیە.  لە ساڵی ١٩٩٢ ەوە پێنسیلڤانیا دەنگی بە بەربژێرە دیموکراتەکان داوە جگە لە ساڵی ٢٠١٦ دا کە تەنیا بە جیاوازیی ٠.٧ % دژ بە هیلاری دەنگی بە ترەمپی کۆماری دا.  لە ٢٠٠٤، ٢٠٠٨ و ٢٠١٢ دا دانیشتووانی پێنسیلڤانیا دەنگیان بە دیموکراتەکان داوە.  ویلایەتی ئۆهایۆ لە باکووری ئەمریکا کە ١٨ ئەندامی لیژنەی هەڵبژاردنەکانی هەیە.  ئۆهایۆ یەکێکە لە گەورەترین ویلایەتە یەکلانەبووەوەکان لە ناوچەی ناسراو بە مید - وێستی ئەمریکا کە ناوەڕاستی رۆژئاوای ئەمریکایە و ماوەی چەند دەیەیەکە براوەی سەرۆکایەتیی ئەمریکایان دیاریکردووە.  لە ٢٠٠٤ دا دەنگیان بە بوشی کۆماری دا، لە ٢٠٠٨ و ٢٠١٢ دا دەنگیان بە ئۆبامای دیموکرات دا و لە ٢٠١٦ دا بە جیاوازیی ٨ خاڵ ترەمپی کۆماری بەسەر هیلاریی دیموکراتدا لەوێ براوەی ویلایەتەکە بوو و دواجار براوەی کۆشکی سپیی ئەمریکاش بوو.  ویلایەتی میشگن لە باکووری ئەمریکا کە ١٦ ئەندامی لیژنەی هەڵبژاردنەکانی هەیە.  جگە لە هەڵبژاردنە سەرۆکایەتییەکەی ساڵی ٢٠١٦ دا کە میشگن بە دەنگێکی زۆر کەم دەنگی بە ترەمپ دا، لە ٦ هەڵبژاردنە سەرۆکایەتییەکانی پێشووتری ئەمریکا دانیشتوانی میشگن هەمیشە دەنگیان بە بەربژێرە دیموکراتەکان داوە.