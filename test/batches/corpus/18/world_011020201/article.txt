بەگوێرەی ئەو سەرچاوەیە، کە نەیویستووە ناوی ئاشکرابکرێت، بە سی ئێن ئێن - ی ئەمریکی گوتووە، "هیچ زیانێک بەر سەربازانی ئەمریکی نەکەوتووە". هەروەها گوتوویەتی "ئەمریکا زانیاریی هەیە ئەو مووشەکانەی لەو هێرشەدا بەکارهاتوون، گەورەترن لەوانەی پێشتر بۆ هێرشی هاوشێوە بەکارهاتوون".  هێرشەکانی شەوی رابردووی سەر هەولێر، چەند رۆژێک دوای بڵاوبوونەوەی هەواڵی ئامادەکاریی ئەمریکا بۆ داخستنی باڵیۆزخانەکەیان لە بەغدا دێت، لەدوای ئەو هەموو هێرشە مووشەکییەی کە ناوە ناوە ناوچەی سەوزی بەغدای دەکردە ئامانج.  سێ بەرپرسی سەربازی ئەمریکی بە سی ئێن ئێن - یان گوتووە، ئامادەکاریی داخستنی باڵیۆزخانەی ئەمریکا ئاماژەیە بۆ خوێندنەوەیەکی جیدی ئەمریکا.  هەڕەشەی داخستنی باڵیۆزخانەی ئەمریکا، بەشێکی بەرپرسانی عێراقی نیگەران کردووە، بەتایبەتی دوای ئەوەی بەغدا هێشتا سەرقاڵی ستایشکردنی سەردانەکەی مستەفا کازمی، سەرۆکوەزیرانی عێراق بوو بۆ ئەمریکا. بەڵام مستەفا کازمی خۆی لە کۆبوونەوەی رۆژی سێشەممەی ئەنجوومەنی وەزیراندا ئاشکرایکرد، "لەمیانەی سەردانمان بۆ واشنتن و لە گفتوگۆی ستراتیژی دا، سەرۆکی ئەمریکا بە ئاشکرا کشانەوەی هێزەکانی ئەمریکای لە عێراق راگەیاند".  لەبارەی گفتوگۆی رێککەوتننامەکەشەوە،  گوتی "بەیاننامەی دیالۆگی ستراتیژی روونە، سێ خاڵی سەرەکی لە خۆدەگرێت، کشانەوەی ئەمریکا لە هەموو بنکە سەربازییەکان لە عێراق، دواتر بڵاوبوونەوەیان لە دەرەوەی عێراق تەواو دەبێت بۆ دەرەوەی عێراق، واتای کشانەوەیە".