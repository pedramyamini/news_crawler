توێژینەوەکە لە زانکۆی پزیشکیی ڤێتێرنەری ڤیەننای پایتەختی نەمسا ئەنجامدراوە. زاناکان دوو وێنەیان هێنا کە لە یەکێکیاندا کەسێکی دڵخۆشە و یەکێکیان ئاساییە، سەگەکان لە سەرجەم جارەکاندا وێنەی کەسە دڵخۆشەکەیان هەڵدەبژارد. ئەوەش بە واتای ئەوی کە دەزانن کەسێک دڵخۆشە یان نا.  دواتر زاناکان تاقیکردنەوەکەیان قورستر کرد و تەنیا نیوەی دەموچاوی کەسەکە لە وێنەکەدا دەردەکەوت، دووبارە لەو تاقیکردنەوەنەشدا سەگەکان توانیان تەنیا لەڕێگەی چاوی کەسەکەوە بزانن کە دڵخۆشە یان تووڕەیە. هەر کاتێکیش سەگەکان دەموچاوە دڵخۆشەکەیان هەڵبژاردایە کەمێک خۆراکیان وەکو خەڵات وەردەگرت.  بەشێک لە زاناکان پێیانوایە کە ئەو سەگانە لە ئەنجامی پێکەوەژیان لەگەڵ مرۆڤ لەوە تێگەیشتوون کە کاتێک مرۆڤەکان دڵخۆشدەبن شێوەی دەموچاویان چی لێدێت، لەو بارەیەوە مارک بێکۆف، پسپۆری زیندەوەرناسی لە زانکۆی کۆلۆرادۆی ئەمریکا دەڵێت، پەیوەندیی تووندوتۆڵ و چەندین ساڵەی نێوان مرۆڤ و سەگ وایکردووە کە ئاسانتر لە یەکدی تێبگەن، چونکە زیاتر لە ١٤ هەزار ساڵە کە سەگەکان ماڵی کراون و نزیک لە مرۆڤەکان دەژین.   ریزبەندیی بۆماوەیی سەگ و گورگ ٩٠ % هاوشێوەن، لەبەر ئەوە بەشێک لە زاناکان پێیانوایە کە سەگ و گورگ باوانی هاوبەشیان هەیە و نزیکەی هەزاران ساڵ پێش ئێستا لە یەکدی جیابوونەتەوە.