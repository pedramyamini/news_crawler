شەڕی ئیدارەی ترەمپ لەگەڵ کۆمپانیا تەکنەلۆژییەکانی چین بە تیکتۆکەوە نەوەستاوە و تۆڕە کۆمەڵایەتییەکانی دیکەی چینی وەک ویچاتی گرتووەتەوە. هەرچەندە دژایەتی دۆناڵد ترەمپ و ئیدارەکەی لە دژی گەورە کۆمپانیای هۆواوی بەردەوامە.  تۆڕی کۆمەڵایەتیی تیکتۆک لەلایەن ژانگ یمیمگی تەمەن ٣٦ ساڵان دامەزراوە کە ئەندازیارێکی کۆمپیوتەرە و ئێستا سامانی گەیشتووەتە ١٦.٢ ملیار دۆلار. سەرەڕای ئەوەی کە یەکێکە لە دەوڵەمەندە گەورەکانی جیهان، بەڵام ژیانێکی تایبەتی نهێنی هەیە، وردەکاریی ژیانی تایبەتیی نازانرێت و خۆی زۆر لە میدیاکان بەدوور دەگرێت.  ژانگ لە ساڵی ٢٠٠٥ لە زانکۆی نانکای بەشی ئەندازیاریی سۆفتوێری کۆمپیوتەر تەواودەکات و وەک یەکەم کاری خۆی لە کۆمپانیایەکی تایبەت بە حیجزکردنی تیکت و هۆتێل بە شێوازی ئۆنلاین بە ناوی کوشون وەک ئەندازیارێکی سادە و ساکار دەستبەکاردەبێت.  ژانگ جارێک بە کارمەندانی خۆی لە کۆمپانیای بایت دانس دەڵێت، ساڵی یەکەم تەنیا ئەندازیارێکی سادە بووە، بەڵام لە ساڵی دووەمی کارکردنیدا بووەتە بەڕێوەبەری ٤٠ تاوەکو ٥٠ کارمەند.  ئەندازیارە گەنجەکە لە ساڵی ٢٠١٢ کۆمپانیای بایت دانسی دامەزراند کە ئێستا بەهای ئەو کۆمپانیایە بە ٧٥ ملیار دۆلار دەخەمڵێنرێت. ئەوەش وای لە بایت دانس کردووە کە ببێتە پڕبەهاترین کۆمپانیای کەرتی تایبەت لەسەر ئاستی جیهان.  کۆمپانیاکە چەندین تۆڕی کۆمەڵایەتی دامەزراندووە. بایت دانس خاوەنی تۆڕی کۆمەڵایەتیی فلیپچاتە کە هاوشێوەی تۆڕی کۆمەڵایەتیی ویچاتە لە چین.  بایت دانس هەروەها تۆڕی کۆمەڵایەتیی دووشانی لە ساڵی ٢٠١٩ دامەزراند کە تایبەتە بە چاتی ڤیدیۆیی. یەکەم کاری جیددی کۆمپانیاکەش دامەزراندنی ئەپلیکەیشنێک بوو کە وەک پلاتفۆرمێک بۆ بڵاوکردنەوەی هەواڵ کاری دەکرد. پلاتفۆرمەکەی بایت دەنس تایبەت بە هەواڵ ناوی "تایتیائۆ"یە.  یەکێک لە گرنگترین تایبەتمەندییەکانی تایتیائۆ ئامادەکردنی هەواڵە لەرێگەی رۆبۆتەکانەوە و هیچ رۆژنامەڤانێک لەو پلاتفۆرمەدا کار ناکات و تەنیا بە کۆمپیۆتەر و لەرێگەی رۆبۆتەکان هەواڵەکان ئامادە دەکران.  ژانگ خۆی سەبارەت بە پلاتفۆرمە هەواڵییەکەیان دەڵێت، ئەوان هەواڵیان پێشنیاز بە بەکاربەران دەکرد و پێویستی نەدەکرد کە چاوەڕێی داواکاریی بەکاربەران بن تاوەکو هەواڵێکیان پێشاندەدرێت، بەڵکو ئەو پلاتفۆرمە بەردەوام هەواڵەکانی دەنارد بۆ بەکاربەران.  دامەزرێنەری بایت دانس ئاماژە بەوەشدەکات، وەک زۆربەی تۆڕە کۆمەڵایەتییەکانی دیکە، لە کۆمپانیای بایت دانس هیچ رۆژنامەڤانێک کارناکات و هەموو شتەکان رۆبۆتەکان دەیکەن.  ژانگ دەڵێت، ئەوان کۆمپانیایەکی تایبەت بە بڵاوکردنەوەی هەواڵ نیین و تەنیا خۆیان بە تۆڕێکی کۆمەڵایەتی دەزانن کە کاری هەرە لە پێشینەیان کاری داهێنەرانە و سەرنجڕاکێشە. گوتیشی، پلانی هەیە کە بایت دانس وەک کۆمپانیا گەورەکانی گووگڵ و فەیسبووک و ئەمازۆن پەرەپێبدات و خزمەتگوزاییەکانی لە هەموو جیهاندا ببینرێن.   کێشەی گەورەی ئیدارەی ترەمپ و ئەمریکا ئەوەیە کە گومانیان هەیە لە تۆڕە کۆمەڵایەتییەکان و کۆمپانیا تەکنۆلۆژییەکانی چین.  ترەمپ دەڵێت، بایت دانس زانیاریی بەکاربەران بە خراپی بەکاردەهێنێت و کۆی دەکاتەوە. بۆیە داوای کردووە تیکتۆک بفرۆشرێتە کۆمپانیایەکی ئەمریکی.  لە مانگی دووی ئەمساڵدا تیکتۆک ئامادەبوو ٥.٧ ملیۆن دۆلار سزا بدرێت دوای ئەوەی کۆمیسیۆنی بازرگانیی فیدراڵیی ئەمریکا سكاڵای لێکرد لە زانیاریی منداڵانی خوار تەمەن ١٣ ساڵی ئەمریکی بەبێ رەزامەندیی دایک و باوکیان بەکارهێناوە.  بەپێی گۆڤاری فۆربیس، سامانی ژانگ لەو پشکەوە دێت کە لە کۆمپانیای بایت دانس هەیەتی. فۆربیس ئاماژە بەوە دەکات، ژانگ خاوەنی ٢٤ % ـی پشکەکانی کۆمپانیای بایت دانسە و گۆڤارەکە لە ساڵی ٢٠١٨ ـەوە ژانگی وەک ملیاردێر لە لیستی خۆی تۆمارکردووە، ئەوکاتەی کە سامانەکەی بە چوار ملیار دۆلار خەمڵاندبوو.