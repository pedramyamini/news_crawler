رۆژی شەممە ١٠ - ٤ - ٢٠٢١ دەزگا و نووسینگەی لیندۆن جۆنسۆن، لە تویتێکدا مردنی رامزی کلارک، وەزیری پێشووی دادی ئەمریکا و ئەندامی تیمی پارێزەرەکانی سەدام حوسێنی راگەیاند.  کلارک، کە ماوەی ١٩٦٧ تاوەکو ١٩٦٩ وەزیری دادی ئەمریکا بووە، بەپێی رۆژنامەی نیویۆرک تایمزی ئەمریکی. لە ماڵەکەی خۆی لە شاری مانهاتنی ویلایەتی نیویۆرک کۆچی دواییکردووە.  میگێل دیاز کانیل، سەرۆکی کوبا لە راگەیێندراوێکدا لە بارەی کۆچی دوایی کلارک دەڵێت: "پیاوێکی پاک بوو، لە تەنیشت ئێمە وەستا لە شەڕە یەکلاییکەرەوەکان. سەرکۆنەی ئەو ستەمەی کرد، کە وڵاتەکەی لە سەرتاسەری جیهاندا کردی".  رامزی کلارک، ئەو کاتەی وەزیری داد بوو، سەرپەرشتی پەرەپێدانی "یاسای دادپەروەرانەی نیشتەجێکردن"ی کرد. کە زنجیرەیەک یاسا بوو لە دژی جیاکاریی نیشتەجێکردن. هەروەها دژی سزای لەسێدارەدانیش بوو.  کلارک دژی دەستێوەردانی سەربازیی وڵاتەکەی بوو، هەر لە شەڕی ڤێتنامەوە تاوەکو شەڕی عێراق.  ئەو پارێزەرە ئەمریکییە لە ماوەی ژیانیدا کاری لە ژمارەیەک دۆسیەی مشتومڕ ئامێز کردووە، لەوانە بەرگریکردن لە سەدام حوسێن لە کاتی دادگاییکردنی. هەروەها پارێزەی بانگخوازی ئیسلامیی میسری، عومەر عەبدولڕەحمان بووە.  رامزی کلارک، هەروەها یەکێک بوو لە راوێژکارە یاساییەکانی سلۆبۆدان میلۆسۆڤیچ، سەرۆکی پێشووی سڕیبا، بەر لەوەی لە دادگای نێودەوڵەتیی تاوان دادگایی بکرێت.  رامزی کلارک، پارێزەر، سیاسەتڤان و چالاکڤانی مافەکانی مرۆڤ، لە ١٨ی دیسەمبەری ١٩٢٧ لە دایکبووە، کۆلێژی مافی لە زانکۆی شیکاگۆ تەواو کردووە، ئەندامی پارتی دیموکرات بووە. لە ٢٨ی کانوونی دووەم ١٩٦٥ تاوەکو ١٠ی ئاداری ١٩٦٧ جێگری داواکاریی گشتیی ئەمریکا بووە.