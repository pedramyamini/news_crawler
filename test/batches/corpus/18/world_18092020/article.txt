ئەمە بۆ هەموو ئەو ئەفغانییانە راستە کە پاش مێژوویەکی درێژی جەنگ و ململانێ، کاولکاری و وێرانبوون، کوشتن و دەربەدەری، برسیەتی و سەرما، رازینەبوون خاکی وڵاتەکەیان بەجێبهێڵن.  بۆ پیاوانی ئەفغانستان، زۆرینەی چیرۆکەکان و قارەمانیەتییەکان، لە بەرەکانی جەنگدا دەنووسرێنەوە. پاڵەوانیەتییەکان، لە سێرەدانانەوە لەسەرسەری دوژمنە دروستکراوەکان و کۆتاییهێنان بەژیانی ئەوانەدا دروست دەبن کە ' وەک ئێمە بیر ناکەنەوە '. لەوێ لە وڵاتە نوقمبووەکەی جەنگ و کاولکاریدا، پیاوەکان ئەوکاتە شانازی بەخۆیانەوە دەکەن، کە رۆژ لە بەرەکانی جەنگدا سەرقاڵی پڕکردنەوەی مەخزەنی فیشەکەکان و خاوێنکردنەوەی لوولەی تفەنگەکان و کوشتنی بەرامبەرەکەیان بن.  رۆژ، بەشێکی سەروەرییە نموونەییەکانی پیاوانی ئەفغانستان لە بەرەکانی جەنگدا دەنووسێتەوە، بەشەکەی دیکەشی لە بەرەی ماڵەوەدا بەرجەستە دەبێت، بەرەیەک کە جەنگاوەرەکان، شانازی بەپیاوبوونی خۆیان و بازووی ئەستوور و توانای تووندوتیژییانەوە دەکەن.  رێکخراوە نێودەوڵەتییەکان، دۆخە خراپەکەی کۆمەڵایەتی و باوکسالاری کۆمەڵگەی ئەفغانستان و زاڵبوونی بیری تەسک، دووپاتدەکەنەوە.  کەس ناتوانێ چاو لە ئاستی ئەو چیرۆکانەدا دابخات، کە ساڵانێکە پیاوەکان وەک قارەمانێک بۆ چەوساندنەوە و سەرکوتکردن و دەستدرێژی و پەلاماردانی ئافرەتەکان دەیکەن، زۆرینەی جار ئافرەتەکان ژنەکانی ماڵ و هاوسەری پیاوەکان (زۆرینەی پیاوەکانیش زیاد لە هاوسەرێکیان هەیە) قوربانیی یەکەمن، دوای ئەوانیش ئەو کچۆڵانەی ماڵ دێن، کە تەنیا تاوانیان کچبوونە.  ئەو تاوانە بەسە بۆ ئەوەی ببنە سەرتۆپی قوربانییەکانی ژیان لە ئەفغانستاندا، چ لە ماڵە باوانیان و لە رێگەی چەوساندنەوە بەدەستی باوکەکانیان. یاخود لە ماڵی هاوسەرەکانیاندا، کە زۆرینەیان دەیان ساڵ لە خۆیان گەورەترن و زیاد لە ژنێکیان هێناوە. نینۆکەکانیان خوێنی ئەو کوژراوانەی لەژێردا ماوەتەوە کە لە بەرەکانی جەنگدا، کەوتوونەتە بەر دەستڕێژی گوللەی ئەمان.  لە ئەفغانستان، زۆرینەی کات چیرۆکە کۆمەڵایەتییەکان، چیرۆکی بەشوودانی منداڵە بچووکەکانە بە پیاوە بەتەمەنەکان و پاڵەوانەکانی جەنگ. هەموو کاتیش چیرۆکەکان لە چەوساندنەوەی ناو ماڵە باوانەوە دەستپێدەکات و لەودیوی دەرگا داخراوەکانی ماڵە مێردەوە کۆتاییان دێت. لە نێو ماڵە باوانەوە تا ئەودیوی ماڵە مێرد، نەخوێندەواربوون و بێبەشکردن لە خوێندن و هێشتنەوە لە بازنەی جەهل و تێنەگەیشتن لە دونیا، گەورەترین بەشی ژنە زوو بەشوودراوە خاوەن منداڵەکانن.  نەتەوە یەکگرتووەکان دەڵێت زیاتر لە ٣، ٧ ملیۆن منداڵی ئەفغانی لە خوێندن بێبەشن و بەنەخوێندەواری گەورە دەبن، لە نێو ئەو ژمارەیەدا، ٦٠ لەسەدی منداڵە نەخوێندەوارەکان، کچانن.  لە نێو ئەو دیمەنە باو و زاڵەی ژیانی کچانی ئەفغانستان و ئەو چیرۆکانەی ساڵانێکی بەرچاوە دووبارە دەبێتەوە، میا خان، چیرۆکێکی جیاواز تۆمار دەکات لەگەڵ کچەکانیدا و هەر ئەوەش وایکردووە ئەو نموونەیەکی جیاوازی باوکانی ئەو وڵاتە بێت.  میا خان، پیاوێکی ئەفغانی نەخوێندەواری سەروپرچ ماشوبرنجییە، ئەو وەک هەموو پیاوانی دیکەی وڵاتەکەی، ریشی بەرداوەتەوە و پابەندی بەرگە ئەفغانییە کولتوورییەکەی خۆیەتی، بەڵام بیرکردنەوەیەکی جیاوازی هەیە. ئەو بەپێچەوانەی شەپۆلی باوی بیرکردنەوەوە هەنگاو دەنێت.  چیرۆکی میا خان، بووەتە  جێگەی سەرنج و دەستخۆشی ئەو رەوتە بەرچاوەی وڵات، کە دەیەوێ ئیدی گۆڕانکاری لە بنەماکانی کۆمەڵگەی ئەفغانستاندا دروست بکات و چیدی وێنە تەقلیدییەکە وێنەی چەوساندنەوە و بێبەشکردن بێت.  چیرۆکەکەی میا خان، جیاوازییەکانی لەگەڵ ئەوانیدیکەدا دەستپێدەکات کە ئەو وەک باوكێکی نەخوێندەوار، زۆر خەمی خوێندەواربوونی کچەکانیەتی. وەک دیمەنی باوی باوکانی چەوسێنەر و تۆقێنەر بەرامبەر کچەکانی هەڵسوکەوت ناکات و لەگەڵ ئەوەشدا کە نەخۆشە، هەموو رۆژێک لەگەڵ کیژۆڵەکانیدا، بەرەو قوتابخانە بەڕێدەکەوێت. ئەوەی میا خان دەیکات، وایکردووە لە سۆشیالمیدیا و ئاژانسە جیهانییەکانی دەنگوباسدا، تیشکی زۆری بخرێتەسەر و ببێتە نموونەیەک کە هەمووان خۆزگە بەبوونی باوکێکی هاوشێوەی ئەو بخوازن لە ژیانیاندا.  "هەموو رۆژێک کچەکانم دەگەیەنمە قوتابخانە، ئەمە ئەزموونێکی نوێیە، دەمەوێت ژیانی ئەوان لە ژیانی من جیاواز بێت، هەروەها لە ژیانی دایکیشیان جیاواز بێت. من لەوەتەی هەم باجی نەخوێندەواربوونی خۆم دەدەم، ئێمە بۆچی لە ویلایەتی بەکتیکادا پزیشکێکی ئافرەتمان نییە؟ چونکە وەڵامەکە روونە، ماڵباتەکان کچەکانیان نانێرنە قوتابخانە، لەبەرئەوە من هەموو توانای خۆم دەخەمە گەڕ بۆ ئەوەی کچەکانم بخوێنن". ئەمە قسەی میا خان و کورتەی فەلسەفەی ئەوە بۆ ژیانی کچەکانی.  میا خان باوکی چەند منداڵێکە کە سیانیان کچن، کچەکانی ئەو لە قوتابخانەی سەر بە لیژنەی قوتابخانە سوێدییەکانی ویلایەتی بەکتیکا لە رۆژئاوای ئەفغانستان دەخوێنن، ئەو هەموو رۆژ بۆ چوونە قوتابخانە یاوەریانە، چاوەڕێیان دەکات تاوەکو لە قوتابخانە تەواو دەبن و بەهەمانشێوە لە گەڕانەوەدا، یاوەریانە.  ئەم رۆتینە رۆژانەیەی میا خان لەگەڵ کچەکانیدا، سەرنجی چالاکڤانانی ناو سۆشیالمیدیا و بەتایبەت فەیسبووکی راکێشاوە. هەڵسوکەوتەکەی ئەو پێشوازییەکی گەورەی لە ئەفغانستاندا لێکرا. پەیجەکانی سۆشیالمیدیا پڕبوون لە پەسندانی هەڵسوکەوتەکانی ئەو و وێنەکانی میا خان، کە چەند هەفتەیەک لەمەوبەر لەگەڵ کچەکانیدا گرتوویەتی، بەبەرفراوانی بڵاوکرانەوە.  میا خان نەخوێندەوارە و لە ناوەندی تەمەنیدایە، بەڵام هەموو هەوڵی خۆی لەپێناو گۆڕانکاری لە داهاتووی کچەکانیدا دروستکردووە. کچەکانی خوازیارن ببنە پزیشک، چونکە خەونی باوکیان ئەوەیە کچەکانی بە پزیشکی ببینێت.  ئەوەی میا خان دەیکات، ناوازە و نەبینراوە، دەرچوونە لە تەقلیدە بکوژەکانی ناو کۆمەڵگەی ئەفغانی و دابونەریتەکانی ناوی، ئاخر پێشتر کەس بیری لەوە نەکردووەتەوە، ببینێت باوکێک بەبەرچاویدا هەموو رۆژ یاوەری کچەکانی بێت بۆ قوتابخانە. چەند کچ لە ئەفغانستاندا، باوکێکی هاوشێوەی میا خانیان هەیە؟ ئەمە پرسیارێکە وەڵامەکەی یەکجار قورسە.  میا خان رایگەیاندووە کە دەیەوێ خوێندەواربوونی کچەکانی، وا بکات ئەوان رۆڵیان لە گۆڕینی کۆمەڵگەدا هەبێت.  کەناڵی ' ئەلجەزیرە ' لە راپۆرتێکدا، تیشکی خستووەتە سەر ئەو هەڤڕکییە گەورەیەی میا خان ئەنجامیدەدات. راپۆرتەکە دەڵێ فێربوون لە ئەفغانستاندا رووبەڕووی ئاڵنگاری گەورە بووەتەوە، تائێستا رێژەی نەخوێندەواری و نەزانینی نووسین و خوێندنەوە یەکجار بەرزە، بەتایبەت لە نێو ئافرەتاندا و بەتایبەتتریش لە ناوچە گوندنشینەکاندا.  رێکخراوی ' یونیسکۆ ' دەڵێ رێژەی بەرزی نەخوێندەواری لە نێو ئافرەتانی ئەفغانستان، بەرزترینی سەر ئاستی هەموو جیهانە.  وەک هەموو ئەفغانییەکانی دیکە، میا خان لە ماڵباتێکی تەقلیدی گەورەبووە کە پێیوایە باشترین جێگە بۆ کچان، ماڵی باوکی و ماڵی مێردەکەیەتی، نەک قوتابخانە و شوێنی کارکردن.  ' جەزیرە ' ئاشکرایکردووە میا خان لە ناوچەی ' شرنە ' ی ویلایەتی باکتیکا دەژی، تائێستا کەسوکارەکەی ئەو، بایەخ بە خوێندنی کچەکانیان نادەن و بەلایانەوە گرنگ نییە کچەکانیان توانای خوێندن و نووسینیان هەبێت. بەڵام میا خان پێچەوانەی کەسوکارەکەی بیردەکاتەوە.  ئەو بە کەناڵەکەی راگەیاندووە: "دەبیستم و بەبەردەوامی دەبینم کە خەڵک ناڕازین، لەوەی من رێگەمداوە کچەکانم دەنێرمە قوتابخانە و لەوەش ناڕازیتر، ئەوەیە کە خۆم یاوەرییان دەکەم و رۆژانە لەگەڵیان دەبم، بەڵام من گوێ بەوە نادەم ئەوان چیدەڵێن، چونکە من دەزانم کە کچەکانم مافی ئەوەیان هەیە خوێندەوار بن، یارمەتی یەکە بەیەکەیان دەدەم بۆ ئەوەی بە خەونەکانیان بگەن".  میا خان، وەک کەسێکی ژیاو لە دەرەوەی کۆمەڵگەی ئەفغانی و دوور لە کولتوورە باوەکەی ئەو کۆمەڵگەیە قسە دەکات، ئەو دەڵێت: "رۆڵی ئافرەت گرنگتر و گەورەترە لە رۆڵی پیاو لە کۆمەڵگەدا، ئافرەتان دەتوانن گۆڕانکاری گەورە لە کۆمەڵگەدا دروست بکەن، من بڕوام بەم بیرکردنەوەیە هەیە".  حیکمەت جەلیل، توێژەری کۆمەڵایەتی، لەبارەی ئەو کارەوە کە میا خان بۆ کچەکانی دەکات، بە ' جەزیرە ' ی راگەیاندووە: "ئەوەی ئەو دەیکات ناوازەیە، نەبینراوە لە وڵاتەکەدا، بەتایبەت لە ویلایەتی باکتیکا، ئەمەش لەبەر دوو هۆکاری سەرەکی، یەکەمیان ئەوەی کە بایەخ بەخوێندەواریی کچەکانی دەدات، لە کاتێکدا خۆی نەخوێندەوارە، بەڵام لە بایەخی فێربوون و قوتابخانە تێگەیشتووە بۆ ژیانی رۆژانەی هەر کەسێک و ئەوە لە ژیانی رۆژانەیدا فێربووە، لەبەرئەوەی خۆی بەدەست نەبوونی پزیشکی ئافرەت و پەرستارەوە ناڵاندوویەتی لە ویلایەتەکەدا".  هۆکاری دووەم بەبڕوای توێژەرەکە "ئەوەیە کە ئەو هەموو رۆژێک، کچەکانی دەباتە قوتابخانە و ئەوەش دەرچوونە لە کۆت و بەندە کۆمەڵایەتی و رێورەسمە باوەکانی ناو کۆمەڵگە لەو ویلایەتەدا، زۆر دەگمەن نموونەی لەو شێوەیە لەوێ بەرچاو دەکەوێت".  باکتیکا یەکێکە لەو ویلایەتانەی باشووری رۆژهەڵاتی ئەفغانستان، کە بەدەست پشێوی ئاسایش و کۆتە کولتوورییەکانەوە دەناڵێنێت. بەڵام میا خان دەکرێ ببێتە نموونەیەک لە داهاتوودا، دیوێکی زۆر جوانتری ناوچەکەی خۆی، پێشانی دەرەوە و کۆی وڵاتەکەش بدات.  میا خان بۆ هاندانی خوێندەواربوون و ئاسانکاری فێربوونی منداڵان، بەتەنیا لەسەر کچەکانی خۆی هەڵوەستەی نەکردووە. ساڵی ٢٠٠١، لە پاش رووخانی بزووتنەوەی تاڵیبان و گۆڕانی رێوشوێنە کۆمەڵایەتییەکان، بەتایبەت لە ناو ئەو هۆزانەدا کە کولتووری دواکەوتووی خێڵەکییان، وەک میرات لە ناوچەکەدا بۆ ماوەتەوە، میا خان کارێکی مەزنی کرد کاتێک لە دیاردەیەکی دەگمەندا، ئەو تاکە پارچە زەوییەی کە ئەوکات هەیبوو، بەخشییە حکومەت لەپێناو دروستکردنی قوتابخانەیەکدا لە گوندەکەی. نرخی ئەوکاتەی زەوییەکە ٦٠ هەزار دۆلار بوو.  خان بە ' جەزیرە ' ی راگەیاندووە "لە گوندەکەماندا قوتابخانە نەبوو، بۆ من دۆخەکە زۆر ئازار بەخشبوو، ویستم بەشداربم لە راستکردنەوەی ئەو هەڵەیە، پارچە زەوییەکەی خۆم بەخشی بۆ دروستکردنی قوتابخانەی کچان، ئەگەر پێویست بکات، جارێکی دیکەش پارچە زەوی دەبەخشمەوە بۆ هەمان مەبەست، لەبەرئەوەی من پێموایە فێربوون تاکە چارەسەری هەموو کێشەکانی ئێمەیە".  میا خان و کارە ناوازەکەی، بەشێوەیەک دەنگدانەوەی لە نێو کۆمەڵگەی ئەفغانیدا هەبووە، زۆر سنووری تێپەڕاندووە. بەپێی ئەوەی ' لیژنەی سوێدی ئەفغانی ' رایگەیاندووە، کە رێکخراوێکی ناحکومییە و سەرپەرشتی قوتابخانە سوێدییەکان و کارە خێرخوازییەکانی سوێد دەکات لە ناو ئەفغانستاندا "گەیاندنی کچەکانی بۆ قوتابخانە، بووەتە خویەکی رۆژانەی میا خان".  رێکخراوەکە ئاشکرایکردووە: "خان هەموو رۆژێک ١٢ کیلۆمەتر بە ماتۆڕسکیلەکەی دەبڕێت، لەبەر هیچ نا، تەنیا ئەوە نەبێ کە کچەکانی بگەیەنێتە قوتابخانە، لەوێ چەندین کاژێر چاوەڕێیان دەکات، تا قوتابخانە تەواو دەبێت، ئینجا دەیانگێڕێتەوە بۆ ماڵەوە".  ' لیژنەی سوێدی ئەفغانی ' لە زاری خانی گواستووەتەوە کە ئەو کرێکاری دەکات و بەکرێی رۆژانە ماڵباتەکەی بەخێو دەکات، بەڵام "خوێندەواربوونی کچەکانم، بۆ من مانای گەورەی هەیە". ئەو زیاتر گوتویەتی "ویستی گەورەم ئەوەیە کچەکانم، هاوشێوەی کوڕەکانم، فێری خوێندەواری ببن".  چالاکڤانانی تۆڕە کۆمەڵایەتییەکان، لە دوای ئەوەی رێکخراوە سوێدییەکە، چیرۆکی خانیان بڵاوکردەوە، کاردانەوەی گەورەیان لەگەڵ چیرۆکەکەدا کرد و هەندێک ئەویان بە ' پاڵەوانە نموونەییەکە ' ناوبرد.  ماڵپەری ' حورە ' لە راپۆرتێکدا تیشکی خستووەتە سەر گیانبازییەکانی میا خان و ئاشکرایکردووە کە ئەو باوکە، نەخۆشە و نەخۆشیی دڵی هەیە، بەڵام ئەوە نەبووەتە رێگر لەوەی هەموو رۆژ کچەکانی بباتە قوتابخانە.  بەپێی قسەی خان بۆ ئەو کەناڵە، خۆی و کچەکانی زۆرجار ماتۆڕسکیلەکە بۆ هاتووچۆی نێوان ماڵ و قوتابخانە بەکاردەهێنن، بەڵام هەندێک رۆژیش ماتۆرسکیلەکە بەردەست نییە و ناچارن ١٢ کیلۆمەتر رێگاکە، بەپێ ببڕن.  بەپێی راپۆرتەکەی کەناڵی ' حورە ' وەزارەتی خوێندنی ئەفغانستانیش میا خانیان بە ' پاڵەوان ' ناوبردووە. وەزارەتەکە نیازی خۆی ئاشکراکردووە بۆ ئەوەی قوتابخانەیەک بەناوی ' میا خان ' ەوە بکات، کە سوورە لەسەر ئەوەی هەموو رۆژێک ١٢ کیلۆمەتر بۆ گەیاندنی کچەکانی بۆ قوتابخانە ببڕێت.  بەپێی ئەو کەناڵە، وەزارەتی خوێندنی ئەفغانستان لە کانوونی دووەمی ئەمساڵدا بڕیارەکەی دەرکردووە و ئاشکرایکردووە، قوتابخانەیەک لە ناوچەی ' شاراناو ' بەناوی ' میا خان ' ەوە دەکات. بڵاوکراوەی وەزارەتەکە ئەوی بە ' پاڵەوانی فێرکردن ' ناوبردووە، لەبەرئەوەی ژیانی خۆی بۆ فێرکردنی کچەکانی تەرخانکردووە.  وەزارەتەکە هەروەها کارەکانی خانی بە "سەرچاوەی ئیلهامبەخشین بۆ زاڵبوون بەسەر رێگرییەکانی بەردەم خوێندەواربوونی کچانی ئەفغانستاندا داناوە، بەتایبەت بۆ ئەوانەی لە ناوچە دوورەدەستەکان دەژین".  باوکە تەمەن ٦٣ ساڵییەکە، وەک ئاشکرایکردووە، چێژ لەوە وەردەگرێت کە بۆ ماوەی چەند کاژێرێک لە چاوەڕوانیی کچەکانیدا، لەبەردەمی قوتابخانە بمێنێتەوە.  رۆزی خان، یەکێکە لە کچەکانی میا خان، لە قوربانیدان و کارە گەورەکانی باوکی تێگەیشتووە، بۆیە ئەو رایگەیاندووە کە زۆر دڵخۆشە بەوەی باوکی هەلی خوێندنی بۆ رەخساندووە.  رۆزی خان بە کەناڵی ' دی دەبیلو ' ی ئەڵمانی راگەیاندووە "ئەمساڵ لە پۆلی شەشم.. هەموو رۆژ باوکم بەپێ یان بە ماتۆڕسکیل دەمانگەیەنێتە قوتابخانە، ئەگەر خۆیشی نەیەت، کارەکە بەبراکەم دەسپێرێت، کاتێک تەواو دەبین، ئەوان لەگەڵمان دەگەڕێنەوە بۆ ماڵەوە".  حیکمەت جەلیل، توێژەری کۆمەڵایەتی، بە ' جەزیرە ' ی راگەیاندووە کە کارکردنی بەشێکی بەرچاوی ئەفغانییەکان لە دەرەوە و بەتایبەت لە ناوچەی کەنداو، گۆڕانکاری لە بیرکردنەوەی ئەواندا بەرامبەر خوێندنی ئافرەتان دروستکردووە.  ئەو دەڵێ "پیاوە ئەفغانییەکان لە دەرەوەی وڵاتەکەی خۆیان، بەهۆی نەخوێندەوارییەوە دووچاری زەحمەتیی گەورە بوونەتەوە، هەر لە کار پەیداکردنەوە تا مامەڵەکردن لەگەڵ ئەو کارانەدا کە پێیاندراوە، بۆیە ئێستا لەبایەخی ئەوە تێدەگەن، خوێندن بۆ هەموو مرۆڤێک چەندە گرنگە".  هەمووان ئومێد دەکەن، هەڵسوکەوت و کارە ناوازەکانی میا خان، گۆڕانکاری گەورە لە کۆمەڵگە خنکاوەکەی دەستی بیروباوەڕە کۆنەکاندا دروست بکات. ئێستا ژمارەی کچان لە خوێندنگە حکومییەکانی ئەفغانستاندا نزیکەی ٣ ملیۆن کچە لە سەرانسەری ئەفغانستاندا، بەڵام هێشتا دۆخی ئاسایشی وڵاتەکە، رەنگدانەوەی گەورەی لەسەر ژیانی ئەوان هەیە.  رێکخراوی یونیسێف، سەر بە نەتەوە یەکگرتووەکان لە راپۆرتێکی خۆیدا لە کۆتایی ٢٠١٩ دا، ئاماژەی بە کێشەکانی نێو کۆمەڵگەی ئەفغانی کردووە و باسی سێقاتبوونی هێرشە چەکدارییەکان بۆ سەر قوتابخانەکان و رێگریکردن لە خوێندنی منداڵان لەو وڵاتەدا دەکات.  هێرشەکانی سەر خوێندنگەکان بەپێی یونیسێف لە ٦٨ هێرشەوە لە ساڵی ٢٠١٧ دا، بۆ ١٩٢ هێرش لە ساڵی ٢٠١٨ زیادیان کردووە و ژمارەکە، لە ساڵی دواتردا واتە ٢٠١٩ لە هەمان ئاستدا ماوەتەوە.  یونیسێف ئاشکرایکردووە جەنگی بەردەوامی ١٨ ساڵەی وڵاتەکە، لە کۆتاییدا و تا ساڵی ٢٠١٨ بووەتە هۆی بێبەشبوونی ٥٠٠ هەزار منداڵ لە خوێندن لەو وڵاتەدا.  هینریتا فۆری، بەڕێوەبەری جێبەجێکاری یونیسێف لەو راپۆرتەدا دۆخەکەی وا ناوبردووە "خوێندن لە ئەفغانستان، لەبەردەم لولەی تفەنگدایە".  ئەو ئاشکرایکردووە، هێرشەکان بوونەتە هۆکاری کوشتن و برینداربوونی دەیان منداڵ و هەڕەشەی گەورە لەسەر فێربوونی منداڵان و ئەوە لەوانەیە خەونی نەوەیەکی تەواو بۆ فێربوون لەناو ببات.  بەپێی رێکخراوە نێودەوڵەتییەکە، منداڵانی تەمەن ٧ تا ١٧ ساڵ، نیوەیان دەچنە قوتابخانە، لە کاتێکدا ژمارەی بەرچاوی ئەوانەی بەهۆی ئەوەی رەگەزیان مێیە و لە خوێندن بێبەشدەکرێن، نزیکە لە ئەوەندە و نیو ژمارەی کوڕە بێبەشبووەکان لە خوێندن.  بزووتنەوەی تاڵیبان کە ئێستا بەشداری دانوستاندنەکانی ئاشتییە لەگەڵ حکومەتی ئەفغانستاندا، تاکە بەرپرسی هێرشەکانی سەر قوتابخانەکانی وڵاتە.