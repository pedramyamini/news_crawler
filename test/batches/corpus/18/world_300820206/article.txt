ئاژانسی هەواڵیی TT رایگەیاندووە، دوانیوەڕۆی رۆژی هەینی ٢٨ - ٨ - ٢٠٢٠ قورئانێک لەو شارەی سوێد سووتێندراوە، بەشێوەی ڤیدیۆیی ساتی سووتاندنەکە تۆمارکراوە و لە تۆڕە کۆمەڵایەتییەکان بڵاوکراوەتەوە، بەو هۆیەشەوە خەڵک خۆپێشاندانی کردووە و گرژی و ئاڵۆزی لێ کەوتووەتەوە.  لە میانی رووبەڕووبوونەوەی پۆلیس لەگەڵ خۆپێشاندەران، چەند پۆلیسێک بە سووکی برینداربوون و نزیکەی ١٥ کەسیش دەستگیرکران. میدیاکان بڵاویانکردووەتەوە، دوای بێڕێزیکردن بە قورئان، کە کتێبی پیرۆزی موسڵمانانە، سێ کەس بە تۆمەتی بڵاوکردنەوەی رق و کینە دەستگیرکراون.  گوتەبێژی میگوێل مۆراتینۆس، سەرۆکی نەتەوە یەکگرتووەکان بۆ شارستانییەکان ئیدانەی سووتاندنی قورئانی کردووە لەلایەن راستڕەوە تووندڕەوەکانەوە و بە کارێکی "جێگەی شەرم و تەواو قبووڵنەکراو" ناوبردووە.  گوتەبێژەکەی مۆراتینۆس داوای لە سەرکردە ئایینییەکانی سەرجەم ئایین و بیروباوەڕە جیاوازەکان کردووە ئیدانەی هەموو جۆرە توندوتیژییەک بکەن.  هاوکات پێش سووتاندنی ئەو قورئانە لە سوێد، راسموس پالودان، کەسایەتیی سیاسیی راستڕەوی تووندڕەوی دانیمارکی ویستوویەتی بەمەبەستی بەشداریکردن لەو گردبوونەوەیەی قورئانەکەی تێدا سووتێندراوە، بچێتە سوێد، بەڵام لەلایەن پۆلیسی سوێدەوە رێگریی لێکراوە و بۆ ماوەی دوو ساڵیش چوونی بۆ سوێد قەدەخە کراوە.  پالودان سەرەتای ئەمساڵ مانگێک زیندانی کرا لەسەر زنجیرەیەک لە کارە تاوانکارییەکانی، لەنێویاندا پەرەدان بە نەژادپەرستی لە دانیمارک. ئەو کەسایەتییە تۆمەتبارە بە بڵاوکردنەوەی ڤیدیۆی دژ بە ئیسلام.  دوای گەڕاندنەوەیشی لەلایەن پۆلیسی سوێدەوە، پالودان لە فەیسبووک پەیامێکی بڵاوکردووەتەوە و نووسیویەتی "گەڕێندرامەوە و بۆ ماوەی دوو ساڵ قەدەخە کرام لە گەشتکردن بۆ سوێد؛ بەڵام دەستدرێژیکاران [لاقەکاران] و مرۆڤکوژەکان هەمیشە پێشوازییان لێدەکرێت! "