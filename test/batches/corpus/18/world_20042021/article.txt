ئێنریک مۆرا، هاوئاهەنگیکاری ئەوروپی و بەشداربووی کۆبوونەوەکان رایگەیاند، بەرەوپێشچوون تۆمارکراوە و ئەمڕۆ سێشەممە دانیشتنێكی دیکە ئەنجامدەدرێت کە تێیدا، بەگوتەی مۆرا، هەڵسەنگاندن بۆ کاری تیمی شارەزایان دەکرێت و بڕیاریش لە هەنگاوی داهاتوو دەدرێت.  میخائیل ئولیانۆڤ، نێردەی رووسیا بۆ گفتوگۆکان لە تویتەر نووسیویەتی، هەرچەندە هێشتا لە گەیشتن بە چارەسەرە کردارییەکانەوە دوورین، بەڵام هەموومان رێککەوتین لەسەر هەنگاونان و گواستنەوە لە بابەتە گشتییەکانەوە بەرەو بابەتە ورد و تایبەتەکان بە ئاراستەی گەیشتن بە ئامانجی دیاریکراو.  پێشتریش عەباس عەراقچی، جێگری وەزیری دەرەوەی ئێران کە هاوکات سەرۆکی شاندی دانووستاندنکاری ئێرانە رایگەیاندبوو، گفتوگۆی باشیان لەگەڵ وڵاتانی چوار کۆ یەکدا ئەنجامداوە و لێکتێگەیشتنی نوێ خەریکە درووستدەبێت و خاڵی هاوبەش لەنێوان هەموو لایەنەکان هەیە بە ئاراستەی گەیشتن بە ئامانجی دیاریکراو.  ١٢ ـی ئەم مانگەش، سەعید خەتیبزادە، گوتەبێژی وەزارەتی دەرەوەی ئێرانیش لە کۆنگرەیەکی رۆژنامەڤانیدا لەبارەی گفتوگۆکانی ڤییەننا کە لەنێوان ئێران و وڵاتانی ٤+١ بوو، رایگەیاند، "پێشتریش گوتوومە کە ئەو گفتوگۆیانەی لە ڤییەننا دەکرێن لەبارەی چەکی ئەتۆمی نین، تەنیا باس لە هەڵگرتنی سزاکان دەکرێت. "  رێککەوتنی ئەتۆمی لە ساڵی ٢٠١٥ لە نێوان ئێران، ئەمریکا، رووسیا، چین، بەریتانیا، ئەڵمانیا و فەرەنسا لە ڤیەننا واژۆکرا کە بە وڵاتانی پێنج کۆ یەک ناسران.  ساڵی ٢٠١٨ دۆناڵد ترەمپ، سەرۆکی پێشووی ئەمریکا لە رێککەوتننامەکە کشایەوە و هەڵمەتی "ئەوپەڕی گوشار"ی لە دژی ئێران دەستپێکرد، ئێرانیش لە بەرامبەردا دەستبەرداری ئەرکەکانی خۆی بوو، کە لە نێو رێککەوتنامەکە بۆی دانرابوون، بەڵام جۆ بایدن، سەرۆکی ئەمریکا رایگەیاندووە، ئەو ئامادەیە بڕیارەکەی ترەمپ پێچەوانە بکاتەوە. بەو مەرجەی ئێران پابەندی نێوەڕۆکی رێککەوتنەکە بێت.