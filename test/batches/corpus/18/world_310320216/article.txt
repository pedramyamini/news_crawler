حکومەتی کەنەدا رایگەیاندووە، دەیانەوێت پێشوازی لە پەنابەری زیاتری کوردی ئێزدی بۆ وڵاتەکەیان بکەن و هەروەها ئەو کەسانەش لە وڵاتەکەیدا وەربگرێت کە رزگاربووی دەستی داعشن.  ماڵپەڕی فەرمی حکومەتی کەنەدا لەو بارەیەوە بڵاوی کردووەتەوە، کەنەدا لە ٢٠١٧ ـەوە تاوەکو ئێستا ١٤٠٠ کوردی ئێزدی وەرگرتووە و ئێستا لەو وڵاتە نیشتەجێن کە بەشێکی زۆریان خێزان و کەسە نزیکەکانیان بەجێهێشتوون.  بەپێی ئەو پلانە نوێیە رێگە دەدرێت بە دووبارە یەکخستنەوەی ئەو خێزانانەی کە ئەندامێکیان نیشتەجێی کەنەدان. ئەوانەش کەسانی نزیکی وەک خوشک و برا، باوک و دایک، داپیرە و باپیرە، پوور، خاڵ و مام دەگرێتەوە.  ئەم سیاسەتە نوێیە وا دەکات، ئەوانەی لە کەنەدا دەژین بتوانن کەسە نزیکەکانی خۆیان لە کەنەدا ببینن و ئەوانیش بە هەمانشێوە لەو وڵاتە نیشتەجێ بن. جگە لە ئێزدییەکان، کەنەدا هەمان سیاسەت بۆ یەکخستنی ئەو پەنابەرە عێراقییانەش دەکات کە رزگاربووی دەستی داعشن و لە دەستی داعش هەڵاتوون، بەتایبەت ئەوانەی بوونەتە قوربانی هەڕەشەکان، بەکۆیلەبوون، ئەشکەنجە و پێشێلکاری مافی مرۆڤ.