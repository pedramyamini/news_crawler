هەرچەندە ' توویتەر ' زۆر پێش ئەو رۆژانە دەرکەوت، کە ترەمپ تێیدا بووە سەرۆکی ویلایەتە یەکگرتووەکانی ئەمریکا، بەڵام هیچ سیاسییەک و سەرکردەیەک هێندەی ئەو، وەکو ئەو تۆڕەی لە خزمەتی بۆچوون و بیرکردنەوەکانی خۆیدا، بەکارنەهێناوە.  کارکردنی دۆناڵد ترەمپ لەسەر توویتەر و شێوازی بەکارهێنانی، وای لە ' پیتەر کریستاڵ ' ی دەرهێنەری بەریتانی کرد، فیلمێکی دۆکۆمێنتاری لەسەر ئەو بابەتە بەناونیشانی ' ترەمپ.. چۆن سۆشیال میدیا سەرۆکایەتی گۆڕی؟' بەرهەمبهێنێت. فیلمەکە کاری لەسەر پێشاندانی کاریگەریی ئەو گۆڕانکارییە لەسەرەخۆیانە کردووە، کە توویتەکانی سەرۆک ترەمپ، لەسەر شێوازی پەیوەندییەکانی ئەو و جەماوەرەکەی لەلایەک و نێوان ئەو و دونیای دەرەوە، لەلایەکی دیکەوە، دروستیکردوون.  ئەو دەرهێنەرە وایدەبینێت، توویتەکانی ترەمپ زۆر گۆڕانکارییان دروستکردووە، لە پەیوەندییەکانی نێوان کۆشکی سپی و میدیاکان، لەوەش خراپتر برینی قووڵی لە جەستەی کۆمەڵگەی ئەمریکیدا دروستکردووە، تەنگژەی سیاسی بەرچاوی لە هەموو جیهاندا خستووەتەوە.  توویتەکانی ترەمپ لەو رۆژەوەی خۆی بۆ سەرۆکایەتی ئەمریکا بەربژێرکرد، تاوەکو سەرەتاکانی تشرینی یەکەمی ئەمساڵ، کە تێیدا ترەمپ لە هەوڵدان بۆ بوونەوە بە سەرۆکی ئەمریکا، بەردەوامە، ژمارەیان لە ٥٠ هەزار توویت تێپەڕیووە. ئەم ژمارەیە راستییەک دەخاتە بەرچاو، ترەمپ لێهاتووترین سیاسییە لە بەکارهێنانی ئاسانترین هۆکاری پەیوەندی لەگەڵ خەڵکدا، بەوەش سەرجەم سەرۆکەکانی پێشخۆی لە مێژووی ئەمریکادا تێپەڕاند، کە لە رێگەی هۆکارە بەردەستەکانی سەردەمی خۆیانەوە، پەیوەندییان بەجیهانی دەرەوە دروستدەکرد، بێگومان ئەوکات، رادیۆ و پاشان تەلەڤزیۆن بەردەست بوون.  ئێستا پرسیارێک هەیە لە هەموو کات زیاتر دووبارە دەبێتەوە، بۆچی لە چوار ساڵی سەرۆکایەتی ئەمریکا و بەرلەوەش، توویتەر دڵخوازترین سۆشیال میدیای سەرۆک ترەمپ بوو و بۆچی توویتەری بە کەرەستەیەکی ئاسانی گەیاندنی بیروبۆچوونەکانی زانی؟ نهێنی پەیوەندی دوو پیتی ' ت ' یەکە چییە؟ ترەمپ و توویتەر؟  بۆ ئەو سەرۆکانەی لە دوای ترەمپەوە لە نێو نووسینگە هێلکەییەکەی کۆشکی سپیدا نیشتەجێدەبن. کاری ترەمپ لەسەر توویتەر، هاوتای ئەو پەندە کوردییە دێتە بەرچاو کە دەڵێ ' گەورە ئاو دەڕێژێ و بچووک پێی تێدەخات '، ئەم پەندە لەبەردەم سەرۆکەکانی داهاتووی ئەمریکادا، دەبێتە پرسیار: ئایا ئەوەی دێتە جێگەی ترەمپ، هەمان مامەڵە لەگەڵ توویتەردا دەکات یان نا؟ بەپێی پەندە کوردییەکە، سەرۆکی داهاتووی وڵات، پێ لەناو ئەو ئاوە دەنێت کە ترەمپ رشتی؟ لە کاتێکدا هەندێک لە سەرکردە سیاسییە گەورەکانی ئەمریکا، رەخنەی تووند لە وابەستەبوونی ترەمپ بە توویتەرەوە دەگرن و پێیانوایە شڵەژانێکی گەورەی لە پەیوەندییە ئاساییەکانی نێوان سەرۆک و هەموو ئەو لایەنانەی دیکەدا دروستکردووە، کە سەرۆک دەیاندوێنێت.  پرسیارێکی دیکەش دێتە ئاراوە، هیچ سیاسییەکی جیهانی، لە دەرەوەی ئەمریکا، پێدەخاتە ناو ئاوەکەی ترەمپەوە؟ لاساییدەکاتەوە؟  توویتەکانی ترەمپ راستییەکیان بەرجەستەکرد، ئەو بە ژمارەیەک وشەی دیاریکراو، سرووشتی سەرۆکایەتی ئەمریکای بۆ تاهەتایە گۆڕی، هیچ کەسیش وەک ترەمپ نەیتوانی ' توویتەر ' بکاتە مەیدانی ململانێ و رکابەرەکانی پەلکێشی ناویان بکات و لەوێ، توانای بەرگری ئەوان لەبەریەک هەڵبوەشێنێت. لەوەش گرنگتر ئەو جەماوەرەکەی خۆی بۆ هەمان جێگە پەلکێشدەکات و بەهۆیەوە پشتگیری ئەوان بەدەستدەهێنێت.  مەیدانە سەرکەوتووەکەی ترەمپ لە توویتەردا، کەسانی وەک باراک ئۆبامای سەرۆکی پێشووی وڵات، تێیدا رووبەڕووی گومان و سەرکۆنەی زۆر کرانەوە.  لە ناوەڕاستی شوباتی ٢٠١٧ دا ئەنجامەکانی راپرسییەکی هاوبەشی نێوان تۆڕی هەواڵی ' ئێن بی سی ' و رۆژنامەی ' وۆڵ ستریت جۆرناڵ ' دەریخستووە ٦٩ لەسەدی ئەمریکییەکان پێیان باشە ترەمپ چیدی ' توویتەر ' وەک کەرەستەی پەیوەندیگرتن لەگەڵ خەڵکدا بەکارنەهێنێت، لە بەرامبەر ٢٦ لەسەد کارەکەیان بەگونجاو زانیووە و بەردەوامبوونیان پێباشبووە.  توویتی ژمارە ٢٢١٦ی دۆناڵد ترەمپ، سەرەتای راستەقینەی ئەو زنجیرە توویتانەیە کە تائێستا کۆتاییاننەهاتووە، لەوێدا ترەمپ بەرلەوەی خۆی بۆ سەرۆکایەتی ئەمریکا بەربژێر بکات، پرسیار لەسەر بنەچەی ئۆباما دەکات. لە توویتەکەدا ترەمپ، داوای زانیاری کەسی و پێشاندانی پاسپۆرت لە باراک ئۆباما دەکات.  ترەمپ لەو توویتەدا، بۆچوونێکی باوی ناو کۆمەڵگەی وروژاند، بەڵام ئەو بۆچوونە بەر لە توویتەکەی ترەمپ هێندە باو نەبوو. بۆچوونەکە گومانکردن بوو لە شیاویی ئۆباما بۆ سەرۆکایەتی ئەمریکا بەپێی یاسا، چونکە یاسای ئەمریکی تەنیا رێگە بەکەسانی لەدایکبووی سەرخاکی وڵاتەکە دەدات خۆیان بۆ ئەو پۆستە بپاڵێون. ترەمپ بەو کارە رای گشتی وڵاتەکەی لە بەرامبەر سەرۆکی ئەوکاتدا، شێواند.  ئۆباما بەرامبەر بەهێرشەکانی ترەمپ بێدەنگ نەبوو، ئەو لە بۆنەیەکی گشتیدا کە کەسایەتییە گەورەکانی وڵات ئامادەیبوون، وتارێکیدا و لەوێ قسەی زبری لە دژی ترەمپ کرد، گاڵتەی پێکرد و فشەی بە درۆکانی هات لەبارەی بنەچەی خۆیەوە. وەک لە فیلمی دۆکۆمێنتاریی ' ترەمپ.. خەونە ئەمریکییەکە ' دا دەردەکەوێت، ترەمپ لەو بۆنەیەدا ئامادەیە و بە زەردەخەنەیەکی لێوانلێو لە نیگەرانییەوە، گوێی بۆ قسەکانی ئۆباما هەڵخستووە.  زۆر لە چاودێران پێیانوایە، ئەو بۆنەیەی ئێوارە خوانێکیشی لەخۆ دەگرت، هۆکاری راستەقینەی بڕیاردانی ترەمپ بوو، بەخۆ بەربژێرکردن بۆ سەرۆکایەتی ئەمریکا، ئەوان دەڵێن لەوێدا ترەمپ بڕیاریدا ملبەملی ئۆباماوە بنێت و تۆڵەی لێبکاتەوە. هەر ئەوەش روویدا و پاش ماوەیەک لەو بۆنە گشتییە، ترەمپ لە ٢٠١٥ دا خۆبەربژێرکردنی بۆ سەرۆکایەتی وڵات، راگەیاند.  دوای ئەزموونی سەرکەوتنی لە بەرامبەر ئۆباما و شێوازە کاریگەرەکەی لە وروژاندنی رای گشتی، ترەمپ دوودڵ نەبوو لە دووبارە بەکارهێنانەوەی، بەڵام ئەمجارە لە بەرامبەر هیلاری کلنتن، رکابەری راستەوخۆ و بەربژێری دیموکراتەکان لە هەڵبژاردنەکانی سەرۆکایەتیی ئەمریکا بۆ ساڵی ٢٠١٦.  ترەمپ پەنای بردەوە بەر ' توویتەر ' بۆ راماڵینی هیلاری لەسەر رێگەی خۆی بەرەو کۆشکی سپی، ئەو هەمان شێوەی پڕوپاگەندەی وروژێنەری بەکارهێنا، بڕێکی زۆر زانیاری لەبارەی هیلارییەوە فڕێدایە ناو تۆڕەکەوە، ئەمە جیا لەوەی خەڵکێکی بەرچاوی ئەمریکای پێیان کاریگەرکرد. لە توویتی ژمارە ٢٧٦٧٠ بەجۆرێک گوزارشت لەکەسایەتی هیلاری دەکات، وەک درۆزنترین بەربژێری سەرۆکایەتی مێژووی ئەمریکا، دەیناسێنێت.  هەندێک شرۆڤەکار پێیانوایە، توویتەکانی ترەمپ، بەردی بناخەی هەڵمەتی هەڵبژاردنی ئەو بووە لە پێشبڕکێی گەیشتن بەکۆشکی سپیدا، ئەو وەک بزنسمانێک کە هەستی بازرگانییانەی هەیە، سۆشیال میدیا وەک هەرزانترین رێگە و کورتترین دەبینێت، بۆ بەدەستهێنانی ئەوەی دەیەوێت.  ترەمپ ئەگەر بیەوێ، وێنەی جوانی خۆی پێشانی خەڵکی ئەمریکا بدات، دەبێ لانیکەم ٢٠ ملیۆن دۆلار بۆ چاپکردنی وێنە و بۆچوونەکانی خۆی لەسەر هەڵواسراوە گەورەکان چاپ بکات، لەوێدا هەم گەورەیی خۆی دەربخات و پۆزەتیڤیەتی خۆی بدرەوشێنێتەوە، هەم وێنەی رکابەرەکانی بشێوێنێت. هیچ دەستەبەرێکی لەسەداسەدیش نییە ئەو هەڵواسراوانە، ئامانجی خۆیان بپێکن و هەمووان بیبینن، بۆیە توویتێکی هەرزانبەها لەو تۆڕە کۆمەڵایەتییە، لە ماوەی چەند چرکەیەکدا دەگاتە بەرچاوی سەدان هەزار کەس و ئامانجەکەش باشتر دەپێکێت.  شرۆڤەکارەکان پێیانوایە توویتەکانی ترەمپ، "شێوازێکی نوێی رێگەکانی هێرشکردنە سەر رکابەرەکانە، خۆ ئەگەر هەندێک وەک نوکتە و شێوازێکی گاڵتەکردن بەکەسانی دیکە تەماشای بکەن، ئەوا لە راستیدا کەرەستە کاریگەرە گەورەکەی ئەو بوو، بۆ دەستخستنی ژمارەیەکی زۆر لایەنگرەکانی".  ماڵپەری USnews لە کانوونی دووەمی ٢٠١٦ دا نووسیویەتی ترەمپ توویتەر وەک ' چەکێکی ستراتیژی ' بەکاردەهێنێت.  ترەمپ لە یەکێک لە گەورەترین بەڵێنەکانی پڕوپاگەندەکانی هەڵبژاردنی پێشووی سەرۆکایەتیدا، باسی لە دروستکردنی دیوارێکی لەسەر سنووری نێوان ئەمریکا و مەکسیک کرد، دیوارێک کە دەبوو هەم سنوورێک بۆ شەپۆلی پەنابەرانی ئەمریکییە لاتینییەکان بۆ ناو وڵاتەکەی دابنێت، هەم رێگە لە تەراتێنی ئاسانی قاچاخچییانی هۆشبەر لە نێوان هەردوو وڵاتدا بگرێت.  ترەمپ لە رێگەی توویتێکەوە باسی لە دیوارەکە کرد و ئەو توویتە وەک هێزێکی کاریگەر لە دابەشکردنی دەنگدەرانی وڵاتەکەدا کاریگەریی هەبوو، چونکە ئەو کاتێک داوای لە مەکسیک کرد تێچووی دروستکردنی دیوارەکە لەکۆڵ بنێت، پشتگیری ژمارەیەکی بەرچاوی دەنگدەرانی سادەی دەستەبەرکرد. دوای ماوەیەکی کەم، کۆمەڵگەی ئەمریکی دابەشبوو، بەرەیەک دەیگوت دروستی بکە و بەرەکەی دیکە دەیگوت دروستی مەکە.  ئەوانەی لە دۆکۆمێنتارییە بەریتانییەکەدا لەبارەی کاریگەریی توویتەکانی ترەمپەوە قسەیان کردووە، بەشێکیان لە هەڵمەتەکانی هەڵبژاردنی ترەمپدا بەشداربوون، زۆرینە هاوڕان لەسەرئەوەی توویتەکانی ترەمپ، دواجار ئامانجەکە دەپێکێت و سۆزی لایەنگرەکانی بۆ بەردەستدەخات.  ئەو توویتانە لە بنەمادا ئاراستەی چینێکی سۆزدار بۆ سەرۆک و هاوبیر و هاوسیاسەتی ئەو دەکرێن، زۆرینەیان خەڵکانی سپیپێستی خاکەڕای چینی کارکەری خوار چینی ناوەندی کۆمەڵگەن، ئەوان توویتەکانی دەخوێننەوە و هەستدەکەن ئەوەی نووسراوە، ئامۆژگاری باپیرەیەکە بۆ ئەو نەوانەی کە خۆشی دەوێن.  ئەو لەرێگەی ئەو توویت و گوتارە کورتانەوە، وەک منداڵێک مامەڵەیان لەگەڵدا دەکات و لەبری ئەوان بەرژەوەندییەکانیان دەپارێزێت. ئەو لە تەنیا یەک رۆژی هەڵبژاردنەکانی پێشووی وڵاتدا لە ٢٠١٦ کۆی ١٣ ملیۆن خوێنەری بۆ یەک توویت هەبوو.  زۆرینەی کات میدیای لێبڕاوی ئەمریکی و دەزگا راگەیاندنە ئەزمووندارەکانی وڵاتەکە، لە دژی لێدوان و مشتومڕە سیاسییەکانی سەرۆک دەوەستنەوە، ئەوان لە چەندین هەڵوێستی جیاوازدا لە دژی وەستانەوە، ئەوەش بووە هۆکاری وروژاندنی هەڵوێست لە بەرامبەر سیاسەت و لێدوانە دژبەیەکەکانی ئەو بزنسمانەی، فێرنەبووە کەس کەللەرەقی لەگەڵدا بکات، هەر لەبەر ئەوەش بوو، ترەمپ دوژمنایەتی خۆی لە بەرامبەریان راگەیاند و بۆ ئەوان و ئەو هەواڵانەی بڵاوی دەکەنەوە، دەستەواژەی ' فەیک نیوز ' ی بەکارهێنا، بە مانای ' هەواڵی درۆ '.  ترەمپ لە رێگەی چەند توویتێکەوە، بازاڕگەریی بۆ ئەو دەستەواژەیە کرد، لەگەڵ تێپەڕینی کاتدا بووە دەستەواژەیەکی باوی ناو لایەنگرەکانی، ئەوە هانیدا بۆ دووبارەکردنەوەی هەمان دەستەواژە، بەرامبەر هەر هەواڵێک کە بەدڵی نەبێت، بەتێپەڕینی رۆژەکان، بۆچوونێکی لە نێو لایەنگرەکانیدا دروستکرد وایلێکردن هەست بکەن ئەوەی ئەو میدیایە و ئەوەی ئەوان دەیکەن، فەیک نیوزە.  بەو هەڵوێست و توویتانە، ترەمپ بنەمای میدیای هەڵگێڕایەوە، لەبری ئەوەی بەهۆکارێک بۆ گواستنەوەی هەواڵەکانی سیاسەت و سیاسەتمەدارەکان و هەموو ئەوەی لە کۆمەڵگەدا روودەدات تەماشا بکرێت، ئەو بووە رۆژنامەڤانی راستەقینە و تاکە کەرەستەی بەردەستیشی بۆ گەیاندنی ئەو راستییانەی تەنیا لای ئەو هەن، توویتەر بوو.  بنەمای کەسایەتی ترەمپ بەو جۆرەیە، شرۆڤەکارەکان دەڵێن بۆ بزنسمانێکی وەک ئەو، چیدی پێویست بەرۆژنامەڤانان نییە، بۆ ئەوەی هەواڵەکانی ئەو بگوازنەوە، چونکە ئەو کەرەستەی پەیوەندیی ئاسانی لەبەردەستدایە و دەتوانێ بەئاسانی هەموو ئەوە بەجیهان بگەیەنێت، کە خۆی دەیەوێت.  ئەو کارە، شەرمەزاری بۆ راوێژکارەکانی ترەمپ دروستکرد و چەند جارێک باسیان لە قەبارەی رەنگدانەوەی هەڵەکانی ئەو لەسەر خۆیان کرد.  ئەو ستافەی ناتوانن ترەمپ لە توویتەر دووربخەنەوە  کارمەندەکانی کۆشکی سپی و بەتایبەت گوتەبێژانی ئەو کۆشکە، زۆرجار بەهۆی هەڵوێستەکانی ترەمپەوە دووچاری دۆخی ناخۆش دەبن، چەندینجار هەوڵیانداوە رازیبکەن بەوازهێنان لە بەکارهێنانی توویتەر یان راگرتنی توویتەکانی، بەڵام شکستیان هێناوە.  دوای شکستی کارمەندەکانی کۆشکی سپی، هەندێک لە ئەندامانی پارتی کۆماری هەمان کاریانکرد، ئەوان تەنیا یەک هەنگاو سەرکەوتنیان بەدەستهێنا، ترەمپ رازیبوو توویتەکانی کەمبکاتەوە، بەڵام سەرۆک بەو بەڵێنەوە پابەند نەبوو و لە کارەکەی خۆی بەردەوام بوو.  نیکۆلاس کۆڤیسۆری توێژەر، پێداچوونە و وردبوونەوەی بۆ زیاتر لە ١٠ هەزار توویتی ترەمپ لە ماوەی سێ ساڵی سەرۆکایەتی ئەودا کردووە، لە رێگەیەوە بۆی روونبووەتەوە، کە لەرێگەیانەوە دەکرێ مرۆڤ لە شێوازی بیرکردنەوەی ترەمپ تێبگات، ئەمە جیا لە ئاشکراکردنی بەشێکی ژیانی ئەو لەناو کۆشکی سپیدا، ئەو ئاشکرابوونی رۆژانەی ژیانی سەرۆک، بەهەڕەشە بۆ سەر ئاسایشی نەتەوەیی دەزانێت، بەڵام لەهەمان کاتدا، پێیوایە توویتەکان رێگە بۆ تێگەیشتن لەو شێوازە خۆشدەکەن، کە بەهۆیەوە بزنسمانەکە، جیهانی پێ بەڕێوەدەبات.  ئەو توێژەرە، هەڵوەستەی لەسەر کەرەستە میدیاییە باوەکانی بەردەستی سەرۆکەکانی پێشووی وڵات و ترەمپدا کردووە، شێوازی بەکارهێنانی ئەو کەرەستانەشی لەماوەی سەرۆکایەتی ئەواندا شیکردووەتەوە.  سەرۆک رۆزڤێڵت، وەک ئەوەی ئەو توێژەرە بۆی دەرکەوتووە، لەو ماوەیەی لە کۆشکی سپی بووە، رادیۆی کردبووە هۆکارێک بۆ دواندنی رای گشتیی ئەمریکا، بەهۆیەوە توانی بێتوانایی خۆی لە جووڵە و ژیان لەسەر کورسییەکی تایەدار بشارێتەوە، لە کاتێکدا وڵاتەکە بەدۆخێکی هەستیاردا تێدەپەڕی.  لە شەستەکانی سەدەی رابردوودا، بەبڕوای هەمان توێژەر، تەلەڤزیۆن یەکێک لەو هۆکارانە بوو کە هاوکاریی سەرۆک ' کینیدی ' کرد بۆ بردنەوەی هەڵبژاردنەکان، هەردوو سەرۆک لەگەڵ ئەوەشدا، پەیوەندیی باشیان لەگەڵ میدیادا هێشتەوە و بەکەرەستەی گەیاندنی بۆچوونەکانیان بەجیهان دەیانبینی. بەڵام سەرۆک ترەمپ توویتەری لەگۆڕەپانەکەدا بەتەنیا هێشتەوە و دەیانجار هێرشی کردە سەر میدیاکان.  ترەمپ باش کار لەسەر وروژاندنی ترسی لایەنگرە راستڕەوە تووندئاژۆکانی دەکات، ئەو دەزانێ چۆن خۆراک بداتە بیرکردنەوە تووندەکانیان و بەتوویتەکانی لەبارەی رێگەگرتن لە چوونی موسڵمانان بۆ ناو ئەمریکا، هەستی زۆریانی جووڵاند، بەڵام لەبەرامبەردا، ژمارەیەک کۆنگرێسمانی بنەچە ئەفریقی لێیهاتنە دەنگ و ئەویش داوای دەرکردنیانی کرد لە وڵاتەکە.  ئەوە تەنیا توویت نییە کە پشێوییەکانی ناو وڵاتەکەدا زیاتر دەشێوێنێت. لە رووداوەکانی هێرشی ئۆتۆمبێلی سپیپێستك بۆ سەر خۆپێشاندەرانی رەشپێست لە ناوچەی ' شارلۆت '، کاتێک تۆمەتبارەکە ژمارەیەک رەشپێستی شێلا، ترەمپ لەبری ئارامکردنەوەی دۆخەکە و سەرکۆنەی رووداوە رەگەزپەرستییەکە و سنووردارکردنی رەشپێستانی وڵاتەکەی لەلایەن سپییەکانەوە، لە توویتێکدا وایپێشاندا کە تاوانکار و تاوانلێکراو وەکیەکن، ئەنجامەکانی ئەو توویتە کارەساتاوی بوون، لە شارەکاندا ئاژاوەی گەورە روویاندا و ناکۆکییەکانی ناو کۆمەڵگە، قووڵتر بوونەوە.  لە مێژوودا و لەسەر ئاستی سیاسەتی دەرەوەدا، ترەمپ یەکەم سەرۆکە سۆشیال میدیا بۆ دانوستاندن لەسەر قسەکردن و یەکلاکردنەوەی بابەتە نێودەوڵەتییە مەترسیدارەکان بەکاردەهێنێت، بێگومان ئەو بابەتانە بریتین لە گوتوبێژ و توویتە ئاڵوگۆڕکراوەکانی ترەمپ و سەرۆکی کۆریای باکوور.  کەس پێشبینی نەدەکرد دانوستاندنەکانی پەیوەست بە بۆمبە ئەتۆمییەکان و مووشەکە بالیستییەکان، لە توویتەردا قسەیان لەسەر بکرێت. ترەمپ تەنانەت هەڕەشەکانی بۆ سەر ئێران و سەرکردەکانی ئەو وڵاتە، لە رێگەی دیپلۆماتکارەکانەوە ناگەیەنێت، بەڵکو پەنا بۆ توویتەر دەبات.  توویتی ژمارە ٤٤٢٥٩ی ترەمپ، هۆشداریدەداتە سەرکردەکانی ئێران و تێیدا دەڵێ "ئەگەر ئێران هێرشمان بکاتە سەر و بەرژەوەندییەکانمان بەئامانج بکات، ئێمە ٥٢ ئامانجی ئەوانمان دەستنیشانکردووە و بۆ لێدانیان ئامادەین". لەکاتی کوشتنی قاسم سولەیمانیدا لەلایەن فڕۆکەکانی ئەمریکاوە، شتێکی هاوشێوەی کرد، بەڵام سەیرەکە ئەوەبوو کە حەسەن رووحانی، سەرۆکی ئێران بەهەمانشێوە و لەرێگەی توویتەرەوە وەڵامی ترەمپی دایەوە.  هەر کەسێک بکەوێتە بەر هێرشەکانی ترەمپ، بێگومان دەبێ لە نێو توویتەکانی ترەمپدا بەدوای ناوی خۆیدا بگەڕێت. ئەو تەنانەت هێرشیکردە سەر منداڵێکی ژینگەپارێزی وەک ' گریتا تۆنبێرگ ' و توویتی ژمارە ٤٣٥٢٣ی ترەمپ، هێرشە بۆ سەر ئەو ژینگەوانە.  ترەمپ، بێگومان توویتەری بۆ پڕوپاگەندە و هەڵوێستە سیاسییەکانیشی زۆر بەکارهێناوە، توێژینەوەیەکی سەنتەری ' موستەقبەل ' لەسەر توویتەکانی ترەمپ لە ساڵی کۆتایی بەر لە بوون بە سەرۆکی ئەمریکا و دوای ئەوەش، هەمان فاکت دووبارە دەکەنەوە، کە ترەمپ لەرێگەی توویتەرەوە سیاسەتی نێودەوڵەتی ئیدارە دەدات.  توێژینەوەکە دەڵی لە شوباتی ٢٠١٧ دا، توویتێکی ئەو دەڵێت "بوونی پەیوەندییەکی باش لەگەڵ رووسیا، کارێکی باشە" هێرشدەکاتە سەر ئەوانەی دژی ئەو بۆچوونەن: "تەنیا بێمێشکەکان پێیانوایە پەیوەندی باش لەگەڵ رووسیا خراپە".  کاتێک لە ساڵی ٢٠١٦ دا چینییەکان دەستیان بەسەر درۆنێکی ئەمریکییاندا گرت، ئەو لە توویتێکدا گوتی: "دەبێ بە چینییەکان بڵێین ئەو درۆنەمان ناوێتەوە، با ئەو فڕۆکە دزراوە لای خۆیان بهێڵنەوە".  ئەو هەروەها لە رێگەی توویتەوە پشتگیری خۆی بۆ حکومەتی ئیسرائیل لەکاتی لێپێچینەوە لە ئەنجوومەنی ئاسایش دەربڕی. رەخنەی تووندی لە رێکەوتنی کۆمەڵگەی نێودەوڵەتی لەگەڵ ئێران لەسەر پرۆگرامە ئەتۆمییەکەی گرت و باسی لە تەنگژەی جەنگی ناوخۆیی سووریاش کرد.  پەلکێشکردنی میدیا بۆ بابەتی ناو توویتەکان  ئەو بەکارهێنانە فراوانەی ترەمپ بۆ توویتەر و کاریگەری دروستکردن لەسەر چەندین ئاراستە و رووداوی جیاواز بەهۆیەوە، وای لە زۆر توێژەر و ئەکادیمی کردووە، بابەتی توویتەکانی ترەمپ بکەنە، باسێک بۆ توێژینەوە و هەڵوەستە لەسەرکردن.  سەنتەری ' موستەقبەل ' لە نێوان ٢٠١٦ و ٢٠١٧ دا خوێندنەوە و بەدواداچوونی بۆ توویتەکانی ترەمپ کردووە، ئەم قۆناخە قۆناخێکی گرنگە، چونکە دابەشکاری سەر دوو شێوەژیانی جیاوازی ترەمپە، ئەو لە ٢٠١٦ دا تەنیا کەسێک بوو کە دەیویست بگاتە کۆشکی سپی و لە مانگی شوباتی ٢٠١٧ ەوە خۆی لە کۆشکی سپیدا بینییەوە.  ئەوەی توێژەرانی بەشداری ناو توێژینەوەکە پێیگەیشتوون، ئەوانی گەیاندووەتە ئەو بڕوایەی ترەمپ لە رێگەی توویتەکەیەوە، ئاراستەی ئەو بابەتە هەستیار و گەورانەی دیاریکردووە کە دواتر میدیاکانی ئەمریکا کردوویانە تۆپستۆریی خۆیان و قسەیان لەسەرکردووە و کاردانەوەی رای گشتییان بەرامبەر وەرگرتووە.  ئەو ماوەیەی توێژینەوەکە فۆکەسی خستووەتە سەر و کاری لەسەر کردووە، دەکەوێتە نێوان یەکی تشرینی دووەمی ٢٠١٦ تا ٢٥ی شوباتی ٢٠١٧. ئەم ماوەیە هەم پێش سەرۆکایەتی و هەم سەرۆکایەتیش لە ژیانی ترەمپدا دەگرێتەوە.  ئەوکاتەی توێژینەوەکە کاری لەسەر ریزبەندی کاریگەرترین کەسایەتییەکانی ناو توویتەر کردووە، دۆناڵد ترەمپ لە ریزبەندی ٦٨ی جیهانیدا بووە، کەچی دوا ریزبەندی خاوەن زۆرترین فۆڵۆوەری توویتەر لە ٢٩ی ئەم مانگەدا، پێشانیدەدات بە ٧٩,٥١٧,٧٣٧ ترەمپ پلەی نۆیەمی خاوەن زۆرترین فۆڵۆوەرانی ئەو تۆڕەی گرتووە.  توێژینەوەکە دەڵێ لە دوای دانانی ئەکاونتەکەیەوە لە توویتەر، لە ئاداری ٢٠٠٩ تا ١٩ی شوبات، واتە بەرلە چوونی بۆ ناو کۆشکی سپی، ترەمپ بەشداری لە ٣٤ هەزار توویتدا کردووە، ٢٠ ملیۆن کەس فۆڵۆیان کردووە و رێژەی لایکی توویتەکانی ٧٢ هەزار کەس بووە.  ئەو توێژینەوەیە ئاشکرایکردووە لە ماوەی هەڵوەستەی توێژەرەکان لەسەر توویتەکانی ترەمپ، سەرۆکی ئەمریکا زیاتر لە ١٠٧ هەزار توویتی بەناوەندی ٤٥ پیت و کەمتر نووسیووە، لە کاتێکدا ٧٥ هەزار توویتی لەوە زیاتر بووە و ژمارەی پیتەکان لە نێوان ٤٦ تا ٩٠ پیتدا بووە. بەڵام کۆی ئەو توویتانەی ژمارەی پیتەکانیان لە نێوان ٩١ تا ١٤٠ پیتدا بووە، گەیشتووەتە ٩٠ هەزار توویت.  توویتەکانی پاش چوونە کۆشکی سپی  توێژینەوەکەی سەنتەری ' موستەقبەل ' چاوی خستووەتە سەر جیاوازیی توویتەکانی ترەمپ بەر لە کۆشکی سپی و پاش کۆشکی سپی. لەوێدا هەندێک خاڵی روونکردوونەتەوە کە گۆڕانکارییان لە شێوە و ئاراستەی توویتەکانی سەرۆک ترەمپ بەر لە کۆشکی سپی و دوای کۆشکی سپی دەرخستووە.  توێژەرەکان بۆیان دەرکەوتووە لەدوای چوونە ناو کۆشکەوە، ترەمپ لە توویتەکانیدا باسی لە دۆخی سیاسی ناوخۆیی و دەرەوەی وڵاتەکە و مامەڵەی خۆی لەگەڵ دۆسێیەکاندا دەکات وەک سەرۆکی ئەمریکا، هەروەها ئاماژە بەو بڕیارانە دەدات کە واژۆیان دەکات، پاشانیش هەڵوەستە لەسەر دیدارەکانی دەکات.  توویتەکانی ترەمپ بەر لە گەیشتنە کۆشکی سپی، هێرشی زۆریان بۆ دەزگاکانی هەواڵگری وڵاتەکەی تێدا بوو، کەچی لە پاش کۆشکی سپی، هێرشەکانی بۆ سەر ئەو دەزگایانە و بەتایبەت ' سی ئای ئەی ' راگرتووە.  توویتەکانی سەرۆک، جیاوازی لە نێوان گەورە و بچووکدا ناکات، لای ئەو گرنگ گەیاندن و گواستنەوەی ئەوەیە کە بیری لێدەکاتەوە. ئەوانەی توێژینەوەیان لەبارەی توویتەکانی ترەمپ کردووە دەڵێن، لە دوای گەڕان و سووڕانی زۆر بەناویاندا ئێستا و داهاتووی زۆر شت دەردەخەن.  ئەو پسپۆرانە دەڵێن، سەرۆک تەنیا بە ١٤٠ پیت، (قەبارەی رێگەپێدراوی هەر توویتێک)، دەتوانێت هەموو ئەو کەسانە رابماڵێت کە لە بەردەم خەونەکانی ئەودا دەوەستن و دژ بەویستی ئەون. لەوانەشە ئەو هەستی بەوە نەکردبێت، کە هەمان نەخۆشی بۆ سەرکردە سیاسییەکانی دیکەش گواستووەتەوە، ئێستا رێگەکەی ترەمپ، کەرەستەیەکی زۆر بەکارهێنراوی هەموو سیاسییەکانی جیهانە بۆ پەردەپۆشکردنی گەمەکانیان، پێشاندانی وەک ڕاستیی جوان لە ژیانی ئەواندا.  پسپۆرەکان پێیانوایە ئەو ئاوەی ترەمپ لەبەکارهێنانی توویتەردا رشتوویەتی، ئاسان نییە سەرۆکەکانی پاش خۆی پێی تێنەخەنەوە، بەتایبەت کە کەس بیری ناچێتەوە ئەو لە گوتاری سەرکەوتنیدا لە دوای هەڵبژاردنەکان و کاتێک بردنەوەی کورسی سەرۆکایەتی وڵاتی راگەیاند لە ٢٠١٦ دا گوتی: "ئەگەر توویتەر نەبووایە، ئێستا من لەنێو ئێوەدا ئاهەنگم نەدەگێڕا". ئەو دێڕە هێشتا لە گوێی دەیان سیاسییدا لە سەرانسەری جیهان دەنگدەداتەوە.