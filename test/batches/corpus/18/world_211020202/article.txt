نرخی کۆمپانیای گووگڵ ئێستا گەیشتووەتە یەک تریلیۆن دۆلار. دەسەڵاتی رەهای هەیە لە وەرگرتنی زانیاریی تاکەکەسی و بەکارهێنانی ئەو زانیارییانە بۆ ئەوەی بزانێت کە ئەو کەسانەی کە لەڕێگەی گووگڵەوە ئینتەرنێت بەکاردەهێنن چ جۆرە کاڵایەکیان دەوێت، و گووگڵیش ئەو زانیارییانە بەکاردەهێنێت بە مەبەستی پێشاندانی رێکلامی بازرگانی.  لەبارەی وەرگرتنی زانیاریی تاکەکەسییەوە لە کۆتاییەکانی مانگی تەممووز کۆمپانیای گووگڵ بەوە تۆمەتبارکرا کە زانیاری لە ماڵپەڕەکانی دیکە دەدزێت. جگە لەوەش بەکارهێنەران چەواشە دەکات و سیستەمی گەڕان بۆ رێکلامکردن بۆ بەرهەمەکانی بەکاردەهێنێت.  لە وەڵامی ئەوە تۆمەتانەدا سەندەر پیچای، بەڕێوەبەری جێبەجێکاری کۆمپانیای گووگڵ تا دوا خولەک بەرگری لە کۆمپانیاکەی کرد و گوتی، ئێمە بەسوودترین زانیاری لەسەر داوای بەکارهێنەران بۆ سەدان ملیۆن کەس دەخەینەڕوو، هەروەها ئەوان کاردەکەن بۆ ئەوەی خەڵک بۆ گووگڵ بگەڕێنەوە نەک لێیان دووربکەونەوە.  بەپێی بەشێک لە شرۆڤەکارانی بازاڕی تەکنەلۆژیا، ئەگەری هەیە کۆمپانیای گووگڵ ناچار بکرێت دابەشبکرێت و بچووک بکرێتەوە، چونکە وەزارەتی دادی ئەمریکا پێیوایە، کۆمپانیای گووگڵ ناهێڵێت کۆمپانیاکانی دیکەی تەکنۆلۆژیا سەرهەڵبدەن و پێشبکەون.  لە دوای ساڵی ١٩٩٨ کە دەسەڵاتدارانی ئەمریکا بەهۆی قۆرخکاری لە بازاڕدا سکاڵایان لە کۆمپانیای مایکرۆسۆفت تۆمارکرد، ئەمە گەورەترین و جیدیترین سکاڵای بەرپرسانی ئەمریکایە دژی کۆمپانیایەکی گەورەی تەکنۆلۆژیا.  کۆمپانیای گووگڵ یەکێکە لە بەنێوبانگترین کۆمپانیاکانی بواری تەکنەلۆژیا لە جیهاندا، کە بەرھەمھێنەری گەورەترین سیستەمی گەڕانی ئینتەرنێتە. لە ٤ ـی ئەیلوولی ١٩٩٨ لەلایەن سێرجی برین و لاری پەیج لە ئەمریکا دامەزراوە.