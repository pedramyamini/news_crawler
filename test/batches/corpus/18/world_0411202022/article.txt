شاری ناشڤیل بە "کوردستانی بچووک" ناسراوە، بەهۆی ئەوەی رەوەندێکی زۆری کورد لەو شارە نیشتەجێن، بەپێی ئامارەکانی وەزارەتی کۆچ و  نیشتەجێکردنی ئەمریکیش، زۆرترین رێژەی کورد لەو شارە نیشتەجێن.  بەپێی ئەنجامە بەراییەکانی هەڵبژاردنی سەرۆکایەتیی ئەمریکا، دۆناڵد ترەمپ لە زۆرینەی شارەکانی ویلایەتی تێنسی پێش بایدن کەوتووە، تەنیا لە سێ شار بایدن لە پێش ترەمپە، کە یەکێکیان ناشڤیل، پایتەختی ویلایەتەکەیە.  رۆژی سێشەممە ٣ - ١١ - ٢٠٢٠ لە سەرجەم ویلایەتەکانی ئەمریکا هەڵبژاردن بۆ دیاریکردنی سەرۆکی ئەمریکا و ئەندامانی ئەنجوومەنی نوێنەران و پیران دەستیپێکرد. بنکەکانی دەنگدان لە زۆربەی ویلایەتەکان بەراورد بە ساڵی ٢٠١٦ چۆڵ بوون، چونکە بەهۆی ڤایرۆسی کۆرۆناوە زیاتر لە ٩٠ ملیۆن کەس بەشدارییان لە دەنگدانی پێشوەختەدا کردبوو.   دوای راگەیاندنی ئەنجامی بەشێک لە ویلایەتەکان دۆناڵد ترەمپ لە تویتێکدا ئاماژەی بەوە کرد، "سەرکەوتنێکی گەورە"یان بەدەستهێناوە، بەڵام بەپێچەوانەوە جۆ بایدن لە گوتارەکەیدا گوتی، جارێ زووە بۆ ئاهەنگگێڕان، "دەبێت چاوەڕوان بین و ئارام بگرین تاوەکو دوا دەنگی هەڵبژاردن".  دوای گوتارەکەی بایدن، دۆناڵد ترەمپ لە کۆشکی سپی جارێکی دیکە "سەرکەوتن"ی دووپاتکردەوە و گوتی، "ئێمە ئامادەین بۆ ئاهەنگگێڕان و لە زۆربەی شوێنەکان براوەین، ئەنجامەکانی ئەمشەو بینیمان زۆر باش بوون، توانیمان بیبەینەوە و تاکە شتێک مابێت بیکەین ئەوەیە ئاهەنگ بگێڕین".