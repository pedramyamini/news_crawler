بەڵام ئەگەر کۆمارییەکان زۆرینەی نێو ئەنجوومەنی پیرانیان لەدەست مایەوە، ئەوا کۆمارییە ئۆپۆزیسیۆنەکان بە سەرۆکایەتیی میچ مەککۆنێڵ دژی پلانەکانی دەوەستن و رێگری لە گەیشتنی ئەو پارەیە دەکەن کە ئیدارەکەی بایدن داوایدەکات بۆ جێبەجێکردنی پلانەکانی.  جگە لەوە، هەر لە سەرەتای دەستپێکردنی ئەرکەکەی بە پێکهێنانی ئیدارەکەی، بوونی زۆرینەی کۆماری لە ئەنجوومەنی پیراندا کێشە و سەرئێشەی بۆ دروستدەکات، چونکە دەستنیشانکردنی وەزیرانی ئیدارەکەی پێویستی بە رەزامەندی و پەسندکردنی زۆرینەی ئەنجوومەنی پیرانە و بۆ پۆستەکانی وەزیری دەرەوە، وەزیری بەرگری و وەزیری داد و دادوەرانی دادگاکانی ویلایەتەکان و دادگای باڵای ئەمریکا ئەو کارە قورستر و هەستیارتر دەکات.  بەگشتی هەموو سەرۆکێکی نوێی ئەمریکا لە سەرەتای وەرگرتنی دەسەڵاتەکەی بە قۆناخێک تێدەپەڕێت کە بە مانگی هەنگوینی ناودەبرێت، بەڵام شارەزایان دەڵێن، بایدن کە ئەزموونی دەیان ساڵی لە دامەزراوەی سیاسیی واشنتن هەیە، ٣٦ ساڵ وەکو ئەندامی ئەنجوومەنی پیران و هەشت ساڵیش وەکو جێگری سەرۆکی پێشووی ئەمریکا، پێویستە لە ئەگەری رووبەڕووبوونەوەی کۆمارییەکانی نێو ئەنجوومەنەکە، بانگەوازی هەستانەوە و ئامادەبوونی دیموکراتەکان بۆ پشتگیریکردنی دەربکات.  "ئەنجوومەنی پیران بپارێزە، ئەمریکا بپارێزە"  لەژێر ئەگەری ئەو گوشارەدا، سەرکردەکانی پارتی دیموکرات و ئەو بەربژێرە دیموکراتانەی کە لەوانەیە لە خوولی دووەمی هەڵبژاردنەکاندا ببنە سیناتۆر، یان ئەوەتا دەبێت رێگە بۆ بایدن خۆش بکەن پلانەکانی جێبەجێ بکات یان ئەوەتا کۆمارییەکان سەردەکەون لە شکستهێنان بە بایدن لە جێبەجێکردنی پلانەکانی.  ئەگەر ترەمپ هەڵبژاردنەکانی ببردایەتەوە، ئەوکاتە دیموکراتەکان پێویستیان بە چوار کورسیی نێو ئەنجوومەنی پیران بوو تاوەکو زۆرینە بەدەستبهێنن، بەڵام تاوەکو ئێستا لە کۆی ١٠٠ کورسیی ئەنجوومەنەکە، کۆمارییەکان ٤٨ کورسییان هەیە و دیموکراتەکان ٤٦.  دەیڤید پێردیوو، سیناتۆری کۆماری لە ویلایەتی جۆرجیا کە دوو کورسیی لە ئەنجوومەنی پیراندا هەیە و هێشتا یەکلانەبوونەتەوە بۆ کۆمارییەکان بن یان دیموکراتەکان، دەڵێت "ئەگەر براوەی ئەو دوو کورسییە بین، ئەوا ئەنجوومەنی پیران دەپارێزین و دواجار ئەمریکاش دەپارێزین".  یەکەمین تاقیکردنەوەی بەردەم بایدن پاکێجی دارایی تایبەت بە بەرەنگاربوونەوەی کۆرۆنایە کە نانسی پیلۆسی، سەرۆکی ئەنجوومەنی نوێنەرانی ئەمریکا کە لە پارتی دیموکراتە، داوای سێ تریلیۆن دۆلاری کردووە و میچ مەککۆنێڵ، سەرۆکی ئێستای زۆرینەی کۆماریی نێو ئەنجوومەنی پیران رەتیدەکاتەوە پەسندی بکات و بە پاکێجێکی یەکجار گەورە ناویدەبات، بەڵام ئەگەر پەسندبکرێت بەدڵنیاییەوە پارەی شیاو دەکەوێتە دەستی حاکمەکانی ویلایەتەکان و دەتوانن لەڕێگەیەوە هەوڵەکانیان بۆ بەرەنگاربوونەوەی کۆرۆنا چڕتربکەنەوە، هاوکات دەشتوانن پارەی مانگانە بۆ توێژێکی تایبەتی ئەمریکییەکان، کە بێکاربوون، تەرخانبکەن.  کۆمارییەکان ئەو پاکێجەیان رەتکردووەتەوە، لە بەرامبەردا دیموکراتەکان پاکێجی بچووکتر و کەمتر رەتدەکەنەوە و ئەوەش ئەگەری رێککەوتنیان دووردەخاتەوە، بەڵام ئێستا کە ژمارەی تووشبووانی رۆژانەی ئەمریکییەکان بە کۆرۆنا روو لە هەڵکشانە، هەردوولا ناچارن دواجار بە رێککەوتن بگەن.  بەڵام پرسیارەکە ئەوەیە چۆن بکرێت و کێ بیکات؟ پڕۆفیسۆر پیتنی لە کۆلێژی کلەیرمۆنت ماکینا لە ویلایەتی کالیفۆڕنیا دەڵێت، ئەو کەسە بایدنە، چونکە ئەو لەدوای لیندۆن جۆنسن، سەرۆکی پێشووتری ئەمریکا یەکەمین سەرۆکە لە ٥٠ ساڵی رابردوودا پەیوەندیی قووڵی لەگەڵ هەموو سیناتۆرەکانی نێو ئەنجوومەنی پیراندا هەیە، وەکو ئەوەی کە لە ساڵی ٢٠١٢ دا روویدا و تێیدا وادەی پەسندکردنی بودجەی وڵات بە کۆتایی گەیشتبوو، حکومەتەکەی باراک ئۆباما و دامەزراوە فیدراڵییەکانی ئەو وڵاتە بەرەو داخران (شەتداون) دەڕۆیشتن، ئەو دەمە میچ مەککۆنێڵی کۆماری، کۆنە هاوڕێی بایدنی دیموکراتی، پەیوەندیی تەلەفۆنیی لەگەڵ بایدن کرد کە جێگری ئۆباما بوو، هەردووکیان پێکەوە رێککەوتنێکیان کرد و وڵاتیان لە داخران (شەتداون) رزگارکرد.  پڕۆفیسۆر پیتنی دەڵێت، وێڕای هەموو ئاماژە گەشبینەکان، هێشتا نابێت بایدن چاوەڕێی ئەوە بێت بە ئاسانی بتوانێت لەگەڵ کۆمارییەکان رێکبکەوێت، ئەوەش بۆ ئەو دابەشبوونە گەورەیەی نێوان کۆماری و دیموکراتەکان دەگەڕێتەوە لە ماوەی چوار ساڵی سەرۆکایەتیی ترەمپدا. هەروەها دەشڵێت، وێڕای هاوڕێیەتیی کۆنی هەردوولا، بەڵام مەککۆنێڵ کەسێك نییە کە لەبەر هاوڕێیەتی لەگەڵ بایدندا کاخەزی سپی بداتە دەستی، مەککۆنێڵ بەو جۆرە هەرگیز کارناکات.