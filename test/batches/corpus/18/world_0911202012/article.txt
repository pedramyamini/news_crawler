لە کۆبوونەوەی ئەمڕۆی یەکێتیی ئەوروپادا بڕیار درا باج بەسەر لیستێک لە کاڵای ئەمریکیدا بسەپێنرێت. ئەوەش لەسەر بنەمای ئەو هاوکارییە ماددییانەی کە ئەمریکا بە کۆمپانیای فڕۆکەوانیی بۆینگی ئەمریکیی پێشکەشی کردووە کە یەکێتیی ئەوروپا بە نایاسایی ناوی دەبات.  بەرپرسانی یەکێتییەکە ئاشکرایان کردووە، حکومەتی ئەمریکا پێشتر باجی لەسەر یەکێتیی ئەوروپا داناوە، ئەوەش لەسەر بنەمای ئەو هاوکارییە ماددییانەی کە وڵاتانی یەکێتییەکە پێشکەشی کۆمپانیای فڕۆکەوانیی ئێرباسی ئەوروپییان کردوون و ئەمریکا بە هاوکاریی نایاسایی ناوی بردوون.  ئێرک مامەر، گوتەبێژی کۆمیسیۆنی یەکێتیی ئەوروپا رایگەیاند، "هێشتا زووە باس لە پەیوەندییەکانی نێوان ئەمریکا و ئەوروپا بکەین. پێموایە یەکێتیی ئەوروپا چاوەڕێی سەرۆکی نوێی هەڵبژێردراوی ئەمریکای دەستبەکار ببێت تاوەکو قسە لەسەر ئەو مژارە بکەین. "  کۆمپانیای بۆینگی ئەمریکی لەگەڵ کۆمپانیای ئێرباسی ئەوروپیدا لە رکابەریی گەورەدایە و ئیدارەی ترەمپ لەدوای وەرگرتنی رەزامەندی لە رێکخراوی بازرگانیی جیهانی، بە بڕی ٧.٥ ملیار دۆلاری باجی ساڵانەی بەسەر کاڵا ئەوروپییەکاندا سەپاند.  یەکێتیی ئەوروپا رایگەیاندووە، بڕیارەکان هێشتا نەچوونەتە بواری جێبەجێکردنەوە و دەرگای یەکێتیی ئەوروپا بۆ گفتوگۆکردن لەگەڵ واشنتن کراوەیە. ئەوەش وەک ئاماژەیەک بۆ ئامادەیی برۆکسل بۆ کۆتاییهێنان بە کێشەکانیان لەگەڵ واشنتن بە سەرپەرشتیی ئیدارەی نوێی ئەمریکا بە سەرۆکایەتیی جۆ بایدن.