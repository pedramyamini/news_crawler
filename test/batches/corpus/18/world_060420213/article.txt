ئێستا ترەمپ لە دەسەڵات نەماوە، بەڵام سەرئێشەکەی بۆ بایدن بەجێهێشتووە، گوشارێکی زۆر لەسەر ئیدارە نوێیەکەی ئەمریکایە کێشەی ئەو منداڵانە چارەسەربکات.  ناڤین ڤاسوانی، هاووڵاتی ئەمریکییە و دەڵێت، "ئەم منداڵانە گەیشتوونەتە سنووری وڵاتەکەمان، پشتبەست بە رووحی ئەمریکی و مرۆیی، دەبێت ئاگاداری ئەو منداڵانەبین. دەبێت شتیان بۆ دابین بکەین و دڵنیابین هەموو ئیمتیازاتێکی ئەمریکیان پێدەدرێت. "  دۆناڵد ترەمپ سیاسەتێکی تووندی کۆچبەری پەیڕەو دەکرد، دەستی کردبوو بە فراوانکردن و بەرزکردنەوەی دیواری سەر سنوور لە دژی کۆچبەران، بەڵام جۆ بایدن پەیمانیداوە سیاسەتیکی مرۆییانە بۆ پرسی کۆچبەران بگرێتەبەر.  ئەو پەیمانە خەڵکی وڵاتەکەی نیگەرانکردووە، لە راپرسییەکان دەرکەوتووە زۆربەی ئەمریکییەکان لەگەڵ ئەوەدانین سنوورەکانی وڵاتەکەیان بەڕووی کۆچبەراندا شلبکرێن.  ماتیو بیهرس، هاووڵاتی ئەمریکییە و باس لەوە دەکات، "داوا دەکەن نێوان خەڵك بۆشایی هەبێت، ماسک بپۆشن، دووکانە بچووکەکان دابخەن ئەمە کێشە نییە، بەڵام لەولاشەوە رێگەدەدەن شەپۆلێکی خەڵک بێنە ناو وڵات کە ڤاکسینیان وەرنەگرتووە و هیچ خاڵێکیان تێدا بەدی ناکرێت کە بە ئێمە گوتراوە جێبەجێی بکەن. "  لە نوێترین راپرسیدا دەرکەوتووە ٤٠ % ـی ئەمریکییەکان رەخنەیان لە سیاسەتی کۆچبەری بایدن هەیە، کەمتر لە ٢٥ % ـی بەدڵیانە و زیاتر لە ٣٠ % هیچ رایەکیان لەسەری نییە.  نەرمی بایدن لە سیاسەتی کۆچبەری لەوانەیە ناکۆکی بخاتە کۆنگرێسی ئەمریکا، بایدن لەگەڵ دەستبەکاربوونی هەندێک نەرمی نواند لە بەرامبەر کۆچبەرانی وڵاتانی لاتین، بەڵام ئەنجامدانی چاکسازیی گەورە بەو رووحە نەرموونیانە لەوانەیە تەنانەت هەموو دیموکراتەکانیش بەدڵیان نەبێت.