بەڕێوەبەرەکە روونیکردەوە دۆناڵد ترەمپ، سەرۆکی ئەمریکا و جۆ بایدن، بەربژێری پارتی دیموکرات بۆ هەڵبژاردنی سەرۆکایەتی، رۆژی سێشەممەی داهاتوو، لە یەکەم دیبەیتی تەلەڤزیۆنیدا بەرامبەر یەکدی دەوەستنەوە.  بەڕێوەبەرەکە باسی دیارترین ئەو دۆسیەیانەی کردووە گفتوگۆیان لەبارەوە دەکەن و بریتین لە: بڵاوبوونەوەی ڤایرۆسی کۆرۆنا، دادگای باڵای وڵات، ئابووری و بابەتەکانی رەگەزپەرستی و تووندوتیژی.  کریس واڵاس کە خۆی بێژەری کەناڵی "فۆکس نیوز"ی ئەمریکییە و یەکەم رووبەڕووبوونەوەی تەلەڤزیۆنی لەنێوان ترەمپ و بایدن بەڕێوەدەبات، ئاشکرایکردووە ماوەی دیبەیتەکە ٩٠ خولەکە و بابەتەکانی دیکەی قسەکردنی نێوان هەردوو بەربژێر بریتی دەبن لە ئەنجامی ئاستی کارکردنی ترەمپ و بایدن لەگەڵ خاوێنیی لە سەرۆکایەتیی وڵات.  وەک کەلتوورێکی هەڵبژاردن، بەر لە بەڕێوەچوونی هەموو هەڵبژاردنێکی سەرۆکایەتیی ئەمریکا، رووبەڕووبوونەوەی راستەوخۆی نێوان بەربژێرە سەرەکییەکانی سەرۆکایەتیی وڵات بە ئاشكرا دەکرێت و بەربژێرەکان لەکاتی وەڵامی پرسیارەکاندا سیاسەت و ئاراستەی بیرکردنەوە و کارنامەی خۆیان بۆ رووداوەکانی وڵاتەکەیان دەخەنەڕوو.  ئەم کولتوورەی هەڵبژاردن لە ساڵی ١٩٦٠ ـەوە بەتەواوی چەسپیووە و لە مانگەکانی کۆتایی بەر لە هەڵبژاردندا بەربژێرەکانی سەرۆکایەتی بە جیا و جێگرەکانیان بە جیا لە دیبەیتی تەلەڤزیۆنیدا بەرامبەر یەکدی دەوەستنەوە و بۆچوونەکانی خۆیان لەسەر بابەتە جیاوازەکان ئاشکرا دەکەن.  دیبەیتەکەی سێشەممەی داهاتوو لەنێوان ترەمپی ٧٤ ساڵ و بایدن ٧٧ ساڵدا لە شاری کلیفلاند لە ویلایەتی ئۆهایۆ بەڕێوەدەچێت.  ویلایەتی ئۆهایۆ یەکێکە لەو ویلایەتانەی ئەمریکا کە هەردوو پارتە سەرەکییەکەی وڵات تێیدا زۆرینە نین. زۆرینەی کات ئەو ویلایەتانە چارەنووسی براوەی هەڵبژاردنەکان دیاریدەکەن کە پارتەکانی تێیاندا زۆرینە نین.  ویلایەتە بێزۆرینەکانی ئەمریکا ئەو ویلایەتانەن کە زۆرینەی دەنگی دەنگدەران تێیاندا بۆ یەکێک لە دوو پارتە سەرەکییەکەی وڵات نییە و لە هەڵبژاردنێکەوە بۆ هەڵبژاردنێکی دیکە دەنگدەران مەیلی خۆیان بەلای هەردوو پارتدا دەگۆڕن.   ویلایەتە بێزۆرینەکان رۆڵی گەورەیان لە دەستنیشانکردنی سەرۆکی داهاتووی وڵاتدا هەیە.   دیارترین ویلایەتە بێزۆرینەکانی سەرۆکایەتی بریتین لە ویلایەتەکانی پێنسلڤانیا، ئۆهایۆ، کارۆلینای باکوور، ویسکۆنسن، ئەریزۆنا، جۆرجیا، فلۆریدا و میشیگان.  دیبەیتی یەکەمی ئەمساڵ لە زانکۆی "کیس وێسترن ریزێرڤ" بەڕێوەدەچێت. ترەمپ و بایدن تا هەڵبژاردنەکانی تشرینی یەکەمی داهاتوو سێ دیبەیتی هاوبەش سازدەکەن.  والاسی بەڕێوەبەری دیبەیتەکە کە بێژەرێکی بەئەزموونی تەلەڤزیۆنییە، ئاشکرایکردووە ٦ دۆسیە سەرەکییەکەی نێو دیبەیتەکە بەسەر شەش تەوەردا دابەشدەکرێن و ماوەی قسەکردن لەسەر هەر تەوەرێک ١٥ خولەکە، بەڵام بۆی هەیە گۆڕانکارییش رووبدات.  بێژەرە ٧٢ ساڵەکە رایگەیاندووە بڵاوکردنەوەی بابەتی دۆسیە قسەلەسەرکراوەکانی نێوان هەردوو بەربژێر هەفتەیەک بەر لە بەڕێوەچوونی بۆ دروستکردنی گفتوگۆی قووڵە لەسەر بابەتە گرنگەکانی بەردەم وڵات.  دوو دیبەیتەکەی دیکەی نێوان ترەمپ و بایدن لە ١٥ و ٢٢ی ئۆکتۆبەر لە ویلایەتەکانی فلۆریدا و تێنیسی بەڕێوەدەچن.  مایک پنس، بەربژێری جێگری سەرۆک لە پارتی کۆماری و کامالا هاریس، بەربژێری جێگری سەرۆک لە پارتی دیموکرات، لە یەک دیبەیتدا لە ٧ی ئۆکتۆبەر لە ویلایەتی یۆتا پێکدەگەن.  بەپێی دوا راپرسییەکانی ماڵپەری "ریل کلییەر پۆلیتیکس" بایدن بە جیاوازییەکی کەم لەپێش ترەمپەوە دێت.