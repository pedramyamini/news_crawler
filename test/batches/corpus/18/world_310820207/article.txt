بەشداریکردنی ئافرەتان لەو گفتوگۆیانەدا بە تایبەتی لە کۆمەڵگەیەکی پیاوسالاری وەکو ئەفغانستاندا بە گرنگ دەزاندرێت.   فاتیما گەیلانی، ئەندامی شاندی دانوستاندنکاری حکومەتی ئەفغانستان بۆ گفتوگۆکانی ئاشتی دەڵێت: ""هەموو ژنێک لە ئەفغانستان ترسێکی لە دڵدا هەیە نەک تەنیا لەبەر ئەم گفتوگۆیانە، بەڵکو لەبەر ئەوەی کە هەر جارێک گۆڕانکارییەک لە ئەفغانستان روویدابێت، بە تایبەتی گۆڕانکاریی سیاسی، ژنەکان ئازاریان چەشتووە. هەر کاتێک جەنگ روویدابێت، ژن و منداڵەکان پێش هەموو کەسێک ئازاریان چەشتووە. "  بەشێک لەو ژنە چالاکڤانانە، رووبەڕووی هەوڵی کوشتن بوونەتەوە.  یەکێک لەوانە فەوزیە کوفیەیە کە دووجار لە کوشتن رزگاری بووە. کاتێک کە تاڵیبان لە ساڵی ١٩٩٦ تاوەکو ٢٠٠١ فەمانڕەوای ئەفغانستان بوو، مێردەکەی زیندانیکرا و خۆیشی هەڕەشەی بەردبارانکردنی لێکرابوو بەهۆی ئەوەی کە نینۆکەکانی بۆیە کردبوو.   حەبیبە سەرابی، ئەندامی شاندی دانوستانکاری حکومەتی ئەفغانستان بۆ گفتوگۆکانی ئاشتی دەڵێت: "لە سەردەمی تاڵیباندا بیرەوەرەی زۆر تاڵمان هەبوو. هەر کاتێک کە بیرماندەکەوێتەوە چۆن هەڵسوکەوتیان دەکرد و کۆنتڕۆڵی وڵاتیان دەکرد، هەست بە ناخۆشی دەکەین. بەڕاستی زۆر ناخۆش بوو. ئەوان لە ژنانیان دەدا. ژنان بۆیان نەبوو لە ماڵەوە بچنە دەرەوە. لەبەر ئەوە کاتێکی زۆر ناخۆشبوو".  حەبیبە سەرابی پێیوایە سەرەڕای وەستاندنی هێشتا ئەفغانییەکان لە نەهامەتیدا دەژین. سەرابی دەڵێت: " ئێستاش رۆژانە خەڵکەکەمان، سەربازەکانمان، سڤیلەکانمان و منداڵەکانمان لەدەستدەدەین. هەموو رۆژێک خوێنڕشتن هەیە. بۆیە دەبێت بیوەستێنین. دەبێت بەشداربین لەو گفتوگۆیانە تاوەکو هیوا بهێڵینەوە. "   هەرچەندە لە ساڵی ٢٠٠١ ەوە ئەمریکا کۆتایی بە فەرمانڕەوایی تاڵیبان هێنا، بەڵام هێشتاش لە ناوچە گوندنشینەکان گۆڕانکاری ئەوتۆ لە ژیانی ژنانی ئەو وڵاتە رووینەداوە.   بەڵام لە کابوولی پایتەخت و شارە گەورەکانی دیکە، ژنان ئێستا دەتوانن بخوێنن، خۆیان بەربژێر بکەن و بزنسیش بەڕێوەببەن، هەڵبەتە ژمارەیان بەراورد بە پیاوان زۆر کەمە.   حکومەتی ئەفغانستان و بزووتنەوەی تاڵیبان، ئامادەکاری دەکەن بۆ ئەوەی ئەم هەفتەیە لە پێناو گەیشتن بە رێککەوتنێکی ئاشتیی درێژخایەن لەسەر مێزی گفتوگۆ کۆببنەوە.  هاوکات بۆ پیشاندانی نیازپاکی، ناوەڕاستی ئەم مانگە، حکومەتی ئەفغانستان دەستیکرد بە پرۆسەی ئازادکردنی ژمارەیەکی دیکە لە چەکدارانی تاڵیبان کە لەنێو زیندانەکانی حکومەتی ئەفغانستاندا بوون.  ئەو پرۆسەیەی ئازادکردنی دیلەکان بەشێک بوو لە دانوستاندنەکانی نێوان بزووتنەوەی تاڵیبان و حکومەتی ئەفغانستان سەبارەت بە پرۆسەی ئاشتی لەو وڵاتەدا.  ئەمریکا پێشتر داوای لە حکومەتی ئەفغانستان کردبوو لەپێناو سەرخستنی پرۆسەی ئاشتی لە ئەفغانستان، چەکدارەکانی تاڵیبان ئازاد بکات.  ئەشرەف غەنی، سەرۆکی ئەفغانستان دەڵێت هەرچەندە ئەو چەکدارانە مەترسیبوون بۆ سەر جیهان، بەڵام لەپێناو دانوستاندنەکاندا ئەفغانستان ئامادەیە ئازادیان بکات.  رۆژی ١١ی حوزەیرانی ئەمساڵ، سەرۆکی ئەفغانستان رایگەیاند، ئەوان وەک حکومەت پابەندن بە ئازادکردنی زیندانییەکانی تاڵیبان و لەماوەیەکی نزیکدا دوو هەزار زیندانی دیکە ئازاد دەکەن، رەخنەی لە بزووتنەوەی تاڵیبانیش گرت کە هێشتا سەربازەکانی ئەفغانستانی بەتەواوەتی ئازادنەکردوون.  سەرەتای مانگی حوزەیرانی ئەمساڵ، بزووتنەوەی تاڵیبان ئامادەیی بۆ دەستپێکردنی گفتوگۆ لەگەڵ حکومەتی ئەفغانستان نیشاندا، کە ئەمە یەکەمین گفتوگۆی راستەوخۆ دەبێت لەنێوان کابوڵ و بزووتنەوەی تاڵیباندا.  لە سەرەتای ئەمساڵدا بزووتنەوەی تاڵیبان لە دەوحەی پایتەختی قەتەر رێککەوتنێکی ئاشتییان بۆ کۆتاییهێنان بە شەڕی ١٨ ساڵەی ئەفغانستان لەگەڵ ئەمریکا واژۆکرد و لە رێککەوتنەکەدا ئەمریکا بەڵێنی ئازادکردنی زیندانییەکانی بە بزووتنەوەی تاڵیبان داوە.