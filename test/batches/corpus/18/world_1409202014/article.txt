کێشەکانی میانمار کە لە نێوان زۆرینەی بووزی و کەمینەی موسوڵماندایە، بەدرێژایی هەشتا ساڵی رابردوو، هەڵچوون داچوونی بەردەوام و گۆڕانی گەورە و هەزاران قوربانیی لێکەوتووەتەوە، بەڵام هێشتا هیچ ئومێدێک بۆ چارەسەری یەکجاری نییە.  ساڵانی درێژی شەڕ، خەڵکێکی زۆری رۆهینگییان لە وڵاتەکە دەربەدەرکرد، نەتەوە یەکگرتووەکان کە دەیەوێت بەرپرسانی وڵاتەکە بەگەڕانەوەی ئاوارەکان رازی بکات، دەڵێ حکومەتی میانمار، ئێستا شێوازی نوێ لەو ناوچانەدا پەیڕەو دەکات کە پێشتر زێدی رۆهینگییەکان بوو.  سەرچاوەکان و بەڵگە ئاسمانییەکان دەریدەخەن کە ئاراکان (زێدی سەرەکی رۆهینگییەکان) رووبەڕووی دەستکاری و گۆڕانی دیمۆگرافی و پاکتاوی نەژادی بووەتەوە بەشێوەیەکی بەرفراوان و هێشتا حکومەتی ئەو وڵاتەش، بەگەڕانەوەی بێمەرجی ئاوارەکان رازی نییە.  بەر لە سێ ساڵ، سوپای میانمار گوندی ' کان کیا ' کە یەکێکە لە گوندەکانی کەمینەی رۆهینگا، سووتاند و شۆفڵیان بۆ رووخاندنی پاشماوەی ئەو ماڵانە بەکارهێنا، کە ئاگری سووتانەکە خاپووری نەکردبوون. نەتەوە یەکگرتووەکان دەڵێ ساڵی رابردوو، ناوی گوندەکە لە نەخشەی گشتیی وڵاتدا، نەما.  گوندی ' کان کیا '، کە پێنج کیلۆمەتر لە رووباری نافەوە دوورە، کە دەکەوێتە سنووری نێوان هەردوو ویلایەتی راخینی سنووریی لە نێوان میانمار و بەنگلادیش، نشینگەی هەزاران رۆهینگا بوو، بەرلەوەی سوپای میانمار لە ساڵی ٢٠١٧ دا ٧٣٠ هەزار رۆهینگی، ناچار بکات وڵاتەکە بەجێبهێڵن. نەتەوە یەکگرتووەکان ئەو رووداوەی بە "نموونەی بەرجەستەی پاکتاوی نەژادی" لە وڵاتەکەدا ناوبردووە.  سوپای میانمار کە ئێستا بەپاکتاوی نەژادی تۆمەتبارە، رایگەیاند کارەکەی لە چوارچێوەی پرۆسەی ' قەڵاچۆکردنی تووندڕەوەکان ' دا کردووە.  وێنە نوێیەکانی بەردەست کە لە رێگەی مانگە دەستکردەکانەوە گیراون و لە ' گوگڵ ئێرس ' دا هەن، هەروەها ئەو وێنانەی ئاژانسی ' رۆیتەرز ' لە کۆمپانیای ' پانێت لاپز ' دەستیکەوتوون، دەریدەخەن دەیان باڵەخانەی حکومی و سەربازی لەسەر ئەو زەوییانە بەرزکراونەتەوە، کە پێشتر شوێنی ماڵەکانی نیشتەجێی گوندەکە بوو. لە نێو باڵەخانەکاندا، بنکەیەکی گەورەی پۆلیس هەیە کە بەدیوارێکی بەرز، دەوری گیراوە.  گوندەکە لەسەر نەخشەکانی ' گوگڵ ' نییە، ئەمەش لەبەر بچووکی رووبەرەکەی. لە کاتێکدا گوندەکە دەکەوێتە ناوچەیەکی دوورەدەستی باکووری رۆژئاوای وڵات، کە دەسەڵاتدارانی ناوخۆیی، رێگە بەبیانییەکان نادەن سەردانی بکەن.  نەخشەکانی میانمار لەلای نەتەوە یەکگرتووەکان، کە ' یو ئێن ' دەڵێ لە نەخشە فەرمییەکانی حکومەتی میانماری وەرگرتووە، ئاشکرایدەکەن، پێگەی گوندە وێرانەکە بوونی نەماوە و ناویشی نەنووسراوە، بەڵکو ناوچەکە وەک بەشێکی شاری ماونجداوی نزیک لێی، تۆمار کراوە.  یەکەی کێشانی نەخشەکان، نەخشەکانی خۆی ئاشکرا دەکات تاوەکو نەتەوە یەکگرتووەکان بتوانێت بەکاریان بهێنیت، لە نێویاندا کۆمیسیۆنی کاروباری پەنابەران و ئەو رێکخراوە مرۆییانەی لەسەر زەوی، کار لەگەڵ نەتەوە یەکگرتووەکان دەکەن.  ئەو وێنانەی مانگە دەستکردەکان گرتوویانە و رێکخراوی ' هیومان رایتس وۆچ ' شیکردنەوەی بۆ کردووە، ئاشکرایدەکەن کە ' کان کیا '، یەکێکبووە لە نزیکەی ٤٠٠ گوند، کە سوپای میانمار لە ساڵی ٢٠١٧ دا رووخاندوونی، هەروەها یەکێکە لە ١٢ گوندی ناوچەکە، کە بەتەواوی ناوەکانیان سڕدراوەتەوە.  محەممەد رەفیق، سەرکردەیەکی دینی و سەرۆکی پێشووی گوندێکی نزیک لە ' کان کیا '، کە ئێستا لە کەمپی پەنابەران لە بەنگلادیش دەژی، ئاماژەی بە حکومەتی میانمار داوە و دەڵێت "ئامانجی ئەوان ئەوەیە ئێمە هەرگیز نەگەڕێینەوە بۆ ناوچەکەمان".  وەزارەتی کاروباری کۆمەڵایەتی میانمار، کە سەرپەرشتی چالاکییەکانی بونیادنانەوەی باڵەخانەکانی ویلایەتی راخین دەکات، ئامادەنەبووە هیچ روونکردنەوەیەک لەسەر سڕینەوەی ناوی گوندەکان و سیاسەتەکانی حکومەت بدات، لەبارەی گەڕانەوەی گوندnشینەکانی رۆهینگاوە.  لەسەرەتای ئەمساڵەوە، یەکەی کێشانی نەخشەکانی سەر بەنەتەوە یەکگرتووەکان، لانیکەم سێ نەخشەی بڵاوکردووەتەوە، کە ناوی گوندەکانیان تێدا نەماوە یان دەسەڵاتدارانی میانمار ناوەکانیان گۆڕیوون، بە ناوچەکانی دیکەیانەوە ناون.  نەتەوە یەکگرتووەکان ئاشکرایکردووە، لە حوزەیرانی رابردوودا ژمارەیەک نەخشەی ویلایەتی راخینی سڕیوەتەوە و دەستیکردووە بەلێکۆڵینەوە بۆ هەڵسەنگاندنی کاریگەرییە نێگەتیڤەکانی، سیاسەتەکانی حکومەت لەسەر دانیشتووانی گوندەکان و گەڕانەوەی ئاوارەکان، دوای ئەوەی رێکخراوی ' رۆهینگا ئاراکانی نیشتمانی ' کە دەستەیەکی مافپارێزە و بارەگاکەی لە بەریتانیایە، سکاڵای لای نەتەوە یەکگرتووەکان تۆمارکرد لەبارەی سڕینەوەی ناوی ئەو گوندانەوە.  ' یو ئێن ' ئاشکرایکردووە هێشتا نەگەیشتووەتە بڕیاری کۆتایی لەسەر ئەنجامی لێکۆڵینەوەکان. یانجی لی، نوێنەری پێشووی نەتەوە یەکگرتووەکان بۆ میانمار لە بواری مافی مرۆڤدا، دەڵێ حکومەت بەئەنقەست کۆسپ دەخاتە بەردەم گەڕانەوەی ئاوارەکان بۆ ئەو ناوچانەی کە ئێستا نە ناویان هەیە و نەبوونیان هەیە، تاوەکو هیچ بەڵگەیەک نەبێت بیسەلمێنێت ئەو ئاوارانە، پێشتر لەو ناوچانە ژیاون.  ئەو زیاتر گوتویەتی: "ئەوە رێگەیەکە بۆ سڕینەوەی یەکجاری شوناسی ئەو کەسانە".  لی، پێیوایە نەتەوە یەکگرتووەکان دەستی لە پرۆسەکەدا هەیە، چونکە رێگەدەدات ئەوە رووبدات و رووبەڕووی حکومەتی میانمار نابێتەوە.  زۆرینەی بەرپرسەکانی یو ئێن، لە چاوپێکەوتنە رۆژنامەڤانییەکاندا هیچ کۆمێنت و قسەیەک لەبارەی هۆکاری بەشدارینەکردنی ئەو رێکخراوە، لە ناڕەزایەتی و کارکردن بۆ راگرتنی ئەو کارانەی حکومەتی میانمار، نادەن.  ئۆلا ئالمگرین، سەرۆکی نێردەی نەتەوە یەکگرتووەکان بۆ میانمار، ئاشکرایکردووە کە بابەتی سڕینەوەی ناوی گوندەکانی لەگەڵ حکومەتی ئەو وڵاتەدا باسنەکردووە، بەڵام ئاشکرایکردووە کە ئەو سوورە لەسەر دەستەبەرکردنی دۆخی باشتر لەپێناو گەڕانەوەی ئاوارەکاندا.  ستیڤان دۆگاریک، گوتەبێژی ئانتۆنیۆ گۆتیرێز، ئەمینداری گشتی نەتەوە یەکگرتووەکان، لەبارەی پۆلێنکردنەوەی هەندێک لە گوندەکانەوە گوتویەتی: "ئەوە رێوشوێنێکی کارگێڕیی رۆتینییە".  دۆگاریک، ئاشکرایکردووە یەکەی نەخشەکانی سەر بەنەتەوە یەکگرتووەکان "ناوە حکومییە فەرمییەکانی ناوچەکان بەکاردەهێنێت، تا بەریەککەوتن لە نێوان کارمەندە مەیدانییەکانی فریاگوزاری و بەرپرسانی حکومەتی میانماردا روونەدات.. رێوشوێنی باویش لە نێو نەتەوە یەکگرتووەکاندا لەسەر ئاستی هەموو جیهان، بریتییە لەبەکارهێنانی ناوی سەر ئەو نەخشە و بەرهەمانەی لەبەردەستی هەموو جیهاندان".  ئەو نەیشاردووەتەوە کە گۆڕینی دۆخی یاسایی گوندەکان، دەبێتە رێگرێکی دیکەی سەربار، لەو گرێیانەی رووبەڕووی ئاوارەکان و ئەو کەسانە دەبێتەوە کە داوای گەڕانەوە بۆ زێدی خۆیان دەکەن.  میانمار کە زۆرینەی دانیشتووانەکەی بوزین، رێگە بە موسوڵمانەکانی رۆهینگا نادات مافی هاونیشتیمانیبوون بەدەست بهێنن و پێیوایە، زۆرینەیان لە بەنگلادیشی دراوسێوە دزەیان کردووەتە ناو سنوورەکانییەوە، هەرچەندە چەندین سەدەیە نیشتەجێی ناوچەکەن.  میانمار دەڵێ ئامادەیە پێشوازی لەو پەنابەرانەی رۆهینگا بکات، کە لە هەڵمەتەکانی سوپادا ساڵی ٢٠١٧ ئاوارەبوون، بەڵام سوورە لەسەرئەوەی دەبێ ئەو پرۆسەیە لە رێگەی سیستمێکی رێکخراوەوە ئەنجام بدرێت.  دانوستاندنە تایبەتەکانی نێوان میانمار و بەنگلادیش لەبارەی ئەو پرۆسەیەوە شکستیان هێنا، لە کاتێکدا نزیکەی یەک ملیۆن رۆهینگی لە کەمپەکاندا دەژین.  مانگەکانی رابردوو، دەسەڵاتدارانی میانمار سەدان ئاوارەیان بەتۆمەتی چوونە ناو وڵاتەوە بەشێوەی نایاسایی دەستگیرکرد، کە هەوڵی گەڕانەوەیان دەدا بۆ وڵاتەکەیان. بیانووی دەسەڵاتدارانی میانمار، ترسی بڵاوبوونەوەی پەتای کۆرۆنا بوو.  نەخشەکانی کۆمپانیای ' پانێت لاپز ' کە کۆمپانیایەکی تایبەتە لە سان فرانسیسکۆ و زانایانی پێشووی ئاژانسی ' ناسا ' دروستیان کردووە، لەگەڵ نەخشەکانی گوگڵ ئێرس، دەریدەخەن کە میانمار لانیکەم لە شوێنی ١٢ گوندی رووخاو، بەهۆی رووداوەکانی هەڵهاتنی دانیشتووانەکەیەوە، لە ئەنجامی هێرشەکانی سوپای ئەو وڵاتە، دەستی بە دروستکردنی باڵەخانە کردووە.  نیشتەجێبووەکانی ئەو ناوچەیە دەڵێن، میانمار دەستیکردووە بە بونیادنانی بنکەی سەربازیی و هێزە ئاسایشییەکان و باڵەخانە حکومییەکان و نشینگە بۆ بوزییەکان، لە شوێنی گوندەکانی رۆهینگا.  حکومەتی میانمار، رۆهینگییەکان بە ' پەنابەرانی نایاسایی هاتوو لە بەنگلادیش ' ەوە ناودەبات، لە کاتێکدا نەتەوە یەکگرتووەکان ئەوان بە ' چەوساوەترین کەمینەی جیهان دادەنێت '.  وێنەی مانگە دەستکردەکان دەریدەخەن، ئەو بنکەیەی لە شوێنی گوندی ' کان کیا ' دروستکراوە، لە ماوەی ساڵی رابردوودا، رووبەرەکەی دوو هێندە زیادیکردووە. هەروەها دوو رێڕەوی نیشتنەوەی هێلیکۆپتەری بۆ زیادکراوە. رێگەیەکی نوێش لەسەر ئاسەواری گوندێکی نزیکی دروستکراوە کە ناوی ' جون نار ' بووە، ئەویش وەک بەشێک لە شاری ماونجداو تۆمارکراوە.  سوپای میانمار، قسەکردن لەسەر دروستکردنی بنکە سەربازییەکان لە شوێنی گوندە خاپوورەکان رەتدەکاتەوە.  یەکەی نەخشەکانی نەتەوە یەکگرتووەکان ئاشکرایکردووە، لە ئەیلوولی رابردوودا، بەپێی بڕیارێکی کارگێڕیی گشتی، سەر بە وەزارەتی ناوخۆ کە سوپا بەڕێوەی دەبات، پۆلێنی ١٦ گوندی پێشووی رۆهینگی کردووەتەوە وەک بەشێک لە شاری ماونجداو.  ناوی شەش گوندی پێشوو، وەک ناوی گەڕەکە نوێیەکانی شارەکە تۆمارکراون و ناوی دە گوندی دیکەش، بەتەواوی لەسەر نەخشە ونکراون.  پێنج گوند لەو گوندانە لە ساڵی ٢٠١٧ دا خاپوورکراون، داتاکانی کارگێڕیی گشتی دەریدەخات کە رۆهینگییەکان کە بە ' بیانی ' ناودەبرێن، ٦٠ % ی دانیشتووانی ناوچەی ماونجداو پێکدەهێنن، بەبەراورد بە ژمارەکانی ساڵی ٢٠١٧ کە رێژەیان ٩٣ % بووە. بەر لە هێرشەکانی سوپا بۆ سەریان.  نەتەوە یەکگرتووەکان ئاشکرایکردووە، سەدان گوندی دیکە کە خاپوورکراون، هێشتا هیچ گۆڕانێکیان بەسەردا نەهێنراوە و ناوەکانیشان لەسەر نەخشەکان ماوە.  نەتەوە یەکگرتووەکان دەڵێ ١١ گوندی دیکە لە ماوەی ٥ ساڵی رابردوودا، وەک گەڕەکی شارێکی نوێ تۆمارکراون کە ناوی ' میین هلوت ' ە لە ناوچەیەکدا کە وەزیرێکی میانمار پێشنیازی کردووە، کەناراوێکی تێدا دروست بکرێت، لەگەڵ ناوچەیەکی گەشتیاری و ئەو چێشتخانانەی خواردنە دەریاییەکان پێشکێشدەکەن.  شرۆڤەکارێکی وێنەی مانگە دەستکردەکان لای رێکخراوی ' هیومان رایتس '، روونیدەکاتەوە کە ئەو گوندە بچووکانەی بەدرێژایی کەناراوەکانی وڵاتەکە هەبوون، رووبەڕووی وێرانکردنی یەکجارەکی بوونەتەوە لەو هەڵمەتەدا کە ساڵی ٢٠١٧ دا سوپا ئەنجامیدا.  شرۆڤەکارەکە ئاشکرایکردووە لە کۆی گوندە کاناراوییەکاندا، تەنیا دوو دانە لە هەڵمەتەکەی سوپا دەربازیان بوو بوو، ئەوانیش لە ٢٠١٨ دا تەختی زەوی کران. لە ناوچەکەدا شەش بنکەی سەربازیی نوێ دروستکراون، کە قولەی چاودێرییان تێدایە.  لەگەڵ دیارنەمانی گوندەکانی رۆهینگادا لەسەر نەخشەکان، دوو کۆمەڵگەی نیشتەجێی بوزییەکان لە ساڵی ٢٠٢٠ دا، خراونەتە سەر نەخشەکانی نەتەوە یەکگرتووەکان.  لە گوندی ' ئین دن '، کە تێیدا سەربازەکانی سوپای میانمار دە پیاوی موسوڵمانیان بەیەکجار لە هەڵمەتەکانی ٢٠١٧ دا کوشت، هەر شەش هەزار کەسی نیشتەجێی گوندەکە، ماڵوحاڵی خۆیان بەجێهێشت و خانووەکانیان تێکدرا.  حکومەتی ویلایەتی راخین، خانووی نوێی بۆ بووزییەکان لە ناوچەکەدا دروستکرد، ئەمە بەپێی ئەو زانیارییانەی ' رۆیتەرز ' لە ٢٠١٨ بڵاویکردنەوە و نەخشەکانی مانگە دەستکردەکان پێشانیاندا، کە لەوکاتەوە رووبەری ئەو خانووانەی جێنشینکراوە بووزییەکان دوو هێندە بووەتەوە.  دۆگاریک، گوتەبێژی نەتەوە یەکگرتووەکان ئاماژەی بەوەداوە کە دادگای نێودەوڵەتی، کە لێکۆڵینەوە لە تۆمەتە ئاراستەکراوەکان بۆ میانمار دەکات لەبارەی پاکتاوی بەکۆمەڵ لە هەڵمەتەکانی ٢٠١٧، فەرمانی بە حکومەتی ئەو وڵاتە کردووە، هەر بەڵگەیەک لەبارەی ئەو تۆمەتبارکردنانەوە بپارێزێت، حکومەتی میانماریش رازیبووە لەسەر ئەو داوایە.  ئەو دەستنیشانی نەکردووە ئاخۆ نەتەوە یەکگرتووەکان پێیوایە، کە سڕینەوەی ناوی گوندەکان دژی ئەو فەرمانەی دادگاکەیە، یان دژی ئەو کارانەیە کە نەتەوە یەکگرتووەکان دەیکات، بۆ رێگرتن لە روودانی ئەو کارانە.  بەرپرسێکی بەنگلادیشی کە ئاگاداری پرۆسەی دانوستاندنەکانی سەرلەنوێ گەڕانەوەی پەنابەرەکانی رۆهینگایە بۆ میانمار، دەڵێ سیاسەتەکانی حکومەتی ئەو وڵاتە بەرامبەر رۆهینگا، هیچ گۆڕانێکیان بەسەردا نەهاتووە.  ئەو زیاتر گووتوویەتی میانمار لە ئاداری رابردوودا لیستێکی ٨٤٠ ناوی رۆهینگییەکانی بۆ بەنگلادیش ناردووە، کە رەزامەندە لەسەر گەڕانەوەیان بۆ دوو ناوچەی باکووری ویلایەتی راخین.  بەڵام ئەو دەڵێ پەنابەرە رێگەپێدراوەکان بۆ گەڕانەوە، خەڵکی ئەو ناوچەیە نین، هەروەها لیستەکە ناوی کەسانی هاوسەرگیرینەکردوو، بە ماڵباتی گەورەی تێدایە، لە نێویاندا ئەو ئافرەتانەی بەتەنیا ناویان هاتووەتەوە، کە ئەستەمە بەگەڕانەوەی بەتەنیا رازی ببن.  نوێنەری وەزارەتی کاروباری کۆمەڵایەتیی میانمار بە ' رۆیتەرز ' ی راگەیاندووە "درز لە پەیوەندییەکاندا هەیە" لە نێوان میانمار و بەنگلادیش، لەبارەی دۆسێی پەیوەست بەگەڕانەوەی پەناهەندەکانەوە. ئەوەشی بۆ دواخستنی کۆبوونەوەی نێوان هەردوولا بەهۆی کۆرۆناوە گێڕایەوە.  وێنەی مانگە دەستکردەکانی ئەو ناوچەیەی کە میانمار پێشنیازی گەڕانەوەی ئاوارەکانی بۆ کردووە، دەریدەخەن کە کۆمەڵگەیەکی گەورەی نیشتەجێبوونی بووزییەکان، کە چواردەوری بە دیوار و تاوەری چاودێری تەنراوە، لەگەڵ کۆمەڵگەیەکی بچووکتر لە ناوچەکەدا هەن. هەردوو کۆمەڵگەکەش لەسەر خاکی ئەو گوندانەی رۆهینگا دروستکراون کە یەکسانی زەوی کرابوونەوە.  هەندێک لەسەرکردەکانی رۆهینگا گوتویانە، ناچنەوە ناوچەکانی خۆیان، ئەگەر نەچنەوە سەر ئەو زەوییانەی پێشتر لێی نیشتەجێبوون، چونکە دەیانەوێت خانووەکانی خۆیان دروست بکەنەوە، نەک لە کەمپەکاندا بژین.  مانگی پێشوو، لە کۆبوونەوەیەکی داخراوی نەتەوە یەکگرتووەکاندا، نێردەی تایبەتی نەتەوە یەکگرتووەکان بۆ میانمار گوتبووی، هەوڵەکانی گەڕانەوەی پەنابەرانی رۆهینگا بۆ وڵاتەکەیان پەکیان کەوتووە. ئەو زیاتر گوتبووی پێویستە "رێوشوێنی زیاتر بۆ دروستکردنی متمانە" لەپێناو ئارامکردنەوەی ترسی پەنابەرەکاندا، دروست بکرێت.  کێشەی کەمینەی رۆهینگا لە میانمار کێشەیەکی نوێ نییە، سەرەتاکانی سەرهەڵدانی بۆ دوای کۆڵۆنی بەریتانیا بۆ خاکی ئەو وڵاتە دەگەڕێتەوە، بەتایبەت کە بەریتانییەکان هانی زۆرینەی بوزییەکانیاندەدا، سەرکوتی کەمینەی رۆهینگی بکەن.  ساڵی ١٩٤٢ یەکەم کۆمەڵکوژی رۆهینگییەکان لەلایەن میانمارییەکانەوە بەڕێوەچوو و هەزارانیان لێکوژرا.  پاشەکشەی بەریتانیا لەو وڵاتە لە ساڵی ١٩٤٨ و دامەزراندنی دەوڵەتی میانمار، ناکۆکییەکانی نێوان هەردوو لایەنی نیشتەجێی وڵاتی زیاتر پەرە پێدا، بەتایبەت کە زۆرینەی دانیشتووی وڵاتەکە، دژی رۆهینگییەکان وەستانەوە بەهۆی جیاوازی رەنگی پێستیان - رۆهینگییەکان خاوەن پێستێکی ئەسمەرترن لە بوزییەکان - هەروەها ئاینی هەردوو نەتەوەی جیاوازیش، هێندەی دیکە ناکۆکییەکانی قوڵکردەوە.  ساڵی ١٩٤٧ ژمارەیەک لەسەرکردەکانی رۆهینگا، داواینکرد ناوچەکەی ئەوان بە بەنگلادیشەوە بلکێنرێت، بەڵام جێبەجێنەکرا.  تەسنیما ئۆدین لە رۆژنامەی ' ئیندیپێندێت ' دەڵێ سەرەتاکانی رووداوە گەورەکانی چەوسانەوە ساڵی ١٩٦٢ دەستیان پێکرد، کاتێک بەهۆی کۆدێتایەکی سەربازییەوە، ژەنەراڵەکان هاتنە سەر دەسەڵات.  ساڵی ١٩٧٤، دەوڵەتی میانمار شوناسی ئەوانی رەتکردەوە و بە ' بیانی ' هاتوو لە بەنگلادیشەوە ناویبردن و تووندوتیژی دەستیپێکرد و هەزاران رۆهینگی روویان لە وڵاتی دراوسێ کرد.  ساڵی ١٩٨٢ حکومەتی میانمار یاسای هاونیشتیمانبوونی دەرکرد و رۆهینگا بەیەکجاری لە وڵاتینامەی میانمار بێبەشکران. ئەو بڕیارە نەک هەر ئەوەندە بەڵکو رۆهینگییەکانی، لە موڵکایەتی خانوو و کاری بازرگانی و پۆستی سوپا و دامەزراوە حکومیەکان بێبەشکرد، مافی دەنگدان لە هەڵبژاردنەکان و دامەزراندنی رێکخراوەکانیشیان لێوەرگیرایەوە.  ساڵی ١٩٨٨ دەسەڵاتدارانی میانمار، لە ناوچەی ئاراکان دەستیکرد بە دروستکردنی ' گوندی نموونەیی ' بۆ هاندانی نیشتەجێبوونی بووزییەکان لە ناوچەکەدا.  رۆژی ٩ی تشرینی یەکەمی ٢٠١٦، حکومەتی ئەو وڵاتە یەکەم هێرشی سەربازیی بۆ سەر ناوچە سنوورییەکانی میانمار و بەنگلادیش دەستپێکرد. ئەمە پاشئەوەی چەندین بنکەی پۆلیس و سوپای حکومەت، کەوتنە بەرهێرشی کەسانی نەناسراو و چەندین کارمەندی حکومی لە ناوچەکەدا، کوژران.  دوو رۆژ دوای هێرشەکە، سێ سەربازی میانمار لە هێرشەکاندا کوژران، حکومەت هەڵمەتی چڕی پاکتاوی نەژادیی بۆ سەر ناوچەکانی ویلایەتی ئاراکان دەستپێکرد و بەهۆیەوە دەیان هەزار کەس، بەئاراستەی بەنگلادیش ئاوارەبوون.  رۆژی ١٧ی تشرینی یەکەمی ٢٠١٦، عەتاڵا ئەبو عەمار، خۆی وەک سەرکردەی ' بزووتنەوەی دڵنیایی ' لە ناوچەکەدا راگەیاند و هێرشی سەر بنکەکانی پۆلیس و سوپای گرتە ئەستۆی خۆی.  خەڵکی ناوچەکە کەوتنە بەر هێرش و هێرشی پێچەوانەی سوپا و کۆمەڵەکەی عەتاڵا و سەدانیان لێکوژرا، لە کاتێکدا هەردوولا بێبەریبوونی خۆیان لە کوشتنی گوندنشینەکانی ناوچەکە رەتکردەوە.  کێشە و ئاڵۆزییەکانی ناوچەکە درێژەیان کێشا و گرووپەکەی عەتاڵا ناوی خۆیان بۆ ' سوپای رزگارکردنی رۆهینگا لە ئاراکان ' گۆڕی و هێرشەکانی هەردوولا بۆ سەر یەکتر چڕتر بوونەوە. لە ئەیلوولی ٢٠١٧ دا کۆی کەسانی هەڵهاتوو لە ناوچەکەدا گەیشتە ١٢٣ هەزار کەس.  لەوکاتەوە تائێستا جەنگ و شەڕ لە ناوچەکە نەبڕاون، حکومەتی میانمار هەڵمەتی گەورە و یەکلاکەرەوەی بۆ لەناوبردنی سوپای رزگاریی رۆهینگا ئەنجامدا و نزیکەی هەموو ناوچەکانی کۆنترۆڵکرد و سنوورەکانی بەڕووی ئەو ئاوارانەدا داخست کە چووبوونە وڵاتانی دراوسێ.