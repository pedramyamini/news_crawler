ئیلهام عەلیێڤ، سەرۆککۆماری ئازەربایجان پێشنیوەڕۆی ئەمڕۆ بە جلوبەرگی سەربازییەوە لە تەلەڤزیۆنی فەرمیی وڵاتەکەی دەرکەوت و کۆنترۆڵکردنی شاری شووشەی لە هەرێمی قەرەباخ راگەیاند. عەلیێڤ وەکو موژدە بە خەڵکی وڵاتەکەی گوتی "دوای ٢٨ ساڵ شاری شووشە لەژێر داگیرکاریی ئەرمینیا رزگارکرا، دوای ٢٨ ساڵ دەنگی بانگەکان لە شووشە بەرز دەبێتەوە".   عه‌لیێڤ هەروەها گوتی "له قۆناخه‌كانی كۆتایی رزگاركردنی ته‌واوی قه‌ره‌باخداین و هیچ هێزێك ناتوانێت سوپای ئازه‌ربایجان رابگرێت". هەروەها گوتیشی "كاتی هاتووه ئه‌رمینیا دان به شكست و دۆڕانه‌كانیدا بنێت و چیدی زیانی گیانی و ماڵیی له‌خۆیان نه‌ده‌ن و له خاكی قه‌ره‌باخ پاشه‌كشه بكه‌ن".   عه‌لیێڤ لە گوتارەکەیدا ئاماژەی پێکرد، کە پێش راگه‌یاندنی کۆنترۆڵکردنی شووشه، سه‌ردانی مه‌زاری حه‌یده‌ر عه‌لیێڤ - ی کردووە، کە ئەو بە "رابەر" وەسفی کرد و گوتی "له‌سه‌ر مه‌زاره‌كه‌ی پێم راگه‌یاند خه‌ونی تۆم به‌دیهێنا... شووشه ئازه‌رییه و قه‌ره‌باخیش خاكی ئازه‌ربایجانه".   بەگوێرەی وەزارەتی بەرگریی ئازەربایجان، لە ٢٧ی ئەیلوولەوە تاوەکو ئێستا چوار شار و چوار شارۆچکە و سێ شارەدێ و ٢١٥ گوند و بەرزاییان لە هەرێمی قەرەباخ کۆنترۆڵکردووە.