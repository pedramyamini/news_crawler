ڤلۆدیمیر زێلێنسکی رایگەیاند، ئەنجامدانی راهێنانی سەربازی و دروستکردنی گرژی لەسەر سنوورەکانمان لە رۆژئاوای وڵات، بەشێكە لەو یارییانەی رووسیا کە پێشتریش ئەنجامی دەدان.  جەنگی رۆژهەڵاتی ئۆکراینا لە ساڵی ٢٠١٤ دەستیپێکرد کاتێک رووسیا لەدوای هەڵگیرسانی شۆڕشێکی خوێناوی دەستی بەسەر نیمچەدوورگەی کریمیا گرت، بەهۆی ئەو شۆڕشەوە ڤیکتۆر یانوکۆڤیچ، سەرۆکی ئەوکاتی ئۆکراینا کە بە دۆستی کرملن دەناسرێت، لە پۆستەکەی دوورخرایەوە.  جووڵەی هێزەکانی رووسیا لە کریمیا و نزیک لە سنوورەکانی ئۆکراینا نیگەرانی حکومەتی ئەو وڵاتەی لێکەوتەوە کە مژارەکەیان لەگەڵ چەند بەرپرسێکی سەربازی لە وڵاتانی رۆژئاوای هاوپەیمانییان تاوتوێکردووە لەنێوانیشیاندا فلۆید ئۆستن، وەزیری بەرگریی ئەمریکا بووە.  سەرۆکی ئۆکراینا لە راگەیێندراوێکیدا رایگەیاند، لەکاتێكدا کییەڤ هیوای هەیە بە زیندووکردنەوەی رێککەوتنی ئاگربەستی ساڵی ٢٠٢٠، مۆسکۆ هەوڵ دەدات زەمینە بۆ دروستکردنی ترس لەسەر سنوورەکانمان برەخسێنێت.  ئۆکراینا و ئەمریکا باس لەوە دەکەن کە هێزە سەربازییەکانی رووسیا لە کریمیا و سنووری رووسیا - ئۆکراینا، کە لەلایەن ئەو گرووپە چەکدارانەوە کۆنترۆڵکراون کە مۆسکۆ پاڵپشتییان دەکات، جووڵەیان کردووە.  رووسیا رەتیدەکاتەوە هێزی سەربازی و چەکی ناردبێت بۆ ئەو چەکدارانەی کە لە کریمیا و ئەو ناوچەنەن کە دەکەونە سنووری ئۆکراینا.  هەرچەندە دیمیتری پێسکۆڤ، گوتەبێژی کۆشکی سەرۆکایەتیی رووسیا بەشێوەیەکی راستەوخۆ ئەوەی پشتڕاست نەکردەوە کە هێزیان ناردبێتە سەر سنووری ئۆکراینا، بەڵام رۆژی پێنجشەممە ١ی نیسان رایگەیاند، مۆسکۆ ئازادە لە جووڵەپێکردنی هێزەکانی لە سەرانسەری خاکەکەیدا.  هاوکات وەزارەتی دەرەوەی ئەمریکا لە راگەێندراوێکیدا نیگەرانیی خۆی لە هەڵکشانی سەربازی خستەڕوو و بە تووندوتیژیی رووسیا و بێزارکردن و هەراسانکردن ناویبرد.  نێد پرایس، گوتەبێژی وەزارەتی دەرەوەی ئەمریکا رایگەیاند، ئەوەی کە واشنتن لە دژی دەوەستێت تووندوتیژییەکانی رووسیایە کە ئامانج لێی ترساندن و هەڕەشەکردنە لە ئۆکراینا کە هاوبەشی ئەمریکایە.  ڤۆلۆدیمیر زیلینسکی، سەرۆکی ئۆکراینا لە ساڵی ٢٠١٩ هەڵبژێردرا و بەڵێنی دا کە کۆتایی بەو شەڕ و پێکدادانە حەوت ساڵییە بهێنێت، بەڵام رەخنەگران دەڵێن، تاکە دەستکەوتی ئەو ئاگربەستە لاوازەیە کە کرابێت.  گفتوگۆکانیش لەگەڵ ڤلادیمیر پووتین، سەرۆکی رووسیا لە کانوونی یەکەمی ٢٠١٩ ئەو دوو وڵاتەی هیچ لەیەکدی نزیکنەکردەوە.  بەگوێرەی ئامارەکانی نەتەوە یەکگرتووەکان، لە ساڵی ٢٠١٤ وە بەهۆی شەڕ و پێکدادانەکانەوە زیاتر لە ١٣ هەزار کەس کوژراون.