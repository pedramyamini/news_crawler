جیمی لای، تەمەن ٧١ ساڵ، خاوەنی رۆژنامەی ئەپڵ دەیلی، میدیاکارێکی ناسراوی هۆنگ کۆنگە کە بە دژایەتیکردنی سیاسەتی حکومەتی چین و یاسای ئاسایشی نیشتمانی هۆنگ کۆنگ ناوی دەرکردووە.  مارک سیمۆن، یەکێک لە هاوڕێ نزیکەکانی جمی لای، دەڵێت: "پۆلیس کاژێر ٧ی بەیانی ئەمڕۆ دووشەممە، ئەوی لە ماڵەکەی خۆیدا دەستگیرکرد". هەرەوها ئاماژەشی بەوە کرد کە شەش کەسی دیکەش لە هاوکارەکانی دەستگیرکراون.   پۆلیسی هۆنگ کۆنگ هەواڵەکەی پشتڕاستکردووەتەوە و لە راگەیێنراوێکدا رایگەیاند کە حەوت کەسیان بە گومانی "هاوکاریکردنی هێزە دەرەکییەکان و ساختەکاری" دەستگیرکردووە.  هەروەها ئەو رۆژنامەڤانانەشی لە رۆژنامەکەی جیمی لای کاردەکەن، وێنەی کاتی هەڵکوتانەسەر رۆژنامەکەیان لە لایەن پۆلیسەوە لەسەر فەیسبووک بڵاوکردەوە.  لەو گرتە ڤیدیۆیانەی کە بڵاوکراونەتەوە دەردەکەوێت کە سەرنووسەری رۆژنامەکە داوا لە پۆلیس دەکات مۆڵەتی دادگەی پیشانبدەن پێش ئەوەی دەست بە لێکۆڵینەوەکانیان بکەن. هەروەها داوایان لێدەکات لێپێچینەوە لەگەڵ هاوکارەکانی نەکرێت تاوەکو پارێزەرە یاساییەکانی رۆژنامەکە بڕیار لەسەر مۆڵەتەکە دەدەن.  بەڵام پۆلیس داوای لە هەموو کارمەندانی رۆژنامەکە کرد بە ریز بوەستن تاوەکو ناسنامەکانیان و ژووری هەواڵی رۆژنامەکە بپشکنن.   دواتر پۆلیس رایگەیاند کە بە مۆڵەتی دادگە هەڵیانکوتاوەتە سەر رۆژنامەکە و مۆڵەتەکەشیان پیشانی ستافی رۆژنامەکە داوە.   یاسای ئاساییشی نیشتمانی هۆنگ کۆنگ لە ٣٠ی حوزەیرانی ئەمساڵ چووە بواری جێبەجێکردنەوە و یاساکە چوار شت بە تاوان دادەنێت کە بریتین لە: هەوڵدان یان کارکردن لە پێناو جیابوونەوەی هۆنگ کۆنگ، ئەنجامدانی کاری تێکدەرانە، ئەنجامدان یان هاوکاریکردنی تیرۆر و کارکردن لەگەڵ هێزە دەرەکییەکان.  لە سەرەتای پێشنیازکردنی یاساکە لە لایەن پەرلەمانی چینەوە، ناڕەزایی بەشێکی زۆری وڵاتانی رۆژئاوای لێکەوتەوە، بە تایبەتیش ئەمریکا و بەریتانیا، چونکە ترسیان لەوە هەبوو یاساکە دەبێتە هۆی نەمانی ئازادی رادەربڕین و تایبەتمەندی نیمچە سەربەخۆیی هۆنگ کۆنگ. بەڵام پەرلەمانی چین گوێی بە ناڕەزاییەکان نەدا و یاساکەی پەسەندکرد.