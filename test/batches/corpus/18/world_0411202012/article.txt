رۆژنامەکە دەڵێ لە دوو هەفتەی رابردوودا، بەتایبەت هەندێک رێوشوێن لە دژی دەستتێوەردانی ئێران لە هەڵبژاردنەکان، گیراونەتەبەر.  ژەنەراڵ پۆل ناکاسۆنی، بەڕێوەبەری ئاژانسی ئاسایشی نەتەوەیی ئەمریکا و فەرماندەی ئەلیکترۆنی سوپا، قسەی بۆ رۆژنامەکە کردووە، وردەکاری لەسەر رێوشوێنەکان ئاشکرا نەکردووە، بەڵام گوتویەتی دڵنیام لەوەی "رێوشوێنمان لە دژی دوژمنەکانمان گرتووەتە بەر.. بۆ دڵنیابوونەوە لەوەی ئەوان نەتوانن دەستبخەنە ناو هەڵبژاردنەکانمانەوە".  وەک ئەوەی بەرپرسەکان بەرۆژنامەکەیان راگەیاندووە، رێوشوێنەکان بەتایبەت لە دژی هەندێک دزەکردووی ئێرانی گیراونەتەبەر، کە سەربە سوپای پاسدارانی ئێرانن، ئەمەش دوو هەفتە لە پاش کارکردنی ئەوان بە ناردنی ئیمێلی هەڕەشەئامێز بۆ دەنگدەرانی ئەمریکی و بڵاوکردنەوەی گرتەی ڤیدیۆیی بۆ تێکدانی رەوشی پڕۆسەکانی دەنگدان.  بەڕێوەبەرەکە روونیکردووەتەوە، ئاژانسەکەیان ماوەیەکی بەرچاو چاودێری ئێرانییەکانی کردووە، پێشبینی دەستتێوەردانی ئەوانی لە هەڵبژاردنەکاندا کردووە.  پێشتر لە دوای گەیشتنی ژمارەیەک ئیمێلی هەڕەشەئامێز بۆ دەنگدەرە ئەمریکییەکان، جۆن راتکلیف، بەڕێوەبەری هەواڵگریی نیشتمانیی ئەمریکی، دەستتێوەردانی ئێرانییەکانی لە کارەکە راگەیاند، ئاشکرایکرد ئەوان بەناوی گرووپێکی تووندڕەوی راستڕەوەوە کارەکەیان کردووە.  رۆژنامەی ' نیویۆرک تایمز ' ئاشکرایکردووە، بەرپەرچدانەوەی ئاژانسە ئەمریکییەکە لە دوای هەڵبژاردنی نیمچە نوێکردنەوەی ساڵی ٢٠١٨ ەوە دەستیپێکردووە و تاوەکو پەسندکردنی هەڵبژاردنەکانی ئەمساڵی سەرۆکایەتی بەردەوام دەبێت.  بەڕێوەبەری ئاژانسە ئەمریکییەکە گوتویەتی، کارەکانی ئەوان بۆ رۆژانی دوای هەڵبژاردنیش بەردەوام دەبێت، ئەوەشی خستووەتە روو ئاستی هەوڵدان بۆ دەستتێوەردانی بیانی لە هەڵبژاردنەکانی ئەمساڵ، بەراورد بە دوو ساڵ لەمەوبەر، بەشێوەیەکی بەرچاو دابەزیووە. ئەمەش بەهۆی ئامادەیی دامەزراوە ئەمریکییەکان بۆ رێگرتن لە هەر دەستتێوەردانێک.  ئەوە یەکەمجار نییە ئەمریکا باس لە هەوڵی دەستتێوەرانی لایەنە بیانییەکان لە هەڵبژاردنەکانی سەرۆکایەتی وڵات دەکات، لە کاتێکدا دوێنێ سێشەممە دەنگدانی گشتی لە هەڵبژاردنەکانی سەرۆکایەتی ئەمریکا دەستیپێکرد. رکابەریی گەورە بۆ گەیشتن بەکۆشکی سپی، لە نێوان جۆ بایدن، بەربژێری پارتی دیموکرات و دۆناڵد ترەمپ، بەربژێری پارتی کۆماریدایە.  ژەنەراڵ پۆل ناکاسۆنی، هۆشداریدا لەوەی نزیکیی جیاوازیی دەنگەکان لە نێوان هەردوو بەربژێری سەرۆکایەتی، لە هەڵبژاردنەکانی ئەمساڵ، زەمینەیەکی لەبار بۆ دەستتێوەردانی لایەنە دەرەکییەکان دەخولقێنێت و دووپاتیکردەوە لەو کاتەدا، دوژمنە دەرەکییەکان هەوڵی قۆستنەوەی دۆخەکە دەدەن، بۆ پشێوی نانەوە.