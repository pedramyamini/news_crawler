بەدرێژایی ١٥٠ ساڵ، لە چالاکییە پیشەسازییەکان، سووتانی نەوت و خەڵوز و سووتەمەنی جیاواز، بوونە هۆکاری دروستبوونی قەتیسمانی گەرما و بڵاوبوونەوەی بە بۆشایی ئاسماندا، ئەمە بووە هۆکاری بەرزبوونەوەی ناوەندی ئاسایی پلەکانی گەرما لەسەر ئاستی جیهان، تاوەکو گەیشتە ژمارە پێوانەییەکان. شەپۆلەکانی گەرما خێراتربوون و ماوەیان درێژتر بووەوە لە هەموو جیهاندا.  ئاسەوارەکانی بەرزبوونەوەی پلەکانی گەرما، بەیەکسانی زیان بە هەموو دانیشتووانی زەوی ناگەیەنێت. تۆ ئەگەر هەژار و پەراوێزخراو بیت. زیاتر بەدەست بەرزبوونەوەی پلەکانی گەرماوە دەناڵێنیت، چونکە لەوانەیە توانای کڕینی ئامێرێکی فێنککردنەوەت نەبێت. بەڵکو لەوانەیە کارەبایەکی باشت نەبێت بۆ خۆ فێنککردنەوە. لەوانەشە جگە لە کارکردن لە دەرەوە و لەبەر گەرمادا، هیچ بژارەیەکی دیکەت لەبەردەستدا نەبێت. ئەو گەرمایەی هێز لە ئەژنۆکانت دەبڕێت بەر لەوەی تووشی سەرگێژبوونت بکات.   دوور نییە بەرزبوونەوەی پلەکانی گەرما، تووشی وشکبوونەوەی قورست بکات. چەندە زیاتر لەبەر تیشکی خۆردا کاربکەیت، ئەو بەرهەمە کشتوکاڵییەی چاندووتە خراپتر دەردەچێت، ئەمەش وا دەکات منداڵەکانت برسی ببن. خۆ ئاسانیش نییە جانتاکانت بپێچیتەوە و باربکەیت و بڕۆیت، روو لە چیا بکەیت و لە فێنکایەتیدا کشتوکاڵ بکەیت، چونکە بەسادەیی، گەنم لە چیادا ناڕوێت. لە گەرمادا مرۆڤ پێویستی بە چەند جارێک خۆشوشتن هەیە، ئەگەر ئاوی دەستبکەوێت. هەروەها پێویستی بە تەڕکردنی پێستی منداڵەکان هەیە بۆ پاراستنیان لە گەرما.  بەرزبوونەوەی پلەی گەرما، تەنیا هەڕەشەیەکی ئایندەیی نییە، بەڵکو هەڕەشەیەکە ئێستا رووبەڕووی دەبینەوە. گەرما مەترسی لەسەر تەندروستیی مرۆڤ دروستدەکات، هەروەها لە بەرهەمهێنانی خۆراک، چارەنووسی ئابووریی هەندێک وڵات دەخاتە مەترسییەوە، رەنگدانەوەی نێگەتیڤانەی لەسەر ئەوانە زیاترە کە لە چینی ژێرەوەی کۆمەڵگان، بیهێنە بەرچاوی خۆت، دۆخەکە چۆن دەبێت کاتێک مرۆڤ لەگەڵ گەورەترین و شاراوەترین مەترسی سەردەمی نوێدا بژی.  ئێستا نزیکەی هەموو گۆی زەوی بەدەست بەرزبوونەوەی گەورەی پلەی گەرماوە دەناڵێنێت، ئەو دۆخە وایکردووە زۆرینەی مرۆڤەکان، خاوەنی چیرۆک و بەسەرهاتی جیاوازی پەیوەست بە گەرماوە بن. بەتایبەت ئەو کەسانەی لە هەژاریدا دەژین و دۆخی ئابوورییان خراپە، یان تەمەنیان گەورەیە و نەخۆشیی درێژخایەنیان هەیە.  حەسیب هۆتاک، گەنجێکی تەمەن ٢١ ساڵی دانیشتووی ئەسینایە، ئەو لە سەربانی ماڵەکەی خۆیان دەخەوت کە ژوورێکی بچووکی لێبوو. گەرمای رۆژ ژوورەکەی دەکاتە گەرماو، بۆیە خەوتن تێیدا وەک پشووی ناو جەهەنەمە.  هۆتاک تەمەنی شانزە ساڵ بوو کاتێک ماڵە باوانی، لە ناوچەی شولگارای ئەفغانستان بەجێهێشت، ئەو تاکە کەسی ناو خوشک و براکانی بوو کە ئەو هەنگاوەی نا. دوای شکستهێنانی هەوڵەکانی لە گەیشتن بە ئەوروپا و دوو ساڵ مانەوە لە کەمپەکانی ئاوارە، ئێستا مافی مانەوەی لە یۆنان دراوەتێ. هۆتاک لەگەڵ هاوڕێیەکیدا هەورەبانی ماڵێکی لە ناوچەی کۆلۆنۆز بەکرێ گرتووە، کە یەکێکە لە ناوچە کرێکارنشینەکانی ئەسینا و بەشێکی زۆری پەناهەندەکان تێیدا دەگیرسێنەوە.  لەسەرەتای ئەم دەیەیەوە، پلەی گەرمای ئەسینا روو لە بەرزییە، تۆمارەکانی پلەی گەرما لە ناو فەرمانگەی کەشوهەوای ئەسینادا، دەریدەخەن ژمارەی ئەو رۆژانەی پلەی گەرما تێیدا دەگەیشتە سەرووی ٣٧ پلە، لە سەرەتاکانی ئەم دەیەیەدا لە ساڵێکدا نەدەگەیشتە ٢٠ رۆژ، بەڵام ئێستا و لە نێوان ٢٠٠٦ تا ٢٠١٧، ژمارەی ئەو رۆژانە بۆ ١٢٠ رۆژ زیادیکردووە.  هەرگیز تاریکی بەسەر ئەو گوندەدا نایەت کە فایس ئۆسی ٣٠ ساڵ، تێیدا نیشتەجێیە. ئۆبریکۆم ئەو گوندەیە کە دەکەوێتە ناوەندی سێگۆشەی بەنەوت دەوڵەمەندی باشووری رۆژهەڵاتی نایجیریا. هەمیشە بەهۆی تاوەرەکانی دەرچوونی ئاگر و گازی میسانی بیرە نەوتەکانەوە، کە ژمارەیان پێنج تاوەرە، گوندەکە رووناکە. فایس لەگەڵ هاوژین و سێ منداڵەکەیدا لە گوندەکەدا دەژی. تاوەرەکانی گوندەکە بەشێکن لە پرۆسە پترۆکیمیاوییەکانی کۆمپانیای ئەجیبی ئیتاڵی، پرۆسەی دەرچوونی ئاگر و غاز بەدرێژایی رۆژەکانی ساڵ لەو ناوچە خاوەن هەوا ئیستیواییەدا بەردەوامە.  زۆرینەی کات، پلەکانی گەرما لە گوندەکەدا بەرزن، ناوەندی پلەی گەرما لە وەرزی هاویندا دەگاتە ٣٣ پلە، تەنیا لەو مانگانەدا کەمێک دادەبەزێت کە باران دەبارێت. پرۆسەکانی دەرهێنانی نەوت هەمیشە کەشی گوندەکانی دەوروبەری گەرمتر دەکەن. هەژارەکان  لەو ناوچانە نیشتەجێ دەبن بەهۆی نزمیی نرخی زەویی ناوچەکەوە.  توێژینەوەیەک ئاشکرایکردووە خانووەکانی ناوچەکە، تاوەکو زیاتر لە تاوەرەکان نزیکتر ببن، پلەی گەرما تێیاندا  بە رێژەی ١٢ % تێیاندا بەرزترە. فایس لە کێڵگەیەکی کەسافادا و لەبەر تیشکی خۆردا کاردەکات، کاتێک ئێواران بۆ ماڵە گەرمەکەی دەگەڕێتەوە، وشکبوونەوەی زیاتری پێستی منداڵەکانی بەچاوی خۆی دەبینێت.  ئەو گۆڕانە مەترسیدارەی کەشوهەوا، کاریگەریی لەسەر کەسە هەژارەکانی نایجیریا دروستکردووە، هاوشێوەی فایس و خێزانەکەی، چونکە تادێت ژمارەی رۆژ و شەوە گەرمەکان زیاد دەکات.  رۆک تەمەنی ٣٨ ساڵە، لە دانیشتووانە رەسەنەکانی گواتیمالایە، کە کۆمەڵگەی شۆرتین و بنەچەیان بۆ گەلی مایا دەگەڕێتەوە. ئەوان لە یەکێک لە هەژارترین و پیسترین ناوچەکانی ئەمریکادا دەژین، ناوە زانستییەکەی ناوچەکەی ئەوان "درای کۆریدۆر" یان رێڕەوی وشکە.  پلە بەرزەکانی گەرمای سەر زەوی، لەگەڵ پاشەکشەی رێژەی باران بارینی ساڵانە لە هاوینەکانی رابردوودا، تەنگژەیەکی گەورەی خولقاندووە. لە ماوەی دەیەی رابردوودا، پێنج شەپۆلی زۆر توندی وشکەساڵی لە ناوچەکەی داوە، پلەکانی گەرمای وڵاتیش بەشێوەیەکی بەرچاو بەرزبووەتەوە. شەو و رۆژە گەرمەکان زیادیان کردووە و درێژتریش بوونەتەوە. رۆک دەڵێ باران ئەوکاتانە نابارێت کە بۆ ئاودانی کشتوکاڵ پێویستە، کەچی کاتێک چاوەڕێی خۆر دەکەین، باران دادەکات. بەرهەمەکانی گەنمەشامی و پاقلە کە بەرهەمی سەرەکی خۆراکن، بەهۆی کەشوهەواوە، لە سێ ساڵی رابردوودا بۆگەنیان کردووە.   توێژینەوەیەک لەسەر زەوی ناوچەکە ئاشکرایکردووە کە تاوەکو ساڵی ٢٠٥٠، چاندنی گەنمەشامی زەرد لە ناوچەکەدا بەڕێژەیەکی بەرچاو کەمدەبێتەوە.  رابیتا رۆژانە بەسەتڵێکی گەورە، ئاوی ناو بیرێک بۆ خانوویێک دەگوازێتەوە، تەنانەت لەگەڵ بەرزبوونەوەی زیاتر پلەی گەرما و زۆرتربوونی شێ لە هەوادا، ئەو لە کارەکەی بەردەوامە. ئەو ناچارە سەتڵە ئاوەکە بەسەر چەندین پلیکانەدا سەربخات، ئەوەش زۆرجار ئەو تووشی ئازاری قاچ و سەرسووڕان دەکات، ئەو ناتوانێت لە پێنج خولەک زیاتر پشوو بدات، چونکە سەرکارەکانی هۆشداری دەدەنێ. ئەو خۆی و هاوژینەکەی لە ناوچەی ئاشوک کۆمارەوە هاتوون و لە چینی بەنەفرەتکراوەکانی کۆمەڵگای هیندین، کە لە سیستمی کۆمەڵایەتی هیندۆسیدا لە ژێری ژێرەوەی چینەکانە. ئەو نیوەی ئەو کرێ رۆژانەیە وەردەگرێت کە پیاوەکانی دیکە وەریدەگرن.  لە ساڵی ١٩٧٩ ەوە، شەپۆلە تووندەکانی گەرمای شێدار، بەشێوەیەک زیادیان کردووە، کە لەشی مرۆڤ بۆ ماوەی درێژ بەرگەیان ناگرێت. رێکخراوی نێودەوڵەتی پلەبەندی گەرما وایداناوە، ئەو شەپۆلە گەرمایەی بەر رابیتا و هاوپیشەکانی دەکەوێت، مەترسی تەندروستیی گەورە دروستدەکەن. هەموو خەڵک لەو کاتانەدا کە پلەی گەرما دەگاتە ٣٣ بەرەو سەر، توانای کارکردن بە نیوەی وزەی ئاسایی خۆیان هەیە. رێکخراوەکە دەڵێت بەرکەوتنی بەردەوامی گەرما، تاقەتپڕوکێن و بکوژە بۆ ئەو کەسانە.  پێشبینییە ئابوورییەکان دەڵێن لەگەڵ گەیشتن بە ساڵی ٢٠٣٠ و بەرزبوونەوەی بەردەوامی پلەی گەرما، قەبارەی زیانە ئابوورییەکانی سەر زەوی دەگەنە ٢.٤ تریلیۆن دۆلار، بەڵام کێشەکە ئەوەیە ئەو زیانەش بەیەکسانی دابەش نابێت، بەڵکو باشووری ئاسیا و رۆژهەڵاتی ئەفریقیا زەرەمەندی سەرەکی دەبن، نەک تەنیا لەبەر بەرزبوونەوەی پلەی گەرما و شێ، بەڵکو لەبەر زیاتر تێکچوونی دۆخی کرێکاران لەو ناوچانە بەهۆی گەرماوە.  لە رۆژێکی مانگی حوزەیرانی ئەمساڵدا کاتێک پلەی گەرما گەیشتە ٣٤، رافایێل ڤیلاسکێز، ٦٦ ساڵ، لە باخچەی ماڵەکەیدا دانیشت و پەرداخێک ئاوی ساردی لەسەر رووخساری دانا. ئەو حەزی بەوە بوو لە دەرەوەی ماڵەکەی، لەسەر کورسییەکی تەختە رۆبنیشێت و خواردن بە کۆترەکان بدات. بەڵام سڕینەوەی بەردەوامی عارەقەی لەشی، ئەویان بێزارکردبوو. ئەو هیچ دەسەڵاتی نەبوو بەرامبەر ئەوەی روویدەدا، هەژاری رێگرە لەوەی فێنککەرەوەیەک بکڕێت. ناشزانێ چۆن بەشداربێت لە پرۆگرامێکی ناوخۆیی وڵاتەکەدا کە تایبەتە بە دابینکردنی فێنککەرەوە بۆ بەساڵاچووەکانی وەکو ئەو.  لە ویلایەتە یەکگرتووەکانی ئەمریکا، گەرما هۆکاری سەرەکی گیانلەدەستدانی زۆربەی بەساڵاچووەکانە. کێشەکە بەشێکە لە خوویەکی نەتەوەیی نایەکسان. هاونیشتمانییە بنەچە ئەفریقی و لاتینییەکانی هاوشێوەی ڤیلاسکێز، زۆرینەی کات، نیشتەجێی ناوچە گەرمەکانی ناو شارەکانی ئەمریکان.  چارلز گوزمان، یاریدەدەری بەڕێوەبەری نووسینگەی پارێزگاری نیویۆرک دەڵێت: "نەبوونی دادپەروەری، کێشەکانی کەشوهەوا و ژینگە زیاتر دەکەن". توێژینەوەیەکی نوێ ئاشکرایکردووە، ساڵانە نزیکەی ١٢ هەزار کەس بەهۆی نەخۆشییەکانی پەیوەست بەگەرماوە لە ئەمریکادا دەمرن. زۆرینەی ئەو مردووانە تەمەنیان لە سەرووی شەست ساڵییەوەیە.  توێژینەوەیەکی نوێ ئاشکرایکردووە، گۆڕانکارییەکانی کەشوهەوا کاریگەریی پۆزەتیڤ ناکاتە سەر توانەوەی کێوە گەورە بەستەڵەکەکانی گرینلاند، تەنانەت ئەگەر کەشوهەوای زەوی بەرەو باشتریش بڕوات.  توێژینەوەکە دەڵێ توانەوەی کێوە بەستەڵەکەکان لە چواردەوری دوورگەی گرینلاند گەیشتووەتە کۆتایی، توانەوەکە بەردەوام دەبێت تەنانەت ئەگەر کەشوهەوای زەوی باشتریش ببێت.  گۆڤاری نایچەر کۆمینیکەیشن ئێرس، دەڵێ توێژەرانی سەرپەرشتیاری توێژینەوەیەک ئاشکرایانکردووە بەفربارینی ئاسایی ساڵانەی ناوچەکە، رێ لە توانەوەی کێوە بەستەڵەکەکان ناگرێت.  توانەوەی کێوە بەستەڵەکەکانی جەمسەری باکووری زەوی، لە ئەنجامی بەرزبوونەوەی پلەکانی گەرما لەسەر زەوی، بووەتە مەترسییەکی جیهانی و هۆکار بۆ بەرزبوونەوەی ئاستی ئاوی زەریاکان، کە هەڕەشە لە زەوییە نزمەکان و شارە کەناراوییەکان دەکات.