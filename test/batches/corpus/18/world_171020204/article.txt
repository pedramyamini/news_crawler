سەرکردەکانی بزووتنەوەکە باس لەوە دەکەن، لە ماوەی سەرۆکایەتیی ترەمپدا گێچەڵی سێکسی دژی ژنان زیادیکردووە، ئەمە لەکاتێکدایە کە چەندین تۆمەتی گێچەڵی سێکسی دراونەتە پاڵ خودی ترەمپ؛ بۆیە دەڵێن، کاتی ئەوە هاتووە کەسێکی دیکە ببێتە سەرۆکی ئەمریکا.  تارانا بروک، دامەزرێنەری بزووتنەوەی می توو دەڵێت، "پێموایە ئێمە بە قۆناخێکی گرنگدا دەربازدەبین و دەبێت دەنگی قوربانیان لە هەر کاتێک بەرزتربێت. ئێستا کەسێک لە کۆشکی سپی سەرۆکایەتیی وڵات دەکات کە زیاتر لە ٢٥ تۆمەتی جیاوازی تووندوتیژیی سێکسیی دراوەتە پاڵ کە هەندێکیان زۆر ترسناکن، واتە لە دەستدرێژیی سەر منداڵان تاوەکو دەگاتە هێرش یان گێچەڵی سێکسی".  ژنانی ئەندام لە بزووتنەوەکە دەڵێن، ترەمپ وەکو پێویست گرنگیی بە قوربانیانی تووندوتیژیی سێکی نەداوە، بۆیە ئامادەنین ترەمپ بۆ چوار ساڵی دیکە وەکو سەرۆکی خۆیان هەڵبژێرنەوە.  دانی ئایرس، بەڕێوەبەری جێبەجێکاری بزووتنەوەکە ئاماژە بەوە دەکات "چوار ساڵی دیکە بەتەواوی شیرازەی کۆمەڵگەکەمان دەگۆڕێت. بڕوای تەواوم هەیە وڵاتەکەمان وەکو خۆی نامێنێتەوە، وایلێدێت خۆمان نەناسینەوە".  لە هەر ٧٣ چرکەیەکدا هاووڵاتییەکی ئەمریکی دەبێتە قوربانیی گێچەڵ یان دەستدرێژیی سێکسی و لە هەر شەش ئافرەتێک، یەکێکیان دووچاری دەستدرێژیی سێکسی دەبێتەوە؛ ٨٥ % یان ئەوانەن کە تەمەنیان لە ١٨ ساڵ بەرەو سەرەوەیە و مافی ئەوەیان هەیە دەنگ بدەن و بڕیار لەسەر هەڵبژاردنی سەرۆکی داهاتوویان بدەن.