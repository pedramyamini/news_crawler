حکومەتی سوودان کە پێشتر عومەر حەسەن بەشیر سەرۆکایەتی دەکرد، لەلایەن ویلایەتە یەکگرتووەکانی ئەمریکاوە، بە یەکێک لە دەوڵەتانی سپۆنسەری تیرۆر لە جیهاندا دانرابوو. حکومەتی ئەو وڵاتە ماوەیەک داڵدەدەری ئوسامە بن لادن، سەرۆکی رێکخراوی قاعیدە بوو. چەکدار و خۆکوژەکانی قاعیدە لەسەر خاکی سوودان بۆ  هێرشی سەر هەردوو باڵیۆزخانەکەی واشنتن، لە سەربازگەکانی خەرتووم مەشقیان وەرگرتبوو. ئەنجامدەرانی تەقینەوەی کەشتیی کولی سەربازیی ئەمریکیش لە عەدەن، بەهەمانشێوە لەهەمان وڵات مەشقدرابوون.  تیوەگلان لەو کارانە و هەبوونی پەیوەندی قووڵ لەگەڵ سەرکردەی دەیان رێکخراوی دیکەی ئەنجامدەری کاری تیرۆریستی لەناوچەکەدا و حەواندنەوەی سەرکردەکانی ئیخوان موسلمین، هەموویان هۆکاربوون بۆ ریزبەندکردنی سوودان، لە نێو لیستی سپۆنسەرانی تیرۆر لە جیهاندا، لەلایەن ویلایەتە یەکگرتووەکانی ئەمریکاوە.  حکومەتی سوودان، لەدوای لێخستنی عومەر حەسەن بەشیر و رازیبوون بەرادەستکردنی وەک تاوانبارێکی جەنگ بە دادگای لاهای نێودەوڵەتی، هەوڵەکانی بۆ دەرچوون لە لیستە نێودەوڵەتییەکە چڕکردەوە و پێکهاتن لەگەڵ ماڵباتی قوربانییانی ئەو دوو تەقینەوەیە، جیا لەلابردنی ناوی لە لیستەکەدا، ئابڵوقەیەکی تووندی نێودەوڵەتیشی لەسەر سوودان هەڵگرت، کە لە ساڵانی رابردوودا، زیانی گەورەی بە ئابووریی ئەو وڵاتە گەیاندووە.  سوودان ناوی هەڵگیرا و هێشتا لە ناوچەی رۆژهەڵاتی ناوەڕاست و دونیادا، دەیان رێکخراو و دەوڵەتی دیکە بە تیرۆریست یان سپۆنسەری تیرۆر لە نێو لیستەکەدا ماونەتەوە. هەڵگرتنی ناوی سوودان، لیستی سپۆنسەرانی تیرۆری لە جیهاندا، کورتکردەوە.  بێگومان ئەمریکا بۆ پۆلێنبەندکردنی هەر وڵات و رێکخراوێک لە لیستەکەدا، پێوەری تایبەت بەخۆی هەیە.  وەزیرانی دەرەوە و خەزێنەی ئەمریکا، بەهاوئاهەنگی لەگەڵ وەزیری دادی ئەو وڵاتە، بەڵگە و داتاکانی خۆیان لەبارەی ئەو دەوڵەت و رێکخراوانەوە کە بەتیرۆریست ناویان دەبەن، دەدەنە کۆنگرێسی وڵاتەکەیان، ئەم کارە بەپێی بڕگەی ٢١٩ی یاسای کۆچ و وڵاتینامەی ئەمریکی دەکرێت.  مەرجی پۆلێنبەندکردنی وڵاتان و رێکخراوەکان لە لیستەکەدا، ئەوەیە کە بیانی بن و لەکاری تیرۆریستییەوە گلابن، چالاکییەکانیان هەڕەشە لەسەر ئاسایشی نەتەوەیی ئەمریکا دروست بکەن، یاخود هەڕەشەبن بۆ هاووڵاتییانی ئەمریکی.  دوای پۆلێنبەندکردنی ناوی دەوڵەتەکان، یان رێکخراوەکان لە لیستی تیرۆردا و دەرچوونی بڕیاری کۆنگرێس لەوبارەیەوە، وەزارەتی دەرەوە و خەزێنەی ئەمریکا، تۆماری تاک و رێکخراوە دەستنیشانکراوەکان، ئامادە دەکەن و پشک و پارەکانی ئەو لایەن و رێکخراوانە، لە ناو ئەمریکا و ناوچەکانی ژێر دەسەڵاتی حکومەتی ئەو وڵاتە، لە دەرەوەی سنوورەکانی خۆی، بلۆک دەکرێن و دەستیان بەسەردا دەگیرێت. دامەزراوە داراییە ئەمریکییەکان لەو بڕیارە ئاگاداردەرکرێنەوە و داوای دەستبەسەرداگرتن و بلۆک کردنی پارەی ئەو کەس و لایەنانەیان لێدەکرێت.  ئەو پۆلێنبەندییە، تەنگژەی زۆری دارایی بۆ تاک و لایەنە سزادراوەکان چ حکومەتی وڵاتان بن یان رێکخراوەکان، دروستدەکات. بڕیارەکەش بەردەوام دەبێت تاوەکو ئەوکاتەی بەفەرمی حکومەتی ئەمریکا، بڕیار لەدەرکردنی ناوی سزادراوەکە لە لیستەکە دەدات یان ماوەکەی بەسەر دەچێت.  وەزارەتی دەرەوەی ئەمریکا، هەریەکە لە ئێران و سووریای بەدەوڵەتانی سپۆنسەری تیرۆر پۆلێنکردووە، ئەمەش بەهۆی پشتگیریکردنی هەمیشەیی هەردوو وڵات لەو کارانەی واشنتن بەتیرۆریستییان دادەنێت، بەپێی یاسای ' چاودێری هەناردەکردن ' و یاسای ' چاودێری چەک ' و یاسای ' هاوکاریکردن یان پشتگیری دەرەکی '.  لە نیسانی ٢٠١٩، دۆناڵد ترەمپ، سەرۆکی ئەمریکا، پۆلێنبەندکردنی سوپای پاسدارانی ئێرانی بە فەیلەقی قودسی ئەو سوپایەوە، لە ریزی رێکخراوە تیرۆریستییەکاندا دانا، ئەمەش بەپێی مادەی ٢١٩ی یاسای کۆچ و وڵاتینامەی ئەمریکا.  وەزارەتی دەرەوەی ئەمریکا دەڵێ، ئێران نەک تەنیا دەوڵەتێکی سپۆنسەری تیرۆرە، بەڵکو سوپای پاسدارانی ئێران، لە چالاکییە تیرۆریستییەکاندا بەشدارە و پارەداری دەکات و پشتگیری دەکات، ئەو سوپایە داردەستی حکومەتی ئێرانە بۆ رێنوێنیکردن و جێبەجێکردنی ' هەڵمەتە تیرۆریستییەکان ' ی لەسەر ئاستی جیهاندا.  بەوەش هەر لایەنێک مامەڵە لەگەڵ سوپای پاسداراندا بکات، تێوەگلاوە لە دابینکردنی پشتگیری و سپۆنسەریکردنی تیرۆر.  بەپێی راپۆرتێکی وەزارەتی دەرەوەی ئەمریکا لە ساڵی ٢٠١٩ دا، ئێران لەسەر ئاستی جیهانی پلانداڕێژ و جێبەجێکاری هێرشی تیرۆریستی بووە. ئەو راپۆرتە دەڵێ ئێران ساڵانە نزیکەی ٧٠٠ ملیۆن دۆلار بۆ پشتگیری ئەو کۆمەڵانە خەرجدەکات، کە بەبڕوای ئەمریکا لە جیهاندا سەرقاڵی کاری تیرۆریستین، هاوشێوەی حیزبوڵڵای لوبنانی، بزووتنەوەی حەماسی فەلەستینی، کە هەردووکیان لەلایەن سوپای پاسداران و هەواڵگریی ئێران و ئاسایشی ئەو وڵاتەوە پشتگیریدەکرێن.  لە راپۆرتەکەی ئەمریکادا هاتووە، ئێران ئاسانکاری بۆ رێکخراوی قاعیدە کردووە و چەکدار و پارەی بۆ ناوچەکانی ململانێ لە ئەفغانستان و سووریا ناردووە. رێگەیداوە ئەندامەکانی ئەو رێکخراوە، لە ئێراندا بژین و تووندوتیژی بخەنەوە، چ بەشێوەی راستەوخۆ یان ناڕاستەوخۆ لە بەحرەین، عێراق، لوبنان، سووریا و یەمەن.  جیا لە ئێران، هێشتا لە ناوچەی رۆژهەڵاتی ناوەڕاستدا، چەندین رێکخراو و وڵاتی دیکەش، بەهەمان بیانووەوە پۆلێنبەندی لیستە ئەمریکییەکەن.  ساڵی ١٩٧٩ ئەمریکا سووریای وەک وڵاتێکی سپۆنسەری تیرۆر کرد لە جیهاندا داناوە. وەزارەتی دەرەوەی ئەمریکا دەڵێ، سووریا بەردەوامە لە پشتگیری سەربازی و سیاسی گرووپە تیرۆریستییەکانی وەک حیزبوڵڵا و ئەوانیدیکەش. هەروەها سووریا پەیوەندی لەگەڵ ئێراندا هەیە و لە چەند ساڵی رابردوودا، پەیوەندییەکەیان زۆر بەرەو پێشچووە.  راپۆرتی وەزارەتی دەرەوەی ئەمریکا، هەڵوێستی حکومەتی بەشار ئەسەد لە سووریا بەبیردەهێنێتەوە، کە ئاسانکاری بۆ ئەندامانی قاعیدە کردووە لە دوو دەیەی رابردوودا، بۆ چوونە ناو عێراق، کاتێک قاعیدە لە عێراقدا چالاکبوو. هەر ئەو رێکخراوەش بووە منداڵدانی دەوڵەتی ئیسلامیی (داعش) و چەندین رێکخراوی دیکەی تیرۆریستی لە دەرەوە و ناوەوەی سووریاش.  حکومەتی ویلایەتە یەکگرتووەکانی ئەمریکا، هەروەها ئاسانکاری سووریای بۆ پەڕینەوەی چەکدارە بیانییەکان بۆ عێراق دۆکۆمێنتکردووە، لەپێناو شەڕکردن لە دژی هێزەکانی ئەمریکا لە عێراق، بەرلە ساڵی ٢٠١٢.  وەزارەتی دەرەوەی ئەمریکا، لە ساڵی ١٩٩٣ ەوە سوودانی وەک وڵاتێکی سپۆنسەری تیرۆر تۆمارکرد. ئەمەش بەهۆی پشتگیری گرووپە پۆلێنبەندکراوەکانی نێو لیستی تیرۆری نێودەوڵەتی، هاوشێوەی رێکخراوی ئەبو نیزال (کە رێکخراوێکی سەربازیی فەلەستینیە و ساڵی ١٩٧٤ لە بزووتنەوەی فەتح جیابووەوە، ئەو رێکخراوە لەلایەن سەبری بەنا، ناسراو بە ئەبوو نیزالەوە سەرۆکایەتی دەکرا و لە ساڵی ٢٠٠٥ ەوە، لەلیستی تیرۆری نێودەوڵەتی دایە)، هەروەها بزووتنەوەی جیهادی ئیسلامی و بزووتنەوەی حەماسی فەلەستینی و حیزبوڵڵای لوبنان.  بڕیاری دۆناڵد ترەمپ، بە هەڵگرتنی ناوی سوودان لەنێو لیستی دەوڵەتانی سپۆنسەری تیرۆر، گەشبینی لای سوودانییەکان دروستکردووە و هەندێک بە ' سەرکەوتنی دیپلۆماسی ' عەبدوڵڵا حەمدۆک، سەرۆکوەزیرانی حکومەتی راگوزەری وڵاتەکەی دەبینن. ئەو کارە رێگەخۆشکەرە لەبەردەم سووداندا، بۆ گەڕانەوە بۆ نێو کۆمەڵگەی نێودەوڵەتی و باشکردنی دۆخی ئابووریی وڵاتەکە.  هەندێکی دیکە پێیانوایە لابردنی ناوی سوودان لە لیستەکەدا، بەهای پێکهاتنەوە و ئاشتبوونەوەی ئەو وڵاتەیە لەگەڵ ئیسرائیل، هیچ پەیوەندییەکی بە تیرۆرەوە نییە. ئەو کەسانە وایدەبینن ناکرێ تاوانەکانی حکومەتی عومەر حەسەن بەشیر، بەسەر حکومەتی ئێستای سووداندا ساخبکرێنەوە.  جیا لە دەوڵەتانی سپۆنسەریکەری تیرۆر، لە ناوچەکەدا چەندین رێکخراو هەن، کە بە تیرۆریستی ناودەبرێن و لەلایەن ئەمریکاوە بەرپرسیاریەتی کارە تیرۆرییەکانیان دراوەتە پاڵ. لە نێویاندا چەندین رێکخراوی ئیسلامی هەن.  کارە تیرۆریستییەکانی رێکخراوی دەوڵەتی ئیسلامی لە سووریا و عێراقدا، بووە هۆی کوژران و بێماڵوحاڵکردنی دەیان هەزار کەس. چەکدارەکانی ئەو رێکخراوە، ئافرەتانی مەسیحی و ئێزدییان لە سووریا و عێراقدا رفاندن و تائێستا ژمارەیەکی زۆریان بێسۆراخن.  کاتێک هێزەکانی ئەمریکا لە کردەیەکی نهێنی هێزە تایبەتەکانیدا لە باکووری سووریا، ئەبوبەکر بەغدادی، سەرۆکی دەوڵەتی ئیسلامییان کوشت، پرۆسەی کوشتنەکەی بەناوی کایلا مولەرەوە کرد، کایلا گەنجێکی ئەمریکی بووە، چەکدارەکانی داعش رفاندیان و تائێستا تەرمەکەی دیار نییە.  وەزارەتی دەرەوەی ئەمریکا، بزووتنەوەی حەماسی فەلەستینی، بەئەنجامدانی زنجیرەیەک هێرش تۆمەتبارکردووە، کە تائێستا بووەتە هۆی کوژرانی ١٧ ئەمریکی.  بزووتنەوەکە ساڵی ١٩٨٧ لە میسر لەسەردەستی شێخ ئەحمەد یاسین دامەزرێنرا. یاسین بەبیرکردنەوە فیکرییەکانی کۆمەڵەی ئیخوان موسلمینی میسر کاریگەربوو. هەریەکە لە خالید مەشعەل و ئیسماعیل هەنیە، لە دوای یاسینەوە بوونەتە رابەری بزووتنەوەکە لە دوای ٢٠١٧ ەوە. ئەمریکا مەشعەلی لە لیستی تیرۆردا داناوە.  حەماس خەباتی چەکداری دەستداوەتێ لە دژی هێزەکانی ئیسرائیل، باڵێکی سەربازیی هەیە بەناوی ' کەتیبەکانی عزەدین قەسام ' و چەندین کاری تیرۆریستی لە نێو ئیسرائیلدا کردووە.  واشنتن هەریەکە لە ' سوپای ئیسلام ' و ' کەتیبەکانی شەهیدانی ئەقسا ' و ' بەرەی رزگاریخوازی فەلەستین ' و ' بەرەی میلی بۆ رزگارکردنی فەلەستین ' ی لە لیستی رێکخراوە تیرۆریستییەکاندا پۆلێنکردووە.  حیزبوڵڵای لوبنانیبە دامەزراوەیەکی سیاسی، سەربازی و کۆمەڵایەتی ناسێنراوە، خاوەنی بنکەیەکی جەماوەریی گەورە و هەژموونێکی زۆرە بەسەر لوبناندا.  ئەو حیزبە ئێران پشتگیریدەکات، لەسەرەتای هەشتاکانی سەدەی رابردوودا دامەزراوە، لە رووداوەکانی هێرشی ئیسرائیل بۆ سەر باشووری لوبنان لە ١٩٨٢ دا دەرکەوت.  جیا لە حیزبەکە، حەسەن نەسروڵڵای ئەمینداری حیزبەکە و کوڕەکەی، لەگەڵ چەندین بەرپرسی دیکەی ئەو حیزبە، ناویان لە لیستی تیرۆردایە. ئەو حیزبە بەرپرسیاریەتی چەندین کاری تیرۆریستی و تەقینەوەی دراوەتە پاڵ دژ بە ئامانجە ئیسرائیلییەکان. لەپاڵ ئەمریکادا، چەندین دەوڵەتی دیکەی ئەوروپا ئەو حیزبەیان بەتیرۆریست داناوە.  ئەو رێکخراوە پێشتر ناوی ' لایەنگرانی بەیت ئەلمەقدیس ' بوو، بەرلەوەی ملکەچبوونی خۆی بۆ ' دەوڵەتی ئیسلامی سووریا و عێراق ' لە تشرینی دووەمی ٢٠١٤ دا رابگەیەنێت.  هەرچی ' ئەنسار بەیت ئەلمەقدس ' ە، لە کانوونی دووەمی ٢٠١١ ەوە سەریهەڵدا، کاتێک چەکدارانی فەلەستینی سەر بە رێکخراوی ' تەوحید و جیهاد ' ی میسری، کە لە نیمچە دوورگەی سینای میسریدا چالاکبوو، چوونە پاڵی و ئەو گرووپەی ئێستایان دروستکرد.  دەستەی رزگارکردنی شام لە سووریا  بەرەی نووسرە لە سووریا لە کانوونی دووەمی ٢٠١٢ دا دەرکەوت، لەسەرەتادا درێژبوونەوەی رێکخراوی دەوڵەتی ئیسلامی بوو لە عێراقدا، بەڵام دواتر جیابوونەوەی خۆی لەو رێکخراوە بەسەرۆکایەتی ئەبو محەمەد جۆلانی، لە تەمووزی ٢٠١٤ دا راگەیاند. ناوی خۆیشی بۆ دەستەی رزگارکردنی شام گۆڕی، پاش ئەوەی چەند گرووپێکی دیکەی چەکداری سووریا لە ئیدلب، چوونە پاڵی.  دەستەکە سەرەتا ژمارەیەک چەکداری بیانی و عەرەبی لە خۆ گرتبوو، بەڵام ژمارەیەک لەوان، رێکخراوی دیکەی تایبەت بەخۆیان دروستکرد و جیابوونەوە، بەڵام لە پەیوەندی لەگەڵ دەستەی رزگارکردنی شامدا مانەوە.  ویلایەتە یەکگرتووەکانی ئەمریکا، دەستەی رزگارکردنی شام و هەموو گرووپە پەیوەندیدارەکانی، بە تیرۆریست ناساندووە.  عەسائیبی ئەهلولحەق، یەکەمجار وەک بزووتنەوەیەکی دژ بەهێزەکانی ئەمریکا و بەریتانیا لە دوای داگیرکردنی عێراق لە ٢٠٠٣ سەریهەڵدا. لە نێو ئەو کردە سەربازییە گەورانەی ئەو رێکخراوە ئەنجامیدا، رفاندنی پێنج بارمتەی بەریتانی بوو لە ساڵی ٢٠٠٧، بارمتەکان تەنیا یەک کەسیان و پاش دوو ساڵ لە رفاندنیان، ئازادبوو.  ئەو گرووپە لە کانوونی یەکەمی ٢٠٠١ دا دروستبوو، لەنێو لیستی رێکخراوە تیرۆریستییەکانی ئەمریکادایە. بارەگای ئەو گرووپە لە ناوچەی خورماڵ بوو لە شاری سلێمانی، ناوچەیەکی ئاسێ و دوورەدەست لەنزیک سنووری ئێران. لە دوای دەستپێکردنی هێرشە ئاسمانییەکانی ئەمریکا بۆ سەر حکومەتی بەعس لە ٢٠٠٣ دا، بارەگای ئەو رێکخراوە تەفروتوناکراو ژمارەیەکی زۆر لە چەکدارەکانی کوژران.  ئەنسارولئیسلام لە دژی هێزەکانی ئەمریکا بوون لە عێراقدا، ئەمە جیا لە دژایەتیکردنی حکومەتی هەرێمی کوردستان.  فەیلەقی قودس کە ژەنەراڵ قاسم سولەیمانی سەرۆکایەتی دەکرد، (بەرلەوەی لە هێرشی فڕۆکەکانی ئەمریکا لەسەرەتای ئەمساڵدا، لە نزیک فڕۆکەخانەی بەغدا بکوژرێت) لە لیستی تیرۆری ئەمریکادایە.  فەیلەقی قودس لە هەریەکە لە سووریا و عێراقدا بەڕێنوێنی سەرکردە باڵاکانی لە ئێران، چالاکە و لە دژی ئۆپۆزیسیۆنی سووریا دەجەنگێت.  ژمارەیەک گرووپ و رێکخراوی دیکە لە ساڵی ٢٠١٤ دا لەلایەن ئەمریکاوە خرانە لیستی تیرۆرەوە، دیارترینیان رێکخراوی دەوڵەتی ئیسلامی لە لیبیا، ئەنسار شەریعە لە بەنغازی و دەرنەی تونس.   ئەو رێکخراوە ململانێیەکی چەکداری لە دژی حکومەتی تورکیا بەڕێوەدەبات و لەساڵی ١٩٨٤ ەوە لەشەڕدایە،. دوای دەستگیرکردنی عەبدوڵڵا ئۆجەلان، سەرۆکی پەکەکە لە ساڵی ١٩٩٩ دا، داواکارییەکانی پەکەکە بۆ خودموختاری گۆڕان، لەو ناوچانەی زۆرینەی دانیشتووانەکەی کوردن لە باشووری رۆژهەڵاتی تورکیا.  پەکەکە چەندینجار تاکلایەنە ئاگربەستی لەگەڵ تورکیادا راگەیاندووە، بەڵام بەزوویی شەڕ و پێکدادانەکانی لەگەڵ سوپای تورکیادا دەستپێدەکاتەوە.  لە شەڕی نێوان پەکەکە و تورکیا، زیاتر لە ٤٠ هەزار کەس کوژراون. شەڕی نێوان هەردوولا لە ناوەڕاستی نەوەدەکانی سەدەی رابردوودا گەیشتە لووتکە. ئەمریکا و چەندین وڵاتی دیکەی ئەوروپا لە دوای ساڵی ١٩٩٧ ەوە، پەکەکەیان وەک رێکخراوێکی تیرۆریستی ناساندووە.