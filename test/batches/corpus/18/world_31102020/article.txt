دۆناڵد ترەمپ، سەرۆکی ئەمریکا گوتی لە تەکساس بارودۆخیان "زۆر باشە" و پێیوایە هاوشێوەی چوار ساڵ پێش ئێستا دەبێت.  ترەمپ ئاماژەی بە رکابەریی تووند لە تەکساس کرد و گوتی، جاری رابردووش بە جیاوازی چەندین خاڵ بردوویەتیەوە.   سەبارەت بە ویلایەتی فلۆریداش، بەربژێری کۆمارییەکان رایگەیاند، "ئەگەر سەیری فلۆریدا بکەیت، ئەوا دەزانن بارودۆخەکە زۆر باشە. ئۆهایۆ و کارۆلاینای باکوور و پێنسلڤانیاش بە هەمان شێوە. پێم وایە خەڵکی پێنسلڤانیا دەزانن چیم بۆ پێنسلڤانیا کردووە".   هاوکات جۆ بایدن، بەربژێری پارتی دیموکرات بە ویلایەتە یەکلایی نەبووەوەکاندا دەگەڕێت و بۆ خەڵکی روون دەکاتەوە کە بۆچی، بە بۆچوونی ئەو، دەبێت ترەمپ چوار ساڵی دیکە سەرۆکی ئەمریکا نەبێت.   جۆ بایدن، بەربژێری دیموکراتەکان تیشکی خستە سەر کەشوهەوا و رایگەیاند، پێویستە دەنگبدرێت بۆ دڵنیابوونەوە لە سەرکەوتنی ئەم وڵاتە. پێویستە دەنگبدەن بۆ ئەوەی رووبەڕووی ئاستەنگەکانی قەیرانی گۆڕانی کەشوهەوا ببینەوە. ئێستا زیاتر لە هەر کاتێک کاریگەریی دیاردەی گۆڕانی کەشوهەوا دەبینین.   بایدن باسی لەوە کرد کە زۆرجار زریانەکان دەبنەهۆی وێرانبوونی کۆمەڵگەکان. دیاردەکە زیانی ئابووریشی هەیە، بەڵام زیانە مرۆییەکەی گەورەترە.   راپرسییەکان براوەیەکی روون دەرناخەن. نوێترین راپرسی لەسەر ئاستی ئەمریکا پیشانیدەدات بایدن بە جیاوازی ٣ خاڵ لە پێش ترەمپە، بەڵام لە هەڵبژاردنی سەرۆکی ئەمریکادا پشت بە خاڵی دەنگی ویلایەتەکان دەبەسترێت، نەوەک دەنگ لەسەر ئاستی ئەمریکا.