ئەو داوای سیاسەتێک بۆ هەمووان بەبێ جیاوازی لەنێوان چین و توێژەکانی کۆمەڵگەدا دەکات. ئەوە درووشمی وەسفی بۆزکورتی کوردی باکووری کوردستانە بۆ هەڵبژاردنەکانی ئەنجوومەنی شارەوانیی شاری کوێلن.  وەسفی ساڵێکە بووەتە ئەندامی پارتی سەوزەکان و ئێستا بە جۆشوخرۆشەوە سەرقاڵی هەڵمەتی هەڵبژرادنە.  وەسفی بۆزکورت، بەربژێری پارتی سەوزەکان بۆ ئەنجومەنی شارارەوانیی شاری کوێلن بە تۆڕی میدیایی رووداوی راگەیاند، "من زانستی سیاسیم خوێندووە، هەروەها لە قوتابخانە مامۆستای سیاسەتم. رۆژبەرۆژ شاشی دەبینم. دەخوازم گۆرانکاری بکەم. ئەوە ساڵێکە ئەندامی پارتی کەسکم و بۆچوونی ئەوان و هی من یەک دەگرن".  وەسفی تەمەنی ٣٢ ساڵە و لە ئەڵمانیا لە دایکبووە، پێنچ ساڵە مامۆستای قوتابخانەیە و لە نزیکەوە ئاگاداری کێشەکانی قوتابییانە، هەر بۆیە بانگەشەی یەکسانیی مافی خوێندن بۆ هەمووان دەکات.   وەسفی دەڵێت، "دەبینم منداڵان دێنە قوتابخانەی نوڤیستک و قەڵم و دەفتەریان کەمە، لەکاتی کۆرۆنادا کۆمپیتەریان نەبوو. پێویستە دەوڵەت هاوکارییان بکات. هەروەها دەبینین کە کرێی خانوو لە کوێلن زۆر گرانە. ئەوەیش دەبێت ئاسایی بکرێتەوە و هەرزان ببێت. خەڵک زۆر کار دەکەن، بەڵام ناتوانن کرێی خانووەکانیان بدەن".   لە کۆی ٩٠ کورسیی ئەنجوومەنی شارەوانیی شاری کوێلن، پارتی سەوزەکان ١٨ کورسییان هەیە. گۆتەبێژی پارتەکە بە ئومێدە کە بەربژێرە کوردەکە لە هەڵبژاردنی داهاتوودا کورسییەک بۆ خۆی مسۆگەر بکات.   مارڤین شویت، گۆتەبێژی پارتی سەوزەکان بە رووداوی راگەیاند، "وەسفی سیاسەتڤانێکی زۆر گەنجە. ئەو هەمیشە چالاکە و بیرۆکەی تازەی پێیە. هەروەها ئێمە لە کوێلنین کە فرەکولتورە. وەسفی لێرە چیرۆکی تایبەتی خۆی هەیە. هەروەها وەک مامۆستا پەیوەندیی باشی لەگەڵ گەنجدا هەیە. لەبارەی سیاسەتی خوێندنەوە بیرۆکەی هەیە و دەزانێت چۆن سەرنجی گەنج بۆ سیاسەت رابکێشێت".   وەسفی لە رۆژی ٢٠٢٠/٠٧/٣١ دەستی بە بانگەشەی هەڵبژاردن کردووە و بەربژێری  ناوچەکانی ئۆستهایم، مێرهایم، نۆیبرووک و هۆهنبێرگی کوێلنە. ئەو چوار ناوچەیە فرەکولتورن و نزیکەی ٣٠ هەزار کەسیش مافی دەنگدانیان هەیە. رۆژانە دوای هەشت کاژێری وانەوتنەوە لە نزیکەوە باسی پلانی خۆی بۆ دەنگدەران دەکات.  نهیاد زوبێر، کوردێکی دانیشتووی ئەڵمانیایە و دەڵێت، "زۆر خۆشحاڵم کە دەبینم گەنجێکی ئێمە ئەمڕۆ داوای مافی ئێمە و کوردان دەکات".  ژمارەی دانیشتووانی هەرێمی نۆردراین ڤێستڤالن نزیکەی ١٨ ملیۆن کەسە و زیاتر لە ١٤ ملیۆن کەس مافی دەنگدانیان هەیە و جیاواز لە هەڵبژاردنەکانی رابردوو ئەوانەی تەمەنیان ١٦ ساڵە دەتوانن دەنگ بدەن. سەرباری بڵاوبوونەوەی ڤایرۆسی کۆرۆنا، داواکاری گشتیی هەرێمی نۆردراینڤێستڤالن بڕیاری دا هەڵبژاردنی شارەوانییەکانی ئەو هەرێمە لە رۆژی ١٣ی مانگی ٩ دا بەڕێوە بچێت.