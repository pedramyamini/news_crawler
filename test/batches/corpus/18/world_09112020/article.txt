دوو لایەن ناوەڕاستی ئەم مانگەیان وەک دوا دەرفەت بۆ گەیشتن بە رێککەوتنی بازرگانیی ئازاد داناوە.   میشێل بارنیە، گەورە دانوستاندنکاری یەکێتیی ئەوروپا بۆ پرسی برێگزێت، بڕیارە ئەمڕۆ سەردانی لەندەن بکات و لەگەڵ دەیڤید فۆرست، وەزیری برێگزیتی بەریتانیا و بەرپرسانی دیکەی ئەو وڵاتە کۆببێتەوە.  بۆریس جۆنسن، سەرۆکوەزیرانی بەریتانیا لە وتارێکدا رایگەیاند کە بەردەوام لایەنگری لە گەیشتن بەرێککەوتنی بازرگانی کردووە لەگەڵ یەکێتیی ئەوروپا و زۆر لە کێشەکانی پەیوەست بە کاروباری بازرگانی نێوان وڵاتەکەی و یەکێتیی ئەوروپا چارەسەربووە و هەندێ کێشەی کەم ماوە.  بۆریس جۆنسن، سەرۆکوەزیرانی بەریتانیا دەڵێت: "چاولێبکە، من بەردەوام داکۆکیکاری رێککەوتنی بازرگانی لەگەڵ دۆستە ئەورپییەکان بووم. من پێموایە رێککەوتنەکە لەوێیە بۆ ئەوەی واژۆبکرێت. خاڵە گشتییەکان زۆر روون و ئاشکران. تەنیا پێویستە کارەکە تەواوبکەین و واژۆی بکەین".  بەریتانیا کۆتایی ئەمساڵ لە یەکێتیی ئەوروپا جیادەبێتەوە، ئەگەر دوو لایەن نەگەنە رێککەوتن لەسەر چۆنیەتی بەڕێوەبردنی کاروباری بازرگانیی نێوانیان، ئەوا پێشینی دەکرێت زیانی گەورە بە دوو لایەن بگات.  دەرچوونی بەریتانیا لە یەکێتیی ئەوروپا کە بە (برێکزت) ناسراوە، دوای راپرسییەکی بەریتانییەکان هات، کە لە رۆژی ٢٣ - ١ - ٢٠٢٠ کرا و ٥١.٩ % ی بەشداربووانی راپرسییەکە دەنگیان بۆ دەرچوونی بەریتانیا لە یەکێتیی ئەوروپا دا.