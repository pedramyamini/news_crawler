پەنابەر و کۆچبەران لە دژی ئەو کارە خۆپیشاندانیان ئەنجامدا، بە گوتەی خۆیان، نایانەوێت بگەڕێنەوە بۆ کامپ و داوا دەکەن رێگەیان پێبدرێت دوورگەی لیسبۆس جێبهێڵن.   ساحل، کۆچبەرێکی ئەفغانییە و باس لەوە دەکات، ئەوان ئازادی و دادپەروەرییان دەوێت، "ئێمە لەگەڵ مافی مرۆڤداین. ئەمانە هەموویان لە کەمپی مۆریا بوون. ئێستا مۆریا نەماوە. مۆریا باش نییە. هەموو کەسێک، ساڵێک، دوو ساڵ، سێ ساڵیان لە مۆریا بەسەربرد. مۆریا دۆزەخە".  کامپی مۆریا لە بنەڕەتدا بۆ نیشتەجێکردنی دوو هەزار و ٧٥٠ کەس دروستکرابوو، بەڵام بەهۆی نەبوونی شوێنی دیکەوە، حکومەتی یۆنان ١٢ هەزار کۆچبەر و پەنابەری تێدا جێگیرکردبوو.   کامپەکە بەهۆی قەرەباڵخی و خراپیی خزمەتگوزارییەوە، لە زووەوە لەلایەن رەخنەگرانەوە بە سیمبولی شکستهێنانی سیاسەتی کۆچ و کۆچبەریی یەکێتی ئەوروپا دانرابوو.   سەمیم، کۆچبەرێکی ئەفغانییە لە کامپەکە، ئاماژە بەوە دەکات، خەڵک هیچی نەبووە بیخوات و  برسین. "دۆخی کامپی مۆریا زۆر خراپ بوو. هیچ دکتۆر و دەرمانی لێ نەبوو. هەندێ کەس نەخۆشییان هەیە. رەنگە هەندێکیان کۆرۆنایان گرتبێت. ئێستا دۆخەکە کارەستە".  کۆچبەر و پەنابەرەکان خەڵکی رۆژهەڵاتی ناوەڕاست، ئاسیا و ئەفریقان و دەیانەوێت رێگەی ئەوروپایان بۆ واڵابکرێت. بەڵام ئەوە لە دژی یاساکانی کۆچ و کۆچبەریی یەکێتیی ئەوروپایە.   بە گوێرەی ئەو یاسایانە، هەموو ئەو کۆچبەرانەی لە تورکیاوە دەگەنە یۆنان، دەبێت لە دوورگەی لیسبۆس لە کەمپەکاندا نیشتەجێبکرێن و چاوەڕێبکەن تاوەکو مافی پەنابەرێتییان پێدەدرێت یانیش دیپۆرتدەکرێنەوە بۆ تورکیا.