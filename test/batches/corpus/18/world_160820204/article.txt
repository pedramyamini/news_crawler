لە ئیتاڵیا فڕێدانی دەمامک و دەستکێش و ئەو کەلوپەلانەی بەهۆی کۆرۆناوە بەکاردەهێنرێن، کێشەیەکی ژینگەیی جیدی دروستکردووە. دەمامک، دەستکێش و کەلوپەلەکانی دیکەی تایبەت بە خۆپاراستن لە کۆرۆنا لە شەقامەکانی رۆما دەبینرێن.  رۆما تەنیا نموونەیەکە، ئەگینا هەمان کێشە لە زۆربەی وڵاتانی جیهان هەیە و زبڵدانەکانیش پڕبوون لەو کەلوپەلە بەکارهاتووانە.  پێشتر لە ئیتاڵیا باس لەوە دەکرا کۆرۆنا زبڵ و خاشاکی کەمکردووەتەوە.  توێژەرە ئیتاڵییەکان گوتیان لە مانگی ئادار و نیساندا پاشماوە و زبڵ لەو وڵاتە نیو ملیۆن تۆن کەمیکردووە. بەڵام ئێستا دەرکەوتووە ئەو وڵاتە لە پێنج مانگی رابردوودا پێویستی بەوە بووە زیاتر لە ٣٠٠ هەزار تۆن دەمامک و دەستکێشی بەکارهاتوو کۆبکاتەوە.  ڤالێرا فلیتۆنی، کارمەندی سەنتەری توێژینەوەی ژینگەییە لە ئیتاڵیا و دەڵێت: "ئێمە توێژینەوەمان لەسەر ٦٩ جۆری دەستکێش و ٣٠ جۆر دەمامک کردووە، بەپێی هەڵسەنگاندنی ئێمە ئەم بەرهەمانە لە ئیتاڵیا ٣٠٠ هەزار تۆن پاشماوە زیاد دەکەن، ئەمە تەنیا ماسک و دەستکێش".   سەنتەری ئیتاڵی بۆ توێژینەوەی ژینگەیی رایگەیاندووە، تاوەکو کۆتایی ساڵ سەتان هەزار تۆنی دیکەی ئەو جۆرە کەلوپەلانە فڕێدەدرێن.  لە رۆما رۆژانە ٤ هەزار تۆن پاشماوە کۆدەکرێتەوە، لەو بڕەش ١٢٥٠ تۆنی تەنیا دەستکێش و دەمامکە. هەروەها بەهۆی فرۆشتن و بەکارهێنانی کەلوپەلی تایبەت بە کۆرنا، رێژەی بەکارهێنانی پلاستیکیش بە رێژەی ٥٨ لە هەموو ئەوروپا زیادیکردووە.  جۆزێپ ئونگێرەز، بەرپرسی کامپەینی دژە پیسبوونی ژینگەیی دەڵێت:  "لەکاتی بڵاوبوونەوەی پەتاکەدا بەشێوەیەکی بەرچاو بەکارهێنانی دەستکێش و دەمامک زیادیکردووە، کە بەشێکیان لە پلاستیک دروستدەکرێن. هەروەها خۆراک هەڵگرتن و داواکاری خۆراک کە بە پاکەتی پلاستیک دەگوازرێتەوە، رێژەی بەکارهێنانی پلاستیکی زیادکردووە. ئەمە کاریگەریی خراپی ژینگەیی هەیە، دەشزانین ئەم پاشماوانە زوو یان درەنگ دەگەنە دەریاکان".   ئۆفیسی بازرگانی سەر بە نەتەوە یەکگرتووەکان ئاماژەی بەوەکردووە، ئەوان پێشبینی فرۆشتن و بەکارهێنانی نزیکەی ١٦٦ ملیار دەمامک دەکەن لە ساڵی ٢٠٢٠ دا. لەکاتێکدا لەساڵی ٢٠١٩ لە هەموو جیهاندا ٨٠٠ ملیۆن دەمامک فرۆشرابوون. واتە رێژەکە ٢٠٧ هێندە زیادیکردووە.   هۆکاری ئەو زۆریی بەکارهێنانی کەلوپەلی خۆپارێزییە ئەوەیە، کە هێشتا لە ئەوروپا کۆرۆنا لە هەڵکشاندایە، کە جگە لەو زیانە ژینگەییە، زیانێکی زۆری ئابووریشی لە وڵاتانی ئەوروپا داوەو کەرتی گەشتیاریی پەکخستووە.  وڵاتانی ئیتاڵیا، ئیسپانیا و یۆنان سێ گەورەترین وڵاتی گەشتیاریی ئەوروپان، بەڵام بڵاوبوونەوەی ڤایرۆسی کۆرۆنا، شوێنە گەشتیارییەکانی پێ داخستوون.  هەرچەندە  ئەو وڵاتانە لە مانگی حوزەیران و تەممووزەوە بەشێکی شوێنەکانیان کردەوە و وەک پلانی هەستانەوەی ئابووری سەیریان دەکرد، بەڵام بەرزبوونەوەی ژمارەی تووشبوون بە کۆرۆنا وایکردووە گەشتیاریی لەو وڵاتانە تاوەکو ئاستێکی تەواو نزم دابەزێت. ئەوانەشی کە وەکو گەشتیار بۆ ئەو وڵاتانە چوون، هێندەی دەبێت ئاگاداری خۆیان بن و پابەندی رێکارە تەندروستییەکان بن، هێندە چێژ لە گەشتەکەیان وەرناگرن. هۆکارەکەش تەنیا بەرزبوونەوەی ژمارەی تووشبوونە بە کۆرۆنا کە لە هەندێک وڵاتی ئەوروپا بە شەپۆلی دووەمی کۆرۆنا ناوی دەبەن.  کلاودیا سێرافینی، خاوەنی باڕێکە لە رۆما، ئەو دەڵێت: "ئێمە جاران لێرە ئاهەنگی جۆراوجۆرمان هەبوو، وەک ئاهەنگی خێزانی، ئاهەنگی هاوسەرگیری، لەدایکبوون و ئاهەنگی هونەری دیکەی موزیک و سەماکردن، بەڵام ئەمساڵ چیدی ئەم جۆرە ئاهەنگانە نین، ئێمە دەمانەوێت کۆبوونەوەی قەرەباڵخ نەکەین".  ئیتاڵییەکان دەڵێن لە ترسی ئەوەی دووبارە لە مانگی ئەیلوول قەدەخە رانەگەیێنرێت ناچارن رێگە لە کەمترین بەریەککەوتن بگرن.  وەزارەتی تەندروستی ئیتالیا رایگەیاندووە کە رۆژی شەممە ٦٢٩ کەیسی نوێ تۆمارکراوە کە بەرزترین ژمارەیە لە  سێ مانگی رابردوودا.   دوورگەی میکۆنۆس لە یۆنان ناوچەیەکی گەشتیاریی گرنگی یۆنان و شوێنی کۆبووەونەوە و سەما و ئاهەنگ بوو. پێشووتر وا باس دەکرا کە خۆشترین ژیانی شەوانە لەو دوورگەیە بەڕێدەکرێت، بەڵام ترس لە کۆرۆنا و رێکاری تەندروستی نوێ وایکرد شەوانە باڕ و رێستۆرانتەکان دابخرێن.  گەشتیار لە ولاتانی دیکەی ئەوروپاوە لەم وەرزەدا روویان لەو دوورگەیە کردووە، بەڵام شەوان ناتوانن بچنە دەرەوە.  ستاڤرۆس گریمبل، خاوەنکارێکە لە دوورگەکە دەڵێت: "ناکرێت وا بە ئاسانی هەموو دوورگەکە دابخرێت، چۆن دەبێت ئێرە پڕ بکرێت لە خەڵک، دواتریش هەموو شوێنەکان دابخرێن. سەیرکە خەڵکمان بە گێل زانیوە، پێمانگوتن وەرن بۆ یۆنان، یۆنانیش هەموو شوێنەکانی داخست".  هەرچەندە یۆنان هاوشیێوەی وڵاتانی دیکەی ئەوروپی ژمارەی زۆری تووشبونی تۆمارنەکردووە، بەڵام تۆمارکردنی ٢٣٠ کەیس لە یەک رۆژدا وایکرد بەرپرسانی ئەو وڵاتە بیر لە داخستنی شوێنەکان بکەنەوە.   ئیسپانیاش کە زۆرترین زیانی گەشتیاریی بەرکەوتووە، بە هەمان دۆخدا تێدەپەڕێت. باڕ و رێستۆرانتەکانی بارسێلۆنا تاوەکو ٢٢ی ئەم مانگە داخراون. ئەگەریش هەیە تاوەکو مانگی ئەیلوول بڕیارەکە درێژبکرێتەوە.  لە بارسێلۆنا ٣٧٠٠ یانەی شەوانە و باڕ هەن، بەڵام ٦٠ % یان داخراون، ئەوانەش کە کراوەن شەوان بۆیان نییە دەرگاکانیان بکەنەوە.   بارسێلۆنا ساڵانە پێشوازی لە ١٩ ملیۆن گەشتیار دەکرد، بەڵام ئەمساڵ ٩٧ % ی ئەو گەشتیارانەی لەدەستداوە. بە گوتەی بەرپرسانی ئەو شارە، پێنج ساڵی پێویستە بۆ ئەوەی بگەڕێتەوە دۆخی پێش پەتای کۆرۆنا.