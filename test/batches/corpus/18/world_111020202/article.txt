دەستەواژەی ' سوپرایزی ئۆکتۆبەر ' لە ئەدەبیاتی سیاسەتی ئەمریکادا، ئاماژەیە بۆ رووداوێکی گرنگی بەر لە هەڵبژاردنەکانی سەرۆکایەتی ئەمریکا، کە گەورەترین رووداوی سیاسییە لەلای ئەمریکییەکان و هەموو جیهانیش.  ' سوپریزای ئۆکتۆبەر ' بۆ هەڵبژاردنەکانی ئەمجارەی سەرۆکایەتیی لە ئەمریکا، جێگەی سەرنج و لێکدانەوە و پێشبینیکردنە، ئەمەش لە سایەی گەرمبوونی زۆر زیاتری رکابەرییەکانی نێوان دۆناڵد ترەمپ، بەربژێری کۆمارییەکان بۆ سەرۆکایەتی ئەمریکا کە چاوی لەوەیە بۆ دووەمجار بەسەرۆک هەڵببژێردرێتەوە بۆ چوار ساڵی دیکە، لەگەڵ رکابەرە دیموکراتەکەی، جۆ بایدن، کە ئەو و حیزبەکەی هێرشی بەردەوام دەکەنە سەر ئیدارەی ئێستای وڵاتەکە.  فەرهەنگی ' میریام ویبستەر ' دەڵێ دەستەواژەکە واتا "راگەیاندنێکی گرنگ، کە مانگێک بەر لە کاتی بەڕێوەچوونی هەڵبژاردنەکانی سەرۆکایەتی ئەمریکا واتە لە مانگی ' ئۆکتۆبەر ' دا رادەگەیەنرێت، زۆرینەی کات ئەو رووداوە بەشێوەیەک و لە کاتێکدا دەخرێتە روو، کاریگەریی گەورە لەسەر ئەنجامی هەڵبژاردنەکان دروست بکات".  ' سوپرایزەکانی ئۆکتۆبەر ' زۆرینەی جار کاریگەریی لەسەر رای دەنگدەرانی ئەمریکا دروستدەکەن، رۆڵیان دەبێت لە دەرخستن و یەکلاکردنەوەی سەرۆکی داهاتووی وڵات.   بەڕێوەبەرانی هەڵمەتەکانی هەڵبژاردنی هەردوو پارتە گەورەکەی ئەمریکا، هەوڵدەدەن لە مانگی ئۆکتۆبەردا، کە مانگی بەر لە هەڵبژاردنەکانە، رووداوێکی کاریگەر، یان سکانداڵێکی رکابەرەکانیان بووروژێنن و بیکەنە بابەتی رای گشتی، بەوەش ئاراستەی دەنگدانی هەندێک لە دەنگدەران لە بەرژەوەندیی خۆیان بگۆڕن.  ئەم دەستەواژەیە، لە هەڵبژاردنی پێشووی سەرۆکایەتیی ئەمریکا، لە نێوان دۆناڵد ترەمپ و هیلاری کلینتۆنی رکابەرە دیموکراتییەکەیدا، جارێکی دیکە دەرکەوتەوە.  بەر لە هەڵبژاردنەکانی ئەوکات لە تشرینی دووەمی ٢٠١٦ دا، دوو بابەت بوونە باسوخواسی گەورە، یەکەمیان لە دژی ترەمپ کە بریتیبوو لە تۆمارێکی دەنگی، کە تێیدا بەخراپی باسی ئافرەتان دەکات، دواتر ئەو تۆمارە هەندێک دەنگۆیان هێنایە ئاراوە، لەسەرئەوەی بەربژێرە کۆمارییەکە، بە خراپی مامەڵە لەگەڵ ئافرەتاندا دەکات.  بابەتی دووەم، ١١ رۆژ بەر لە دەنگدانی ئەمریکییەکان لە هەڵبژاردنەکاندا روویدا، کاتێک نووسینگەی لێکۆڵینەوەی فیدراڵی (FBI) بڵاویکردەوە کە ژمارەیەکی نوێی ئیمێلەکانی هیلاری کلینتنی لە ناو کۆمپیوتەری ئانتۆنی وێنەر، کۆنگرێسمانی پێشووی دیموکراتەکاندا دۆزیوەتەوە، لە پاش دەستبەسەرداگرتنی کۆمپیوتەری ئەو کۆنگرێسمانە. ئەوکاتەی هەواڵەکە بڵاوکرایەوە، لە راپرسییەکاندا هیلاری لە پێشەوە بوو.  بەرەبەری هەڵبژاردنەکانی پێشووی سەرۆکایەتی لە ئەمریکا، کە تێیدا هیلاری کلینتۆن و دۆناڵد ترەمپ لە رکابەریدا بوون، دۆسێیەکی گەورە لەسەر هیلاری وروژێنرا، پاش ئەوەی دەرکەوت ئەو کاتەی وەزیری دەرەوەی ئەمریکا بووە، لە سەردەمی سەرۆکایەتی باراک ئۆباما، هیلاری بۆ کاروبارەکانی وەزارەتی دەرەوە و پەیوەندیکردن لەگەڵ بەرپرسانی وەزارەتەکەدا، ئیمێلی کەسیی خۆی بەکارهێناوە، نەک ئیمێلی تایبەت بە وەزارەتی دەرەوە و خودی وەزیری دەرەوە.  کەیسەکە بە "هەڵەی گەورە"ی کلینتن دانرا، چونکە ئیمێلە کەسییەکان هاوشێوەی ئیمێلەکانی دامودەزگا فەرمییەکان پارێزراو نین و سیکوریتییان بەهێز نییە، کارەکەی کلینتن بەجۆرێک لە بێباکی و هەستنەکردن بە بەرپرسیاریەتی لێکدرایەوە، تەنانەت بە جۆرێک لە تاوانیش پێشاندرا.  هەر لە ئۆکتۆبەردا، ماڵپەری ویکلیکس، زنجیرەیەک نامەی نهێنی لە ئەژمارە بانکییەکی جۆن بۆدیستا، بەڕێوەبەری هەڵمەتەکانی هەڵبژاردنی کلینتن بڵاوکردەوە. هەندێک لە حەواڵەکانی ئەژمارەکە ئاشکرایکرد، کلینتن پارەی لە وۆڵ ستریت وەرگرتووە بەرامبەر بەو گوتارانەی کە داویەتی، ئەوەش بووە خاڵێکی گەورەی وەرچەرخان لە هەڵبژاردنەکاندا.  مێژووی دەستەواژەکە لانیکەم بۆ هەڵبژاردنەکانی سەرۆکایەتی ساڵی ١٩٨٠ دەگەڕێتەوە، لە نێوان سەرۆک جیمی کارتەر و رکابەرە دیموکراتەکەیدا، رۆناڵد ریگان.  هەندێک بەڵگەنامە دەڵێن کارتەر کە ئەوکات بەپێی راپرسییەکان لە دواوە بوو. پلانی دانابوو بۆ ئەنجامدانی پرۆسەیەکی تایبەت بە رزگارکردنی ئەو بارمتە ئەمریکییانەی لە ئێران، لە دوای شۆڕشی ئیسلامییەوە لەو وڵاتە دەستبەسەر بوون. ئەمەش لەپێناو بەدەستهێنانی دەنگی زیاتری خەڵک، بەشێوەیەک کە مانەوەی لە پۆستی سەرۆکایەتیی ئەمریکا بۆ دەستەبەر بکات، بەڵام شکستیهێنا.  لە بەرامبەردا هەڵمەتی هەڵبژاردنەکانی ریگان، سووربوو لەسەر دووپاتکردنەوەی ئەوەی کە ئازادکردنی بارمتەکان لە ماوەی کورتی بەر لە هەڵبژاردنەکانی سەرۆکایەتیدا، بۆی هەیە کاریگەریی لەسەر ئەنجامی هەڵبژاردنەکان دروست بکات، بۆیە دژی هەموو کردەیەکی سەربازیی بوو بۆ رزگارکردنیان. پاش هەڵبژاردنەکان بە ماوەیەکی کەم، دوای ئەوەی کارتەر پێشبڕکێیەکەی دۆڕاند و ریگان بووە سەرۆک، ئێران ئازادکردنی بارمتەکانی راگەیاند.  لە هەفتە کەمەکانی بەر لە هەڵبژاردنەکانی سەرۆکایەتی لە ساڵی ٢٠٠٠، لە نێوان جۆرج بووشی کوڕ و ئال گۆری رکابەری، دەنگۆی ئەوە بڵاوبووەوە کە جۆرج بووش ساڵی ١٩٧٦ بەسەرخۆشی ئۆتۆمبێلی لێخوڕیوە و بۆیە پۆلیس دەستگیریکردووە. بووش دانی بە رووداوەکە دانا کە مەست بووە و هەڵەی کردووە، بەڵام بە زەحمەت هەڵبژاردنەکانی بردەوە، پاش دۆڕاندنی دەنگدانی گەل.  کارل رووف، گەورە راوێژکاری سیاسیی بووش گوتی، ئەو رووداوە ملیۆنان دەنگدەری ئەنجیلیکانی لە بووش بێئومێد کرد، لە کاتێکدا ئەو پشتی زۆری بە دەنگی ئەوان بەستبوو.  لە ٢٧ی ئۆکتۆبەری ساڵی ٢٠٠٤ دا، ئوسامە بنلادنی سەرۆکی رێکخراوی قاعیدە لە گرتەیەکی ڤیدیۆییدا دەرکەوت، بەرپرسیاریەتی خۆی لە هێرشەکانی ١١ی سێپتێمبەر راگەیاند. بنلادن لەبارەی سەرۆک بووشەوە لە ڤیدیۆکەدا گوتی "ئەو دیکتاتۆرێکە، لە رێگەی یاسای پاتریۆتەوە، ئازادییەکانی خەڵکی سەرکوتکردووە". زۆرینەی چاودێران پێیانوایە ئەو ڤیدیۆیەی بنلادن وایکرد، دەنگدەران بیریان بکەوێتەوە کە دوژمنەکەیان کێیە و بابەتی ئاسایشی نەتەوەیی ئەمریکا بۆ ئەوان چەندە گرنگە، بۆیە دەنگیان بە بووش دایەوە.  لە پێشبڕکێکانی هەڵبژاردنی سەرۆکایەتیی ساڵی ٢٠١٢ دا، لە نێوان باراک ئۆباما، بەربژێری دیموکراتەکان کە هەوڵی بوونەوە بە سەرۆکی دەدا بۆ ماوەی دووەم، لەگەڵ میت رۆمنی، رکابەرە کۆمارییەکەی، بەرپرسانی هەڵمەتەکەی ئۆباما، تۆمارێکی دەنگیی رۆمنییان بڵاوکردەوە، کە تێیدا قسە بۆ کۆمەڵێک کۆمەکبەخش دەکات و تێیدا دەڵێ: " ٤٧ % ی خەڵک، دەنگ بە سەرۆک دەدەنەوە جا هەرچییەک رووبدات، ئەو کەسانە پشت بە حکومەت دەبەستن و پێیانوایە ئەوان قوربانین و پێویستە حکومەت چاودێرییان بکات و بەخێویان بکات".  ئەو تۆمارە هەندێک پێیانوابوو کەمکردنەوەیە لە کەسایەتی نیوەی دانیشتووانی وڵاتەکە، هەربۆیە هەڵمەتەکەی ئۆباما قۆستییەوە و بەهۆیەوە سەرکەوتنی بەدەستهێنا. رۆمنی دوای شکستی هەڵبژاردنەکان دانی بەوەدانا کە ئەو تۆمارە، کاریگەریی زۆری لەسەر دەنگدەران دروستکردووە.  ئەمە پرسیارێکە ئێستا زۆر دووبارە دەبێتەوە، لە رکابەرییەکانی ئەمساڵدا، هەندێک پێشبینی دەکەن ' سوپرایزی ئۆکتۆبەر '، راگەیاندنی دۆزینەوەی ڤاکسینی دژە کۆرۆنا بێت کە تائێستا سەدان هەزار کەس لە ئەمریکادا تووشی بوون. لە کاتێکدا ئیدارەی ترەمپ بەهۆی مامەڵەکردن لەگەڵ ئەم نەخۆشییە، رووبەڕووی رەخنەی زۆر بووەتەوە.  لە ماوەی رابردوودا، ئیدارەی ترەمپ ئاشکرایکرد کە کۆمپانیای ' مۆدێرنا ' تاقیکردنەوەی ڤاکسینێکی دژە ڤایرۆسەکەی لەسەر ٣٠ هەزار کەس کردووە. دکتۆر ئانتۆنی فاوچی، بەڕێوەبەری پەیمانگای نیشتمانی بۆ هەستەوەری و درمەکان، گوتی "پێدەچێ لە ئایندەدا ڤاکسینەکەمان بەرهەم بهێنین".  سەرۆک ترەمپ، چەند جارێک باسی لە ' هەواڵی خۆش ' لەبارەی گەشەپێدانی ڤاکسینەکەوە کردووە، هەروەها دووپاتیدەکاتەوە کە ' بەمنزیکانە ' دەگەنە ڤاکسینێکی کاریگەر دژی نەخۆشییەکە. ترەمپ هاوکات بەڵێنیداوە لەگەڵ بەردەستبوونی ڤاکسینەکەدا، ملیۆنانی بخاتە خزمەتی ئەمریکییەکانەوە. بەڵام لەهەمانکاتدا، پسپۆران بەدووری دەزانن بەر لە مانگی نۆڤەمبەری داهاتوو، ڤاکسینەکە بەردەست بێت.  هەندێک سەرچاوە دەڵێن لە سەرەتای ساڵی داهاتوودا، ڤاکسینەکە بۆ نەخۆشانی خاوەن دۆخی خراپ بەردەست دەبێت، بەڵام تاوەکو ناوەڕاستی ساڵ، بۆ هەموو کەس بەردەست نابێت.  ماڵپەری ' زاهێل ' دەڵێ ' سوپرایزی ئۆکتۆبەر ' کە ئەمساڵ ئاراستەی ئەنجامەکانی هەڵبژاردنەکانی سەرۆکایەتی ئەمریکا دەستنیشاندەکات، لەوانەیە بڵاوبوونەوەی شەپۆلێکی دیکەی ڤایرۆسەکە بێت، کە دەبێتە هۆکاری تووشبوونی زۆری خەڵک و ژمارەی زۆری مردن، ئەمەش هاوکات دەبێت لەگەڵ "زیادبوونی کارەساتباری رێژەی بێکاری بەشێوەیەکی زۆر گەورە".  هەندێکی دیکە پێشبینیدەکەن، ویلیام بار، وەزیری داد، لە ئۆکتۆبەردا، ئەنجامی لێکۆڵینەوەکانی جۆن دۆرهام، داواکاریی گشتی بڵاوبکاتەوە لەبارەی لێکۆڵینەوە، لە ئەگەری دەستتێوەردانی رووسیا لە هەڵبژاردنەکانی ساڵی ٢٠١٦ لە بەرژەوەندیی ترەمپ. بەڵام هەندێک پێیانوایە هەر راگەیاندنێک لەبارەی ئەو کەیسەوە بەر لە هەڵبژاردنەکان، دەستخستنە ناو ئاراستەی هەڵبژاردنەکانە.  بار، پێشتر لە مایۆی ٢٠١٩ دا، دۆرهامی راسپاردبوو بۆ لێکۆڵینەوە لە هەندێک زانیاری کە ئیدارەی پێشووی وڵات بە سەرۆکایەتی باراک ئۆباما دەستیکەوتبوو، لەبارەی دەستتێوەردانی رووسیا لە هەڵبژاردنەکان. هەندێک سەرچاوە دەڵێن لێکۆڵینەوەکان نزیکن لە تەواوبوون.  کاتێک لەسەر ئەو کەیسە دیبی مۆکارسیل پاول، ئەندامی دیموکراتی ئەنجوومەنی نوێنەران پرسیاری لە بار کرد، لەبارەی پابەندبوونی بە نەخستنەڕووی راپۆرتەکەی بەر لە هەڵبژاردنەکان، وەزیرەەکە گوتی "نەخێر".  ماکس پووت لە وتارێکدا لە رۆژنامەی ' واشنتن پۆست ' پێشبینیدەکات ترەمپ لە ئۆکتۆبەردا، هەندێک رێوشوێنی نوێ لەبارەی سیاسەتی دەرەوە بگرێتەبەر، وەک پاشەکشەی هەموو سەربازەکانی ئەمریکا لە ئەفغانستان، یان رێککەوتنێکی ئەتۆمیی نوێ لەگەڵ ئێران، یان تەنانەت ئەنجامدانی هێرشی سەربازی بۆ سەر ئەو وڵاتە. هەفتەی رابردوو دۆناڵد ترەمپ رایگەیاند تاوەکو کۆتایی ئەمساڵ سەرجەم سەربازەکانیان لە ئەفغانستان دەکشێننەوە.  لە بەرامبەردا، هەندێک پێیانوایە، دیموکراتەکانیش لای خۆیانەوە لەوانەیە سوپرایزیان ئامادەکربێت. ئەوان پێشبینیدەکەن ' سوپرایزی ئۆکتۆبەر ' ی دیموکراتەکان، ئاشکراکردنی هەندێک زانیاری دارایی ترەمپ بێت، کە زیان بە هەلی دەرچوونەوەی دەگەیێنێت.  رۆژنامەی ' پۆلتیکۆ ' ئاشکرایکردووە کە سوپرایزەکە لە نیویۆرکەوە دێت، داواکاری گشتیی مانهاتن، لێکۆڵینەوە لە مامەڵە داراییەکانی ترەمپ دەکات و چووەتە ناو جەنگێکی یاساییەوە، بۆ بەدەستهێنانی بەڵگەنامەکانی ئەستۆپاکییە داراییەکانی ترەمپ لەبارەی باجەوە، لە کاتێکدا کۆشکی سپی ئەوە رەتدەکاتەوە.  بۆچوونێکی دیکە پێشبینی هەڵوەشاندنەوەی رێکخراوی ' یەکێتی نیشتمانیی ئەمریکا بۆ چەک ' دەکەن، کە لەوانەیە سوپرایزی ئۆکتۆبەر بێت، بەتایبەت کە گەورەترین رێکخراوی داکۆکیکردن لە مافی هەڵگرتنی چەک لەلایەن خەڵکەوە، بەهێزترین پشتگیریکاری ترەمپە لە ٢٠١٦ ەوە تائێستا، بەڵام پارەبەخشینەکانی ئەو رێکخراوە، لە هەڵمەتەکانی ئەمجارەی سەرۆکایەتیی ترەمپدا یەکجار کەمبوونەوە، بەهۆی ئەو کێشانەی رێکخراوەکە هەیەتی.  پێشتر، لیتیتیا جەیمس، داواکاری گشتیی نیویۆرک، سکاڵایەکی لەسەر رێکخراوەکە بەرزکردەوە و بە ' تیرۆریست ' ناویبرد، ئەمەش لە کاتێکدایە کە بابەتی مافی خەڵکی ئاسایی بۆ هەڵگرتنی چەک، یەکێکە لە دۆسیە گەرمەکانی هەڵبژاردنەکان.  رووداوە مێژووییەکان سەلماندوویانە کە پێشبینیکردن بۆ ئەوەی لە هەفتەکانی داهاتوودا و لە مانگی ئۆکتۆبەردا، چ سوپرایزێک روودەدات، هەروەها چەندە کاریگەریی لەسەر هەڵبژاردنەکان دەبێت؟ کارێکی زەحمەتە، بەتایبەت سیستمی هەڵبژاردنی ئەمریکا بەشێوەیەکە هەندێک ویلایەت، رۆڵی یەکلاکەرەوەیان هەیە لە دەستنیشانکردنی سەرۆکی داهاتووی وڵاتدا.