بنیامین نەتەنیاهوو لە هەژماری خۆی لە توویتەر دەڵێت بایدن دۆستێکی گەورەی ئیسرائیلە، دەڵێت بەو هیوایەین بتوانین لەگەڵ هەردووکتان کاربکەین و هاوپەیمانی نێوان ئیسرائیل و ئەمریکا بەهێزتر بکەین.  لەپەیامی دووەمیدا نەتەنیاهوو سوپاسێکی تایبەتی دۆناڵد ترەمپ دەکات، دەڵێت تۆ دۆستی ئیسرائیل و شەخسی خۆم بووی، ئۆرشەلیم و بەرزاییەکانی جۆلانت ناساند و دژی ئێران وەستایەوە.  شەوی رابردوو لەگەڵ یەکلاییبوونەوەی ئەنجامی هەڵبژاردنەکان، زۆربەی سەرکردەکانی جیهان پیرۆزباییان لە جۆ بایدن کرد، بەڵام سەرۆکوەزیرانی ئیسرائیل دانی بەخۆیداگرت و رایگەیاند، چاوەڕێدەکەن تاوەکو ئەنجامەکان روونتردەبنەوە، ئەنجامەکان ئەم بەیانییەش هەروەکو خۆی بوون کاتێک نەتەنیاهوو پەیامی پیرۆزبایی ئاراستەی بایدن کرد.  ترەمپ لە ماوەی چوار ساڵی رابردوودا کاری گەورەی لە بەرژەوەندیی ئیسرائیل کرد، بەشێک لە وڵاتانی عەرەبی لەگەڵ وڵاتەکە ئاشتکردەوە، رێککەوتنی "مێژوویی" لەنێوان ئیسرائیل لەگەڵ بەحرێن و ئیمارات واژۆکرد.  لە ٢٣ی ئۆکتۆبەر ترەمپ رایگەیاند، سوودانیش پەیوەندییەکانی لەگەڵ ئیسرائیل ئاسایی دەکاتەوە، ترەمپ لە ماوەی چوار ساڵی دەسەڵاتیدا زۆربەی بژارەکانی لە دژی ئێران تاقیکردەوە، لەنێویاندا لەنێوبردنی قاسم سولەیمانی، فەرماندەی فەیلەقی قودسی سوپای پاسداران بوو، لەکاتی کوشتنی سولەیمانی نەتەنیاهوو لە یۆنان بوو، لە فڕۆکەخانەی نێودەوڵەتی لە ئەسینا گوتی: "ئەمریکا مافی خۆیەتی بەرگری لەخۆی بکات".