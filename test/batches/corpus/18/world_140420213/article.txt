موحسین بایراک، بازرگان و بەڵێندەرێکی دەوڵەمەندی کوردە و سەرۆکهۆزی "مۆدکی"ـیە لە پارێزگەی بەدلیسی باکووری کوردستان. بایراک لەبارەی کڕینی شوقەکەوە دەڵێت، "خەریکە گفتوگۆکان تەواودەبن و نیازمان وایە لە کاتێکی نزیکدا گرێبەستەکە واژۆ بکەین".  رووبەری شوقەکە ١٦٠ مەتر دووجایە و دەکەوێتە ناوچەی وێستئێند لە واشنتن دی سیی پایتەختی ئەمریکا.  موحسین بایراک ئاماژەی بەوە نەکردووە کە چەند پارەی پێدەدات، بەڵام شوقەکە بە نرخی سەرەتایی ملیۆنێک و ٩٩٥ هەزار دۆلار خراوەتە زیادکردنی ئاشکراوە و بایراک دەڵێت، زۆرترین پارەی خستووەتە سەری.  بایراک بە میدیای تورکیای گوتووە، کڕینی شوقە دوو ژوورەکە لەلایەن ئەوەوە "گرنگییەکی گەورەی بۆ تورکیا هەیە"، بەبێ ئەوەی زانیاریی زیاتر بدات کە مەبەستی چییە.  موحسین بایراک دامەزرێنەر و بەڕێوەبەری جێبەجێکاری گرووپی کۆمپانیاکانی AB هۆڵدینگە کە لە ساڵی ١٩٩٩ دامەزرێندراوە و لە بواری بیناسازیدا کار دەکات.  کۆمپانیاکە لە سەرەتای دامەزراندنیەوە بە دروستکردنی یەکەی نیشتەجێبوونی گرانبەها لە ئیستەنبووڵ دەستی بە کار کرد و دواتر لە ئەسینا و لەندەنیش پرۆژەی هاوشێوەی دروستکرد.  موحسین بایراک خۆی بە "کوردێک لە کۆمەڵگەی پلە بەرز" ناودەبات و بە میدیای تورکیا دەڵێت، "پێنج فەرزە نوێژ دەکەم و دەڕۆمە یانە شەوانەکانیش". هەروەها ئاماژەی بەوە کردووە کە یەکێکە لە هەوادارانی ریهانای گۆرانیبێژی ئەمریکی.  مۆدکییەکان یەکێکن لە گەورەترین هۆزەکانی باکووری کوردستان و تورکیا. بایراک، دەڵێت ئەو لایەنگرێکی سەرسەختی ئەردۆغان و تورکیایە و پێشتر پشتگیریی لە بەربژێرەکەی ئاک پارتی بۆ سەرۆک شارەوانیی ئیستەنبووڵ کردووە.