ئیمانوێل ماکرۆن، سەرۆکی فەرەنسا قسەی بۆ جەزیرە کردووە و لەبارەی هێرش و گرژییەکانی ئەم دواییەی وڵاتەکەی و بڵاوبوونەوەی کاریکاتێرەکانی پێغەمبەری ئیسلام لە رۆژنامەی شارلی ئیبدۆ دەڵێت، "وێنە کاریکاتێرەکان پرۆژەیەکی حکومی نیین، بەڵکو لەلایەن رۆژنامەی ئازاد و سەربەخۆوە بڵاوکراونەتەوە، ئەو رۆژنامانەش سەر بە حکومەت نین".  بە گوتەی ماکرۆن، خەڵکانێک هەن ئیسلام دەشێوێنن و بەناوی ئیسلامەوە بەرگریی لێدەکەن، دەشڵێت، خۆی لە هەست و سۆزی موسڵمانان تێدەگات. دەشڵێت "موسڵمانان زیاتر لە هەر کەسێکی دیکە زیاندمەندبوون بە شێواندنی ئیسلام".  لێدوانەکانی ماکرۆن دوای ئەوە دێن، رۆژی پێنجشەممەی رابردوو، لە شاری نیسی فەرەنسا، لە هێرشێکدا کە بە چەقۆ کراوەتە سەر کۆمەڵێک کەس، سێ کەس کوژراون و چەند کەسێکی دیکەش برینداربوون، سەرۆک شارەوانیی شارەکەش هێرشەکەی بە "تیرۆریستی" ناوبرد. سەرچاوەیەکی پۆلیس دەڵێت: هێرشکارەکە کەسێکی سەربڕیوە و دوو کەسیشی بە چەقۆ کوشتووە، ئەنجامدەرەکەش بە برینداری دەستگیرکراوە.  هێرشکارەکەی فەرەنسا ناوی ئیبراهیم عیساوی بوو، لە لێدوانێکی تایبەتدا بۆ ئاژانسی فرانس پرێس، دایکی هێرشکارەکە کە ناوی کمارە، گوتوویەتی "کوڕەکەم ماوەی دوو ساڵ دەبوو نوێژی دەکرد. رۆژانە دەچووە سەر کار و دەگەڕایەوە ماڵەوە. نەدەچووە دەرەوە و تێکەڵیی خەڵکی نەدەکرد. لەسەر کارەکەی قاوەی دەهێنایەوە و لە ماڵ دەیخواردەوە".  پێشتر ئیمانوێل ماکرۆن لە دوو گوتاری جیاوازدا پاڵپشتیی بۆ رای ئازاد لە وڵاتەکەی دووپاتکردەوە و رایگەیاندبوو، "ئێمە بەردەوام دەبین لە بەرگریکردن لە ئازادی... و بەیداخی عەلمانیەت بەرز رادەگرین. واز لە کاریکاتێر ناهێنین و واز لە وێنە دەستییەکان ناهێنین، ئەگەر ئەوانی دیکەش پاشەکشە بکەن".