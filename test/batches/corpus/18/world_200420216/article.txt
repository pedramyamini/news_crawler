ئەنتۆنی بلینکن، وەزیری دەرەوەی ئەمریکا رایگەیاند، لەکاتێکدا دانیشتووانی ئەمریکا لە ٤ % ی کۆی دانیشتووانی سەر رووی زەوی پێکدەهێنن، بەڵام لە ١٥ % ی گازە ژەهراوییەکان دەردەدەن و لە ٨٥ % ـەکەی دیکە لەلایەن وڵاتانی جیهانەوە دەردەدرێن.  سەبارەت بە هەڵکشانی مەترسییە پەیوەندیدارەکان لەگەڵ گۆڕانی کەشوهەوا، وەزیری دەرەوەی ئەمریکا دەڵێت، گۆڕانی کەشوهەوا هەڕەشەی سەرهەڵدانی قەیرانی لێدەکەوێتەوە و ئێستا رووسیا هەوڵی کۆنترۆڵکردنی ناوچەی نوێ دەدات و سەرقاڵی نوێکردنەوەی بنکەکانیەتی لە جەمسەری باکوور و بنکەی نوێش دەکاتەوە، کە یەکێکیان تەنیا ٣٠٠ میل لە ئالاسکاوە دوورە.  بە گوتەی بلینکن، چین پێگەی خۆی لە جەمسەری باکوور بەهێزتر کردووە و هەموو ئەوانە ئەگەری زیاترکردنی ململانێکانیانی لێدەکەوێتەوە.  ئەنتۆنی بلینکن راشیگەیاند، وڵاتەکەی کەوتووەتە دوای چین لە بەرهەمهێنانی ئامێرەکانی تایبەت بە وزەی پاک، وەکو پانێڵی تیشکی خۆر، تۆرباینی هەوایی و ئۆتۆمبیلە کارەباییەکان.  وەزیری دەرەوەی ئەمریکا باسی لەوە کرد "ئەمڕۆ زانست یەکلایی کردووەتەوە کە دەبێت پلەی گەرمیی زەوی بە ١.٥ کەمتربکرێتەوە تاوەکو کارەسات روونەدات"، ئاماژەی بەوەش کرد "وزە پاک و نوێبووەوە ئێستا هەرزانترین سەرچاوەی وزەیە لەو وڵاتانەی کە ٢ لەسەر ٣ی کۆی دانیشتووانی جیهانیان لەخۆگرتووە. چاوەڕێ دەکرێت بازاڕی وزەی پاک و نوێبووەوە تاوەکو ساڵی ٢٠٢٣ بگاتە ٢.١٥ تریلیۆن دۆلار، ئەو بڕە پارەیەش ٣٥ جار زیاترە لەو پارەیەی کە ئەمڕۆ لە ئەمریکا خەرجیی بەرهەمهێنانی وزەی پاک دەکرێت".