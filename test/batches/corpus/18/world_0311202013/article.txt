لە کۆنگرەیەکی رۆژنامەڤانیدا، کە هەڵمەتەکانی پڕوپاگەندەی تێدا کۆتایی پێهێنا، ترەمپ، پێشبینی دەرچوونەوەی خۆی کرد و گوتی: "سەرکەوتنێکی نایاب" دەبێت، زیاتر گوتی: "ئەمجارەش سەردەکەوین، ماوەیەکی دیکەی سەرۆکایەتی دەبەینەوە".  سەرۆکی ئەمریکا باسی لەوەکرد لە ماوەی سەرۆکایەتییەکەیدا، ئابووریی ئەمریکا ژمارەی "نایاب ' ی بەدەستهێناوە، ئەوەشی خستەبەرچاو، ئەگەر بە سەرۆکی وڵات بمێنێتەوە، "پشتگیری لە کەرتی پیشەسازیی وڵات" دەکات.  ترەمپ کە کڵاوێکی سووری لەسەربوو و بەدروشمی "با جارێکی دیکە ئەمریکا مەزن بکەینەوە" رازێنرابووەوە، گوتی "لە ئاستی بەرهەمی ناوخۆییدا پێشکەوتنی بەرچاومان بەدەستهێناوە".  ترەمپ، سەرلەنوێ هێرشیکردەوە سەر جۆ بایدنی رکابەری و گوتی: "ئەو دەیەوێت باجی زیاتر بەسەر گەلی ئەمریکادا بسەپێنێت".  لەبارەی یاساکانی کۆچ و ئاسایشی سنوورەکانی ئەمریکاوە، ترەمپ گوتی: "لە دروستکردنی دیوارەکەی سەر سنووری مەکسیک بەردەوام دەبین"، لەهەمانکاتدا ئاماژەی بەوەدا حکومەتەکەی بەپێشوازیکردن لە پەنابەران رازییە: "بەو مەرجەی ئەوان پابەندی یاساکانی ئەمریکا" ببن.  ئەمڕۆ سێشەممە، هەڵبژاردنەکانی ئەمریکادا دەستیپێکرد و رکابەریی سەرەکی بۆ پۆستی چوار ساڵی داهاتووی ئەمریکا، لە نێوان جۆ بایدن، بەربژێری پارتی دیموکرات و دۆناڵد ترەمپ، بەربژێری پارتی کۆماریدایە.