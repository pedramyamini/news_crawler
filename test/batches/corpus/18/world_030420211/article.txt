پەڕینەوەی کەشتییە فڕۆکەهەڵگرەکە چەند رۆژێک دوای کردنەوەی نۆکەندی سوێس دێت کە پێشتر بەهۆی گیرخواردنی کەشتیی ئێڤەرگیڤنەوە داخرابوو.  کەشتیی ئایزنهاوەر بە یاوەریی دوو کەشتیی دیکەی سەربازی و کەشتیێکی پشتیوانی دەگەنە دەریای سوور. پێشتر هێزی دەریایی ئەمریکا رایگەیاندبوو کە لەماوەی چاوەڕوانی کردنەوەی نۆکەندی سوێسدا، فڕۆکەکانی سەر ئەم کەشتییەیان بۆ ئەنجامدانی هێرشی ئاسمانی لە دژی داعش بەکارهێناوە.   رۆیشتنی کەشتیی ئایزنهاوەر لە کاتێکدایە کە ئیدارەی بایدن ئامادەکاری بۆ کەمکردنەوەی هێزەکانی ئەمریکا لە رۆژهەڵاتی ناوەڕاست دەکات.   بە گوێرەی میدیای ئەمریکی، پێنتاگۆن بڕیاریداوە سێ یەکەی سیستەمی مووشەکی پاتریۆتی بەرگری لە سعودیە بکشێنێتەوە کە لە ساڵی ٢٠١٩ ـەوە لەوێ جێگیرکراون.