بەپێی راپۆرتێکی سی ئێن ئێنی ئەمریکی کە پشتی بە سێ سەرچاوەی ئاگادار لە کەیسەکە بەستووە، سەرۆکی ئەمریکا پلانی وایە بەهەمان شێوەی کەمپەینی بانگەشەی هەڵبژاردن، کۆبوونەوەی جەماوەری گەورە ئەنجامبدات ئەوەش وەکو هەوڵێک بۆ بەهێزکردنی سکاڵاکانی دژی ئەنجامی هەڵبژاردنەکان.   دوای چوار رۆژ لە چاوەڕوانی، جۆ بایدن، بەربژێری دیموکراتەکان زۆرینەی دەنگەکانی ئەنجوومەنی هەڵبژاردنی بردەوە و بووە سەرۆکی هەڵبژێردراوی ئەمریکا، بردنەوەیەک کە هێشتا دۆناڵد ترەمپ، بەربژێری کۆمارییەکان دانی پێدا نانێت و دەڵێت، ساختەکاریی کراوە.  رۆژی یەکشەممە ٠٨ - ١١ - ٢٠٢٠ دۆناڵد ترەمپ لە تویتێکدا رایگەیاند، "ئەوان [دیموکراتەکان] دزن و بەرپرسانی شارە گەورەکانیش گەندەڵن، ئەو هەڵبژاردنەشی کە بەڕێوەچوو، هەڵبژاردنێکی دزراو بوو".   لەبارەی ساختەکارییەکانیشەوە ترەمپ پلانی وایە وەفاتنامەی ئەو کەسانەی کە مردوون، بەڵام وەکو خۆی دەڵێت "دەنگیان داوە"، وەکو بەڵگە بەکاربێنێت بۆ ئەوەی بیسەلمێنێت کە ساختەکاری لە هەڵبژاردندا کراوە.   جگە لەوەش داوای دووبارە ژماردنەوەی دەنگەکان دەکات، بڕیارە تیمەکەی ترەمپ کۆمەڵە کەسێک بنێرێت بۆ ویلایەتەکانی جۆرجیا، ئەریزۆنا و پێنسلڤانیا بۆ ئەو مەبەستە.   هەر بەپێی سەرچاوەی ئاگادار لە کەیسەکە بەشێکی راوێژکار و بەرپرسانی ئیدارەی ترەمپ دەیانەوێت سەرۆکی ئەمریکا لەسەر سکاڵا یاساییەکانی بەردەوام بێت، ئەوەش بۆ گۆڕینی ئەنجامی هەڵبژاردنەکان، یان هیچ نەبێت بۆ رازیکردنی ئەو لایەنگرانەی کە ئەنجامەکان رەتدەکەنەوە.   لە لایەکی دیکەوە ئەندامانی خێزانەکەی دۆناڵد ترەمپ، سەرۆکی ئەمریکا لە نێوان هاندانی ترەمپ بە داننان بەشکست و خۆبەدەستەوەدان لە بەرامبەر بەردەوامبوون و شەڕکردن تاوەکو دواسات، دابەش بوون.  میلانیا ترەمپ، خانمی یەکەمی ئەمریکا و جەیرد کوشنەری راوێژکار و زاوای سەرۆکی ئەمریکا، داوایان لە دۆناڵد ترەمپ کردووە کە دان بە شکستی خۆیدا بنێت و سەرکەوتنی جۆ بایدنی رکابەرەکەی قبووڵ بکات.   هەریەکە لە دۆناڵدی کوڕ و ئیریک، کوڕەکانی ترەمپ بەپێچەوانەی ئەوانی دیکەوە بیردەکەنەوە و هانی باوکیانداوە بۆ تانەدان لە ئەنجامی هەڵبژاردنەکان و ئاگادارکردنەوەی هاوپەیمانەکانی، لەوەی هەڵبژاردنەکان ' ساختەکاری ' یان تێدا کراوە.