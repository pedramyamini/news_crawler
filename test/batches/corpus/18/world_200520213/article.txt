گرژی و ئاڵۆزی لە وڵاتانی ئەسیوپیا، مۆزەمبیق و بورکینیا فاسۆ هۆکاری خێرا بەرزبوونەوەی ژمارەی ئاوارە بوونە لە ٢٠٢٠ دا، هاوکات ئاوارەبوون لە سووریا، ئەفغانستان و کۆنگۆی دیموکراتیش بە درێژایی ساڵەکە هەبووە.  سەنتەری چاودێریکردنی ئاوارەی نێوخۆیی راپۆرتی خۆی بۆ ساڵی ٢٠٢٠ دەربارەی ئاوارەکان لە سەرتاسەری جیهان بڵاوکردەوە، ئامارەکان دڵخۆشکەر نین. بەپێی ئاماری سەنتەرەکە لە ٢٠٢٠ دا ٥٥ ملیۆن ئاوارە لە جیهاندا هەبوون، ئەمەش ژمارەیەکی پێوانەیییە و لە رابردوودا وێنەی نەبووە.  ئەلێکساندرا بیلاک، بەڕێوەبەری سەنتەری چاودێریکردنی ئاوارەکان دەڵێت: "راپۆرتمان لەسەر ئاوارەبوونی ٤٠ ملیۆن خەڵکی نوێ لە سەرتاسەری جیهان بڵاوکردووەتەوە. شەڕ و تووندوتیژی هۆکاری ئاوارە بوونن، بەڵام کارەساتە لەناکاوەکانیش هۆکارن. راپۆرتمان لەسەر ژمارەیەکی بێ وێنەی ئاوارەبوون لەسەر ئاستی جیهاندا بڵاوکردووەتەوە، ٥٥ ملیۆن کەس لە ئەنجامی شەڕ و کارەساتەکان ئاوارە بوون. "  بڵاوبوونەوەی کۆرۆنا ترس و دڵەڕاوکێیەکی زۆری لە جیهان دروستکرد،  وڵاتان لە ترسی کۆرۆنا سنووریان بەسەر یەکدی داخست، بەڵام یەکێک لە بکوژترین دەرد و بەڵاکانی سەردەمیش نەیتوانی کۆتایی بەشەڕ و پێکدادانەکان بێنێت.  راپۆرتی هاوبەشی سەنتەری چاودێریکردنی ئاوارەکان لەگەڵ رێکخراوی پەنابەری نەرویجی دەڵێت لە ٢٠٢٠ دا ٤٠ هەزار و ٥٠٠ کەس ئاوارە بوون، ئەمەش گەورەترین ژمارەی ئاوارەبوونە لە ماوەی ١٠ ساڵی رابردوودا.  ئەلێکساندرا بیلاک دەڵێت: "لەسەرەتای سەرهەڵدانی قەیرانی کۆرۆنا واماندانا دابەزینێکی مسۆگەر لە ژمارەکان دەبینین، گوتمان بەهۆی قەدەخەی هاتووچۆ خەڵک ئاوارە نابن، گوتمان لەوانەیە ئەوانەی ئامار کۆدەکەنەوە توانایەکی کەمتری سنوورداریان هەبێت سەبارەت بە خەڵکی ئاوارە. ئێستا دەردەکەوێت ئەو پێشبینیانە وادەرنەچوون، ژمارەکان روویان لە زیادبوونە، شەڕ بەردەوامە".  ئێستا ژمارەی دەربەدەربووان لەنێوخۆی وڵاتاندا دوو هێندەی ئەو ٢٦ ملیۆن خەڵکەیە، کە وەکو پەنابەر روو لە وڵاتان دەکەن.  رێکخراوی نەرویجی دانی بەوە دانا کە کۆمەڵگەی نێودەوڵەتی شکستی هێناوە پارێزگاری لە خەڵکی لێقەوماو و بێدەسەڵات بکات، لە ناوچەکانی شەڕدا.  شتێکی سەرنجڕاکێش لەو قەیرانە، گۆڕانی کەشوهەوا بووەتە هۆی ئاوارەبوونی زیاتری خەڵک، بەگوێرەی ئامارێک ٩٥ % ی ئەو خەڵکەی لە ٢٠٢٠ دا ئاوارە بوون، خەڵکی ئەو شوێنانە بوون، کە گیرۆدەی دەرهاوێشتەکانی گۆڕانی کەشوهەوان.