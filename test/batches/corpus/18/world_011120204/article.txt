دۆناڵد ترەمپ، سەرۆکی ئێستا و بەربژێری کۆمارییەکان بۆ خولی داهاتوو، پێیوایە وڵاتەکەی بە ئاراستەی تێپەڕاندنی پەتاکەدا دەڕوات، بەڵام  پزیشکەکانی وڵاتەکەی تۆماتباردەکات بەوەی کە دەیانەوێت ژمارەی مردووانی کۆرۆنا گەورەتر لەوەی کە هەیە پیشانبدەن بۆ ئەوەی پارەی زیاتر وەربگرن.   ترەمپ دەڵێت: "ئێوە دەزانن، پزیشکەکانمان پارەی زیاتر وەردەگرن ئەگەر کەسێک بە کۆرۆنا گیان لەدەست بدات. دەزانم پزیشکەکانمان خەڵکانی زیرەکن، بەڵام ئەوان دەڵێن، ببوورن هەموو کەسێک بە کۆرۆنا دەمرێت. لە ئەڵمانیا و شوێنەکانی دیکە، ئەگەر تووشی جەڵتەی دڵ یان شێرپەنجە، یان هەر نەخۆشییەکی کوشندە ببیت و دواتر تووشی هەڵامەت بیت، دەڵێن تۆ بە جەڵتەی دڵ یان بە شێرپەنجە مردوویت، بەڵام لای خۆمان ئەگەر گومانیان هەبوو،  دەڵێن کۆرۆنای هەیە و ئەمە راستییەکەیە".  جۆ بایدنی بەربژێری دیموکراتەکانیش دەڵێت، نابێت ترەمپ خۆی لە بەرپرسیارێتی گیانلەدەستدانی زیاتر لە ٢٣٦ هەزار کەس بدزێتەوە و قسەکانیشی لە بارەی پزیشکەکانی وڵاتەکەی بەتووندی رەتدەکاتەوە.   جۆ بایدن، بەربژێری دیموکراتەکان بۆ پۆستی سەرۆکایەتیی ئەمریکا دەڵێت "سەرۆکی ویلایەتە یەکگرتووەکانی ئەمریکا پزیشکە لێهاتووەکان تاوانبار دەکات بە زیادکردنی ژمارەی مردووانی کۆرۆنا بۆ ئەوەی پارەی زیاتر وەرگرن. پزیشک و پەرستارەکان هەموو رۆژێک دەچنە سەر کار بۆ ئەوەی ژیانی خەڵک رزگاربکەن. ئەوان کاری خۆیان دەکەن. دەبێت دۆناڵد ترەمپ هێرشەکانی بۆ سەریان بووەستێنێت و ئاگای لە کاری خۆی بێت. "  تاوانبارکردنی پزیشکەکان لە لایەن ترەمپەوە لە کاتێکدایە، کە دوو رۆژ پێش ئێستا زۆرترین ژمارەی تووشبووانی کۆرۆنا لە ئەمریکا لە رۆژێکدا تۆمارکرا و لە ١٧ ویلایەتی ئەو وڵاتە رێژەی خەواندنی تووشبووان لە نەخۆشخانە گەیشتە ئاستێکی پێوانەیی.