کۆشکی سپی لە راگەیێنراوێکدا ئاشکرای کرد، بایدن لەو پەیوەندییە تەلەفۆنییەدا باسی کۆمەڵێک پرسی ناوچەیی و جیهانی کردووە و هاوکات باسیان لە پەرەپێدانی دیالۆگی سەقامگیریی ستراتیژیی نێوان رووسیا و ئەمریکا کردووە.   هەروەها لە راگەیێنراوەکەی کۆشکی سپیدا هاتووە؛ بایدن بەڕوونی بە پووتینی گوتووە، ئەمریکا لە بەرامبەر کارەکانی رووسیا بەرگری لە بەرژوەندییە نیشتیمانییەکانی خۆی دەکات و وەڵامی هەر جووڵەیەکی رووسیاش دەداتەوە بەتایبەت هێرشی ئینتەرنێتی رووسی و لێکۆڵینەوە لەو راپۆرتانەی باس لە دەستێوەردانی رووسیا لە هەڵبژاردنی ئەمریکا دەکەن.  هەر لەو پەیوەندییەدا بایدن و پووتین قسەیان لەبارەی بەستنی کۆبوونەوەیەکی لووتکە کردووە کە لە وڵاتی سێیەم واتە لە دەرەوەی ئەمریکا و رووسیا ئەنجام بدرێت.  جگە لە نیگەرانییەکان، بایدن ئاماژەی بە گرنگی هاوئاهەنگیی نێوان رووسیا و ئەمریکاش کردووە لەڕووی سەقامگیریی جیهانیی و پەرەپێدان بە دیالۆگی سەقامگیریی نێوان ئەمریکا و درێژکردنەوەی رێککەوتننامەی نیو ستارت بۆ کۆنترۆڵکردنی بەرهەمهێنانی چەکی کۆمەڵکوژ و وێرانکەر.   ئەو پەیوەندییە تەلەفۆنییە دوای ئەوە دێت کە مانگی رابردوو جۆ بایدن لە وەڵامی رۆژنامەڤانێک کە پرسی بووی، ئایا پووتین بە "بکوژ" دەزانێت، سەرۆکی ئەمریکا بە "بەڵێ" وەڵامی دایەوە. دوای ئەوەش مۆسکۆ رایگەیاند، لێدوانەکانی بایدن مایەی قبووڵکردن نین.  هەروەها سەرۆکی رووسیا گاڵتەی بە جۆ بایدن کرد و گوتی، "ئەمە قسەیەکی منداڵانە یان گاڵتە نییە، هەمیشە وا دەبینن کەسانی دیکە خەسڵەتەکانی ئێمەیان هەیە و وا دەزانین ئەوانیش وەکو ئێمەن".