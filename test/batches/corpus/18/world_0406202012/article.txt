كیس ئێلیسن، داواكاری گشتیی مێناسۆتا رایگەیاند "ئه‌وه‌نده‌ی له تواناماندا بوو فاكته‌كانمان كۆكرده‌وه، چاومان به یاسای سزاداندا خشانده‌وه، راوێژمان به یه‌كدی كرد و گه‌یشتینه ئه‌و ده‌رئه‌نجامانه‌ی ئه‌م تۆمه‌تانه بده‌ینه پاڵیان، پێمانوایه راستییه‌كان و یاسا تۆمه‌ته‌كان پشتڕاست ده‌كه‌نه‌وه".  باراک ئۆباما، سه‌رۆكی پێشووی ئه‌مریكاش بێ ده‌نگیی خۆی له‌سه‌ر كه‌یسی جۆرج فلۆید شكاند و ئاماژەی بەوە کرد "بۆ ئه‌و خێزانانه‌ی كه راسته‌وخۆ كاریگه‌ریی ئه‌م تراژیدیایانه‌یان له‌سه‌ربووه، تكایه بزانن من و میشێل و هه‌موو ئه‌مریكا هاوخه‌متانین، نزاتان بۆ ده‌كه‌ین و ئێمه‌ش له هه‌وڵی دروستكردنی وڵاتێكی یه‌كسان بۆ به‌رزڕاگرتنی یادی كوڕ و كچه‌كانتان، به‌شدارین".  كاربه‌ده‌ستانی ئێستا و پێشوو، داوا له خۆپێشانده‌ران ده‌كه‌ن، له تووندوتیژی خۆیان دووربگرن؛ دره‌نگانی شه‌وی رابردووش، پۆلیسێک به چه‌قۆ و دوو پۆلیسی دیكه‌ش به فیشه‌ك، له نیویۆرک برینداركران.  هه‌ندێك له خۆپێشانده‌ران پێیانوایه، دێریك شۆڤین، جۆرج فلۆیدی له ژیان بێبه‌ش كرد، بۆیە ته‌نیا سزا کە شایه‌نی بێت بێبه‌شكردنی ئه‌وه له ژیان.  خۆپێشاندەرێک دەڵێ "هه‌ركه‌سێك ده‌كرێت تۆمه‌تباربكرێت. ئه‌و ده‌توانێت بچێته دادگا و به ئاسانی خۆی له‌و سزایه‌ی كه ده‌بێت وه‌ریبگرێت، ده‌ربازبكات. ده‌بێت به زیندانی هه‌تا هه‌تایی تۆمه‌تباربكرێت، ژیانی له جۆرج سه‌نده‌وه، ده‌بێت به ژیانی وه‌ڵام بدرێته‌وه".  هەندێک خۆپێشانده‌ران ده‌ڵێن دادگاییكردنی ئه‌فسه‌ره‌كان ته‌نیا یه‌كێك له داواكارییه‌كانیان بووه، پێویسته گۆڕانكاریی ریشه‌یی و چاكسازی ئه‌نجامبدرێت.  جۆرج فلۆیدی ته‌مه‌ن ٤٦ ساڵ، له‌سه‌ر ٢٠ دۆلارییه‌كی گومانلێكراو و به كه‌له‌پچەكراوی له‌سه‌ر شه‌قامێكی گشتیی مێناپۆلیس  خنكێندرا.  دوایین لێكۆڵینه‌وه‌ی پزیشكی داد نیشانیده‌دا، جۆرج فلۆید هەڵگری ڤایرۆسی كۆرۆناش بووه.