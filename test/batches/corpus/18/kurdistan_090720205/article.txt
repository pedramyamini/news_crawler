ئەنتۆنۆ فاوچی، بەڕێوەبەری پەیمانگەی نەخۆشییە هەستیار و گوازراوەکان دەڵێت، گەشبینن کە تاوەکو سەرەتای ساڵی ٢٠٢١ ڤاکسینێکی سەرکەوتوو بەرهەمدێنن کە کاریگەری خۆی دەبێت.  لە کۆبوونەوەیەکی نەتەوەیەکگرتووەکان کە بە ئۆنلاین کرابوو، دکتۆر ئەنتۆنیۆ فاوچی گوتی، تاقیکردنەوەی ڤاکسینێک لەلایەن کۆمپانیای مۆدێرنا لە کۆتایی مانگی تەممووز دەچێتە قۆناخی سێیەم، ڤاکسینی کۆمپانیاکانی دیکەش لە مانگەکانی ئاب و ئەیلوول و ئۆکتۆبەر ئەو قۆناخانە دەبڕن.  فاوچی ئاماژەی بەوەشکرد کە پێنج تاوەکو حەوت ڤاکسین ئێستا لە تاقیگەکاندا لەژێر چاودێریدان، لەکاتی جیاوازدا بەرەو قۆناخی دیکە هەنگاو دەنێن.  ئەم لێدوانەی ئەنتۆنیۆ فاوچی دوو رۆژ دوای راگەیاندنێک لەلایەن چینەوە دێت کە دەڵێت: لە بەرهەمهێنانی ڤاکسین نزیکبوونەتەوە.   چین لە کێبڕکێی دروستکردنی ڤاکسینی دژە ڤایرۆسی کۆڤید - ١٩ لە ریزی پێشەوەیە و دووەم ڤاکسینی چووەتە قۆناخی سێیەم و کۆتایی تاقیکردنەوەکانەوە.  جگە لە ڤاکیسنی یەکەمی دژە کۆرۆنا کە پێی ناوەتە قۆناخی سێیەمی تاقیکردنەوەکان، چین توانیویەتی ڤاکسینێکی دیکە بەناوی ساڤ - ئۆ کە سەر بە کۆمپانیای سینۆڤاک بایۆتێکە بە دوو قۆناخی دیکەدا تێپەڕێنێت و ئێستا لە قۆناخی سێیەمی تاقیکردنەوەکانە لەسەر مرۆڤ کە بڕیارە لە کۆتایی ئەم مانگەدا بکرێت.  لەگەڵ ئەوەی چین و ئەمریکا یەکدی بە بڵاوکردنەوەی کۆرۆنا تۆمەتباردەکەن، هەردوو وڵاتەکە لە کێبڕکێی توونددان بۆ ئەوەی بە خەڵکی بڵێن کە ئەوان لە بەرەنگاربوونەوەی کۆرۆنا سەرکەوتنیان بەدەستهێناوە.  رۆژی چوارشەممە ٠٨ - ٠٧ - ٢٠٢٠، مایک پۆمپەیۆ لە کۆنفرانسێکی رۆژانامەڤانیدا گوتی، گومانی تێدا نییە ئەمریکا پێشەنگە لە جیهان لە رووی بەرەنگاربوونەوەی کۆرۆنادا.  هێشتا کۆرۆنا کۆتایی پێنەهاتووە، کۆمەڵگەی نێودەوڵەتی کار بۆ دوای دۆزینەوەی ڤاکسین دەکات. بەشێک لە رێکخراوە نێودەوڵەتییەکان داوادەکەن وەبەرهێنانی دیجیتاڵی پەرەی پێبدرێت، هاوئاهەنگی نێوان وڵاتان بۆ بووژاندنەوەی ئابووریی جیهان زیاتر بکرێت، هۆشداری دەدەن و دەڵێن، "ئەگەر کار لەکار بترازێت، هەوڵ و کاتێکی زۆرتری دەوێت تاوەکو جارێکی دیکە وای لێدێتەوە وڵاتان بتوانن پەیوەندییە بازرگانییەکانیان لەگەڵ یەکدی زیاتر بکەن".  ژمارەی تووشبووانی کۆرۆنا لە جیهان ١٢ ملیۆن و ١٧٠ هەزار کەسی تێپەڕاندووە، لەو ژمارەیە ٥٥٢ هەزار و ١١٤ کەس گیانیان لەدەستداوە و زیاتر لە حەوت ملیۆن و ٧٠ هەزار کەس چاکبوونەتەوە.   رۆژی ٢ - ٠٧ - ٢٠٢٠ فڕانسز کۆڵنز، بەڕێوەبەری پەیمانگەی نیشتمانیی تەندروستیی ئەمریکا رایگەیاند تەواو گەشبینن کە ئیدارەی ترەمپ پێکوتەیەکی سەلامەت و کاریگەر لە کۆتایی ئەمساڵ دژی کۆرۆنا بەردەستدەخات و لە سەرەتای ساڵی ٢٠٢١ دا ٣٠٠ ملیۆن دانەی لێ بەرهەمدەهێنرێت.  ئێستا ئەمریکا زۆرترین تووشبووی کۆرۆنای لەسەر ئاستی جیهان هەیە و ژمارەی تووشبووان گەیشتووەتە سێ ملیۆن و ١٥٨ هەزار و ٩٠٠ کەس. لەو ژمارەیەش ١٣٤ هەزار و ٨٦٢ کەس تاوەکو رۆژی پێنجشەممە گیانیان لەدەستداوە.  هەروەها ملیۆنێک و ٣٩٢ هەزار و زیاتر لە ٦٠٠ کەس چاکبوونەتەوە.   هەروەها بەشێک لە پزیشکانی بەریتانی لە زانکۆی ئۆکسفۆرد رایانگەیاندبوو، پەرەیان بە پێکوتەیەکی دژی کۆرۆنا داوە کە دەتوانێت بۆماوەیەکی درێژخایەن بەرگریی جەستە دژی ڤایرۆسەکە چالاک بکات.  د. سارا گیلبێرت، پرۆفیسۆر و یەکێک لە داهێنەرانی پێکوتەکە لە زانکۆی ئۆکسفۆرد دەڵێت، زۆربەی پێکوتەکانی دژی کۆرۆنا کە تاوەکو ئێستا دروستکراون دەتوانن بۆماوەی چەند ساڵێک سیستەمی بەرگریی جەستە دژی ڤایرۆسەکە چالاک بکەن، "بەڵام ئێمە گەشبینین بەوەی ئەو پێکوتەیەی دروستمانکردووە، دەتوانێت بۆماوەیەکی درێژخایەن بەرگریی جەستە دژی ڤایرۆسەکە چالاک بکات".