چەکدارەکان، لە شاری سەومەعەی ناوەڕاستی یەمەن، پزیشکە تایبەتمەندەکەی ددانیان کوشت، دوای تۆمەتبارکردنی بەوەی کە هەواڵدانەکانی ئەو لە چەکدارەکانی قاعیدە، بووەتە هۆکاری هێرشی فڕۆکە بێفڕۆکەوانەکانی ئەمریکا بۆ سەر ئەو رێکخراوە و کوشتنی چەند ئەندامێکی رێکخراوەکە.  بەرپرسێکی ناوخۆیی لە شاری سەومەعە لە پارێزگای بەیزای ناوەڕاستی یەمەن، بە ئەی ئێف پی راگەیاندووە، پزیشکە لە سێدارەدراوەکە ناوی موتەهەر یوسفییە و رۆژی شەمەی رابردوو، دوای ئەوەی لەلایەن چەکدارانی قاعیدەوە بە گوللە کوژراوە، دواتر لەخاچدراوە و تەرمەکەی لەبەردەم ئەو بنکە تەندروستییەی کاری تێدا دەکرد، هەڵواسراوە.  بەرپرسە ناوخۆییەکە ئاشکرایکردووە، قاعیدە بەنیازە کەسێکی دیکەش لە هەمان ناوچە و بەهەمان تۆمەت بکوژێت.  لە ماوەی رابردوودا، چالاکییەکانی رێکخراوی قاعیدە لە شاری سەومەعەی ناوەڕاستی یەمەن سەریهەڵداوەتەوە، دوای ئەوەی چالاکیی چەکدارەکانی ئەو گرووپە لە شارەکانی باشووری یەمەن پاشەکشەی کرد.  بەرپرسێکی دیکەی ناوخۆیی ئاشکرایکردووە لە چەند هەفتەی رابردوودا، قاعیدە پێنج پیاو و حەوت ئافرەتی بەتۆمەتی چاودێریکردنی جموجوڵی چەکدارەکانی رفاندووە و بەنیازە هەموویان بکوژێت، هەرچەندە هۆزەکانی ناوچەکە دەیانەوێت رێگری لەو کارەی رێکخراوەکە بکەن.  رێکخراوی قاعیدە لە یەمەن، گرتەیەکی ڤیدیۆیی پزیشکە لەخاچدراوەکەی بڵاوکردەوە کە تێیدا دان بە سیخوڕیکردن بەسەر بەرپرسەکانی قاعیدەدا دەنێت، بەڵام چاودێران دەڵێن ئەو دانپێدانانە بەزەبری چەک و ئەشکەنجە وەرگیراوە.  حکومەتی یەمەن، کارەکەی بە تووندی سەرکۆنەکرد، بە کردەوەیەکی دڕندانەی ناوبرد، پزیشکە لەخاچدراوەکەی بەکەسێکی خزمەتکاری دانیشتووانی شارەکەی ناوبرد کە دە ساڵ، هاوکاریی هەموو نەخۆشەکانی کردووە.  حکومەتی یەمەن لە رێگەی موعەمەر ئەریانی، گوتەبێژیەوە رایگەیاند، گرووپە چەکدارییەکانی ناوەڕاستی یەمەن، کار بۆ کۆنترۆڵکردنی ناوچەی دیکەی پارێزگای بەیزا دەکەن و لە سێدارەدانی ئەو پزیشکەش، بۆ چاوشکاندنی خەڵکی ئەو ناوچانەیە کە قاعیدە دەیەوێت لە داهاتوودا هێرشیان بکاتەسەر.  رێکخراوی قاعیدە، لاوازیی حکومەت و بێسەرەوبەرەیی دەسەڵاتی لە باشوور و ناوەڕاستی یەمەندا قۆستووەتەوە و کردوویەتییە پێگەیەکی باشی کۆکردنەوەی چەکدارەکانی.  ناوەڕاست و باشووری یەمەن، لە ساڵی ٢٠١٥ ەوە، جەنگی بەردەوامی ناوخۆیی یەمەن لە نێوان لایەنە ناکۆکەکانی وڵات بەخۆوە دەبینن کە وڵاتانی هەرێمی لە پشتیانن.  ئەمریکا لە دوای هاتنەسەرکاری دۆناڵد ترەمپ، گورزە ئاسمانییەکانی بۆ سەر قاعیدە لە یەمەن زیادکردووە. شوباتی رابردوو، هێرشێکی درۆنەکانی ئەمریکا بووە هۆی کوشتنی قاسم ریمی، سەرکردەی رێکخراوەکە لە یەمەن.