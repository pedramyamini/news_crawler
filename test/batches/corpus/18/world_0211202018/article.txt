ئێستاش سەرنج لەسەر ئەوەیە کە سەرۆکی داهاتووی ئەمریکا، دۆناڵد ترەمپی نەریتخواز یان جۆ بایدنی لیبڕال، چۆن رووبەڕووی ئەو ئاستەنگانە دەبێتەوە.  بە گوێرەی دامەزراوەی موودیزی ئەمریکی کە تایبەتە بە راپۆرتی شیکاریی ئابووری، سەرۆکی داهاتووی ئەمریکا رووبەڕووی پێنج ئاڵنگاری دەبێتەوە:  یەکەم: بووژاندنەوەی ئابووری   دووەم: پەتای کۆرۆنا و زیادبوونی تێچووی چاودێریی تەندروستی  سێیەم: زیابدوونی قەرزەکانی ئەمریکا  چوارم: ناکۆکییەکان لەگەڵ چین  پێنجەم: مەترسییەکانی گۆڕانی کەشوهەوا و لێکەوتەکانی  بە گوێرەی ئەو راگەیێندراو و پلانانەی کە لە هەڵمەتی بانگەشەی هەڵبژاردنەکاندا هەریەکەیان خستیانەڕوو، ترەمپ و بایدن تەنیا لەوەدا هاوڕان کە گوشاری زیاتر بخەنە سەر چین و هانی بەرهەمی نێوخۆیی ئەمریکی بدەن، بەڵام هەریەکەیان بەرنامە و بۆچوونی جیاوازیان بۆ مامەڵەکردن لەگەڵ چوار ئالەنگارییەکەی دیکە هەیە.  هەر یەکێکیشیان ببێتە سەرۆکی داهاتوو، سیاسەتەکانی رەنگدانەوەی گەورەیان لەسەر ئابووریی ئەمریکا و جیهانیش دەبێت، چونکە ئەمریکا لایەکی گرنگی هاوکێشە نێودەوڵەتییەکانە و هەر گۆڕانکاریەک، چ باش چ خراپ، لە ئابوورییەکەیدا رووبدات، کار لە ئابووریی جیهانیش دەکات. پەندێکی فەڕەنسی هەیە دەڵێت، "ئەگەر ئابووریی ئەمریکا بپژمێت، ئابووریی جیهان تووشی هەڵامەت دەبێت. "  ئیدارەی سەرۆکی داهاتووی ئەمریکا بۆ تووشبووانی ڤایرۆسی کۆرۆنا رووبەڕووی زیادبوونی تێچووی دەرمان، چارەسەر و کەلوپەلی خۆپارێزی دەبێتەوە کە زیاتر لە هەشت ملیۆن کەسی لەو وڵاتە تووشکردووە و بووەتە هۆی مردنی زیاتر لە ٢٢٠ هەزار کەس و رۆژانەش ژمارەکان لە زیادبووندان.   هەروەها دروستکردنی کەشێکی سەلامەت بۆ گەڕانەوەی کارمەند و کرێکارانی ئەو وڵاتە و بەگەڕخستنەوەی کەرتی بازرگانی و ئابووری یەکێکی دیکە دەبێت لە کارە قورسەکانی سەرۆکی داهاتوو ئەگەر هیچ ڤاکسینێک بۆ پەتاکە نەدۆزرێتەوە.   ترەمپ پێیوایە نابێت "چارەسەر لە خودی کێشەکە خراپتر بێت، " ئەوەش وەکو ئاماژەیەک بۆ ئەوەی کە داخستنی بازاڕەکان و قەدەخەی هاتووچۆ نابێتە چارەسەر بۆ کۆرۆنا، چونکە ئەوە دەبێتە هۆی قەیرانی ئابووری.  بەڵام بایدن و دیموکراتەکان پشتگیری لە قەدەخەی هاتووچۆ و داخستنی بازاڕەکان دەکەن بۆ رێگریکردن لە بڵاوبوونەوەی کۆرۆنا و، ترەمپ بەوە تۆمەتباردەکەن کە دەیەوێت لەسەر حسابی تەندروستی هاووڵاتییانی وڵاتەکەی ئابووری وەگەڕبخاتەوە.  هەروەها ترەمپ بەرگری لە بەکارخستنەوەی کارگە خەڵۆزەکان دەکات و پێیوایە داخستنیان دەبێتە هۆی لەدەستدانی هەلی کار و زیادبوونی رێژەی بێکاری. هەر بەو هۆیەشەوە لە ساڵی ٢٠١٧ دا لە رێککەوتنی کەشوهەوای پاریس کشایەوە کە مەبەست لێی کەمکردنەوەی بەکارهێنانی سووتەمەنییە کاربۆنییەکان بوو بۆ سنووردارکردنی دەردانی گازە گەرمکەرەکان بۆ نێو بەرگەهەوای زەوی.   بەڵام بایدن باس لەوە دەکات کە دەبێت وڵاتەکەی پشت بە وزەی نوێبووەوە، واتە هێزی با، تەوژمی ئاو و وزەی خۆر ببەستێت بۆ کەمکردنەوەی لێکەوتە سرووشتییەکانی گۆڕانی کەشوهەوا، وەک زریان و لافاوەکان کە ساڵانە دەیان ملیار دۆلار زیان بە ئەمریکا دەگەیێنن. هەروەها پێیشی وایە کە وڵاتەکەی لە رێگەی پەرەدان بەو جۆرە وزەیەوە دەتوانێت هەلیکاریش زیادبکات.  چاوەڕێ دەکرێت تا کۆتایی ئەم ساڵ کۆی داهاتی نێوخۆی ئەمریکا بگاتە ١٩ ترلیۆن و ٨٠٠ ملیار دۆلار. سەرۆکی داهاتووی ئەمریکا پێویستی بەوە دەبێت کە بەسەر ئەو پێنج ئاڵنگارییەی لە سەرەوە باسکران زاڵببێت بۆ ئەوەی دووبارە بیگەڕێنێتەوە بۆ ٢١ ترلیۆن و ٤٣٠ ملیار دۆلارەکەی پێش سەرهەڵدانی کۆرۆنا.