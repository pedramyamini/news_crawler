سەرچاوە رۆژنامەڤانییەکانی نەمسا ئاشکرایانکرد، یەکێک لە تەقەکەرەکان کە لە هێرشەکەی دوێنێ شەودا بەتەقەی پۆلیسی ئەو وڵاتە کوژراوە، لای هەواڵگریی ئەو وڵاتە ناسراوە.  سەرنووسەری رۆژنامەی ' فالتەر ' ی نەمساوی ئاشکرایکردووە، ئەو ئەنجامدەرەی هێرشەکە کە تەرمەکەی کەوتووەتە دەستی پۆلیس، بنەچەی ئەلبانییە، ناوی عومەرە و تەمەنی ٢٠ ساڵە. ئەوەشی ئاشکراکردووە عومەر لە ڤییەنا لە دایکبووە و گەورە بووە، هەواڵگریی نەمسا ناسیوویانە، چونکە یەکێک بووە لەو ئەندامانەی رێکخراوی داعش، کە ویستوویەتی رووبکاتە سووریا بۆ شەڕکردن لەپاڵ چەکدارەکانی رێکخراوەکەدا.  وەزیری ناوخۆی نەمسا، کارل نیهامەر، سەرلەبەیانی ئەمڕۆ سێشەممە ئاشکرایکرد، ئەنجامدەری هێرشەکە کە کوژراوە، ئەندامی داعش بووە.  وەزیری ناوخۆی نەمسا، لە کۆنگرەیەکی رۆژنامەڤانیدا گوتی: "ئەو کەسە تووندڕەو بووە و خۆی بە ئەندامی داعش زانیووە".  وەزیری ناوخۆی نەمسا زیاتر گوتی، هێزەکانی پۆلیس درەنگانی شەوی رابردوو، پاش ناسینەوەی هێرشکارەکە، هەڵیانکوتاوەتە سەر شوقەکەی، پاش ئەوەی دەرگاکەیان شکاندووە، بەڵام زانیاری زیاتری لەوبارەیەوە نەدا، بەڵکو ئاشکرایکرد هێرشکارەکە "خۆی پڕ چەککردبوو"، تفەنگێک و پشتێنەیەکی بۆمبڕێژکراوی پێبووە، بەڵام دواتر دەرکەوت پشتێنەکە راستی نەبووە.  وەزیری ناوخۆی نەمسا کە پێشتر رایگەیاندبوو هێرشەکەرەکان زیاتر لە کەسێک بوون و یەکێکیان هەڵهاتووە، گوتی ئەو قسەیە لەسەر ئەو بنەمایە کراوە کە لە چەند شوێنێکی جیاواز تەقەکراوە، بەڵام بەتەواوی لەو زانیارییە دڵنیانین و لێکۆڵەرەکانمان کاردەکەن بۆ دەستنیشانکردنی ژمارەی تاوانکارەکان.  ئاژانسی هەواڵی ' ئەی پی ئەی ' نەمساوی لەزاری بەرپرسانی وەزارەتی تەندروستی نەمسای گواستەوە، حەوت برینداری رووداوی تەقەکردنەکەی دوێنێ شەو تەندروستییان ناجێگیرە.  گوتەبێژی وەزارەتی تەندروستیی نەمسا ئاشکرایکردووە، بەهۆی هێرشەکەوە ١٧ کەس بە برینداری گەیەنراونەتە نەخۆشخانە، زۆرینەیان فیشەک بەجەستەیانەوەیە، دە برینداریان برینەکانیان سووکە و هەمووان چارەسەر دەکرێن.  وەزارەتی ناوخۆی نەمسا بەرەبەیانی ئەمڕۆ، گیانلەدەستدانی کەسی چوارەمی لە هێرشەکەدا راگەیاند. گوتەبێژی ئەو وەزارەتە بە ئاژانسی ' فرانس پرێس ' ی راگەیاندووە "بەداخەوە کەسێکی دیکە لە نەخۆشخانە گیانی لەدەستدا، بەوەش ژمارەی قوربانییەکان بۆ چوار کەس بەرزبووەوە، دوو پیاو و دوو ژن".  دوێنێ شەو، لە شەش شوێنی جیاوازی ناو ڤیەننا، تەقە لە خەڵکی ئاسایی و رێبواری سەرشەقامەکان کرا، رووداوەکە چەند کاژێرێکی کەم بەر لە کەرەنتینەی گشتی وڵات بەهۆی کۆرۆناوە روویدا.