رێكخراوی نێودەوڵەتیی کۆچبەران و رێکخراوی ناحکومیی ئێس ئۆ ئێس - ی فەرەنسی لە تویتەر نووسیویانە، بەداخەوە ئەو هەواڵانەی کە باس لە تێکشکان و ژێرئاوکەوتنی کەشتییەکی تایبەت بە کۆچبەران لە دەریای نێوەڕاستدا دەکەن لە رۆژی پێنجشەممە، ٢٢ی نیسان، "راست بوون و بەهۆیەوە زیاتر لە ١٠٠ کۆچبەر گیانیان لەدەستداوە".  وەکو رێکخراوەکە دەڵێت، لەدوای چەندین کاژێر گەڕان لە دەریای نێوەراست لە ناوچەی باکووری رۆژهەڵاتی کەنارە دەریاییەکە لە نزیک شاری تەرابلوس، پایتەختی لیبیا، تیمەکانی رێکخراوی نێودەوڵەتیی کۆچبەران و تیمی رێکخراوی ئێس ئۆ ئێس - ی ناحکومی خنکانی لانیکەم ١٠٠ کۆچبەریان پشتڕاستکردووەتەوە.  زانیارییەکان باس لەوە دەکەن، کەشتییەکە هەڵگری زیاتر لە ١٣٠ کۆچبەر بووە، بەڵام تاوەکو ئێستا تەرمی تەنیا ١٢ یان دۆزراونەتەوە، راشیگەیاند، گەڕان بەدوای تەرمی کۆچبەران چەندین کاژێر بەردەوام بووە و بەهۆی خراپیی کەشوهەوا و بەرزیی شەپۆلەکانی دەریاوە، پرۆسەی گەڕان و پشکنینەکان قورستر بوون.  رێکخراوی ئێس ئۆ ئێس - ی ناحکومیی فەرەنسا رایگەیاند، لە سەرەتای ئەمساڵەوە تاوەکو ئێستا زیاتر لە ٣٥٠ کۆچبەر لە دەریای نێوەڕاستدا خنکاون؛ راشیگەیاند لەگەڵ دووبارەبوونەوەی ئەو کارەساتە مرۆییانە، ئێمە داوامان لە حکومەتەکانی چەند وڵاتێکی ئەوروپا کردووە تیمی زیاتری فریاکەوتنی دەریایی لە دەریای نێوەڕاستدا بڵاوبکەنەوە تاوەکو بتوانن کۆچبەری زیاتر لە مردن رزگار بکەن.