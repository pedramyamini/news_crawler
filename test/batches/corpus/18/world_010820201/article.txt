لەنێو حکومەتی ئەمریکا، بەتایبەتیش لەلایەن دیموکراتەکانەوە رەخنە لە دۆناڵد ترەمپ، سەرۆکی ویلایەتە یەکگرتووەکانی ئەمریکا دەگیرێت بەوەی کە لە بەرامبەر ئەو راپۆرتانە هیچ هەڵوێستێکی بەهێزی دژی رووسیا نەبووە.  هەندێک لە دیموکراتەکان پێیانوایە کە ترەمپ ئەو راپۆرتانەی رۆژانە لەسەر پرسە گرنگەکان بۆی ئامادەدەکرێن ناخوێنێتەوە، بەڵام سەرۆکی ئەمریکا ئەوە رەتدەکاتەوە و دەڵێت، هەموو رۆژێک راپۆرتەکان دەخوێنێتەوە. هەروەها دەڵێت، کەس راپۆرتەکەی رووسیا و تاڵیبانی بۆ ئامادەنەکردووە و پێیوایە ئەوەش لەبەر ئەوە بووە کە تیمەکەی بڕوایان بە راست و دروستی راپۆرتەکە نەکردووە.   بڵاوبوونەوەی ئەم دەنگۆیانە لەکاتێکدایە کە ئەمریکا و رووسیا نزیکن لە رێککەوتن لەسەر سنووردارکردنی چەکە ئەتۆمییەکان. سەرۆکی ئەمریکا پێیوایە ئەوە یەکێک دەبێت لە رێککەوتنە گرنگەکانی ئەمریکا.  هەروەها ترەمپ پێداگیریشی کرد کە هیچ سەرۆکێک وەکو ئەو لەگەڵ رووسیا و چین تووند نەبووە و دەڵێت، "کاتێک کە سەیردەکەی چیمان کردووە بەراورد بە حکومەتەکانی دیکە، تەنانەت ناگەنە ئاستی ململانێی ئێمەش". ترەمپ دەڵێت، لە سەرەتای دەستبەکاربوونیەوە، نەیارەکانی هەستاون بە بەکارهێنانی ناوی رووسیا بۆ بڵاوکردنەوەی پڕوپاگەندە لە دژی ئەو بۆ بێهێزکردنی لە ململانێی سەرۆکایەتیی ئەمریکا.  بڕیارە هەڵبژاردنی سەرۆکایەتیی ئەمریکا لە ٣ ـی تشرینی دووەمی ئەمساڵ بەڕێوەبچێت. هەرچەندە ترەمپ لەڕێگەی توویتێکەوە داوای دواخستنی هەڵبژاردنەکانی دەکرد بە پاساوی ئەوەی دەنگدان لەڕێگەی پۆستەوە دەبێتە ناڕوونترین و پڕ خروقاتترین هەڵبژاردن لە مێژوودا، بەڵام تاوەکو ئێستا کۆنگرێسی ئەمریکا هیچ ئاماژەیەکی بە دواخستنی هەڵبژاردنەکە نەداوە.