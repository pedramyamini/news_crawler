پێشووتر دۆناڵد ترەمپ گوتبووی، ئەوانەی لەو خۆپێشاندانە بەشدارن "ئاژاوەگێڕن" و دیموکراتەکانیش لەپشت ئەو ئاژاوە و پشێوییەی کینۆشا و شارەکانی دیکەی ئەمریکاوەن.  لە ٢٣ی ئابەوە و دوای تەقەکردن لە جاکۆب بلەیک، هاووڵاتیی رەشپێستی ئەمریکی لەلایەن پۆلیسەوە، خۆپێشاندانی دژە رەگەزپەرستی لەو شارە بەردەوامە. لە چەند رۆژی رابردووشدا، بەهۆی پێکدادانی نێوان خۆپێشاندەران و لایەنگرانی ترەمپەوە دوو خۆپێشاندەر کوژران و دوو کەسی دیکەش برینداربوون.  سەرۆکی ئەمریکا لەبارەی خۆپێشاندانی کینۆشا گوتوویەتی "ئەمانە کاری خۆپێشاندانی ئاشتییانە نین، بەڵکو ئەمەی دەیبینین تیرۆری ناوخۆییە. ئیدارەکەی من بە هەماهەنگی لەگەڵ دەسەڵاتی ناوخۆیی ئەم ویلایەتە هەوڵدەدەین پاسەوانی نیشتمانی لێرە جێگیر بکەین، لەپێناو بەهێزکردنی یاسا لە کینۆشا و کۆتاییهێنان بە تووندوتیژییەکان. پشتیوانی لە بەکارهێنانی پاسەوانی نیشتمانی لە شارەکانی دیکەش دەکەم".  سەرۆکی ئەمریکا لە رۆژی سێشەممە ١ی ئەیلوولەوە بە سەردانێک چووەتە کینۆشا و چەندجارێک دروشمی - یاسا و رێکخستن - ی دووبارەکردەوە، کە ماوەیەکە و بەتایبەت دوای کۆنگرەی نیشتمانیی کۆمارییەکان بەردەوام وەکو دروشمی کۆمارییەکان دووبارەی دەکاتەوە.