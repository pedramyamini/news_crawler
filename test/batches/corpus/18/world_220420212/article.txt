میدیاکانی ئیتاڵیا دەڵێن، ئەو پیاوە کە لە نەخۆشخانەی چاچۆ کاری کردووە لە ساڵی ٢٠٠٥ ـەوە نەچووەتە سەر کارەکەی و مووچەی تەواوەتیشی وەرگرتووە، ئێستاش لێکۆڵینەوەی لێدەکرێت لەسەر فێڵ، هەڕەشەکردن و خراپ بەکارهێنانی پێگەکەی.  وەکو میدیاکان باسیان لێوە کردووە، ئەو کارمەندە لە ماوەی ئەو ١٥ ساڵەدا کە دەگوترێت لەسەر کار نەبووە، زیاتر لە ٦٤٢ هەزار دۆلاری مووچەی وەرگرتووە.  هاوکات شەش بەڕێوەبەری نەخۆشخانەکەش لەسەر پەیوەندییان بەو کەیسەوە لێکۆڵینەوەیان لەگەڵدا دەکرێت.  ئاشکرابوونی ئەو کارمەندەش لە دەرەنجامی لێکۆڵینەوەیەکی درێژخایەنی پۆلیس بووە لە کەیسەکانی ئامادەنەبوون لەسەر کار و گومانی فێڵکردن لە کەرتی گشتیی ئیتاڵیا.  ئەو کارمەندەش، بە گوتەی پۆلیس، کارمەندێکی مەدەنی بووە لە نەخۆشخانەکە و لە ساڵی ٢٠٠٥ کاری پێدراوە، بەڵام بەبێ ئەوەی بچێتە سەر کارەکەی، مووچەی تەواوەتیی وەرگرتووە.  پۆلیس ئەو کەسەی بەوەش تۆمەتبارکردووە کە هەڕەشەی لە بەڕێوەبەرەکەی کردووە تۆمارکردنی سکاڵا لە دژی رابگرێت، ئەو بەڕێوەبەرەش دواتر خانەنشین کراوە و شوێنگرەوەکەی و بەشی سەرچاوە مرۆییەکانی نەخۆشخانەکەش هەرگیز سەرنجی ئامادەنەبوونی کارمەندەکەیان لەسەر کارەکەی نەداوە.