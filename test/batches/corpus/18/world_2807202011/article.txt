ئەڵمانیا، فەرەنسا، بەلجیکا و بەریتانیا و بەشێکی دیکەی وڵاتانی ئەوروپا هۆشدارییان داوە بە وڵاتەکانیان گەشت بۆ ئیسپانیا نەکەن، هەروەها پۆشینی دەمامک و پاراستنی مەودای نێوان خەڵک ئێستا ناچارییە و بووەتە بڕیار. لە هەندێک وڵاتیش نەپۆشینی دەمامک سزای لەسەر دانراوە.  رێکخراوی تەندروستیی جیهانیش دەڵێت، وەرزەکانی ساڵ هیچ کاریگەرییەکیان لەسەر کەمکردنەوە بڵاوبوونەوەی ڤایرۆسەکە نابێت، وەکو چۆن پێشتر باس دەکرا.  تاوەکو رۆژی سێشەممە ٢٨ی تەممووز، ژمارەی گیانلەدەستدان بەهۆی ڤایرۆسی کۆرۆناوە لە جیهاندا گەیشتووەتە ٦٥٤ هەزار کەس، سێیەیەکی ئەوانەش لە ئەوروپا بوون.  لە ماوەی سێ هەفتەی رابردووشدا ژمارەی گیانلەدەستدان بە ڤایرۆسەکە ١٠٠ هەزار کەسی تێپەراندووە.  رێکارەکانی خۆپاراستن و ترس لە شەپۆلی دووەمی ڤایرۆسی کۆرۆنا زیانی گەورەی لە کەرتی گەشتیاریی جیهانی داوە. رێکخراوی گەشتیاریی جیهان سەر بە نەتەوە یەکگرتووەکان زیانەکانی کەرتی گەشتیاری لە جیهاندا تەنیا لە پێنج مانگی رابردوودا بە ٣٢٠ ملیار دۆلار دەخەمڵێنێت. ئیسپانیاش زۆرترین زیانی بەردەکەوێت.  بڕی ئەو زیانەش سێ هێندەی ئەو زیانەیە کە لە ساڵی ٢٠٠٩ دا بەهۆی قەیرانی ئابووریی جیهانییەوە بەر کەرتی گەشتیاری کەوت لە جیهاندا.  هەروەها یەکێتیی گواستنەوەی ئاسمانیی نێودەوڵەتییش دەڵێت، جوڵەی فڕۆکە و گەشتی ئاسمانی تاوەکو ساڵی ٢٠٢٤ ناگەڕێتەوە دۆخی پێش بڵاوبوونەوەی ڤایرۆسی کۆرۆنا.  لە ماوەی هەفتەی رابردوودا ژمارەی تووشبووانی کۆرۆنا لە وڵاتانی ئەوروپا وەکو ئیسپانیا، ئیتاڵیا، فەرەنسا و ئەڵمانیا بەرزتربووەتەوە، ئیسپانیا لە هەر ١٠٠ هەزار کەسێک ٣٩ کەس تووشی ڤایرۆسی کۆرۆنا بوون، ئەمەش نیگەرانیی لە ئەوروپا دروستکردووە و بەشێکی وڵاتانی ئەوروپی داوایان لە خەڵکی وڵاتەکانیان کردووە سەردانی ئیسپانیا نەکەن، بەریتانیاش کەرەنتینکردنی کردووەتە مەرجی گەڕانەوەی ئەوانەی گەشت بۆ ئیسپانیا دەکەن.  ئاژانسی کۆنترۆڵکردنی پەتا لە ئەڵمانیا دەڵێت، دۆخەکە خەریکە لەدەست دەردەچێت، "چونکە بێباکانە مامەڵەمان لەگەڵ پەتاکەدا کردووە".  ئێرانیش رۆژی سێشەممە ٢٨ی تەممووز خراپترین رۆژی تۆمارکرد و لە یەک رۆژدا ٢٣٥ کەس بە ڤایرۆسەکە گیانیان لەدەستدا. لە تارانیش پۆشینی دەمامک کراوە بە ناچاری و داواش دەکرێت جارێکی دیکە رێکارە تەندروستییەکان دەستپێبکەنەوە کە لە مانگی ئایاردا هەڵگیرابوون.  لە لوبنانیش قەدەخەی هاتووچۆی گشتی راگەیێنرا و تاوەکو ٣ی مانگی داهاتوو بەردەوامدەبێت.  تۆڕی کۆمەڵایەتیی توویتەر ڤیدیۆیەکی دۆناڵد ترەمپ، سەرۆکی ئەمریکای سڕییەوە کە تێیدا باسی لەوە کردبوو کە ئامۆژگاریی پزیشکەکان سەبارەت بە پەتای کۆرۆنا راست نین. توویتەر دەڵێت، ئەو ڤیدیۆیە پێشێلی سیاسەتی ئەوان دەکات سەبارەت بە زانیارییەکانی تایبەت بە کۆڤید - ١٩.  پێشتر توویتەر توویتێکی دیکەی ترەمپی لابردبوو کە تێیدا باسی لەوە کردبوو، دەمامک و رێکارەکان بۆ رووبەڕووبوونەوەی کۆرۆنا پێویست نین.  بۆریس جۆنسن، سەرۆکوەزیرانی بەریتانیا دەڵێت، "بەداخەوە ئەوەی ئێستا لە ئەوروپا دەیبینین ئاماژەیە بۆ شەپۆلی دووەمی کۆرۆنا".  ئەمریکاش لە وەرزی هاویندا ژمارەیەکی پێوانەیی تۆمارکرد و زیاتر لە چوار ملیۆن کەس تووشی ڤایرۆسەکە بوون و ١٤٨ هەزاری تووشبووی ڤایرۆسەکەش گیانیان لەدەستداوە.