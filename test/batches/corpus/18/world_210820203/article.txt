ئەلیکسای ناڤانلی، تەمەن ٤٤ ساڵ، کە سەرۆکی پارتی رووسیای ئایندە، پاش ئەوەی لە کاتی فڕیندا لە هۆش خۆی چوو بوو لە تۆمسک، فڕۆکەکەی با ناچاری نیشتەوە. ئێستا لە یەکێک لە نەخۆشخانەکانی شاری تۆمسک لە باشووری رووسیا خراوەتە ژێر چاودێڕی چڕی پزیشکییەوە.  لایەنگرانی دەڵێن لەو بڕوایەدان کە لە رێگەی خواردنەوەکانی نێو فرۆکەکە ژەهراوی کرابێت، ئەو گومانانەش کاتێک زیاتر بوون کە رێگەنەدرا بگوزرێتەوە نەخۆشخانەیەکی دەرەوەی رووسیا.  لایەنگرانی ناڤانلی گومانیان لە هۆکاری نەخۆشکەوتنی ئەو هەیە و پەنجەی تۆمەتەکانیان ئاڕاستەی کرملن، نووسینگەی سەرۆکایەتی رووسیا درێژدەکەن و بە ژەهراویکردنی ناڤانلی تۆمەتباری دەکەن.  یارمیش، گوتەبێژی ناڤانلی رایگەیاند: داوامان لە بەرپرسانی نەخۆشخانەکە کردووە رێگەمان پێبدەن تاوەکو ناڤانلی لەو نەخۆشخانەیە ببەینە دەرەوە، بەڵام بەرپرسانی نەخۆشخانەکە داواکەی ئێمەیان رەتکردووەتەوە.  گوتیشی: "ئەو نەخۆشخانەیە کە ناڤانلی تێیدا خەوێندراوە ئامێر و تیمی پزیشکی گونجاو و باشی نییە و هێشتنەوەی ناڤانلی بۆ ماوەیەکی زیاتر، ئەگەری گیانلەدەستدانی زیاتر دەکات".  لایەنگرانی ناڤانلی لە ئەڵمانیا شوێنێکی تایبەتیان بۆ خەواندنی ئەو لە یەکێک لە نەخۆشخانەکانی شاری بەرلیندا ئامادەکردووە، بەڵام تاوەکو ئێستا رێگە نەدراوە بە گواستنەوەی ناڤانلی بۆ دەرەوەی رووسیا.  یارمیش جەخت لەوە دەکاتەوە کە ناڤانلی ژەهرخواردکراوە و گوتی: "پێدەچێت ئەو لە رێگەی پێدانی چایەک لە نێو فڕۆکە ژەهراوی کرابێت".  بەڵام دیمیتری پێسکۆڤ، گوتەبێژی کرملن رایگەیاند، بانگەشەی ژەهراویبوون تەنیا گریمانە بوون و هەموو پشکنینەکان پێچەوانەکەیان سەلماندووە.  گوتەبێژی کرملین هیوای چاکبوونەوەی بۆ ناڤانلی خواست و گوتی: "ئەگەر پێویست بکات، ناڤانلی بۆ چارەسەر دەینێرینە دەرەوە".  رێکخراوی لێبووردنی نێودەوڵەتی داوای لە رووسیا کرد کە لێکۆڵینەوەیەکی '' خێرا و سەربەخۆ" لە رووداوەکەدا بکات. جۆزێب بۆرێل، سەرۆکی کاروباری دەرەوەی یەکێتیی ئەورووپاش گوتی: '' پێویستە لایەنی بەرپرس سزابدرێت، ئەگەر پشتڕاستکرایەوە ناڤانلی ژەهراوی کراوە".  ناڤانلی بە ئۆپۆزیسیۆنێکی سەرسەختی پوتین دادەنرێن، بە تایبەتی لە کاتی هەڵبژاردنەکاندا گومانێکی زۆر دەخاتە سەر ئەنجامەکانی هەڵبژاردن. هەروەها سەرپەرشتی کەمپەینی "دژە گەندەڵی" دەکات.  ئەوە یەکەمجار نییە باس لە ژەهراویکردنی ئەو سەرکردەیەی ئۆپۆزیسیۆن دەکرێت. ناڤانلی کە ساڵی رابردوو بۆ ماوەیەک زیندانی کرابوو، بانگەشەی ئەوەی دەکرد کە ژەهری دراوەتێ، دوای ئەوەی لە زیندان تووشی ژانەسەر بووبوو و دەموچاویشی ئاوسابوو.