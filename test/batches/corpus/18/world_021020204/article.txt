ئیمانوێل ماکرۆن، سەرۆکی فەرەنسا ناردنی چەکداری بیانی بۆ هەرێمی ناگۆرنۆ - قەرەباخ بە پێشهاتێکی دیکەی مەترسیدار ناودەبات.   ئەمریکا، وڵاتانی ئەوروپی و رووسیا جەخت لەوە دەکەنەوە کە دەبێت شەڕەکە رابگیرێت، لە راگەیێندراوێکی هاوبەشدا، هەریەکە لە دۆناڵد ترەمپ، سەرۆکی ئەمریکا، ڤلادیمێر پووتین، سەرۆکی رووسیا و ئیمانوێل ماکرۆن، سەرۆککۆماری فەرەنسا داوایان لە ئەرمینیا و ئازەربایجان کردووە بگەڕێنەوە سەر مێزی دانوستاندنەکان و ناکۆکییەکانیان بەشێوەیەکی ئاشتییانە چارەسەربکەن.  هاوکات سەرۆک کۆماری فەرەنسا بە جیا رایگەیاند کە "چەکدارە جیهادییە سوورییەکان لەڕێگەی تورکیاوە گوێزراونەتەوە بۆ قەرەباخ"، گوتیشی ئەمە "پێشهاتێکی دیکەی مەترسیدارە کە دەبێتە هۆی گۆڕانی دۆخەکە".  سەرکردەکانی ئەرمینیا و ئازەربایجانیش سوورن لەسەر بەردەوامیدان بە شەڕ و پێشنیار و داواکارییەکانیان بۆ ئەنجامدانی گفتوگۆ رەتکردووەتەوە.   رەجەب تەیب ئەردۆغان، سەرۆککۆماری تورکیا دووبارە داوای لە ئەرمینیا کرد کە لە هەرێمی قەرەباخ بکشێتەوە و بە پەرلەمانی وڵاتەکەی راگەیاند، ئەوە تاکە رێگەیە بۆ گەیشتن بە ئاشتی.  ئەمەش لەکاتێکدایە، وەزارەتی دەرەوەی رووسیا رایگەیاند، سێرگی لاڤرۆڤ، وەزیری دەرەوەی رووسیا و مەولوود چاوشئۆغڵو، وەزیری دەرەوەی تورکیا لە پەیوەندییەکی تەلەفۆنیدا ئامادەیی خۆیان دەربڕیوە بۆ هاوئاهەنگیکردن لەپێناو گەڕاندنەوەی سەقامگیری بۆ هەرێمی ناگۆرنۆ - قەرەباخ.  لە راگەیێندراوی وەزارەتی دەرەوەی رووسیادا هاتووە کە وەزیرانی دەرەوەی رووسیا و تورکیا جەختیان لە "ئامادەیی وڵاتەکانیان کردووەتەوە بۆئەوەی لەنزیکەوە هاوئاهەنگی لەبارەی هەنگاوەکانی رووسیا و تورکیا بکەن بۆ سەقامگیرکردنی دۆخەکە بەئامانجی ئەوەی ناکۆکیەکانی هەرێمی ناگۆرنۆ - قەرەباخ بگۆڕن بۆ گفتوگۆی ئاشتییانە".  تورکیا بە ئاشکرا پشتگیریی خۆی بۆ ئازەربایجان راگەیاندووە و ئامادەیی خۆشی نیشانداوە بۆ پێدانی یارمەتی ئەگەر بێتو ئازەربایجان داوای بکات، بەڵام رەتیدەکاتەوە هیچ چەکدارێکی بیانیی ناردبێتە ئازەربایجان.