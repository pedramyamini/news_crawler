باڵەخانەی کێندیدا نازناوی "باڵەخانەی ئایندە"ی وەرگرتووە. شان ئارۆرا، بەڕێوەبەری باڵەخانەکە دەڵێت "یەکێك لە تایبەتمەندییە مەزنەکانی باڵەخانەی کێندیدا بە دڵنیاییەوە پانێڵەکانی خۆرەکەیەتی کە ئەو دەرفەتەمان پێدەدات ساڵانە بە رێژەی لە ٢٢٥ % کارەبای زیاتر لەوەی کە بەکاردەهێنین، بەرهەم بهێندرێت".  ئەم باڵەخانەیە بە دڵی جۆ بایدن، سەرۆکی ئەمریکایە. ئەو حەز و پاڵپشتییەی بایدن بۆ ژینگە، هانی دا بانگهێشتی سەرکردەکانی جیهان بکات بۆ ئەنجامدانی کۆبوونەوەیەکی لووتکەی تایبەت بە کەشوهەوا کە ناوی "لووتکەی بایدن"ی لێنرا.  جۆ بایدن، سەرۆکی ئەمریکا رایگەیاند "ئێوە دەزانن ئەو هەنگاوانە ئەمریکا دەخاتە سەر ئەو رێگەیەی کە تاوەکو ساڵی ٢٠٥٠ دەردانی گازە ژەهراوییەکان نزیک لە سفر دەبنەوە، هەرچەندە ئەمریکا خۆی تەنیا لە ١٥ % ی گازە ژەهراوییەکانی جیهان دەردەدات. هیچ وڵاتێك نییە بتوانێت بە تەنیا ئەم کێشەیە چارەسەربکات. هەموومان دەبێت پێكەوە کار بکەین، بەتایبەتی وڵاتە گەورەکانی جیهان. زاناکان پێمان دەڵێن کە دەیەی داهاتوو یەکلاییکەرەوە دەبێت و دەبێت ئێمە بڕیاربدەین، بەجۆرێک کە خۆمان لە دەرهاویشتەکانی گۆڕانی کەشوهەوا بپارێزین".  بە بەڵێنی ئیدارەی بایدن، ئەمریکا تاوەکو ساڵی ٢٠٣٠، دەردانی گازە ژەهراوییەکان بە رێژەی لە ٥٢ % کەمدەکاتەوە و تاوەکو ساڵی ٢٠٥٠ نزیکەی لە ١٠٠ % دایدەبەزێنێت؛ بەڵام ئەو بەڵێنەی بایدن بەبێ هاوکاریی وڵاتە گەورەکان ئەو بەڵێنە ناچێتەسەر، بەو پێیەی ئەمریکا بە رێژەی لە ١٥ % لە کۆی دەردانی گازە ژەهراوییەکان بەشداری دەکات.  شی جیپینگ، سەرۆکی چین دەڵێت، دەبێت پێکەوە کار بکرێت بۆئەوەی ژینگەیەکی پاک بۆ نەوەکانی داهاتوو جێبهێڵین. هاوکات ما ژاوشوو، جێگری وەزیری دەرەوەی چین دەڵێت "چین و ئەمریکا پێکەوە بەرپرسیارێتیی ئەو کارەیان لەسەر شانە، ئێمە مەبەستمانە پەیوەندیمان لەگەڵ ئەمریکا لەبارەی کەشوهەواوە بەهێز بکەین؛ لەو چوارچێوەیەدا چین پابەند دەبێت تاوەکو ساڵی ٢٠٣٠ دەردانی گازە ژەهراوییەکان بە رێژەی لە ٥٠ % و تاوەکو ساڵی ٢٠٦٠ یش بە رێژەی نزیکەی لە ١٠٠ % کەمبکاتەوە".  هەموو هەوڵەکانی ئێستا وەستاندنی بەرزبوونەوەی پلەی گەرمایە لەئاست ١.٥ پلەی سیلیزی؛ تاوەکو ساڵی ٢٠١٩، یەکێتی ئەوروپا بۆ هەرتاکێکی ئەوروپی ساڵانە ٦.٧ تۆن لە گازی دووەم ئۆکسیدی کاربۆنی دەردەدا، ئێستا بەڵێنێکیان داوە کە تاوەکو ٢٠٣٠ بە رێژەی لە ٥٥ % کەمی بکەنەوە.  ئۆرسولا ڤۆندێرلاین، سەرۆکی کۆمیسیۆنی یەکێتیی ئەوروپا دەڵێت "ئێمە رێککەوتین دەردانی گازە ژەهراوییەکان تاوەکو ساڵی ٢٠٣٠ بە رێژەی ٥٥ % کەمبکەینەوە".  بەریتانیا کە پێشتر ئاستی دەردانی گازە ژەهراوییەکانی بە رێژەی لە ٤٢ % دابەزاندبوو، لەم لووتکەیەدا بەڵێنیدا تاوەکو ٢٠٣٥ بە نزیکەی لە ٧٨ % دابەزێنێت.  رووسیا، هیندستان، بەرازیل و چەندین وڵاتی دیکەی بەشداربووی لووتکەکە لەسەر هەمان رێچکەی وڵاتانی دیکە رۆیشتن و بەڵێنی کەمکردنەوەی دەردانی گازە ژەهراوییەکانیان دا.  ئەوەی دەمێنێتەوە بردنەسەری بەڵێنەکانە؛ ژینگەپارێزان بە گومانەوە دەڕواننە گوتارە گەشبینەکانی سەرکردەی وڵاتانی جیهان و پێیانوایە ململانێ سیاسی و ئابوورییەکانی نێوانیان، جارێکی دیکە دووکەڵی رەشی کارگەکانی نەوت و خەڵووزی ئەو وڵاتانە خەونە سەوزەکانیان پیس دەکات و لەناودەبات.