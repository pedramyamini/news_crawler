دوای ئەوەی پەیوەندییەکانی نێوان ئەمریکا و چین بەهۆی پرسی هۆنگ کۆنگ و چۆنیەتی بڵاوبوونەوەی ڤایرۆسی کۆرۆنا تێکچوون، دۆناڵد ترەمپ گوشارەکانی خۆی بۆ سەر کۆمپانیا چینییەکانی بواری تەکنۆلۆژیا زیادکردووە.  کۆمپانیای بایتدانس لە ئەمریکا تۆمارکراوە و لەبەر ئەوەش بەرپرسانی ئەمریکی کۆمپانیا ئەمریکییەکان هاندەدەن بۆ ئەوەی ئەو کۆمپانیایە بکڕنەوە.  ستیڤن منوچن، وەزیری دارایی ئەمریکا رایگەیاند هەردوو پارتی دیمۆکراتی و کۆمارییەکان هاوڕان لەسەر ئەوەی کە تیکتۆک بەم شێوازەی ئێستا نەمێنێت.  رۆژنامەی نیۆیۆرک تایمز ئاشکرای کرد کە گەورە کۆمپانیای تەکنۆلۆژیای ئەمریکی، مایکرۆسۆفت لە دانوستاندن دایە لەگەڵ کۆمپانیای بایتدانس بۆ ئەوەی ئەو ئەپلیکەیشنە، بکڕێت.  دۆناڵد ترەمپ، سەرۆکی ئەمریکا لە چەند هەفتەی رابردوودا بەردەوام هەڕەشەی لە کۆمپانیا تەکنۆلۆژییەکانی چین کردووە جەختی لەوە کردووەتەوە کە ئەو تۆڕە کۆمەڵایەتییانە لە ناوخۆی ئەمریکا قەدەخە دەکات.  ئیدارەی ترەمپ گومانی لە بوارەکانی بەکارهێنانی ئەپڵیکەیشنی تیکتۆک هەیە و باوەڕی وایە کۆمپانیای بایتدانس، ئەپڵیکەیشنەکە بۆ مەبەستی سیخوڕیکردن بەکاردەهێنێت.  کۆشکی سپی ئەمریکا رایگەیاندووە، دۆناڵد ترەمپ ئامادەکاری دەکات بۆ واژۆکردنی بڕیارێکی فەرمی بۆ ناچارکردنی کۆمپانیای بایتدانس تاوەکو واز لە ئەپڵیکەیشنی تیکتۆک بهێنێت لەژێر سایەی یاسای تایبەت بە پاراستنی ئاسایشی نەتەوەیی ئەمریکا، ئەوەش لەدوای لێکۆڵینەوە و چاوخشاندنی لیژنەی وەبەرهێنانە دەرەکییەکانی ئەمریکا کە سەر بە کۆنگرێسە و چاودێریی ئەو گرێبەستانە دەکات کاریگەری دەکەنە سەر ئاسایشی نەتەوەیی ئەمریکا.  بەڵام هەندێک لە شرۆڤەکاران پێیانوایە گوشارەکانی حکومەتی ئەمریکا بۆ ئەوەیە کە تۆڕە کۆمەڵایەتییەکانی چین بفرۆشرێن بە کۆمپانیا ئەمریکییەکان.  ئەپڵیکەیشنی تیکتۆک لەلایەن کۆمپانیای بایتدانسی چینی لە ساڵی ٢٠١٦ دا داهێنراوە و لەسەر ئاستی جیهان ٨٠٠ ملیۆن بەکارهێنەری هەیە و لە نیوەی یەکەمی ئەمساڵدا بەهۆی بڵاوبوونەوەی ڤایرۆسی کۆرۆنا و کەرەنتینکردنی خەڵکی، ژمارەی بەکارهێنەرانی زیاتر بوون.