سەنتەری ئافرەتانی ئەمریکا و سیاسەت، رایگەیاند ژمارەی ئەو ئافرەتانەی خۆیان بۆ ئەندامیێتیی ئەنجوومەنی نوێنەران، لە هەڵبژاردنەکانی مانگی تشرینی دووەمی ئەمساڵدا پاڵاوتووە،  ژمارەیەکی پێوانەیی تۆمارکردووە.  سەنتەرەکەی سەر بە پەیمانگای ئیگلتۆن بۆ سیاسەت لە زانکۆی راتگیرز، دەڵێ تائێستا  ٢٤٣ ئافرەت مافی خۆبەربژێرکردنیان بۆ ئەندامیێتیی ئەنجوومەنی نوێنەران مسۆگەر کردووە.  هەمان سەنتەر دەڵێت، پێشبینیدەکرێت لە دوای تەواوبوونی هەڵبژاردنە بەراییەکانی ١٣ ویلایەتی دیکە، ژمارەی ئافرەتە بەربژێرەکان زیاتر ببێت.  سەنتەری ئافرەتانی ئەمریکا و سیاسەت دەڵێ، ژمارەی پێوانەیی پێشتر کە تۆمارکراوە، لە هەڵبژاردنە وەرزییەکانی ساڵی ٢٠١٨ دا بوو کە ژمارەکە ٢٣٤ ئافرەت بوو.  ئەو خانمانەی مافی پێشبڕکێکردنیان لەسەر کورسییەکانی ئەنجوومەنی نوێنەران مسۆگەر کردووە، لە ٧٤ کۆماری و ١٦٩ دیموکرات پێکهاتوون.  هەڵبژاردنەکانی ساڵی ٢٠١٨، سەرکەوتنی ژمارەی پێوانەیی ئافرەتانی لە بەربژێرانی کەمینەکان و ئەندامانی کۆنگرێس بەخۆوە بینی.  ئێستا، نزیکەی یەک لەسەر چوار ژمارەی کورسییەکانی ئەنجوومەنی نوێنەران کە ٤٣٥ کورسییە، بەدەست خانمانەوەیە، ٨٨ ئەندامی ئافرەت سەر بەپارتی دیموکرات و ١٣ ئەندامی ئافرەتیش سەر بە پارتی کۆمارین. ئەمە جیا لەوەی نانسی بیلۆسی، سەرۆکی ئێستای ئەنجوومەنەکە کە ئەندامی پارتی دیموکراتە، یەکەم خانمە ئەو پۆستە وەردەگرێت.  بیلۆسی لە ماوەی نێوان ٢٠٠٧ تا ٢٠١١ سەرۆکی ئەنجوومەنی نوێنەران بوو، دواتر کە دیموکراتەکان بوونە خاوەنی زۆرترین ژمارەی کورسییەکانی ئەنجوومەنەکە، بیلۆسی گەڕایەوە بۆ سەرۆکایەتی ئەنجوومەنەکە و تائێستاش لە پۆستەکەیدا بەردەوامە.