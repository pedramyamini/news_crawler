لایەنگرێکی ترەمپ کە لە فلۆریدا بەشدارە لە بانگەشەی هەڵبژاردن دەڵێت، "هەندێکیان جنێویان پێدەداین و پەنجەی ناوەڕاستیان بۆ بەرزدەکردینەوە و بەرد و شتیان تێدەگرتین بە درێژایی ئەو کاژێر و نیوەی کە لێرە بووین".  یەکێکی دیکە لە لایەنگرانی ترەمپ گلەیی لە لایەنگرانی بایدن دەکات و دەڵێت، تفی پێدا کردووە.   لەو لایەی شەقامەکە کە لایەنگرانی بایدن بانگەشەی تێدا دەکەن، پیاوێک هاوار دەکات و دەڵێت "ترەمپ رەگەزپەرستە" لەو بەری شەقامەکەش یەكێکی دیکە وڵامدەداتەوە و دەڵێت "ترەمپ رەگەزپەرست نییە".  کاتێکیش پرسیار لە لایەنگرەکەی ترەمپ کرا ئەگەر بایدن هەڵبژاردنەکە بباتەوە، هەڵوێستی چی دەبێت، وڵامەکەی ئەمە بوو: "بایدن نابێتە سەرۆکی ئەمریکا. ئەمە ئەمریکایە و ئەگەر بوو، دەبێت قبووڵی بکەین. بەڵام، با پێتبڵێم، ئەوە روونادات".  لایەنگرێکی بایدنیش باس لەوە دەکات کاردانەوەی ترەمپ چۆن دەبێت ئەگەر بدۆڕێت. "کاتێك کە بایدن هەڵبژاردنەکانی بردەوە، ترەمپ دەڵێت ساختەکاری کراوە و بە هەموو لایەنگرەکانی دەڵێت، چەک هەڵگرن و بڕۆنە دەرەوە و ئازادییەکانتان بپارێزن".  ئەوەی کە بووەتە هۆی دەرکەوتنی ئەم هەستیارییە لەنێوان لایەنگرانی هەردوو بەربژێر لە ویلایەتی یەکلاکەرەوەی فلۆریدا، گەورەیی و ٢٩ خاڵە گرنگەکەی ئەو ویلایەتەیە لە ئەنجوومەنی هەڵبژاردنی سەرۆکدا.