جۆزێپ بۆرێل، بەرپرسی سیاسەتی دەرەوەی یەکێتیی ئەوروپا ئاڵنگارییەکانی بەردەم ئەوروپا پێشکەشی وەزیرانی دەرەوە دەکات.  ئاڵنگارییەکانی بەردەم ئەوروپا   یەکێتیی ئەوروپا لە ٩ی ئابەوە سەرقاڵی بیلاڕووسیایە، چونکە لەدوای راگەیاندنی ئەنجامی هەڵبژاردنە سەرۆکایەتییەکان و بردنەوەی لۆکاشینکۆ بە زیاتر لە ٨٠ % ی دەنگەکان، دەیان هەزار کەس لە شاری مینسک و شارەکانی دیکەی بیلاڕووسیا دەستیان بە خۆپیشاندان کردووە و داوای دەستلەکارکێشانەوەی لۆکاشینکۆ و راگەیاندنی سڤیتلانا تیخانۆفسکایا وەک براوە و سەرۆکی ئەو وڵاتە دەکەن.  ٢٥ی ئەیلوول یەکێتیی ئەوروپا رەتیکردەوە دان بە شەرعییەتی لۆکاشینکۆدا وەک سەرۆکی بیلاڕووسیا بنێت و جۆزێپ بۆرێل، بەرپرسی باڵای پەیوەندیییەکانی دەرەوەی یەکێتییەکە رایگەیاند، لۆکاشینکۆ هیچ شەرعییەتێکی دیموکراسیی نییە.  لۆکاشینکۆ لە دوو مانگی رابردوودا بە تووندی دژبەرانی دەسەڵاتەکەی سەرکوتکرد، هەموو هەوڵێکی دوورکەوتنەوە لە کورسیی دەسەڵاتی رەتکردەوە.   لە بیلاڕووسیا نزیکەی هەموو رێکارە ئاساییەکانی ژیان ئیفلیج بوون و خۆپێشاندان و ناڕەزایەتی بەردەوامە. بەردەوامیش خۆپێشاندەران رووبەڕووی گرتن و بێسەروشوێنکردن دەبنەوە، کە تاوەکو ئێستا نزیکەی حەوت هەزار کەس دەستگیرکراون و  ١٢ کەس کوژراون. بەوهۆیەشەوە یەکێتیی ئەوروپا سزای بەسەر ٤٠ کەسایەتی بیلاڕووسیادا سەپاندووە.  یەکێکی دیکە لە ئاڵنگارییەکانی بەردەم یەکێتیی ئەوروپا رووسیایە، گرفتەکانیش مامەڵە و دەستوەردانی رووسیایە لە نیمچە دوورگەی کریمیا و    بیلاڕووسیا، هەروەها دۆسیەی ئەلێکساندەر ناڤالنی، کە ئۆپۆزیسیۆن، دەسەڵاتی رووسیا بە ژەهرخواردکردنی تۆمەتبار دەکەن.  سربیا - کۆسۆڤۆ، بابەتێکی دیکەی جێی مشتومڕی یەکێتیی ئەوروپایە، کە هاوکاری دارایی پێشکەشی هەردوولا دەکات و بۆ وەربەرهێنانیش ١٠ ملیار دۆلار ئامادەکراوە.  جگە لەم ئەجێندا پلان بۆ داڕێژراوانە، ئێستا کێشەکانی قەرەباخ و کیرگیزستان ئەرکی ئەوروپایان سەخت کردووە، چونکە ئێستا چوار وڵاتی سەر بە یەکێتیی سۆڤیەتی جاران کێشەیان هەیە: بیلاڕووسیا، ئازەربایجان، ئەرمینیا و کیرگیزستان.  سەبارەت بە قەرەباخ، ئەوروپییەکان دەڵێن پێویستیان بە کاتی زیاترە بۆئەوەی باشتر لە شێوازی هەڵگیرساندنی شەڕەکە تێبگەن.   جۆزێپ بۆرێڵ، بەرپرسی سیاسەتی دەرەوەی ئەوروپا پێشتر گوتبووی "لەراستیدا ئێمە هێشتا زانیاریی تەواومان لەسەر چۆنێتی پەرەسەندنی دۆخەکە نییە؛ زانیارییەکان تەمومژاوین و هەواڵی ناڕاست زۆر لەو بارەوە هەبووە. رێکخراوی هاریکاری و ئاسایشی ئەوروپا ئێستا چاودێری دۆخەکە دەکات".   پێش ئەوەی ئەوروپا قسەی خۆی بکات، رووسیا بووە نێوەندگیر و ئاگربەستی راگەیاند. بۆیە ئەوەی لە نزیکەوە کار لەگەڵ ئازەربایجان و ئەرمینیا دەکات، رووسیایە.   هەفتەی رابردووش کێشەیەکی دیکە بۆ ئەوروپا زیاد بوو، ئەویش کیرگیزستانە، کە ئێستا بە دەستنیشانکردنی سەرکردەیەکی ئۆپۆزیسیۆن وەک سەرۆکوەزیرانی کاربەڕێکەر، دۆخەکە بەشێوەیەکی کاتی هێمن بووەتەوە. لەمەشیاندا هێشتا رووسیا پێش ئەوروپا کەوتووە و باس لە جێبەجێکردنی پلانەکانی خۆی لەو وڵاتە دەکات.   ڤلادیمیر پووتین، سەرۆکی رووسیا رایگەیاند: "ئێمە لە پەیوەندیداین لەگەڵ هەموو لایەنەکانی ئەم ململانێیە. هیوادارم دوای ئاساییکردنەوەی دۆخی ناوخۆیی، بەردەوامبین لە جێبەجێکردنی هەموو پلانەکانمان لەگەڵ کیرگیزستان".   یەکێتیی ئەوروپا بە کارکردنی لەگەڵ لایەنە پەیوەندیدارەکانی تایبەت بەم کێشانە رووبەڕووی رووسیا دەبێتەوە، چونکە ئەورپییەکان نیگەرانن لەوەی ئەم ئاڵۆزییانە جارێکی دیکە رێگە بۆ هەژموونی رووسیا بکەنەوە.