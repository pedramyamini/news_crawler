هەر بەپێی لێکۆڵینەوەکە ڤایرۆسی کۆرۆنا لە پلەی گەرمیی ٣٠ بۆ ٤٠ ـی سیلیزی بۆ ماوەیەکی کەمتر دەتوانێت لەسەر مۆبایل، پارە و شووشە بمێنێتەوە.   هەفتەی رابردوو سەنتەری کۆنترۆڵکردن و رێگریی نەخۆشییەکان لە ئەمریکا لەبارەی مانەوەی ڤایرۆسەکە لە هەوادا رایگەیاند، ڤایرۆسی کۆرۆنا دەتوانێت تاوەکو دوو کاژێر لە هەوادا بمێنێتەوە، و لە دووری دوو مەتریش لەنێوان کەسەکانەوە دەگوازرێتەوە.  پێشتر لە مانگی نیسان رێکخراوی تەندروستیی جیهانی ئاماژەی بەوە دابوو کە ڤایرۆسەکە تاوەکو سێ رۆژ دەتوانێت لەسەر کەلوپەلەکان بمێنێتەوە، هەروەها ئەگەری گواستنەوەی ڤایرۆسەکە لە کەسێکەوە بۆ کەسێکی دیکە زیاترە تاوەکو گواستنەوەی لە کەلوپەلەکانەوە.  لەگەڵ دەستپێکردنی وەرزی پاییز و دابەزینی پلەکانی گەرما، لە بەشێک لە وڵاتەکان ژمارەی تووشبووان زیادیان کردووە، پێشتر رێکخراوی تەندروستیی جیهانی لەبارەی دووبارە هەڵکشانی ژمارەی تووشبووانی کۆرۆنا هۆشداری دابوو.   شەپۆلی دووەم بەو هەوکردنە دەگوترێت کە کاتێك تووشبوون بە ڤایرۆسێك یان پەتایەک کەمدەکات، یان بەتەواوی نامێنێت، دووبارە دوای ماوەیەک سەرهەڵدەداتەوە و مەترسییەکەی دووبارە دەگەڕێتەوە، کە هەندێك جار زۆر کوشندەتر و خێراتر دەبێت.  بەپێی ئامارەکانی وەزارەتی تەندروستیی هەرێمی کوردستان تاوەکو ئێستا لە پارێزگاکانی هەرێمی کوردستان ٥٥ هەزار و ٧٤٥ تووشبووی کۆرۆنا تۆمارکراون، لەو ژمارەیەش هەزار و ٩٩٢ کەس گیانیان لەدەستداوە. هەروەها ٣٤ هەزار و ٨٨٠ تووشبووش چاکبوونەتەوە.  بەپێی ئامارەکانی وۆڵدۆ میتەر لە سەرانسەری جیهان زیاتر لە ٣٧ ملیۆن و ٧٥٦ هەزار کەس تووشی کۆرۆنا بوون و لەو ژمارەیەش ملیۆنێک و ٨١ هەزار کەس گیانیان لەدەستداوە.