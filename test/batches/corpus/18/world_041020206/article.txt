ئەو سیناتۆرە لەسەر ویلایەتی جۆرجیا، لە توویتێکدا نووسیویەتی "لەبیرتان بێت، چین ئەو ڤایرۆسەی داوەتە سەرۆکەکەمان و خانمی یەکەمی وڵات، دەبێ لەسەر ئەو کارە لێپێچینەوەی لەگەڵدا بکەین".  ئەوە یەکەمجار نییە چین بە بەرپرسیاری بڵاوبوونەوەی کۆرۆنا تۆمەتبار دەکرێت، بەتایبەت کە شاری وۆهانی چین، لە کۆتاییەکانی ساڵی رابردوودا، بووە یەکەم سەرچاوەی بڵاوبوونەوەی ئەو نەخۆشییە لە جیهاندا.  دۆناڵد ترەمپ و مێلانیای هاوسەری، رۆژی هەینی تووشبوونی خۆیان بە کۆرۆنا راگەیاند. پێشتر ترەمپ چەندینجار پەکینی بە بەرپرسی یەکەمی بڵاوبوونەوەی کۆرۆنا لە جیهاندا تۆمەتبارکردووە و زۆرجاریش، کۆرۆنا بە "ڤایرۆسە چینییەکە" ناودەبات.  تووشبوونی ترەمپ بە کۆرۆنا، مانای دوورکەوتنەوەی دوو هەفتەی سەرۆکی ئێستای ئەمریکایە لە هەڵمەتەکانی هەڵبژاردنی کۆتایی ئەمساڵ، کە دەیەوێ بۆ جاری دووەم ببێتەوە سەرۆکی وڵات.  پێشتر چەندین ئەندامی دیکەی کۆنگرێسی ئەمریکا، داوای سزای دارایی پەکینیان کردبوو، بەهۆی بڵابوونەوەی کۆرۆناوە.  لە ئابی رابردوودا، هەریەکە لە مارسا ماکسالی، کۆنگرێسمانی پارتی کۆماری لە ویلایەتی ئەریزۆنا، هەروەها مارشا بلاکبێرن، کۆنگرێسمانی کۆماری لە ویلایەتی تینیسی، داوایان لە پەکین کردووە بڕی ١، ٦ تریلیۆن دۆلار بدات، بەهۆی بڵاوبوونەوەی ڤایرۆسی کۆرۆناوە.  تا ئێستا لە ئەمریکا نزیکەی ٧، ٣ ملیۆن کەس تووشی کۆرۆنا بوون و ٢٠٨ هەزار کەسیش، بەهۆی ئەو پەتایەوە گیانیان لەدەستداوە. بەهۆی کۆرۆناوە ئابووری ئەمریکا زیانی گەورەی بەرکەوتووە کە گەورەترینە لە دوای جەنگی جیهانیی دووەمەوە.