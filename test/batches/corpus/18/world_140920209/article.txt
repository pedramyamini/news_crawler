دانیشتنەکانی دادگای دادی نێودەوڵەتی بە رێگەی ئۆنلاین بۆ ماوەی یەک هەفتە بەردەوام دەبن و لە کاژێر ٠٤: ٠٠ی ئێوارەی ئەمڕۆ بەکاتی هەولێر یەکەمینی دانیشتنی دەستپێدەکات.  لەمڕۆوە تاوەکو رۆژی چوارشەممە، دانیشتنەکانی دادگای دادی نێودەوڵەتی لەگەڵ نوێنەرانی ئەمریکادا دەبن و لە رۆژی چوارشەممەوە گوێ بۆ نوێنەرانی ئێران دەگیرێت تاوەکو بەڵگەکانیان سەبارەت بە رەتکردنەوەی دووبارە سزاکانی ئەمریکا بەسەر وڵاتەکەیان بخەنەڕوو، پاشان دادوەرانی دادگاکە بڕیار لەسەر دۆسیەکە دەدەن.  لەدوای کشانەوەی ئیدارەی ترەمپ لە رێککەوتنە ئەتۆمییەکەی ئێران لە مانگی ئایاری ساڵی ٢٠١٨، لە مانگی تەممووزی هەمان ساڵ بڕیاریدا بە سەپاندنەوەی سزاکانی نەتەوە یەکگرتووەکان بەسەر ئێران کە لە چوارچێوەی رێککەوتنە ئەتۆمییەکەدا هەڵپەسێردرابوون.  لە مانگی ١٠ی ساڵی ٢٠١٨ دا دادگای دادی نێودەوڵەتی کە بەرزترین دەستەی دادوەریی سەر بە نەتەوە یەکگرتووەکانە، بڕیاریدا بە وەستاندنی سەپاندنی بەشێک لە سزاکانی ئێران، ئەوانەی کە تایبەتبوون بە بەشی مرۆیی ئەو وڵاتە.  لەلایەکی دیکەوە، ئێران حکومەتی ئەمریکا بە هەوڵدان بۆ خنکاندنی ئابوورییەکەی تۆمەتباردەکات و هەنگاوەکانی واشنتن بۆ سەپاندنەوەی سزاکانی نەتەوە یەکگرتووەکان بە نایاسایی ناودەبات و دەڵێت "ئەمریکا مافی ئەوەی نییە لەسەر بنەمای رێککەوتنێك کە لێی کشاوەتەوە، داواکانی بۆ نەتەوە یەکگرتووەکان بەرزبکاتەوە".