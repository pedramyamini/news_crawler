دکتۆر مایکڵ رایان، بەڕێوەبەری بەشی فریاگوزاری لە رێکخراوەکە دەڵێت: "زۆر زەحمەتە بە تەواوی بڵاوبوونەوەی کۆرۆنا رابگرین، بەڵام ئەگەر بە رێکوپێکی و بە تووندی رێکار بگیرێتەبەر وەکو ئەوەی لە کۆریای باشوور و ژاپۆن کرا، ئەنجامەکەی جێگەی دڵنیایی دەبێت و تا رادەیەک بڵاوبوونەوەکە کۆنتڕۆڵ دەکرێت، بەڵام بە دواکەوتنمان یان شلکردنەوەی رێکارەکان، کۆنترۆڵی کۆرۆنا لەدەست دەردەچێت.  مایکڵ رایان هەروەها دەڵێت: "کاتێک ژمارەی تووشبووانی کۆرۆنا بەرزدەبێتەوە وەکو ئەوەی ئێستا دەبینرێت، دەبێت نەک تەنیا چاومان لە تووندکردنی رێکارەکان بێت، بەڵکو رژدبین لەسەر چۆنیەتی جێبەجێکردنی بە شێوەیەکی دروس".  رایان لەبارەی ناکۆکی سیاسی و ناڕەزایەتی خەڵک لەسەر رێکارەکان بەتایبەت لە ئیسپانیا و ئیتاڵیا، دەڵێت: "ئامادەین بۆ هاوکاری نێوان حکومەتە فیدراڵیی و هەرێمەکان لەو وڵاتانە، چونکە جێبەجێنەکردنی رێکارەکان لە هەر لایەکەوە بێت زیانی زۆری دەبێت، دەشزانین ئاسان نییە داتای زانستی بلاوبوونەوەی کۆرۆنا بۆ رێکاری تووند لە نێو کۆمەڵگە بگۆڕدرێت، ئاسان نییە حکومەتەکان داتای کۆرۆنا وەربگێڕنە سەر هەندێک رێکار کە هەموو خەڵک قبووڵی بکات، بەتایبەت لەو دۆخە ئابوورییەی ئێستا لە جیهان هەیە، بەڵام ئەوە ئەرکی حکومەتەکانە. "  ئەو بەرپرسەی رێکخراوی تەندروستیی جیهانی هۆشداری دەدات ناکۆکی سیاسی لەبارەی کۆرۆنا و جێبەجێنەکردنی رێکارەکان کە بە بڕوای ئەو قوربانییەکەی گیانی خەڵکە.  ئەوە لەکاتێکدایە تێدرۆس ئەدهانۆم، سەرۆکی رێکخراوی تەندروستی جیهانی رایگەیاندووە: "ئامانج لە هاوپەیمانێتییەکی جیهانی بۆ بەردەستبوونی پێکوتەیەکی کۆرۆنا بۆ ئەوەیە لە کۆتایی ساڵی داهاتوو ٢ ملیار دانەی پێکوتە بەردەست بێت و لەسەر بنەمای پێویستیی و ژمارەی تووشبووان دابەش بکرێت. "  بەهۆی هەڵگرتن و شلکردنی رێکارەکانی بەرەنگاربوونەوەی کۆرۆنا لە زۆربەی وڵاتاندا، ئامارەکانی تووشبوون و گیانلەدەستان بە کۆرۆنا روویان لە هەڵکشان کردووە.  بەپێی دوایین ئاماری ماڵپەڕی وۆڵد ئۆمیتەر کە پشت بە داتای وەزارەتی تەندروستیی وڵاتان دەبەستێت، تائێستا زیاتر لە ٣٧ ملیۆن و ٤٧٠ هەزار کەس لە جیهاندا تووشی کۆرۆنا بوون، زیاتر لە یەک ملیۆن و ٧٧ هەزار کەسیش بە ڤایرۆسەکە مردوون.