بەپێی ئاماری "وۆرڵد میتر" کە تووشبووانی کۆرۆنا لە سەرانسەری جیهان تۆماردەکات، تاوەکو سەرلەبەیانی رۆژی شەممە ٩ ملیۆن و ٩١٠ هەزار کەس لە جیهان تووشی کۆرۆنا بوون، ژمارەی تووشبووان زیاترە لەکۆی دانیشتووانی وڵاتێکی وەکو ئیمارات، یان هەنگاریا، یان تاجیکستان.  ئەمریکا لە ژمارەی تووشبووان لە پلەی یەکەمدایە و زۆرترین تووشبووشی لە رۆژێکدا تۆمارکرد، دوو ملیۆن و ٥٥٢ هەزار و ٩٥٦ کەس تووشی کۆرۆنا بوون، لەو ژمارەیەش ١٢٧ هەزار و ١٤٠ کەس گیانیان لەدەستداوە، دوای ئەمریکا، بەرازیل و رووسیا و هیندستان لە پلەکانی دووەم تاوەکو چوارەم دێن.  ئەمریکا رۆژی هەینی ٢٦ - ٦ - ٢٠٢٠، زۆرترین تووشبووی لە ماوەی رۆژێکدا بە ڤایرۆسەکە تۆمارکرد، بەپێی زانیاری ئاژانسی هەواڵی رۆیتەرز، لە سەرجەم ویلایەتەکانی ئەمریکا ٤٠ هەزار و ٨٧٠ تووشبووی نوێی کۆرۆنا تۆمارکراون، وڵاتەکە زیاتر لە ملیۆنێک و ٣٠٠ هەزار کەیسی چالاکی هەیە.  هاوکات ژمارەی ئەو کەسانەش بە ڤایرۆسەکە تاوەکو ئێستا گیانیان لەدەستداوە، ٤٩٦ هەزار و ٩٩١ کەسن، گەیشتنی ژمارەی گیانلەدەستدان بە ڤایرۆسەکە بە ٥٠٠ هەزار تەنیا پەیوەستە بە کات و رەنگە لە کاژێرەکانی داهاتوودا بگاتە ئەو ژمارەیە، وڵاتانی ئەمریکا، بەرازیل، بەریتانیا، ئیسپانیا، ئیتاڵیا و هیندستان زۆرترین گیانلەدەستدانیان تێدا تۆمارکراوە، تەنیا لە ١٠ وڵاتی خاوەن زۆرترین تووشبوو کە لە ئەمریکاوە دەستپێدەکات تاوەکو ئێران ٣٣٩ هەزار کەس گیانیان لەدەستداوە.  هاوکات ژمارەی ئەوانەشی چاکبوونەتەوە و لە ڤایرۆسەکە رزگاریان بووە بەهەمانشێوە بەخێرایی بەرزدەبێتەوە، لە سەرانسەری جیهان ٥ ملیۆن و ٣٦٠ هەزار و ٧٨٥ کەس چاکبوونەتەوە، تەنیا لە ئەمریکا زیاتر لە ملیۆنێک و ٦٨ هەزار کەس چاک بوونەتەوە.