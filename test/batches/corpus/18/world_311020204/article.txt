مارکۆ میندیسینۆ، وەزیری کۆچی کەنەدا رایگەیاند، ژمارەی پەنابەرانی وەرگیراو لە کەنەدا لە ساڵانی ٢٠٢١ تا ٢٠٢٣ زیاد دەکەن، ئەوەش دوای پاشەکشەی ژمارەی پەنابەرانی ئەمساڵ بۆ وڵاتەکە بەهۆی کۆرۆناوە.  وەزیرە کەنەدییەکە رایگەیاند، وڵاتەکەی نیازی پێشوازیکردن لە ١.٢ ملیۆن پەنابەری لەماوەی سێ ساڵی داهاتوودا هەیە، ئەمەش زیادکردنی ٢٠٠ هەزار پەنابەری دیکەیە لە کۆی ئەو ژمارەیەی پێشتر وڵاتەکە بەر لە بڵاوبوونەوەی کۆرۆنا رایگەیاندبوو.  میندیسینۆ لە کۆنگرەیەکی رۆژنامەڤانییدا رایگەیاند، ئەمساڵ کەنەدا تەنیا ٣٤١ هەزار پەنابەری وەرگرتووە، ئەمەش بەهۆی بڵاوبوونەوەی پەتای کۆرۆنا و داخستنی سنوورەکان و هەڵپەساردنی گەشتە ئاسمانییە نێودەوڵەتییەکان بۆ ماوەیەکی زۆر.  پێشبینیدەکرێت لەسەرەتای ٢٠٢١ دا دۆخەکە ئاسایی ببێتەوە و بەوەش پلانی کۆچی ئاشکرا بۆ وڵاتەکە، کە پشت بە گەشەی ئابووری و بەیەکگەیاندنەوەی ماڵباتەکان و پێشوازی پەنابەران دەبەستێت، ئاسایی دەبێتەوە.  بۆ قەرەبووکردنەوەی ژمارەی پەنابەرانی گەیشتوو بە وڵاتەکە لە ٢٠٢٠ دا، حکومەتی کەنەدا بەنیازە مافی مانەوەی هەمیشەیی بداتە کرێکارانی کاتی، داواکارانی مافی پەنابەرێتی و ئەو خوێندکارە بیانییانەی لە وڵاتەکەدا دەخوێنن.  وەزیری کۆچی کەنەدا روونیکردەوە، "گەیشتووە نوێیەکان رۆڵی گەورەیان هەبووە لە مامەڵەکردنمان بۆ رووبەڕووبوونەوەی کۆڤید ١٩ " و گوتی "پەنابەران رۆڵی گرنگیان لە سیستمی تەندروستی وڵاتەکەدا هەیە و هۆکارێکن بۆ باشترکردنی دۆخی نەخۆشخانە و خانەکانی چاودێری بەساڵاچووان".