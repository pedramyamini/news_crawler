لەلایەکی دیکەوە کۆمەڵێک عەرەبی دانیشتووی شاری تەلئەڤیڤ، ناڕەزاییان دەربڕی دژی بڕیارێک بۆ گۆڕينی باڵەخانەیەکیان بۆ یەشیڤا یان قوتابخانەی ئایینیی جووەکان.  خۆپێشاندەرێک بەناوی حەدەس دەڵێت "داواکاریمان ئەوەیە کە حکومەت کۆتایی بە دزینی خاکی ئەو خەڵکە بهێنێت کە لە بنەڕەتدا لێرە ژیاون. پێویستە حکومەت وازیان لێبهێنێت لە ماڵەکانیاندا لە ئاشتی و خۆشگوزەرانیدا بژین و جووەکان لێرە نیشتەجێ نەکات تاوەکو دوایی ژمارەیەکی زۆر پۆلیس نەهێننە ئێرە بۆ پاراستنیان".  ساڵی ٢٠٢٠ بە نێوەندگیریی ترەمپ رێککەوتنی ئاشتی لەنێوان ئیسرائیل و چوار وڵاتی عەرەبیدا واژۆ کرا، بەڵام پەیوەندیی نێوان ئیسرائیلیەکان و فەلەستینیەکان خراپتر بوو.  دەستبەکاربوونی بایدن کە پشتیوانی لە چارەسەری کێشەکە لەسەر بنچینەی دامەزراندنی دوو دەوڵەت لەسەر بنەمای سنوورەکانی ساڵی ١٩٦٧ بۆ فەلەستین و ئیسرائیل دەکات، هیوایەکی بە چارەسەرکردنی کێشەی نێوان ئەو دوو دژبەرە بەخشیوە.  سەرۆکوەزیرانی فەلەستین داوادەکات، ئیدارەی بایدن پێش هەموو شتێک، کۆتایی بە دروستکردنی کۆمەڵگە جوونشینەکان لەسەر خاکی فەلەستین بهێنێت.  محەمەد شەتییە، سەرۆکوەزیرانی فەلەستین دەڵێت "داوا لە ئیدارەی نوێی ئەمریکا دەکەین کە خێرا رۆلی جیددی و کاریگەری خۆی بگێڕێت بۆئەوەی ئارەزووی فراوانکردنی داگیرکاری بوەستێنێت کە خۆی لە پلانی دروستکردنی زیاتر لە ١٢ هەزار یەکەی نیشتەجێبوون لە کەرتی رۆژئاوادا دەبینێتەوە کە ٥٤٠ یان لە جەبەل ئەبوو غنێمن لە باشووری قودس".  ئیدارەی بایدن ناردنی هەموو ئەو هاوکارییانەی بۆ فەلەستین دەستپێکردەوە کە لە سەردەمی ئیدارەی ترەمپ وەستێندرابوون. هەروەها بڕیارە بۆ چارەسەرکردنی کێشەکانی نێوان فەلەستین و ئیسرائیل، ئیدارەی بایدن دەست بە گفتوگۆکردن لەگەڵ هەردوولا بکات.  بڕیارە ئەمڕۆش ئەنجوومەنی ئاسایشی سەر بە نەتەوە یەکگرتووەکان کۆبوونەوەیەکی تایبەت لەسەر پرسی ئیسرائیل و فەلەستین بکات.  کۆبوونەوەکە لەکاتێکدایە، کە نەتەنیاهوو سەرقاڵی پێکهێنانی کابینەی نوێیە؛ بەڵام پارتەکەی و هاوپەیمانەکانی تەنیا ٥٢ کورسی و رکابەرەکانیشی ٥٧ کورسییان لە ١٢٠ کورسییەکەی پەرلەمان هەیە. لیستی "عەرەبی یەکگرتوو" ٤ کورسی و پارتی "یامینا"ش ٧ کورسییان هەیە.