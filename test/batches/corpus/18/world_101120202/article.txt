چالاکڤانان گوتیان پشکنینی ئەنجوومەنی مافەکانی مرۆڤ بۆ ئەمریکا، یەکەمجارە لە ئایاری ٢٠١٥ ەوە روودەدات، ئەوەش وەک ئاگادارینامەی تۆمەتبارکردن وایە، لە بەرامبەر ئیدارەی سەرۆک دۆناڵد ترەمپ. چالاکڤانەکان داوایان لە جۆ بایدن، سەرۆکی هەڵبژێردراوی وڵاتەکە کرد، دەستبەچاکسازییەکانی پەیوەست بەپاراستنی مافەکانی مرۆڤ بکات.  دەیان نوێنەری وڵاتان لە لێدوانەکانیاندا لە کۆبوونەوەکە کە ماوەی نیو رۆژی خایاند، ترسی خۆیان لە دۆسێی مافەکانی مرۆڤ لە ئەمریکا دەربڕی و داوای چارەسەریان کرد.  جەمیل دکوار، بەڕێوەبەری پڕۆگرامی مافەکانی مرۆڤ لە ' یەکێتیی ئەمریکا بۆ ئازادییە سڤیلەکان ' گوتی "ئەوەی ئەمڕۆ بینیمان سەرکۆنەیەکی پێشبینیکراوبوو، لەلایەن زۆر دەوڵەتەوە لەسەرانسەری جیهاندا بۆ ویلایەتە یەکگرتووەکانی ئەمریکا. گوێمان لێبوو دەوڵەت لە دوای دەوڵەت داوایاندەکرد و هانی ویلایەتە یەکگرتووەکانیان دەدا، بۆ گرتنەبەری رێوشوێنی لێبڕاوانە، بۆ بەرگرتن لە رەگەزپەرستیی پڕۆگرامکراو و تووندوتیژی پۆلیس".  ئەوە یەکەمجار نییە ئیدارەی ئەمریکا بە سەرۆکایەتی دۆناڵد ترەمپ، رووبەڕووی ئەو جۆرە لە رەخنەگرتن دەبێتەوە. ترەمپ لەسەرەتاکانی دەستبەکاربوونیدا بڕیاریدا هەموو پەنابەرە نایاساییەکانی ناو وڵاتەکەی، کە مافی مانەوەیان پێنەدراوە لە وڵاتەکە دەربکات، دواتر ماڵباتی پەنابەرەکانی لە یەکتری جیاکردەوە و منداڵانی ئەو ماڵباتانەی بردە سەنتەرەکانی چاودێری، دوور لە دایبابیان.  لە ئاداری ئەمساڵدا لە شاری مینۆپۆڵس، جۆرج فلۆید، هاووڵاتیی رەشپێستی ئەمریکی لەلایەن پۆلیسەوە کوژرا، کاتێک پۆلیسێکی سپیپێستی وڵاتەکە، بەئەژنۆکانی لەسەر ملی فلۆید دانیشت تاوەکو گیانی لەدەستدا. ئەو رووداوە هەم شەرمەزارییەکی زۆری بۆ ئەمریکا دروستکرد، هەم خۆپێشاندانی گەورە و کاردانەوەی گەورەی لە جیهاندا لێکەوتەوە.  ئیدارەی ترەمپ، پشتگیری لە سیاسەتەکانی خۆی دەکات، لە کاتێکدا لە حوزەیرانی ٢٠١٨ دا، ئەمریکا لە ئەنجوومەنی مافەکانی مرۆڤ کشایەوە کە بارەگاکەی لە ژنێفی سویسرایە، پاش ئەوەی ئەمریکای تۆمەتبارکرد بە لایەنگیری ئیسرائیل.  رۆبێرت دیسترۆ، یاریدەدەری وەزیری دەرەوەی ئەمریکا گوتی: "بوونمان لەم پڕۆسەیەدا رادەی پابەندبوونی نەتەوەکەمان بەمافەکانی مرۆڤەوە دووپاتدەکاتەوە".  لە دانیشتنەکەدا هەریەکە لە نوێنەرانی رووسیا و چین، داوایان لە ویلایەتە یەکگرتووەکانی ئەمریکاکرد رەگەزپەرستی بنەبڕ بکات و رێگە لە توندوتیژی پۆلیس بگرێت، لە کاتێکدا کوبا و ڤەنزوێلا گوتیان، پێویستە توانای هاوسەنگ هەبێت بۆ بەدەستهێنانی چاودێری تەندروستی، لەکاتی پەتای کۆرۆنادا.