هەرچەندە سەرۆکی ئەمریکا بەردەوامە لە سکاڵا تۆمارکردن دژی ئەنجامەکانی هەڵبژاردن، بەڵام لە ٢٠ی کانوونی دووەمی ساڵی داهاتوو دەبێت دەسەڵات رادەستی جۆ بایدن، سەرۆکی هەڵبژێردراوی ئەمریکا بکات. ئەوەی ئێستا بووەتە رۆژەڤی میدیای وڵاتەکە ئەوەیە کە ترەمپی "تووڕە دەتوانێت زیانی گەورە دروستبکات" لە ماوەی ئەو ٧٢ رۆژەی کە لە کۆشکی سپی لەبەردەستیدا ماوە.   لەو ماوەیەدا ترەمپ دەتوانێت چەندین بڕیاری گەورە و کاریگەر دەربکات لە نێویشیاندا، دەرکردنی لێخۆشبوونی گشتی بۆ هاوڕێکانی، لەکارلادانی گەورە بەرپرسانی ئاسایشی نیشتمانی و ئاژانسە هەواڵگرییەکان، تەنانەت دەرکردنی بڕیاری جێبەجێکاری و ئەو بڕیارانەشی کە دەکرێت کاریگەری گەورەیان لەسەر سیاسەتی دەرەوەی ئەمریکا هەبێت.   بە گوێرەی میدیای ئەمریکی، یەکێک لەو کارانەی کە ترەمپ دەتوانێت لە ماوەی ٧٢ رۆژی داهاتوودا ئەنجامی بدات و ببێتە مایەی نیگەرانی بۆ ئیدارەی جۆ بایدن، بریتییە لە لەباربردنی هەوڵە دیپلۆماسییەکانی ئیدارەکانی پێشوو لە عێراق و ئەفغانستان، بە تایبەتیش لەکاتێکدا کە ئیدارەی ترەمپ پێش هەڵبژاردنەکان هەڕەشەی داخستنی باڵیۆزخانەکەی لە بەغدا و کشانەوەی دیپلۆماتکارەکانی دەکرد.  لەبارەی ئەفغانستانیشەوە، مانگی تشرینی یەکەمی ئەمساڵ ترەمپ لە تویتێکدا ئاماژەی بەوە کرد کە هەموو ئەو چوار هەزار و ٥٠٠ سەربازە ئەمریکییەی لەو وڵاتە ماونەتەوە، تاوەکو سەری ساڵی نوێ دەگەڕێندرێنەوە بۆ ئەمریکا.  ترەمپ تاوەکو ٢٠ ـی کانوونی دووەم دەتوانێت فەرمانی جێبەجێکاری دەربکات بۆ کشانەوەی سەربازەکانی وڵاتەکەی لە عێراق و ئەفغانستان، بەڵام جۆ بایدن دوای دەستبەکاربوونی وەکو سەرۆکی داهاتووی ئەمریکا، دەتوانێت فەرمانەکە پێچەوانە بکاتەوە.   هاوکات میدیاکانی ئەمریکا ئاماژە بەوە دەکەن ئەگەر ترەمپ فەرمانی کشانەوەی هێزە ئەمریکییەکان لە عێراق دەربکات، بەشداریی سیاسیی ئەمریکا لە عێراق کۆتاییدێت.   لەکارلادان و دامەزراندنی بەرپرسە گەورەکان  لەگەڵ کۆتاییهاتنی ماوەی سەرۆکایەتییەکەی، ماوەی کارکردنی هەموو بەرپرسەکانی ئیدارەکەشی کۆتاییدێت. هەرچەندە ئەو گەورە بەرپرسانەی کە پێگەی گرنگ و هەستیاریان لە ئاژانسە هەواڵگری و ئەمنییەکاندا هەیە لە کارەکانی خۆیان بەردەوام دەبن. لە نێویشیاندا، کریستۆفەر رای، بەڕێوەبەری نووسینگەی لێکۆڵینەوەی فیدراڵی FBI کە ترەمپ خۆی بەربژێری کردبوو پێش ئەوەی ئەنجوومەنی پیرانی وڵاتەکەی پەسەندی بکات.  ژمارەیەک سەرۆکی پێشووی ئەمریکا، لە ماوەی گواستنەوەی دەسەڵاتەکانیان بۆ سەرۆکەکانی دوای خۆیان، بڕیاری لێخۆشبوونیان بۆ چەند هاوڕێ و ئەندامانی خێزانیان دەرکردووە کە ئەوەش لە سەردەمی خۆیاندا مشتومڕی گەورەیان بەدوای خۆیاندا هێناوە.   بۆ نمونە، بیل کلینتن لەماوەی رۆژەکانی کۆتایی خۆی لە کۆشکی سپی، بڕیاری لێخۆشبوونی بۆ رۆجێر کلینتنی زڕبراکەی و مارک ریچ، ملیاردێری هەڵهاتووی ئەو کات دەکرد.   ترەمپیش لە توانایدایە بە هەمان شێوە بڕیاری سەرۆکایەتی بۆ لێخۆشبوون لەو کەسانە دەربکات کە لەلایەن یاسای وڵاتەکەیەوە سزادراون، بۆ نموونە، دەتوانێت بڕیاری لێخۆشبوون بۆ مایکڵ فلن، راوێژکاری پێشووی ئاسایشی نیشتمانی وڵاتەکەی دەربکات.   دەرکردنی فەرمانی جێبەجێکاری  ترەمپ دەتوانێت لەو ماوەدا وەکو سەرۆکی ئەمریکا فەرمانی جێبەجێکاری دەربکات. ئەو فەرمانە جێبەجێکاریانەش دەتوانێت کاری ئیدارەی بایدن قورس بکات.   لە نێویشیاندا، ترەمپ دەتوانێت پڕۆگرامی "داکا" هەڵبوەشێنێتەوە. پڕۆگرامەکە لە ساڵی ٢٠١٢ لەلایەن باراک ئۆباما، سەرۆکی پێشووی ئەمریکا جێبەجێکرا، لە چوارچێوەی پڕۆگرامەکەدا ٧٠٠ هەزار کۆچبەری گەنج داڵدەدراون و پەناگەیان بۆ دابینکراوە کە پێشتر مەترسی دیپۆرتکردنەوەیان لەسەر بوو.   دۆناڵد ترەمپ بەرەنگاربوونەوەی کۆچی نایاسایی بە یەکێک لە سیما دیارەکانی سیاسەتەکەی دادەنێت، لە ساڵی ٢٠١٧ هەوڵیدا پرۆگرامەکە بە پاساوی "نایاساییبوون" هەڵوەشێنێتەوە، بەڵام دادگەی باڵای وڵاتەکەی هیچ پاساوێکی یاسایی نەبینی بۆ ئەو کارە و بڕیاریدا پڕۆگرامەکە وەکو خۆی بمێنێتەوە.