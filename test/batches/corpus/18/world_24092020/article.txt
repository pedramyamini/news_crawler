کلیمینت بوون، وەزیری فەرەنسا بۆ کاروباری ئەوروپی رایگەیاند، ئەوان پێشتر ٣٥٠ منداڵیان وەرگرتووە، ئێستا ١٥٠ منداڵی دیکەش وەردەگرن، بەمەش ژمارەی ئەو منداڵە کۆچبەرانەی کە لە کەمپەکانی یۆنان وەریان دەگرن دەبێتە ٥٠٠ منداڵ.  پاش سووتانی کەمپی مۆریا و ناڕەزایەتی خەڵکی یۆنان و کۆچبەرانیش، ئەڵمانیا یەکەم وڵات بوو بەدەم داواکارییەکانەوە هاتووە، کە بڕیاریدا ١٥٥٣ کۆچبەر لە ٤٠٨ خێزانی جیاواز وەربگرێت. هەروەها ١٥٠ منداڵی دیکەش لەو دوورگەیە وەردەگرێت کە بەبێ دایک و باوک یان کەسی نزیک لەو دوورگەیە ماونەتەوە.  دوورگەی لیسبۆس لە یۆنان رووبەرەکەی تەنیا ١٦٣٢ کیلۆمەتر چوارگۆشەیە، ژمارەی دانیشتووانەکەی نزیکەی ٩٠ هەزار کەسە، کەچی  ١٣ هەزار کۆچبەری تێدا دەژین.