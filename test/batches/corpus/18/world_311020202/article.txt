رووداوەکە لە شاری لالمۆنیرهات لە باکووری بەنگلادش روویدا و ژمارەیەک کەس هێرشیانکردە سەر هاووڵاتیەک بەناوی شاهیدونابی جیوەڵ و دواتر تەرمەکە گوێزرایەوە بۆ رێگەیەکی سەرەکی دەرەوەی شارەکە و لەوێ ئاگری تێبەردرا.   جێگری بەڕێوەبەری پۆلیسی لالمۆنیرهات دانی بەوەدا ناوە کە تاوانەکە روویداوە و لێکۆڵینەوە لەو بارەوە دەستیپێکردووە.   بەرپرسانی ناوچەکە دەڵێن، رووداوەکە کاتێك روویداوە کە پیاوێک چووەتە ناو مزگەوتی ناسراو بە بوری مارییەوە و بە رەفەی ناو مزگەوتەکەدا گەڕاوە، دواتر ئاماژەی بەوە کردووە کە چەند پارچە چەکێکی لەژێر قورئان و کتێبی فەرموودەکانی پێغەمبەر محەممەد (د. خ) لەناو مزگەوتەکە دۆزیوەتەوە.   دواتر، بە پێنج تاوەکو ٦ کەس لەنێو مزگەوتەکە و پیاوەکەیان راکێشاوەتە دەرەوە بۆئەوەی ئازاری بدەن. تاوەکو ئەو کاتە نزیکەی ١٠٠ کەس لە دەرەوەی مزگەوتەکە بوون و دەستیان بە لێدانی کردووە تاوەکو گیانی لەدەستداوە و پاشانیش تەرمەکەیان گواستووەتەوە بۆ رێگەی سەرەکی دەرەوەی شارەکە و لەوێ بە ئامادەبوونی نزیکەی ٥ هەزار تاوەکو ٦ هەزار کەس ئاگریان تێبەرداوە.