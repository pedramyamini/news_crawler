ئەمڕۆ هەینی ٠٩ - ٠٤ - ٢٠٢١ بەپێی راگەیێندراوی فەرمانگەی پەیوەندییەکانی سەر بە سەرۆکایەتیی کۆماری تورکیا، لە پەیوەندییەکەی نێوان ئەردۆغان و پووتیندا تاوتوێی پێشخستنی پەیوەندییەکانی نێوان تورکیا و رووسیا و پێشھاتەکانی ناوچەکە کراوە.  گرژییەکانی سنووری رۆژهەڵاتی ئۆکراینا روو لەزیادبوونن کە لەو ناوچەیەدا جوداخوازە ئۆکراینییەکانی پاڵپشتیکار لەلایەن رووسیاوە رووبەڕووی سوپای ئۆکراینا دەبنەوە. کێشەکانی رووسیا و ئۆکراینا لەسەر دوو هەرێمی رۆژهەڵاتی ئۆکراینان کە زۆربەیان بە زمانی رووسی قسەدەکەن و دەیانەوێت هەرێمەکانیان لە ئۆکراینا جیابکرێنەوە و بخرێنە سەر رووسیا.  ئەم پەیوەندییە تەلەفۆنییەی نێوان ئەردۆغان و پووتین لە کاتێکدایە، ئەمریکا لەبارەی تێپەڕینی دوو کەشتی جەنگی بە گەرووی بۆسفۆری تورکیدا بۆ دەریای رەش تورکیای ئاگادارکردووەتەوە.   وەزارەتی دەرەوەی تورکیا لە راگەیێندراوێکدا بڵاویکردەوە، ١٥ رۆژ بەر لە ئێستا پێیان راگەییێندراوە کە ئەو کەشتییانە تێپەڕدەبن و ئەوەش لە چوارچێوەی پەیماننامەی مۆنترۆدا گونجاوە. کەشتییەکان تاوەکو ٤ ـی ئایار لە دەریای رەش دەمێننەوە.   لەلایەکی دیکەوە ئەمڕۆ رووسیا هۆشداری بە ئۆکراینا دا کە هێرش نەکاتە سەر جوداخوازەکانی وڵاتەکەی، ئەگەر نا مۆسکۆ کاردانەوەی دەبێت بۆ "پاراستنی" خەڵکی ئەو دوو هەرێمەی رۆژهەڵاتی ئۆکراینا کە دەیانەوێت هەرێمەکانیان بخرێنە سەر رووسیا. ئۆکرایناش رەتیدەکاتەوە هیچ نیازێکی بۆ ئەنجامدانی هێرش هەبێت.