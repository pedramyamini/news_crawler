ئارچرون خوخهانیسان، بەرپرسی میدیایی وەزارەتی بەرگریی ئەرمینیا رۆژی ٢٩ی ئەیلوول لە کۆنفرانسێکی رۆژنامەڤانیدا رایگەیاند "هێزەکانمان لە چوارچێوەی بەرگریکردن ٧٩٠ سەربازی ئازەربایجانیان کوشتووە، ١٩٠٠ سەربازی ئازەربایجان برینداربوون. ١٣٧ تانک و زرێپۆش، ٧٢ درۆن، ٧ هێلیکۆپتەر و فڕۆکەیەکی ئازەربایجانمان تێکشکاندووە".  بەپێی راگەیێندراوێکی وەزارەتی بەرگریی ئازەربایجان، ٢٣٠٠ سەربازی ئەرمینیا کوژراون، هەر لە راگەیێندراوەکەدا هاتووە "هێزەکانمان لەگەڵ ئەرمینیا لە پێکدادانی قورسدان. ١٣٠ تانک و زرێپۆش، ٥ کۆگای چەک، ٥٠ دژەتانک و ٥٥ ئۆتۆمبێلی سەربازیی ئەرمینیا تێکشکێندراون".  ئەرمینیا، تورکیا بە هێرشکردنە سەر هێزەکانی تۆمەتباردەکات، بەڵام تورکیا و ئازەربایجان ئەوە رەتدەکەنەوە. لەکاتێکدا بەرپرسانی باڵای تورکیا پشتیوانیی خۆیان بۆ ئازەربایجان دووپاتدەکەنەوە و مانگی رابردووش مانۆڕی سەربازیی هاوبەشیان لە ئازەربایجان ئەنجامدا.  نزیکه‌ی ١٠ ساڵه تورکیا وازی لە سیاسەتی بێ کێشەیی لەگەڵ وڵاتانی دراوسێ و ناوچەکە هێناوە. ئێستا تورکیا لە شەڕی نێوخۆی سووریا و لیبیا بەشێوەیەکی چالاک بەشدارە؛ هێزی سەربازیشی لە هەرێمی کوردستان هەیە.  گوتەبێژی کۆشکی کرملن هۆشداریی دایە ئەنقەرە لەبارەی هاوکاری و پشتیوانیکردنی ئازەربایجان لەڕووی سەربازییەوە. هاوکات پشتگیریی رووسیای بۆ کۆتاییهێنان بە شەڕ و راگەیاندنی ئاگربەست نیشاندا.  دیمیتری پیسکۆڤ، گوتەبێژی کۆشکی کرملن رایگەیاند "داوا لە هەموو وڵاتان دەکەین، بەتایبەتی هاوبەشەکانمان وەکو تورکیا، بۆئەوەی هەموو شتێک بکەن، لایەنە نەیارەکان رازی بکەن ئاگربەست رابگەیێنن و بەشێوەیەکی ئاشتییانە ئەم کێشە کۆنە لە رێگەی دیپلۆماسی و سیاسی چارەسەربکەن".  بەڵام ئەرمینیا نێوەندگیریی رووسیای لە بابەتەکەدا رەتکردەوە و سەرۆکوەزیرانی ئەو وڵاتە بە زمانێکی پاراو ئاماژەی بەوە کرد کە نێوەندگیریی رووسیا بۆ دانوستاندن لەگەڵ ئازەربایجان رەتدەکەنەوە. دووپاتیشیکردەوە، بێتەلەکان دەریدەخەن فڕۆکە ئێف - ١٦ و بێفڕۆکەوانەکانی تورکیا ناگۆرنۆ - قەرەباخ بۆردوومان دەکەن.  لای خۆیەوە ئیلهام عەلیەڤ، سەرۆککۆماری ئازەربایجان بە میدیاکانی رووسیای راگەیاند، تورکیا لەڕووی سەربازییەوە هاوکاریی راستەوخۆی نەکردوون و لە پێکدادانەکاندا لایەن نییە.  ناگۆرنۆ - قەرەباخ کە خەڵکی ئەرمەنیا بە (لێرناین قەرەباخ) خەڵکی ئازەربایجان بە داغڵق قەرەباخ ناویدەبەن، ناوچەیەکی کێشەلەسەری قەوقازە و دەکەوێتە رۆژئاوای وڵاتی ئازەربایجان. بەپێی سەرژمێرییەکانی ساڵی ٢٠١٠، ژمارەی دانیشتووانی ناگۆرنۆ - قەرەباخ ١٤١ هەزار و ٤٠٠ کەس بووە.  پێشتر ناوی (لاچین) بووە و رێژەیەکی زۆری کوردی لێ بووە. بەڵام لە ساڵی ١٩٩٢ بەدواوە و دروستبوونی ململانێی ئازەر و ئەرمەن، کورد پەیتا پەیتا ناوچەکەیان جێهێشت.