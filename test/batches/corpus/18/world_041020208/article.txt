لەدوای چەند رۆژێکی کەم لە دەستپێکردنەوەی جەنگەکە لەنێوان هەردوولادا، سەرچاوەکانی هەواڵ لە ئەرمینیاوە تێوەگلانی چەکدارە سوورییە بەکرێگیراوەکانی تورکیایان لە بەرەکانی جەنگدا ئاشکرا کرد، رووداوەکە سەرەتا وەک دەنگۆیەکی میدیایی وەرگیرا، بەڵام دواتر دەرکەوت، ئەوەی لەسەر زەوی هەیە، گوزارشتە لە راستیی بەشداریی بە کرێگیراوە سوورییەکان لە شەڕەکەدا.  تورکیا لەسەرەتاوە پشتگیری گەورەی خۆی بۆ حکومەتی ئازەربایجان لە شەڕەکەدا راگەیاند و سەرۆکی تورکیا تاکە سەرکردەی جیهان بوو لەبری داوای ئارامکردنەوەی بەرەکانی شەڕ، گوتی "ئێستا کاتی لێپرسینەوەیە"، دووپاتیکردەوە ئەنقەرە بەردەوام دەبێت لە دەستگیرۆیی تورکیا، بۆ بەدەستهێنانەوەی خاکی هەرێمە داگیرکراوەکەی.  چەندین سەرچاوە و ماڵپەری جیاواز، ئاماژەیان بە بوونی چەکدارە سوورییە بەکرێگیراوەکانی تورکیا لە ئازەربایجاندا داوە. ئازەربایجان یەکێکە لە هاوپەیمانە دیارەکانی تورکیا لە ناوچەکەدا. ماڵپەری ' دەراج ' لە راپۆرتێکدا روونیکردووەتەوە، رۆژێک بەرلە هەڵگیرسانی ئەمجارەی شەڕی نێوان دوو دراوسێیەکە لە باشووری قەوقاز، کاروانێکی چەکدارە سوورییە بەکرێگیراوەکانی تورکیا، کە لە ژێر ناوی گرووپەکانی ئۆپۆزیسیۆنی سووریای هاوپەیمانی تورکیادا کاردەکەن، گەیشتوونەتە ئازەربایجان.  ئازەربایجان پشتگیرییەکی گەورەی تورکیای لە شەڕەکەدا هەیە، ناوەندە سیاسی و جەماوەرییەکانی تورکیا، پشتگیری خۆیان بۆ باکۆ لە ژێر دروشمی "یەک گەل لە دوو دەوڵەتدا" دووپاتدەکەنەوە. لە کاتێکدا رەجەب تەیب ئەردۆغان، سەرۆکی تورکیا وایدانا: "ئەرمینیا گەورەترین هەڕەشەیە بۆ سەر ئاشتی و سەقامگیری ناوچەکە".  دوای گەرمبوونی بەرەکانی جەنگ، ڤاردان تۆگانیان، باڵیۆزی ئەرمینیا لە رووسیا، گوتی: "تورکیا نزیکەی ٤ هەزار چەکداری بەکرێگیراوی لە باکووری سووریاوە، بۆ ئازەربایجان گواستووەتەوە و ئەوان ئێستا لە شەڕەکاندا بەشداری دەکەن".  رووانگەی سووریا بۆ مافەکانی مرۆڤ، هەمان زانیاریی ئەرمەنییەکانی دووپاتکردەوە. لە کاتێکدا حکومەتی ئازەربایجان بەپێچەوانەوە هەواڵەکەی وا راگەیاند کە بەکرێگیراوە سوورییەکان، لە شەڕەکاندا لەبەرەی ئەرمەنییەکان شەڕ دەکەن.  ئانار ئەیوازۆڤ، گوتەبێژی وەزارەتی بەرگریی ئازەربایجان رایگەیاند "لەنێو تەرمی کوژراوە ئەرمەنییەکانی بەرەکانی جەنگدا لە بەرەی جەنگی قەرەباخ، کرێگرتەی سووری بە رەچەڵەک ئەرمەنی، دۆزراونەتەوە".  جەنگەکە وەک ماڵپەرەکە ناویناوە "بۆ سوورییەکان جەنگێکە لەسەر خاکێک دەیکەن هی خۆیان نییە و تەنیا وەک کرێگرتە دەیکەن، لە کاتێکدا لەپێناو دۆسێیەکدا دەمرن، دۆڕاوە".  سەرچاوە سەبارەت بە سەربازە کرێگرتەکانی سووریا لە ئازەربایجان، روونیانکردووەتەوە، ئەو چەکدارانە سەر بە گرووپەکانی ' سوڵتان موراد ' و ' سلێمان شا ' و ' لیوا مونتەسیربیلا ' ن.  محەممەد ناوی خوازراوی گەنجێکی سوورییە و لە باکووری سووریا دەژی، دەڵێت لە ناوچەکەدا پرۆسەی بەکرێگرتەکردنی شەڕکەران بەڕێوەدەچێت لەپێناو ناردنیان بۆ ئازەربایجان. هەمان شت لەلایەن چەکدارێکی ' سوپای نیشتمانیی سووریا ' وە دووپاتکراوەتەوە.  بەپێی هەردوو گەواهیدانەکە، ئەوەی زیاتر پاڵ بە چەکدارە سوورییەکانەوە دەنێت بۆ شەڕکردن، پێویستییانە بە پارە بەهۆی ئەو دۆخە خراپەوە کە تێیدا دەژین، چ ئەوانەی سڤیلن یان سەربازین، بەتایبەت لەگەڵ تێکچوونی دۆخی لیرەی سووری و دابەزینی بەهای دراوەکە لە بەرامبەر نرخی کاڵاکاندا، بەشێوەیەک کە هەندێکیان گەیشتوونەتە ئەوەی نەتوانن پێویستییە رۆژانەییەکانی خۆیان دابین بکەن.  محەممەد ئاشكرایکردووە، بە کرێگرتنەکە لە رێگەی پڕکردنەوەی فۆرمێکەوە دەبێت، بەسەر ئەوانەدا دابەشدەکرێت کە ویستی چوونە شەڕیان هەیە. هاوشێوەی ئەوانەی پێشتر بۆ شەڕکردن دەچوونە لیبیا، خوازیارانی شەڕ لە ئازەربایجانیش هەمان فۆڕم پڕ دەکەنەوە. دواتر لایەنە تورکییەکان پەیوەندی بە خاوەنی فۆڕمەکانەوە دەکەن و هاوئاهەنگی بۆ گواستنەوەیان بۆ بەرەکانی شەڕ دەستپێدەکات.  گەنجەکە ئەوەشی ئاشکراکردووە کە ژمارەیەکی بەرچاوی خەڵک خۆیان ناونووسکردووە، بەتایبەت کە زۆرینەیان توانای دابینکردنی پارەی رۆژانەی ماڵباتەکانیان نییە و نرخەکان شێتانە بەرزبوونەتەوە.  چەکدارەکەی سوپای نیشتمانیی سووریا ئاشکرای کردووە: "مووچەی شەڕکەرەکان لێرە مانگانە لە نێوان ٥٠٠ تا ٦٠٠ لیرەی تورکیدایە کە کەمترە لە ١٠٠ دۆلاری مانگانە، ئەو پارە کەمەش پاڵنەری سەرەکییە بۆ رۆیشتنی شەڕکەرەکان بۆ ئازەربایجان". لە کاتێکدا "مووچەی چوون بۆ ئازەربایجان لە ٧٠٠ دۆلارەوە تا ١٢٠٠ دۆلارە، گرێبەستەکەش بۆ ماوەی سێ مانگە".  ئەو چەکدارە روونیکردووەتەوە پێشتر رۆیشتن بۆ ئازەربایجان بۆ بەشداری لەشەڕەکاندا نەبووە، بەڵکو کارکردن بووە لەگەڵ کۆمپانیایەکی تورکی کە کاری لۆجیستی ئەنجامدەدا، لەگەڵ پاراستنی هەندێک دامەزراوەی گرنگ.  بەڵام پێدەچێ ئەرکەکە ئێستا لەگەڵ بەرپابوونی شەڕدا گۆڕابێت. رۆژنامەڤانێکی ناوخۆیی لە حەلەب، کوژرانی سورییەکی لەوانە راگەیاندووە کە روویان کردبووە ئازەربایجان. ئەو کوژراوە بەقسەی رۆژنامەڤانەکە ناوی ' محەممەد شەعلان ' ە و لە ناوچەکەی خۆیدا بە ' ئەبوو شەعلان ' ناسراوە. سەر بە گرووپی ' شۆڕشگێڕەکانی شام ' بووە کە گرووپێکی ئۆپۆزیسیۆنی سووریایە، بەڵام دوای چەند رۆژێکی کەم لە گەیشتنی بۆ ئازەربایجان، کوژراوە.  رادیۆی ' بی بی سی ' چاوپێکەوتنی لەگەڵ گەنجێکی سووریدا بەناوی عەبدوڵڵا کردووە، کە لەدایکبووی گوندێکی باکووری سووریایە. ئەو لەو چەکدارە سووریانەیە کە لە هێڵەکانی پێشەوەی رووبەڕووبوونەوەی نێوان ئەرمینیا و ئازەربایجانن.  ئەو رایگەیاندووە، کارەکەی بەرامبەر مووچەی ٢ هەزار دۆلاری مانگانە وەرگرتووە، لەپێناو باشترکردنی ژیانی خۆی و ماڵباتەکەی، بەڵام نەیزانیوە لەوێ چی چاوەڕێی دەکات.  عەبدوڵڵا ئاشکرایکردووە:  "سەیف ئەبووبەکر، فەرماندەی فیرقەی حەمزەی سوپای نیشتمانیی سووریا، داوای لێکردین بچینە ئازەربایجان بۆ پاسەوانیەتیی بنکەیەکی سەربازی، بە مووچەی مانگانەی دوو هەزار دۆلار، ئەوکات لەوێ شەڕ نەبوو".  دواتر دەڵێ "لە باکووری سووریاوە چووینە گوندی حۆر کلس، لەوێوە هەموو ئەو کەلوپەلانەیان لێسەندین کە پێمانبوو، لە نێویاندا پارە و جلوبەرگ و مۆبایل، تاوەکو ناسنامەکانمان نەناسرێتەوە". بەڵام وەک ئەو گوتویەتی دواتر تەلەفۆنێکی پەیداکردووە بۆ پەیوەندیکردن لەگەڵ ماڵباتەکەی.  عەبدوڵڵا، دواتر گواستراوەتەوە بۆ فڕۆکەخانەی غازی عەنتاب لە باشووری تورکیا، دواتر لە رێگەی گەشتێکی دوو کاژێر و چل خولەکییەوە، گەیشتووەتە فڕۆکەخانەی ئیستەنبووڵ، پاشان لە رێگەی هێڵی فڕۆکەوانیی ئازەرییەوە، بەرەو ئازەربایجان بەرێکەوتووە. لەوێ لە خاڵێکی سەرسنوور دانراوە، بەبێ ئەوەی هیچ مەشقێکی پێ بدرێت.  رۆژی ٢٧ی ئەیلوول، عەبدوڵڵا هەر هێندەی زانیوە، جەنگ لە نێوان ئازەری و ئەرمەنییەکاندا بەرپا بووە. وەک ئەو دەڵێ، لەرێگەی زیلەکانی سوپاوە باریان کردوون و بەرگی ئازەرییان لەبەرکراوە و هەر کەسێک کڵاشینکۆفێکی دراوەتێ: "کاتێک زانیمان، خۆمان لەبەرەکانی جەنگدا بینییەوە، تەنانەت نەماندەزانی بەرەی دوژمن لەکام لایە". ئەو ئاشکرایکردووە، کەوتنەخوارەوەی هاوەنێک لەوێدا بووەتە هۆی کوژرانی چوار سووری و برینداربوونی سیانی دیکە.  بەگوێرەی زانیارییەکانی روانگەی سووریا بۆ مافەکانی مرۆڤ، لە ماوەی رۆژانی رابردووی شەڕی هەرێمی قەرەباخدا، ٢٨ چەکداری سووری کوژراون.  ئەو چەکدارانە وەک رووانگەکە ئاشکرایکردووە، سەر بە هێزە پشتگیرکراوەکانی تورکیان لەناو سووریادا، بەتایبەت لە پارێزگای حەلەب و زۆرینەیان سەر بە کەمینەی تورکمانی ناو پارێزگاکەن.  ئەو کوژراوانە بەشێکن لەو ٨٥٠ چەکدارە بەکرێگیراوەی سووریا کە تورکیا رەوانەی ئازەربایجانی کردوون.  ئاژانسی ' فرانس پرێس ' لێکۆڵینەوەی لە سێ هەواڵ کردووە، کە دراوەتە ماڵباتی کوژراوەکانی سووریا لە قەرەباخ، لە نێویاندا فەرماندەی کۆمەڵەیەک کە لە گوندی ئەتاربی حەلەبەوە مانگی رابردوو بەرەو ئازەربایجان رۆیشتوون. ئاژانسەکە لەوە دڵنیابووەتەوە هەواڵی کوژرانی کوڕەکانیان لە ئازەربایجان، بەهەرسێ ماڵباتەکە دراوە و پێدەچێ تەرمەکانیان بەمنزیکانە بگەڕێنرێنەوە سووریا.  چالاکڤانانی تۆڕە کۆمەڵایەتییەکان، وێنەی چوار کەسی سوورییان بڵاوکردەوە، کە لە شەڕی ناگۆرۆندا کوژراون.  نیکۆل باشینیان سەرۆکوەزیرانی ئەرمینیا، لە چاوپێکەوتنی رۆژنامەی ' لوڤیگارۆ ' ی فەرەنسیدا، ئاشکرایکرد وڵاتەکەی ' بەڵگە ' ی هەیە لەسەر پشتگیری سەربازیی تورکیا بۆ هێزەکانی ئازەربایجان لە شەڕەکانی ناگۆرنۆقەرەباخدا.  باشینیان، تورکیای بەپشتگیری ئازەرییەکان بە فڕۆکەی شەڕکەر و درۆن و کەرەستەی جەنگ تۆمەتبارکرد، نەیشاردەوە، تورکیا "راوێژکاری سەربازی و کرێگرتەی تیرۆریست"ی رەوانەی ئەو ناوچەیە کردووە کە شەڕی تێدایە.  سەرۆکوەزیرانی ئەرمینیا، ئەوەش دووپاتدەکاتەوە: "بەڵگەمان هەیە فەرماندە سەربازییەکانی تورکیا، راستەوخۆ سەرپەرشتی هێرشی ئازەرییەکان دەکەن".  تادێت سەرچاوەی زیاتر باس لە هەبوونی بەکرێگیراوانی سووریا، لەسەر ئەو خاکە دەکەن کە بەرژەوەندییەکانی تورکیا لەپاڵ ئازەربایجاندا کۆدەکاتەوە، بۆ لێدانی یەکێک لە مێژووییترین دوژمنەکانی تورکیا، کە ئەرمەنن.  ئەحمەد مسماری، گوتەبێژی سوپای نیشتمانیی لیبیا، هەمان هەوڵەکانی گەیشتنی چەکدارە سوورییەکانی بە ئازەربایجان دووپاتکردەوە، ئەو گوتی "تورکیا تیرۆریستە سووری و ناسوورییەکان لە لیبیاوە بۆ ئازەربایجان دەگوازێتەوە".  ئەو زیاتر گوتویەتی "دەیان هەزار کرێگرتەی سووری و ناسووری لە رێگەی فڕۆکەخانەی معیتیقیە و مسراتەوە گواستراونەتەوە ئازەربایجان".  سەرچاوە رۆژنامەڤانییە رووسییەکان، لە وەزارەتی دەرەوەی رووسیایان گواستەوە کە کرێگرتە سوورییەکان، لە هەرێمی ناگۆڕنۆ قەرەباخن، ئەمەش پاش ئەوەی سەرچاوەکانی ئۆپۆزیسیۆنی سووریا، ناردنی چەکدارانی وڵاتەکەیان بۆ جەنگان لەپاڵ هێزەکانی ئازەربایجاندا دووپاتکردەوە.  ئاژانسی ' تاس ' ی رووسیا، لە زاری ئەنجوومەنی ئاسایشی وڵاتەکەوە، لێدوانێکی ئاشکرا کرد کە تێیدا، ئەنجوومەنی ئاسایشی رووسیا، بڵاوەپێکردنی کرێگرتە سوورییەکانی لەسەر خاکی ناوچەکەی، بە "پێشڤەچوونی زۆر مەترسیدار" ناوبردووە.  هەفتەی پێشوو، مۆسکۆ بڵاوبوونەوەی کرێگرتەی سووری و لیبی لەسەر خاکی قەرەباخ دووپاتکردەوە و ئەوەشی ئاشکراکرد، تورکیا چەندین مانگە چەکدارە سوورییەکان رەوانەی ئەو ناوچەیە دەکات. ڤلادیمێر پووتن، سەرۆکی رووسیا، رۆژی هەینیی رابردوو رایگەیاند "دڕدۆنگیی زۆرمان هەیە لەسەر ئەو دەنگۆیانەی باس لە بەشداریکردنی گرووپە چەکدارە نایاساییەکانی رۆژهەڵاتی ناوەڕاست دەکەن، لە ناوچەی جەنگی نێوان ئازەربایجان و ئەرمینیا".  ئاژانسی ' فرانس پرێس ' رۆژی هەینی رابردوو لە رێگەی واتسئاپەوە پەیوەندی بەیەکێک لە کرێگرتە سوورییەکانی ناو خاکی ئازەربایجان کردووە. ئەو کرێگرتەیە ئاشکرایکردووە خەڵکی سووریایە و ئێستا لە بەرەکانی پێشەوەی جەنگی قەرەباخە.  هەروەها ئاژانسەکە لە یەکێک لە کەمپەکانی ئاوارە لە باکووری سووریا، قسەی لەگەڵ ' ئەبوو ئەحمەد ' ناوێک کردووە کە، پێشتر شەڕی بۆ هێزەکانی ئۆپۆزیسیۆنی سووریای پشتگیریکراوی تورکیا کردووە.  ئەبوو ئەحمەد ئاشکرایکردووە چاوەڕێی ئەوەیە نۆرەی بێت، تا بۆ ماوەیەک روو لە ئازەربایجان بکات لەپێناو شەڕکردن لەپاڵ هێزەکانی ئەو وڵاتە. ئەو خۆناونووسکردنی بۆ چوونە ئازەربایجان راگەیاندووە. هەروەها ئاشکرایکردووە پاڵنەری سەرەکی کارەکەی ئەوەیە کە دەیەوێ لەوێ بڕە پارەیەکی بەرچاو وەربگرێت و پاش گەڕانەوەی، کارێکی بچووکی پێ دابمەزرێنێت لەپێناو بەخێوکردنی ماڵباتەکەی.  تائێستا تورکیا هیچ لێدوانێکی فەرمی لەسەر بەشداریپێکردنی چەکدارە سوورییەکان، لە شەڕەکانی قەرەباخدا رانەگەیاندووە، بەڵام حیکمەت حاجییێڤ، جێگری سەرۆکی ئازەربایجان لە کۆنگرەیەکی رۆژنامەڤانیدا گوت: "وڵاتەکەمان پێویستیی بە چەکدارانی بیانی نییە، لەبەرئەوەی ئێمە هێزی سەربازیی خۆمان و هێزی یەدەگی خۆمان هەیە".  لە کاتێکدا ئیمانوێل ماکرۆن، سەرۆکی فەرەنسا، رۆژی هەینی لە پەراوێزی کۆبوونەوەی سەرانی یەکێتیی ئەوروپا، بۆ رۆژنامەڤانانی دووپاتکردەوە، چەکدارە سوورییەکان لە ئاڵۆزییەکانی ناگۆرنۆ قەرەباخەوە گلاون.  ماکرۆن، گوتی: "زانیارییە هەواڵگرییەکانمان باس لە گەیشتنی ٣٠٠ شەڕکەری سووریا بۆ باکۆ دەکەن، لە رێگەی گازی عەنتابەوە"، ئەو زیاتر گوتی "چاودێرییان دەکەین و دەزانین ئەوان سەر بە گرووپە چەکدارە چالاکەکانی ناوچەی حەلەبن".  ئەیمەن تەمیمی، توێژەری رێکخراوە چەکدارییەکان، راگەیاندووە، "چەکدارەکانی ناو ئازەربایجان تێکەڵەی شەڕکەرە کۆن و نوێ و گەنجەکانی سووریان، بە فەرمانی تورکیا دەجوڵێنەوە و پێشتر هەندێکیان لەلایەن وڵاتانی رۆژئاواوە، لە ماوەی ساڵانی درێژی جەنگی ناوخۆیی سووریادا، پشتگیری کراون".  ئازەربایجان لە بەرامبەر تۆمەتبارکردنی بەهێنانی چەکدارانی کرێگرتە و پشتگیری سەربازیی تورکیا، ئاشکرایکرد یەریڤان پەنای بۆ هێنانی کرێگرتە بۆ بەرەکانی شەڕ بردووە. جێگری سەرۆکی ئازەربایجان، ئاشکرایکردووە لایەنی ئەرمەنی هەوڵدەدات، بەرەکانی جەنگ بەکرێگرتەکان پڕ بکاتەوە، "دەبینین ئەرمینیا هەوڵی هێنانی کرێگرتە بیانییەکان دەدات، بەتایبەت ئەوانەی بەرەگەز ئەرمەنین"، ئەو زیاتر گوتویەتی "ئەرمەنەکان لە سووریا و لوبنانەوە هاتوون و لە ریزی هێزەکانی سوپای ئەرمەنستاندا، لە دژی ئێمە دەجەنگن".  رووانگەی سووریا بۆ مافەکانی مرۆڤ، هەمان رووداوی پشتڕاستکردووەتەوە و دووپاتیکردووەتەوە، ئەرمەنە سوورییەکان گەیشتوونەتە ناو سەنگەرەکانی جەنگ لە بەرەی ئەرمینیادا.  هاگۆپ بەقرادۆنیان، ئەندامی پارتی تاشناق، کە گەورەترین پارتی ئەرمەنییەکانی لوبنانە، رایگەیاندووە:  "ئەرمینیا پێویستی بە گەنجانی وڵاتانی دیکە نییە، تا بەرگری لە خاکەکەی بکەن و خۆبەخشانە لەپاڵیدا بجەنگن". ئەو دووپاتیکردووەتەوە پارتە ئەرمەنییەکانی لوبنان، بەنیازی ناردنی گەنجان نین بۆ شەڕکردن لەپاڵ ئەرمینیادا، بەڵام هەندێک گەنج هەن خۆیان خۆبەخشانە دەستپێشخەری دەکەن بۆ چوونە ناو شەڕەکەوە.  ئەندامی پارتە لوبنانییەکە زیاتر دەڵێت "هەموو ئەرمینییەک لەهەر شوێنێکی دونیادا بژی، هەست بەبەرپرسیاریەتی قوربانیدان و کارکردنی سیاسی و پارەبەخشین و کاری بەکۆمەڵ دەکات، لە بەرامبەر نیشتمانەکەی. ئەوەی روودەدات جەنگێکی کۆمەڵکوژیی نوێیە لە دژی گەلی ئەرمەن".  جیا لەوەی لەسەر زەوی روودەدات و چەکدارە کرێگرتەکان، لە شوێن و جێگەی جیاواز و بەپشتگیری وڵاتانی جیاواز، روو لە نوێترین جەنگی نزیک لە ناوچەکە دەکەن. ئاسمانی جەنگەکانیش لە چەک و دەستی وڵاتانی ناوچەکە پارێزراو نییە.  وەک ماڵپەری ' بزنس ئینسایدەر ' ئاشکرایکردووە، لە ئاسمانی بەرەکانی جەنگی نێوان ئەرمینیا و ئازەربایجاندا، درۆن و تەکنەلۆژیا سەربازییەکانی وڵاتان، بەقووڵی چوونەتە ناو رووداوەکانی جەنگەکەوە.  بەپێی ماڵپەرەکە، درۆنەکان رۆڵی کاریگەرییان لە وەشاندنی گورزی کوشندە لە سوپای ئەرمینیا و ئازەربایجانیش هەیە. ماڵپەرەکە دەڵێ، ئازەربایجان درۆنە تورکی و ئیسرائیلییەکان بەکاردەهێنێت و گورزی گورچکبڕیان لە جەنگەکەدا وەشاندووە.  ئەو دیمەنانەی سوپای ئازەربایجان بڵاویکردنەوە، دەریدەخەن درۆنەکان جەستەی سەربازە ئەرمینییەکان بەئاسماندا دەبەن، لە کاتێکدا ئەوان لە نزیک نەفەرهەڵگرێکی سەربازی کۆبوونەتەوە. مووشەکەکانی ئەو درۆنە، هەروەها دەیان سەربازی دیکەی بریندارکرد.  درۆنەکانی ئازەربایجان پێکهاتوون لە ' بەیرەقدار تی بی ٢ ' ی تورکی، ' ساندەر بی ' و ' ئۆربیتەر ٣ ' و ' سکای سترایکەر ' و ' ئەی ئی ئەی هاروپ ' کە هەموویان دەستکردی ئیسرائیلن.  ئەو ماڵپەرە دەڵێ "درۆنەکانی هاروپی خۆکوژ، کاریگەریی زۆریان لە بەرەکانی جەنگدا پێشانداوە". هاروپ وا دروستکراوە، لە سەرچاوەی شەپۆلە ئەلیکترۆنییەکان نزیکدەبێتەوە، چ سەکۆی مووشەک بن، یان بەرگرییە ئاسمانییەکان و فڕۆکەکە دوای ئەو شەپۆلە دەکەوێت و پەلاماری دەدات.  ئەو فڕۆکانە هەم دەکرێت لە زەوییەوە کۆنترۆڵ بکرێن و ئاراستە بکرێن، هەم دەکرێ خۆی لە ئاسماندا ئازاد بکرێت و بەشێوەی سەربەخۆ هێرشەکانی ئەنجام بدات. جیا لەوەش هاروپ، لەلایەن رادارەکانەوە ئاشکرا ناکرێت و دۆزینەوەی لە ئاسماندا یەکجار قورسە.  بەپێی هەمان ماڵپەر، رۆژانی رابردوو، درۆنەکانی دەستی هێزەکانی ئازەربایجان، رۆڵیان هەبوو لە هەڵوەشاندن و شپرزەکردنی سیستمی بەرگریی ئاسمانیی ئەرمینیا، ئێستا ئیدی ئەو فڕۆکانە دەستیان کردووە بە هێرشکردنە سەر پێگەکانی سوپای ئەرمەنستان لەسەر زەوی و تۆپخانە و کاروانی لۆجیستی ئەو هێزانە.  هاوشێوەی ئازەربایجان، درۆنەکانی ئەرمینیا بەناوبانگ نین و گرتەی گورزی کوشندەیان بڵاونەبووەتەوە، بەڵام هەندێک ڤیدیۆی بڵاوکراوەی سەر ئینتەرنێت، کەوتنە خوارەوەی درۆنە ئەرمینییەکانیان ئاشکرا کردووە.  درۆنەکانی ئەرمینیا، کەمتر پێشکەوتوون لە چاو درۆنەکانی ئازەربایجاندا. ئەرمینیا فڕۆکە بێفڕۆکەوانەکانی ' ئێکس ٥٥ ' ی هەیە، کە دروستکراوی وڵاتەکە خۆیەتی. فڕۆکەیەکی قەبارە بچووکە و لەسەر سەکۆی بچووکەوە رەوانەی ئاسمان دەکرێت.  ئەرمینیا هەروەها فڕۆکەیەکی قەبارە گەورەتری هەیە لە جۆری ' کرۆنک ' کە تایبەتە بە هەواڵگریی ئاسمانی، هەروەها فڕۆکەی ' هریش ' کە کێشەکەی تەنیا حەوت کیلۆگرامە و هاوشێوەی فڕۆکەی هیرۆ ٣٠ی ئیسرائیلییە.  ' بزنس ئینسایدەر ' پێیوایە پشتگیری و چەکدارکردنی سوپای ئازەربایجان، لەلایەن ئەو وڵاتانەوە کە توانای سەربازیی گەورە و تەکنەلۆژیای جەنگیی پێشکەوتووتریان بەدەستەوەیە، وایکردووە لە جەنگی ئاسمانی و درۆنەکاندا، ئازەربایجان لە ئەرمەنستان، پێشکەوتووتر بێت.