دەنگدەرەکان ' بەکاتی ناوخۆیی ' گوندەکەیان لە بنکەی دەنگدانی گوندەکەدا دەرکەوتن و کاتەکە شەوی دووشەممە لەسەر سێشەممە بوو، ئەو گوندە سیمبولی دەستپێکردنی پرۆسەی دەنگدانی گەورەی دەنگدەرە ئەمریکییەکانە.  ئەو گوندە کە دەکەوێتە ناوجەرگەی دارستانەکانی نیوهامشێر لە نزیک سنووری کەنەدا، لە ساڵی ١٩٦٠ ەوە بوونەتە خاوەنی ئەو تایبەتمەندییە و لە هەموو هەڵبژاردنێکدا، بەرلەهەمووان دەنگدەدەن و نازناوی "یەکەم لەسەر ئاستی وڵات"یان پێدراوە.  دوای ئەو گوندە، هاوسێکەیان کە گوندی میلسفیلدە، بەهەمانشێوە لە شەودا دەست بە دەنگدان دەکەن، لە کاتێکدا زۆرینەی بنکەکانی دەنگدان لەسەر کەناراوەکانی رۆژهەڵاتی ویلایەتە یەکگرتووەکانی ئەمریکا، لە کاژێر شەش یان حەوتی بەیانییەوە، بە کاتی ناوخۆیی، دەرگاکانیان دەکەنەوە.  ئەمڕۆ سێشەممە، دەنگدانی گشتیی هەڵبژاردنەکانی سەرۆکایەتی ئەمریکادا بەڕێوەدەچێت و رکابەریی سەرەکی بۆ پۆستی چوار ساڵی داهاتووی ئەمریکا، لە نێوان جۆ بایدن، بەربژێری پارتی دیموکرات و دۆناڵد ترەمپ، بەربژێری پارتی کۆماریدایە.  تائێستا زیاتر لە ٩٣، ٨ ملیۆن دەنگدەر لەرێگەی دەنگدانی پێشوەختە، یان دەنگدان لەرێگەی پۆستەوە دەنگیان داوە. ئەو ژمارەیە، زۆر زیاترە لە ژمارەی دەنگدەرانی پێشوەخت و پۆست کە لە هەڵبژاردنەکانی پێشوودا بەهەمان شێواز بەشداریانکرد و ژمارەیان گەیشتە ٥٨، ٨ ملیۆن کەس.  پێشبینیدەکرێت، ژمارەی زۆری دەنگدانی پێشوەختە، ببێتە هۆکاری دواکەوتنی راگەیاندنی ئەنجامی هەڵبژاردنەکان، چونکە جیاکردنەوەی ئەو دەنگانەی بە پۆستە دراون، پێویستیان بە کاتی زیاتر هەیە بۆ جیاکردنەوەی کارتی دەنگدانەکان. چەند ویلایەتێکیش یاسا ناوخۆییەکانی خۆیان لەبارەی هەڵبژاردنەوە، بەو هۆیەوە گۆڕیوە.  لە دوا لێدوانەکانیان بەر لەدەستپێکردنی دەنگدانی گشتی، دۆناڵد ترەمپ، متمانەی بەدەرچوونەوەی خۆی لەهەڵبژاردنەکاندا ئاشکرا کرد. لە کاتێکدا جۆ بایدن گوتی چوار ساڵی سەرۆکایەتیی ترەمپ، ئەمریکای دووچاری بێسەروبەرەیی کردووە و گوتی: "ئێستا کاتی ئەوەیە ترەمپ جانتاکانی کۆبکاتەوە و کۆشکی سپی بەجێبهێڵێت.