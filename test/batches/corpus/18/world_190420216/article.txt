لە ساڵی ١٩٩٤ و لە ٧ی نیسان تاوەکو ١٥ی تەممووز، بەهۆی شەڕی نێوخۆی رواندا و پێکدادانی هەردوو گرووپی ئیتنیکی توتسی و هوتو زیاتر لە ٨٠٠ هەزار کەس کوژران، لەکاتێکدا ئەوکاتە کۆی دانیشتووانی رواندا نزیکەی ٦ ملیۆن کەس بوون. لەو شەڕەدا ژن، منداڵ، گەنج، پیر، چەکدار و بێچەک کوژران، بەشی زۆری کوژراوەکانیش سەر بە توتسییەکان بوون کە بە ٥٠٠ هەزار کەس دەخەمڵێنرێت.   دوای ٢٧ ساڵ لەو رووداوە، حکومەتی رواندا ئەمڕۆ دووشەممە ئەنجامی لێکۆڵینەوەیەکی فراوانی لە دووتوێی راپۆرتێکی ٦٠٠ لاپەڕەییدا بڵاوکردەوە و تێیدا هاتووە، "فەرەنسا بەرپرسیارێتییەکی بەرچاوی هەبووە لەوەی رێگەی بۆ جینۆسایدێکی پێشبینیکراو کردووەتەوە".   روواندا وڵاتێکی بچووکە لە نێوەڕاستی ئەفریقیا کە رووبەرەکەی نزیکەی ٢٦ هەزار کیلۆمەتر دووجایە و ژمارەی دانیشتووانەکەیشی زیاتر لە ١٢ ملیۆن ٦٠٠ هەزار کەس دەبێت.  ئەو راپۆرتە تایبەتە بە لێکۆڵینەوە لە رۆڵی فەرەنسا پێش روودانی کۆمەڵکوژی و دوای شەڕەکەش و دەڵێت: "ئەوکاتە فەرەنسا رۆڵێکی کاریگەری لە رواندا هەبوو، بەڵام هیچ شتێکی نەکرد بۆ وەستانی شەڕەکە و روودانی چەندین کۆمەڵکوژی. دوای چەندین ساڵ لەو رووداوەش هێشتا فەرەنسا هەوڵی پەردەپۆشکردنی راستی رووداوەکان دەدات".    راپۆرتەکە ئاماژەی بەوەشکردووە، "تەنانەت لەکاتی شەڕەکەشدا فەرەنسا پشتیوانیی لە دەسەڵاتی هوتو کردووە، کە ئەوکاتە لە رواندا دەسەڵاتی تەواوی بەسەر دام و دەزگاکاندا هەبووە و هاوکاریی سەربازی پێشکێش کردوون".   ئەوە لەکاتێکدایە، دوای وەستانی ١٠٠ رۆژەی شەڕ هێزەکانی فەرەنسا لە ناوچەکانی رواندا بڵاوەیان پێکرا و زۆنی ئارامیان راگەیاند.   هەرچەندە فەرەنسا لەو کاتەدا یەکەم هێزی رۆژئاوایی بوو کە سەربازی رەوانەی رواندا کرد و لە ٢٢ی حوزەیرانی ١٩٩٤ دا بە هاوکاریی نەتەوە یەکگرتووەکان دەستوەردانی سەربازی کرد، بەڵام راپۆرتەکەی حکومەتی رواندا دەڵێت، "فرانسۆ میتەران، سەرۆکی ئەوکاتی فەرەنسا و حکومەتی وڵات زانیارییان هەبووە لە ئامادەکاریی هوتوەکان بۆ کۆمەڵکوژیی توتسییەکان، سەرەڕای ئەوەش هێشتا پشتیوانییان لە حکومەتی ئەو کاتەی رواندا کرد".   بڵاوبوونەوەی راپۆرتەکە دوای مانگێک دێت لە راپۆرتێکی فەرەنسی سەبارەت بە رووداوەکانی رواندا، کە تێیدا ئیمانوێل ماکرۆن، سەرۆکی فەرەنسی سەرپەرشتی کردبوو.  راپۆرتە فەرەنسییەکە ئاماژەی بەوە کردووە، دەسەڵاتدارانی ئەو کاتەی فەرەنسا لە ئاستی رووداوەکانی رواندا چاویان نووقاندووە و ئاگاداری ئامادەکارییەکانی کۆمەڵکوژییەکە نەبوون، کاردانەوەکانیشیان بەرامبەر رووداوەکان هێواش بووە.  ئەمە جاری دووەمە حکومەتی رواندا فەرەنسا بە چاوپۆشیکردن لەو رووداوە و بەرپرسیارێتی تۆمەتبار دەکات، پێشتریش لە ساڵی ٢٠١٧ بە هەمان شێوە لە راپۆرتێکدا، رواندا رایگەیاندبوو کە فەرەنسا بەرپرسیارە لەو رووداوانە و تاوەکو ئەمڕۆش بەڵگەی تایبەت بە رووداوەکان دەشارێتەوە.   حکومەتی رواندا ئاماژەی بەوەشکردووە، فەرەنسا لە ٩٠ ەکانی سەدەی رابردوودا هاوکاریی سەربازی و دارایی حکومەتی هوتووەکانی رواندای کردووە و مەشقی سەربازی بە هێزە چەکدارەکانی کردووە، لەکاتێکدا ئەوان بەردەوام بوون لە سەرکوتکردنی توتسییەکان و  گرووپێکی دیکەی ئتنیکی بەناوی توا.  هەرچەندە رواندا فەرەنسا بە شاردنەوەی بەڵگەنامەکان تۆمەتباردەکات، بەڵام بەپێی یاساکانی فەرەنسا بەڵگەنامە سەربازی و هەواڵگرییەکان و بەڵگەی تایبەت بە سیاسەتی دەرەوە دەتوانرێت بۆ چەند دەیەیەک بەنهێنی بهێڵدرێنەوە، بەڵام لە ٧ ـی نیسانی ئەمساڵ و لەیادی ٢٧ ساڵەی کۆمەڵکوژیی رواندا، ئیمانوێل ماکرۆن رایگەیاند، "فەرەنسا ئەو بەڵگانە چیدیکە بەنهێنی ناهێڵێتەوە و ئەرشیڤەکانی رواندا لە ١٩٩٠ ەوە تاوەکو ١٩٩٤ ئاشکرا دەکرێن.   هەر ئەوکاتەش پاوڵ کاگامە، سەرۆکی رواندا کە سەر بە گرووپی توتسوە و یەکێکیش بووە و لە بەشداربووانی شەڕی نێوخۆیی ١٩٩٤، پێشوازیی لەو بڕیارەی ماکرۆن کرد و ئاماژەی بەوە کرد، "ئەم بڕیارەی فەرەنسا تێگەیشتنێکی نوێ سەبارەت بە رووداوەکە و پەیوەندییەکانی رواندا و فەرەنسا دەهێنێتە ئاراوە".