جۆ بایدن، بەربژێری دیموکراتەکان بۆ پۆستی سەرۆکایەتیی ئەمریکا رایگەیاند "ئەوە سەرۆک ترەمپە، لەوکاتەی تووشی کۆرۆنا بووە  رەفتاری بێسەروبەر دەکات و ناسەقامگیریی خستووەتە نێو کارەکانی حکومەتەوە. ئەو رێکاری تەندروستیی نەگرتەبەر تاوەکو خۆی و کەسانی دەوروبەری لە کۆرۆنا بپارێزێت. چۆن دەتوانین متمانەی پێبکەین بەرگری لە وڵاتمان بکات؟ "  بایدن لە نیڤادایە لە رۆژهەڵاتی ئەمریکا، کە یەکێکە لە ویلایەتە لایەنگرەکانی دیموکراتەکان کە هیلاری کلینتن لە هەڵبژاردنە سەرۆکایەتییەکەی ساڵی ٢٠١٦ بە زیاتر لە دوو خاڵ لە ترەمپی بردەوە.  بەهۆی کۆرۆناوە زیاتر لە ١٣٦ هەزار کەس لە نێڤادا بێکاربوون. دۆناڵد ترەمپ وەکو چوار ساڵی رابردوو هێندە گرنگی بە رەخنەکانی دیموکراتەکان نادات و لە بالکۆنی کۆشکی سپییەوە یەکەمین گوتاری لەدوای تووشبوونی بە کۆرۆنا و چاکبوونەوەی پێشکەش بە لایەنگرانی کرد.  دۆناڵد ترەمپ، سەرۆکی ئەمریکا رایگەیاند "بەر لە هەموو شتێك با پێتان بڵێم، من تەندروستیم زۆر باشە، بەڵام نازانم ئێوە چۆنن. من شانازی بەوە دەکەم پێشوازی لەم خۆپێشاندانە ئاشتییانە بکەم لەبەردەم کۆشکی سپی بۆ پێشوازیکردن و بەرزنرخاندنی کاری هێزەکانی پۆلیس و هێزە ئەمنییەکان و دەبێت لێرە بڵێم سوپاس بۆ رەشپێستە ئەمریکییەکان و ئەمریکییە هیسپانیکەکان. دەبێت ئەوە بزانن کە ئێمە ئەم ڤایرۆسە چینییە قێزەونە لەناودەبەین و دەرمانی بەهێز دروستدەکەین، چاکیش دەبینەوە و ڤاکسینیش بەڕێوەیە، بەمزووانە بەخێرایی ڤاکسینەکە ئامادە دەبێت".  راپرسییە سەرەتاییەکان ئەوە دەردەخەن کە ترەمپ لانیکەم بە ٧ خاڵ لەدوای بایدنە، پێشکەوتنی بایدن گەیشتووەتە ویلایەتە یەکلاییکەرەوەکان، تەنانەت لە ویلایەتی تێکساس کە لەڕووی مێژووییەوە بە قەڵای کۆمارییەکان ناسراوە، ترەمپ تەنیا بە پێنج خاڵ پێش بایدن کەوتووە و کۆمارییەکان ترسی لەدەستدانییان لێنیشتووە.