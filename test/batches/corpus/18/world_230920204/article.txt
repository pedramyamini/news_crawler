گورزە کوشندەکانی سەر ئەو رێکخراوە تیرۆریستیانە لە ساڵانی رابردوودا، لە رۆژهەڵاتی ناوەڕاست و باکووری ئەفریقیا، پێدەچێ ئەوانی ناچارکردبێت بۆ دۆزینەوەی شوێنێکی نوێ لە دونیادا، کە کەمترین چاوی ئەو هاوپەیمانییە نێودەوڵەتییەی لەسەرە، کە کار بۆ تێکشکاندن و لەناوبردنی تیرۆر لە جیهاندا دەکات، وەک ئەوەی لە سووریا، عێراق و لیبیادا کردی. بەرەو باشووری ئەفریقیا بکشێت.  ئەوەی لە رووداوەکانی ئێستای مۆزەمبیقدا جێگەی سەرنجن، گەڕانی وردی ئەو رێکخراوانەیە بەشوێن ئەو ناوچانەدا، کە لەسەرچاوەی سرووشتیدا دەوڵەمەندن و ئەوەش داهاتێکی باش بۆ گرووپە تیرۆریستییەکان دابیندەکات.  هەردوو دوورگەی میتۆندۆ و فامیزی نێو زەریای هیندی، کە سەر بە مۆزەمبیقن، بە دەوڵەمەندی سامانی گازی سرووشتی ناسراون و بە دەیان ملیار دۆلاری ئەمریکی وەبەرهێنانی تێدا دەکرێت. سەرچاوە میدیاییەکانی ناوچەکە باس لەوە دەکەن، گرووپە چەکدارە ئیسلامییەکان بە بەلەمی تایبەت هێرشیان کردووەتە سەر هەردوو دوورگەکە و دانیشتووانەکەیان ناچار بە هەڵاتن کردوون.  گەڕان بەدوای زەمینەی نوێی دەسەڵات لەلایەن گرووپە چەکدارە پەڕگیرەکانەوە، شێوازی نوێ و تاکتیکی نوێ لە خۆ دەگرێت. وەک سەرچاوەکانی هەواڵ رایانگەیاندووە، گرووپە هێرشکارەکەی ماوەی پێشووی مۆزەمبیق، فەرمانیان بە دانیشتووانی دوورگەکان کردووە، ناوچەکە چۆڵبکەن و دواتر هەموو ماڵەکانیان سووتاندوون.  کۆنترۆڵکردنی دوورگەکان لەدوای کەمتر لە یەک مانگ دێت، لە کۆنترۆڵکردنی شاری مۆسیمبوا لە باکووری رۆژهەڵاتی مۆزەمبیق، لەلایەن گرووپە جیهادییەکانی سەر بە داعشەوە.  شاری مۆسیمبوا بە ناوچەیەکی بازرگانیی ستراتیژی و بە خاڵی هاتووچۆکردن و گواستنەوەی گازی سرووشتی ناوچەکە بۆ جیهان دادەنرێت.  ئێستا مۆزەمبیق، بە نوێترین و بەهێزترین پەناگەی گرووپە چەکدارییە ئیسلامییەکانی سەر بە داعش لە جیهاندا دادەنرێت.  یەکێکە لە وڵاتانی ئەفریقیا، ژمارەی دانیشتووانەکەی زیاتر لە ٢٩ ملیۆن و نیوە. پێشتر کۆڵۆنی پۆرتوگال بووە و ساڵی ١٩٧٥ سەربەخۆیی بەدەستهێناوە.  مۆزەمبیق، دەکەوێتە باشووری رۆژهەڵاتی کیشوەری ئەفریقیا، بەشێکی گەورەی وڵاتەکە لەسەر زەریای هیندییە، تەنزانیا لە باکووریەتی و گەورەترین شار و پایتەختەکەی مابۆتۆیە. ئابووریی وڵاتەکە بەپلەی یەکەم پشت بە کشتوکاڵ، پیشەسازیی خۆراک و خواردنەوەکان دەبەستێت، لەگەڵ پیشەسازییە کیمیاوییەکان. تاکە زمانی فەرمی لە وڵاتەکەدا پۆرتوگالییە، گەورەترین ئاینی وڵاتەکە مەسیحیەتە و کەمینەکانی موسوڵمان و ئاینە تەقلیدییە ئەفریقییەکانی تێدا دەژین. دوورەدەستی لە کیشوەری ئەفریقیادا، هۆکارێکی گەورەی پاڵنەرە بۆ ئەوەی ئەو وڵاتە، وەک نوێترین پێگەی رێکخراوە جیهادییەکان لە دونیادا دەستنیشان بکرێت.  جۆزیف هانلۆن، شرۆڤەکاری دۆخی مۆزەمبیق لە ' بی بی سی '، باسی دۆخی ئێستای وڵاتەکەی کردووە و دەڵێ شکستی هێزەکانی ئەو وڵاتە، لە تێکشکاندنی توانای جیهادییە ئیسلامییەکان، پاش سێ ساڵ لەسەرهەڵدانی یاخیبوونی ئەو گرووپانە لەو وڵاتەدا، وایکردووە مۆزەمبیق نوێترین وڵاتی دونیا بێت، کە بەر نەفرەتی ' سەرچاوە سرووشتییەکان ' دەکەوێت.  فیلیب نویسی، سەرۆکی وڵات لە ماوەی رابردوودا ئاشکرایکرد "یاخیبووەکان رۆژ لە دوای رۆژ، ژمارەی زیاتری گەنجانی وڵات دەبەنە ریزەکانیان و هەژاری لە باکووری وڵات، لە بەرژەوەندیی خۆیان دەقۆزنەوە".  سەرۆکی وڵات دانیبەوەداناوە کە هەرسێ ویلایەتی باکووری وڵات ' کابۆ دیلگادۆ، نیاسا و نامپۆلا ' سەرچاوەی گەورەی سرووشتی و توانای کشتوکاڵی نایابیان هەیە، بەڵام بەدەست خراپترین رێژەی هەژارییەوە دەناڵێنن.  لە ماوەی ١٥ ساڵی رابردوودا، وەک شرۆڤەکارەکە ئاشکرایکردووە، کۆی بەرهەمی ناوخۆیی مۆزەمبیق بە رێژەی ٦ لەسەد زیادیکردووە، ئەمەش بەهۆی زیادکردنی بەرهەمهێنانی خەڵووز، تیتانیۆم و کارەبای بەرهەمهێنراوی ئاو و سەرچاوە سرووشتییەکانی دیکە، بەڵام زۆرینەی دانیشتووانی ئەو وڵاتە سوودیان لەو داهاتانە نەبینیووە و هەژاری و نادادپەروەری زیادیکردووە.  ساڵی ٢٠٠٩ و دواتریش لە ٢٠١٠ دا، دۆزینەوەی کێڵگەی زەبەلاحی گازی سرووشتی لە کابۆ دیلگادۆ راگەیەندرا. ئەوە ئومێدی بەدەستهێنانی ژیانێکی باشتری لای دانیشتووانی ناوچەکە دروستکرد، بەڵام زۆری پێنەچوو، خەونەکان بوونە بڵقی سەرئاو.  ئەو نادادوەرییەی لە وڵاتەکەدا هەیە، بۆ کۆنترۆڵکردنی سەرچاوەکانی وڵات لەلایەن کەمینەیەکی پارتی فریلیمۆ دەگەڕێتەوە، کە لە دوای سەربەخۆبوونەوە لە ١٩٧٥ دەستی بەسەر داهات و سەرچاوەی سامانەکاندا گرتووە و زۆرینەی خەڵکی لێبێبەشکردووە.  سەرەتای جەنگی نێوان ئیسلامییەکان و حکومەتی ئەو وڵاتە، بۆ ٥ی تشرینی یەکەمی ٢٠١٧ دەگەڕێتەوە، کاتێک ژمارەیەک چەکدار بۆ ماوەی دوو رۆژ، دەستیانگرت بەسەر شارۆچکە و بەندەری مۆسیمبوادا. شارەکە تەنیا ٦٠ کیلۆمەتر لەو بنکەیەوە دوورە، کە بنکەی سەرەکی گەشەپێدانی کێڵگەکانی گازە لە پالما. بەندەرەکەشی باشترین رێگەیە بۆ هەناردەکردنی گازی بەرهەمهێنراوی پرۆژەکە.  ئەوکات یاخیبووەکان بە پیاوانی ناوخۆیی و ناڕازی پێشاندران. بەڵام ئەو رووداوە سەرەتای پڕیشکی یاخیبوون و رووداوێکی گەورەتر بوو، چونکە لەوکاتەوە رووبەری جەنگ لە نێوان ئەو چەکدارانە و سوپای حکومەتدا، تا دێت بەرفراوانتر دەبێت، نزیکەی ١٥٠٠ کەس کوژراون و نزیکەی ٢٥٠ هەزار کەسیش ماڵوحاڵیان چۆڵکردووە.  حکومەت دەسەڵاتی بەسەر سێ ناوچەی کەناراویدا لەدەستداوە، یاخیبووەکان دووجار مۆسیمپوا دا برایایان داگیرکردووە. بەڵام لە ١٢ی ئابەوە تێیدا ماونەتەوە و هەڵمەتە تووند و بەهێزەکانی حکومەت بۆ کۆنترۆڵکردنەوەی ئەو ناوچەیە، تائێستا شکستی هێناوە.  لەماوەی سێ دەیەی رابردوودا، ناوچەی کابۆ دیلگادۆ بووەتە شوێنی کۆبوونەوەی پەڕگیرە مەسیحی و موسوڵمانەکان و ئاژانسەکانی هاوکارییە ئاینییە نێودەوڵەتییەکان.  دیلگادۆ خۆی لەبنەمادا زۆرینەی دانیشتووانەکەی موسوڵمان بوون، سەرکردە ئیسلامییە نوێیەکانی ناوچەکە، کە لە رۆژهەڵاتی ئەفریقیا و لە ناوچەکانی دیکەی مۆزەمبیقەوە هاتوون، پێشتر لە دەرەوەی وڵات مەشقی بەکارهێنانی چەکیان وەرگرتووە. ئەوان بەپارەی هاوکارییەکانی دەرەوە، مزگەوتی نوێیان دروستکرد و گوتاربێژانی نێوخۆییان هێنا و گوتاربێژەکانی پێشووی مزگەوتەکانیان، بەدەستتێکەڵکردن لەگەڵ حیزبی فریلیمۆدا تۆمەتبارکرد، بۆ دەستگرتن بەسەر سامانەکانی ناوچەکەدا.  هەندێک لە مزگەوتە نوێیەکان، هاوکاریی داراییان دایە دانیشتووانی ناوچەکە و دەستیانکرد، بە کاری بازرگانی و رەخساندنی هەلی کار. ئیسلامییەکان دواتر هەڵمەتی بەرچاویان دەستپێکرد، بۆ بۆچوونەکانی خۆیان و گوتیان کۆمەڵگە دادپەروەری زیاتری تێدا بەدیدێت، کاتێک شەریعەت بەسەریدا زاڵ بێت.  نیۆسی، سەرۆکی وڵات، ئێستا دانبەوەدادەنێت کە ئەو بۆچوونەی ئیسلامییەکان، لەلایەن گەنجەکانی ناوچەکەوە سەرنجڕاکێش و پێشوازی لێکراو بوو.  گرووپە ئیسلامییە هاتووەکان بۆ ناوچەکە، لە دەستپێشخەری کێشەکان بەردەوامبوون و سەربازگەی مەشقدانی گەنجانیان لە ناوچەکەدا کردەوە، لە ساڵی ٢٠١٥ دا حکومەت و پۆلیس و سەرکردە موسوڵمانە ناوخۆییەکان، هەوڵیاندا رێگری لە پەڕگیرە هاتووەکان بکەن، بەڵام ئەوان هێرشیان کردە سەر مۆسیمبوا دا پرایا.  لەسەرەتاوە، گرووپە جیهادییەکان، هانایان بۆ پیاوانی پێشووی پۆلیس و سەربازانی سوپای مۆزەمبیق برد بۆ مەشقدانی چەکدارەکانیان، بەڵام دواتر سنووری دەستتێوەردان و هاوکارییەکانی ئەوان، فراوانتر بوو.  حکومەتی مۆزەمبیق، بۆ لێدانی گرووپە ئیسلامییەکان، پەنای بۆ کرێگرتەکانی دەرەوە برد، لە کاتێکدا یاخیبووەکان لە مەشقکردن و بەکارهێنانی چەک لە سەنتەرەکانی توێژینەوە سەربازی و دینییەکان، لە رۆژهەڵاتی ئەفریقیا بەردەوامبوون، بەتایبەت جیهادییەکانی دەرەوەی وڵاتەکە و پەیوەندییەکان گەیشتە پێکەوە بەستنەوەی یاخیبووەکانی مۆزەمبیق، کە هەڵگری بنەما فیکرییەکانی تیرۆر بوون، لەگەڵ داعش.  جێگەی سەرنج بوو، کە جەنگی سەربەخۆیی کە حیزبی فریلیمو لە مۆزەمبیقدا دژی پۆرتوگال، لە ٢٥ی ئەیلوولی ١٩٦٤ لە ناوچەی چای دەستیپێکرد، کە تەنیا ٦٠ کیلۆمەتر لە رۆژئاوای موکیمبوا دا برایاوە دوورە.  ئەوکات، ئەو حیزبە گوتارێکی هاوشێوەی ئیسلامییەکانی ئێستای هەڵنا، بۆ سەرنجڕاکێشانی گەنجانی ناوچەکە، کاتێک گوتی دەسەڵاتدارانی داگیرکەری پۆرتوگال، سامانی وڵاتەکە هەمووی بۆخۆیان دەبەن و سەربەخۆبوونمان، لە برسیەتی رزگارمان دەکات.  ئێستا دوو جەنگاوەری سیمبولی ئەو شەڕەی سەربەخۆیی لە دژی پۆرتوگال، کە ئالبێرتۆ چیپاندی و رایمۆنۆد پاچیوانان، تەمەنیان ٨١ ساڵە و بەهێزترین پیاوانی ناوچەی کابو دیلگادۆن.  ئەو دوو کەسایەتییە، ئەندامی لیژنەی سیاسی حیزبی فریلیمۆن، ئەو دەستەیەی بڕیارە سیاسییەکانی ئەو حیزبە دروستدەکات، بەڵام ئێستا هەردووکیان بە دروشمێکی نزیک لە دروشمەکەی ٥٥ ساڵ لەمەوبەری خۆیان، وەک چەوسێنەر و داگیرکار ناودەبرێن.  سەرەتاکانی جەنگە نوێیەکە بۆ زیاتر لە دە ساڵ لەمەوبەر دەگەڕێتەوە. ساڵی ٢٠٠٩ یەکێک لە گەورەترین کۆگاکانی یاقووت لە جیهاندا لە مۆنتیبویز دۆزرایەوە، سەرەتا کرێکارانی کانەکان، پیشەوەران و جووتیارە ناوخۆییەکان و بازرگانەکان سوودیان لێبینی. بەڵام دواتر مافی دەرهێنان لە کۆگاکە، بە کۆمپانیای باچینوابا درا بەهاوبەشیی کۆمپانیایەکی گەورەی کانزاکاری.  ئەو گرێبەستە زیانی زۆری بە هەزاران بزنسمانی بچووک و کرێکارانی کانەکان و جووتیارەکانی ناوچەکە گەیاند. ساڵی رابردوو کۆمپانیای گیمفیلدز، ئامادەبوو بڕی ٧، ٥ ملیۆن دۆلار بداتە ٢٧٣ کەس، کە سکاڵایان لەسەر کۆمپانیاکە تۆمارکردبوو بەتۆمەتی پێشێلکاری مافی مرۆڤ و دەرکردنی دانیشتووانی ناوچەی نزیک کانە یاقوتەکە.  کۆمپانیایەکی سەر بە کۆمپانیای گیمفیلدز، کە دەڵێ بەیاساکانی سەرلەنوێ نیشتەجێکردنەوەی مۆزەمبیق کاریکردووە، لە ئابی رابردوودا تەواوکردنی ١٠٥ خانوی گوندێکی لە ناوچەکەدا راگەیاند.  ساڵی ٢٠١٠ یەکێک لە گەورەترین کانەکانی گازی سرووشتیی ئەفریقیا، لەسەر کەناراوەکانی کابو دێلگادۆ دۆزرایەوە.  جارێکی دیکە، ئەو سەرچاوەیەش بووە سەرچاوەیەکی دیکەی قازانج و سوود بۆ بەرپرسەکانی وڵاتەکە، ئەوان خزمەتگوزاریی گازیان بۆ کۆمپانیای گاز بەدەستهێنا و دانیشتواوانی ناوچەکە بێبەشبوون. گرووپە ژینگەپارێزەکانی ناوچەکە، دەڵێن ئەو قەرەبووەی بەزیانلێکەوتووانی خستنەکاری کێڵگەکە دراوە، بەپێی پێویست نییە.  جووتیارە ناوخۆییەکان، کە بەکەرەستەی سەرەتایی چاندن ئەنجامدەدەن، زەوییەکانیان لەدەستدا. راوچییەکان لە ناوچەکە دەرکران، لە کاتێکدا ئەوان بەلەمی بچووک و تۆڕی سادەیان بۆ راوەماسی لە نزیک کەناراوەکانی ناوچەکە بەکاردەهێنا.  ئەو گەنجانەی پێشتر فێری خوێندەواری بووبوون و ئومێدیان دەکرد ژیانێکی باشتریان دەستبکەوێت، ئومێدەکانیان لەدەستدا.  رەگەکانی کێشەکە لەوەش قوڵترە، لە سەربەخۆییەوە، مۆزەمبیق هەوڵیداوە رێڕەوێکی سۆسیالیستییانە بگرێتەبەر و ئەوەش، نیگەرانیی رۆژئاوای لێبەرهەمهات کە بووە هۆی بەرپابوونی جەنگی بەنوێنەرایەتی لە ساڵی ١٩٨٢ تا ١٩٩٢ کە لەمیانیدا یەک ملیۆن کەس کوژران.  لەگەڵ کۆتاییهاتنی جەنگی ساردی نێوان ئەمریکا و یەکێتیی سۆڤیەت لە ١٩٩٢ دا، وڵاتانی رۆژئاوا پرۆگرامی ' چارەسەر بەشۆک ' یان بۆ مۆزەمبیق بەکارهێنا، کە پێشتر بەرامبەر هەموو وڵاتانی رۆژهەڵاتی ئەوروپا بەکاریانهێنابوو، بۆ گۆڕانی خێرا لە شیوعیەتەوە بۆ سەرمایەداری.  بەڵام ئەم دەستتێوەردان و سەرمایەدارییە، پشتی بە کۆنترۆڵکردنی سەرچاوەکانی دەوڵەت بەستبوو، کە پێکهاتبوون لە کۆمپانیاکان و گرێبەستەکانی زەوی و لیژنەکان. ئەوە بووە سەرچاوەی یەکەمی سەرهەڵدانی ' ئۆلیگاریەت ' واتە ' کەمینەی خاوەن پارە و دەسەڵات ' لەبری دروستکردنی بزنسمان و وەبەرهێن.  سەدان کۆمپانیای حکومی، بەزۆر بەتایبەتکران و پێشینەش درایە سەرکردەکانی سوپای وڵات و سەرکردەکانی حیزبی فریلیمۆ. بانکی ناوەندی دواتر ئاشکرایکرد قەرزی داوەتە ئەو کۆمپانیایانە و دەزانێ کە ئەو کۆمپانیایانە ناتوانن قەرزەکەی بدەنەوە.  لەسەرەتاکانی ساڵانی دوو هەزاردا، دوو کەسایەتی دیاری بواری قەڵاچۆکردنی گەندەڵی کوژران کە بەوە ناسرابوون، کارەکانی گەندەڵیی و دزییان لە کاتی بەتایبەتکردنی بانکەکانی دەوڵەتدا، ئاشکرا دەکرد. ماوەیەکی کەم پاش ئەوە، مۆزەمبیق لە کۆنگرەیەکی وڵاتانی کۆمەکبەخشدا بڕی ١٢٢ ملیۆن دۆلار هاوکاریی پێدرا.  لەنێوان ساڵانی ٢٠١٣ و ٢٠١٤ دا، بەرپرسە گەورەکان، قەرزێکی پڕ گەندەڵکارییان بەبەهای یەک ملیار دۆلار وەرگرت. لەو دۆسێیەدا پاش ئاشکرابوونی ٢٠ کەسایەتی وڵاتەکە تۆمەتبارکران، ئێستا دۆسێیەکە بەناوی ' قەرزە نهێنییەکە ' بەناوبانگە.  لەسەرەتادا، کۆمەکبەخشەکان بەپێدانی پارەکە رازینەبوون، بەڵام لەگەڵ روونبوونەوەی قەبارەی یەدەگی گازی ئاشکراکراوی وڵاتەکە، کۆمەکبەخشەکان وازیان لە قسەکردن لەبارەی دژە گەندەڵی و قەڵاچۆکردنی هەژاری هێنا. مەرجەکانیان بۆ پێدانی قەرزەکان، بەدەرگا کردنەوە بۆ وەبەرهێنانی بیانی گۆڕی.  ساڵی ٢٠١٩ هەڵبژاردن لە وڵاتەکەدا ئەنجامدرا. حیزبی فریلیمۆ، بەتەزویرکردنی بەرفراوانی دەنگەکان تۆمەتبارکرا، بەڵام کۆمەڵگەی نێودەوڵەتی هەڵوێستێکی شەرمنانەی لەسەر رووداوەکە دەربڕی. دواتر لە ١٧ی تەمووزی ئەمساڵدا، رێککەوتنێک واژووکرا، بۆ پێدانی قەرزێک بەبەهای ١٤، ٩ ملیار دۆلار، لەپێناو پارەدارکردنی پرۆژەی گازی وڵاتەکەدا.  حکومەتی بەریتانیا یەک لەو حکومەتانەیە کە لە رووداوەکانەوە گلاوە. بەریتانیا بڕی یەک ملیار دۆلار وەبەرهێنانی لە پرۆژەکەدا کردووە. حکومەت لەسەرەتاوە شانازی بەوەوە دەکرد کە ئەو بەخشینەی ئەو بۆ پرۆژەکە، دوو هەزار هەلی کار لەناو بەریتانیادا دەخولقێنێت.  ئەمریکا قووڵتر چووەتە ناو کارەکەوە، بانکی ' هەناردە و هاوردەی ئەمریکی '، رازیبوو لەسەر پارەدارکردنی پرۆژەکە بەبڕی ٤، ٧ ملیار دۆلار. دەبوو ئەو پرۆژەیە ١٦٧٠٠ هەلی کار لە ناو ئەمریکادا دابین بکات. لە کاتێکدا کۆی ئەو مۆزەمبیقییانەی لە پرۆژەکەدا هەلی کاریان دەستدەکەوێت، تەنیا ٢٥٠٠ کەسن.  ژمارەکان دەریدەخەن، ئەو پرۆژەیە کە لەناو مۆزەمبیق و لەسەر خاکی ئەو وڵاتەیە، هەلی کار بۆ بەریتانی و ئەمریکییەکان، حەوت هێندەی هەلی کار بۆ دانیشتووانی وڵاتەکە، زیاتر دروستدەکات.  ئەوەی زیاتر بێئومێدیی کردە بەشی دانیشتووانی ناوچەکە، ئەوەبوو کەسە مۆزەمبیقییە سەرکارخراوەکانی پرۆژەکە، زۆرینەیان لە دەرەوەی ناوچەی کابۆ دیلگادۆ بوون، ئەوەش بێگومان نەیتوانی هەستی پەراوێزخستن و بێئومیدی لای زۆرینەی گەنجانی ناوچەکە کۆتایی پێبهێنێت. پەرچەکرداری ئەوان، بوونە ئەندامی گرووپە ئیسلامییە یاخیبووەکانی ناوچەکەیە.  ئەنجامی هەموو ئەوەی تائێستا روویداوە، دەوڵەتێکی شکستخواردووە کە بەدەست ' نەفرەتی سەرچاوە سرووشتییەکان ' ەوە دەناڵێنێت، لەگەڵ بەردەوام بەرزبوونەوەی هەژاری و نایەکسانی، چونکە قازانجەکان و کاری ناو کۆمپانیا بیانییەکان و پارەکان، هەموویان روو لەو کەسە سەرەکییانە دەکەن، کە لە حکومەت و حیزبی فریلیمۆ ئەندامن.  هەرچەندە حکومەتی مۆزەمبیق، هێشتا بیر لە چارەسەری سەربازیی بۆ دۆخەکە دەکاتەوە و بەکرێگیراوی لە باشووری ئەفریقیاوە هێناوە، بۆ لێدانی یاخیبووەکان و هێلیکۆپتەر بۆ لێدانیان بەکاردەهێنێت. هەروەها لەگەڵ حکومەتەکانی باشووری ئەفریقیا، فەرەنسا و ئەمریکاشدا لەسەر هێڵە بۆ ناردنی هێزی سەربازی، لە نێویاندا هێزی دەریایی، بەڵام وەک نووسەرە بەریتانییەکە دەڵێ، "ئەمە چارەسەری کێشەی گەنجانی هەژار ناکات و ئومێدیان بۆ دروست ناکات، چونکە ئەوان لەبری چارەسەرکردنی چەوساندنەوەکانیان و دابینکردنی هەلی کار بۆیان، خۆیان دەبنە سووتەمەنییەکی بەهەڕمێنی ئاگری شەڕ".  رۆژنامەی ' عەرەب ' هەڵوەستەی لەسەر هەڵکشانی توانای ئیسلامییەکانی مۆزەمبیق بەتایبەت و ئەفریقیا بەگشتی کردووە، بەتایبەت کە وەک رۆژنامەکە دەڵێ، رووداوەی داگیرکردنی دوورگەکانی ئەو وڵاتە، پرسیاری لەسەر توانای ئەو وڵاتانە لە رووبەڕووبوونەوەی تیرۆر، هێناوەتە ئاراوە.  خاڵی جێگەی ترس بۆ سەرکردەی وڵاتانی ئەفریقیا و بەتایبەت دراوسێکانی مۆزەمبیق، لایەنگیری دەربڕینی یاخیبووەکانی ئەو وڵاتەیە، بۆ رێکخراوی داعش، ئەمە ترسی ئەوەی هێناوەتە ئاراوە، ئەو رێکخراوە شەپۆلی بەرفراوانی کۆچی چەکدارەکانی بۆ سەر زەوی دوورگەکان رێکبخات و ئەزموونی شەڕکردنی چەکدارەکانی بۆ ئەوێ بگوازێتەوە، لە کاتێکدا حکومەتەکانی ئەو ناوچەیە، ئەزموونی ئەو جۆرە رووبەڕووبوونەوەیەیان نییە.  بەپێی سەرچاوەکانی هەواڵ، لە شوباتی رابردوودا، داعش رێنوێنی داوەتە چەکدارەکانی لەگەڵ بەرزبوونەوەی شەپۆلەکانی کۆرۆنادا، هێرشەکانیان لەو ناوچەیەدا چڕتر بکەنەوە.  ئەو رێکخراوەی ئێستا لە مۆزەمبیقدا کارایە، پێشتر بەناوی ' ئەهلی سونە و جەماعە ' خۆی ناساند، ئیلهامی لە ئایدۆلۆژیای داعشەوە وەرگرتووە و پاشان لە ساڵی ٢٠١٨ دا، لایەنگیربوونی خۆی بۆ داعش لە رێگەی تۆمارێکی ڤیدیۆییەوە راگەیاند. لە چەند مانگی رابردوودا، رێکخراوەکە وەک لقی داعش بەفەرمی لە مۆزەمبیق ناسێنرا.  رووداوەکانی مانگەکانی رابردووی مۆزەمبیق و چەندین وڵاتی دیکەش، وای لە شارەزایانی ئەو ناوچەیە کردووە، داوای وەڵامدانەوەی یەکدەستانەی دەوڵەتانی ئەفریقیا بکەن بۆ ئاڵنگارییە نوێیەکەی بەردەمیان.  ئەدریانۆ نۆفۆنگا، سەرۆکی سەنتەری دیموکراتییەت و گەشە لە مۆزەمبیق، بە ' فرانس پرێس ' ی راگەیاندووە، "ئێستا کاتی ئەوەیە کۆمەڵەی گەشەپێدانی باشووری ئەفریقیا، بێتە ناو شەڕەکەوە".  حکومەتی مۆزەمبیق هانای بۆ کۆمپانیا تایبەتە ئاسایشییەکان بردووە، بۆ رێگری لە فراوانتربوونی ئیسلامییەکانی ناوچەکە، لە رێگەی کۆمپانیا ڤاگنەری رووسی و دایک ئەدۆڤیزۆری باشووری ئەفریقیا، بەڵام نەکاری ئەو کۆمپانیایانە و نە سوپای ئەو وڵاتە، شتێکی ئەوتۆیان لە بەرامبەر شەپۆلەکانی داعش لە ناوچەکەدا پێنەکراوە.  رێکخراوی گەشەپێدانی باشووری ئەفریقیا (سادک)، هێزێکی چەکداریی دروستکردووە بۆ بەهاناوەچوونی دەوڵەتە ئەندامەکانی لە کاتی تەنگژەکاندا. مۆزەمبیق چاوی لەوەیە ئەو هێزە بەهانایەوە بچێت، لە لێدانی داعشدا لەسەر خاکەکەی، بەڵام وەک یاسەمین ئۆبرمان، شرۆڤەکاری ئەفریقی بە ' فرانس پرێس ' ی راگەیاندووە، "پێناچێ حاڵی حازر سادک لە قسە زیاتر هیچی دیکە بکات"، ئەو شرۆڤەکارە گومانی لەوە هەیە، هێزە سەربازییەکەی رێکخراوەکە توانای سەرکەوتنی لەو جەنگەدا هەبێت.  دۆخەکە لە مۆزەمبیق خراپە و هێرشەکان بەشێوەی رۆژانە لەلایەن لقەکەی داعشەوە دەکرێنە سەر ناوچە جیاوازەکانی ئەو وڵاتە، تادێت رووبەری دەسەڵاتەکانی رێکخراوەکە فراوانتر دەبێت و ئەو ناوچانەی دەکەونە ژێر دەستییەوە زیاتر دەبن. داعش سوودی زۆری لە نایەکسانی و برسیەتیی دانیشتووانی ئەو ناوچەیە وەرگرتووە و سۆزی خەڵکە چەوساوەکەی ئەو ناوچانە بۆ چەکدارەکانی داعش، هێندەی دیکە ئەرکی حکومەت و سوپای ئەو وڵاتە بۆ ریشەکێشکردنی زەحمەتتر دەکەن.  ئێستا بەتەنیا مۆزەمبیق هەست بەترس و دڵەڕاوکێ ناکات لەسەر زەوی، بەڵکو ئاماژەکان بۆ ئەوەن کە چەندین وڵاتی دیکەی ناوچەکە، لە قۆناخی بووژانەوەی شانە نووستووەکانی داعشدان و زۆری ناوێت تا دەستوەشاندنی ئەو هێزانە لە وڵاتە جیاوازەکانی کیشوەرەکەدا دەستپێبکەن. پێدەچی ناوچە خاوەن سەرچاوە سرووشتییەکانی کیشوەرەکە، باشترین زەمینەی سەرهەڵدانی چەکدارانی داعش بن.  ئێستا وەک ئەوەی ئاژانسەکانی هەواڵ باسیدەکەن، سەرچاوە سرووشتییەکانی ئەفریقیا، بەشێوەیەکی بەرفراوان لە ژێر هەڕەشەی کەوتنە بەردەستی چەکدارەکانی داعشدایە.  ماڵپەری ' ئەخبار بەلەدی ' لە راپۆرتێکدا ئاشکرایکردووە، سەرچاوە و کانە سرووشتییەکانی چەندین وڵاتی ئەفریقی ئەو هەڕەشەیەیان لەسەرە.  ماڵپەرەکە ئەوەی ئاشکرا کردووە کە کۆمپانیای ' جیم فیڵدز ' ی بەریتانی، خاوەنی پشکێکی زۆری یاقووتی ناو مۆزەمبیقە و ٤٠ لەسەدی کۆی هەناردەکردنی یاقووت لە جیهاندا کە لە مۆزەمبیقەوەیە، موڵکی ئەو کۆمپانیایە. کۆمپانیای ' ئانادارکو ' ی ئەمریکی و ' ئینی ' فەرەنسی، مافی وەبەرهێنانیان لە کێڵگەکانی گازی وڵاتەکەدا هەیە و ئێستا کۆی ئەو وەبەرهێنان و پرۆژانە لەبەردەم مەترسی گەورەدان.  وەک راپۆرتەکە ئاشکرایکردووە، ئەو کۆمپانیایانە گرێبەستی درێژخایەنیان هەیە و پارەی زۆریان لە وەبەرهێنانەکانی ناو مۆزەمبیقدا خەرجکردووە، هەڵکشانی کردە سەربازییەکانی داعش، جیا لەوەی بەرژەوەندی ئەو کۆمپانیایانە دەخاتە بەردەم مەترسی، ناوبانگی وەبەرهێنان لە وڵاتێکی وەک مۆزەمبیقدا، تا داهاتووی دوور دەخاتە ژێر هەڕەشەوە، لە کاتێکدا حکومەتی ئەو وڵاتە دەیەوێت بەئارامی کار لەسەر دەرهێنانی بەرهەمە خۆڕسکەکانی ژێر خاکەکەی بکات.  ئەگەر حکومەتی مۆزەمبیق لە رێگەی بەکارهێنانی کۆمپانیا بەریتانی، ئەمریکی و فەرەنسییەکانیشەوە بتوانێ هاوکاریی سەربازیی بۆ لێدانی داعش لە وڵاتەکەیدا پەلکێش بکات، ناتوانێ دەستەبەری کۆتاییهاتنی یەکجاری ئەو کێشانە بکات کە بەرۆکی وڵاتەکەیان گرتووە. چونکە وەک نووسەرە بەریتانییەکەش کە خۆی ٧ ساڵ لە مۆزەمبیقدا ژیاوە و لە راپۆرتەکەی ' بی بی سی ' دا ئاماژەی پێداوە، رەگی هەرە قوڵی کێشەکە، نایەکسانییە لە ژیاندا، تا ئەو رەگەش نەبڕێتەوە، بیانووەکانی جەنگ و پەلامار لەلایەن خەڵکی ناوچەکەوە هەر دەمێنن.