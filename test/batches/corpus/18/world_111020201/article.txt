ترەمپ بانگەشەی ئەوە دەکات، تاکە شت کە وابکات هەڵبژاردنەکان بدۆڕێنێت، ساختەکاری دەبێت لە لایەن دیموکراتەکانەوە.  دۆناڵد ترەمپ، سەرۆکی ئەمریکا دەڵێت: "دەمانەوێت دڵنیابینەوە لەوەی کە ئەم هەڵبژاردنە پاکوبێگەرد دەبێت، بەڵام نازانم لەم دۆخەی کە ئێستا بەهۆی کارتە نایاساییەکانی دەنگدانەوە هەیە پاکوبێگەرد دەبێت یان نا. ئەو کارتانە نایاسایین و ملیۆنانیان لێ نێردراون بۆ خەڵک؛ با چاوەڕێ بکەین چی دەبێت. "   لە بانگەشەی هەڵبژاردنەکانیشیدا، ترەمپ ئاماژە بەوە دەکات کە کارتی دەنگدانی ئەو کەسانەی لە رێگەی پۆستەوە دەنگیان پێداوە، فڕێدەدرێنە زبڵدانەوە بۆ ئەوەی دەرنەچێت.   دیموکراتەکانیش دەڵێن ئەوەی ترەمپ دەڵێت جگە لە بڵاوکردنەوەی دەنگۆی پیلانگێڕی هیچی دیکە نییە و دەیەوێت بەو رێگەیە خۆی لە شکست بدزێتەوە.   جۆ بایدن، بەربژێری دیموکراتەکان بۆ پۆستی سەرۆکایەتی ئەمریکا دەڵێت: "وەزیری ناوخۆ و سەرۆکی ئێف بی ئای  دەڵێن هیچ بەڵگەیەک نییە پیشانی بدات دەنگدان لە رێگەی پۆستەوە دەبێتە هۆی دەستکاری و ساختەکاری. "   ترەمپ و تیمەکەی لەوە نیگەرانن کە لە ویلایەتە یەکلاییکەرەوەکان ساختەکاری لە بەرژەوندیی بایدندا بکرێت. ویلایەتە یەکلاییکەرەوەکان کە ژمارەیان ١١ ویلایەتە و بەگوێرەی دوایین راپرسیەکان، ترەمپ تەنیا لە دوو لەو ویلایەتانە لە پێش بایدنەوەیە.