کیم یۆ جۆنگ، خوشکی کیم جۆنگ ئوون، سەرۆکی کۆریای باکوور گرتنەبەری زنجیرەیەک رێکاری تۆڵەسەندنەوە بە باشتر دەزانێت وەک لە بڵاوکردنەوەی راگەیێندراو لەسەر رەفتارەکانی کۆریای باشوور، لە کەناڵی فەرمیی وڵاتەکەیەوە راشیگەیاند "قسەی پڕوپووچ پێویستە بخرێتە تەنەکەی خۆڵەوە".  کیم یۆ جۆنگ ئاماژە بەوە دەکات "بە بەکارهێنانی ئەو دەسەڵاتەی لەلایەن سەرۆکی باڵا، حیزبەکەمان و دەوڵەتەوە پێم دراوە، رێنماییم داوە بە لایەنە پەیوەندیدارەکانی رووبەڕووبوونەوەی دوژمن، بۆ ئەنجامدانی کردەی داهاتوو".  لێدوانەکانی خوشکەکەی کیم جۆنگ ئوون لە ٢٠ ـەمین ساڵڕۆژی یەکەمین کۆبوونەوەی سەرکردە باڵاکانی هەردوو کۆریا بوو. دوای ئەو لێدوانانەش بەرپرسانی ئەمنیی کۆریای باشوور کۆبوونەوەیەکی بەپەلەیان لەڕێگەی ئۆنلاینەوە ئەنجامدا بۆ تاوتوێکردنی دۆخەکە و وەڵامدانەوەی پێویست، هەروەها موون جەیئین، سەرۆکی کۆریای باشوور پلانی کۆبوونەوەیەکی لەگەڵ بەرپرسانی باڵا داناوە.  وەزارەتی یەکگرتنەوەی کۆریای باشوور لە راگەیێندراوێکدا ئاماژەی بەوە کردووە کە دۆخەکە بە جیددی وەردەگرێت و داوای لە کۆریای باکوور کردووە بەپێی رێککەوتنەکانی نێوانیان مامەڵە بکات. وەزارەتی بەرگریی کۆریای باشووریش دەڵێ، سوپا لە حاڵەتی ئامادەباشیدا دەبێت.  ماوەیەکە دەرکەوتنی کیم جۆن ئوون کەمبووەتەوە، بوو سیونگچان، راوێژکاری پێشووی وەزارەتی بەرگریی کۆریای باشوور دەڵێ "کۆریای باکوور ئێستا رووبەڕووی ئاڵنگاریی ئابووری و سیاسیی قورس بووەتەوە، ئەمەش (دەرکەوتنی خوشکەکەی کیم جۆنگ ئوون) شەرعییەتی سەرۆکی کۆریای باکوور بۆ حوکمی وڵاتەکە لاواز دەکات".