دەرچوون و چوونەناوە بۆ بەشکێکی پایتەخت سنووردارکراوە، رێگە بە سوپا و هێزە ئەمنییەکان دراوە خاڵی پشکنین دابنێن و سەرباز و هێزی چەکداری دیکە لە بیشکێک جێگیر بکەن.   ئەو دۆخەش دوای ئەوە هاتە ئاراوە کە شەڕ و پێکدادان لەنێوان گرووپە جیاجیاکانی خۆپێشاندەران خۆیان و، خۆپێشاندەران و هێزە ئەمنییەکان هاتەئاراوە.   بۆ دامرکاندنەوەی گرژی و ئاڵۆزییەکان و پڕکردنەوەی بۆشایی دەسەڵات، پەرلەمانی کیرگیزستان سەدیر ژاپارۆڤ، سیاسەتڤانی نەژادپەرستی وڵاتەکەی کردە سەرۆکوەزیران کە چەند رۆژێک بوو لایەنگرانی لە زیندان رزگاریان کردبوو.  لەپێناو هێورکردنەوەی دۆخی وڵات و پارێزگاریکردن لە پۆستەکەی، سورۆنبای جینبەکۆڤ، سەرۆکی وڵات، پەیامێکی تەلەڤزیۆنیی پێشکەشکرد، داوای لە خەڵک کرد خۆیان نەکەنە قوربانی حەز و ئارەزووی چەند سیاسەتڤانێک کە دەیانەوێت دۆخی وڵات بە ئاراستەیەکی نادیاردا ببەن.  جینبەکۆڤ رەتیشی دەکاتەوە لە دەسەڵات بڕوات تاوەکو گرژی و ئاڵۆزییەکان کۆنترۆڵ نەکرێن و دەسەڵاتی یاسا نەگەڕێتەوە وڵاتەکە.   پەیامی ئەو بۆ خەڵک ئەمە بوو: "بەهۆی خولیای زۆری هەندێک سیاسەتڤانەوە، خۆشگوزەرانیی تاکی کۆمەڵگە و ئاسوودەیی وڵاتەکەمان شێوێندرا. هاوتەریب لەگەڵ ئاراستە سیاسییەکان، چەندین هەوڵی گێرەشێوێنانەش دراون و کاریان لە یەکگرتوویی وڵاتەکەمان و خۆشگوزەرانیی کۆمەڵگە کردووە. کیرگیزستان لە مەترسیدایە. "  سەرۆکی پێشووی کیرگیزستان رۆژی هەینی کە چەند رۆژێک بوو لە زیندان رزگارکرابوو، گوتارێکی پێشکەش کرد و خەڵکی هان دا دژی سەرۆک جینبەکۆڤ بووەستنەوە.   ئەلمەزبەک عەتامبایڤ، سەرۆکی پێشووی کیرگیزستان گوتی، "ئایا دەزانن سورۆنبای شاریپۆڤیچ ئێستا سەرۆکی وڵاتە؟ نەخێر ئەو سەرۆک نییە. سەرۆکێک لە خەڵکەکەی رابکات سەرۆک نییە. ئەو داواکراو و خیانەتکارە. " لەسەر ئەو لێدوانەی، دوای کەمتر لە ٢٤ کاژێر، ئەلمەزبەک عەتامبایڤ دووبارە رەوانەی زیندان کرایەوە.  یەکشەممەی رابردوو هەڵبژاردنی پەرلەمانی کیرگیزستان بەڕێوەچوو، لە کۆی ١٦ حیزب تەنیا چوار حیزب دەنگی پێویستیان بۆ وەرگرتنی کورسیی پەرلەمانی بەدەستهێنا کە سێ حیزبیان پەیوەندیی نزیکیان لەگەڵ جینبەکۆڤدا هەیە.  جینبەکۆڤ کەسێکی نزیک لە رووسیایە، پارتەکانی ئۆپۆزیسیۆن دەسەڵاتداران بە ساختەکاری تۆمەتبار دەکەن، لایەنگرانیان هێناوەتە سەرشەقام و بەهۆی گرژی و پێکدادان لەگەڵ پۆلیس زیاتر لە ١٢٠٠ کەس بریندارن و بە لای کەمەوە کەسێکیش گیانی لەدەستداوە.  ئەو چوار حیزبەی توانیویانە دەنگی پێویست بۆ چوونە پەرلەمان بەدەستبهێنن:  یەکێتی - حیزبی سۆسیالیزمی دیموکراتیک کە لە ٢٠١٩ لە پارتەکەی سەرۆککۆماری ئێستا جیابوونەوە.  پارتی بووتوون قرغیزستان (کیرگیزستان یەکگرتوو)  رۆژی هەینی شەڕی تووند لەنێوان گرووپە جیاجیاکانی خۆپێشاندەران روویدا، هاوکات خۆپێشاندەران لە شارە جیاجیاکان دەستیان بەسەر باڵەخانە حکومییەکاندا گرت و کەسانی خۆیان لە پۆستە باڵاکانی ئەو فەرمانگانە داناوە.   رۆژی چوارشەممەی رابردوو، کوباتبەک بۆرۆنۆڤ، سەرۆکوەزیرانی کیرگیزستان دەستی لەکار کێشایەوە، ئەوەش ناکۆکییەکانی نێوان خۆپێشاندەرانی قووڵتر کردەتەوە. رۆژی هەینیش، جینبەکۆڤ رایگەیاند ئامادەیە دەستلەکاربکێشێتەوە، ئەگەر ئەندام پەرلەمانەکان لەسەر پێکهێنانی کابینەیەکی نوێی رەوا رێکبکەون و دەسەڵاتی یاسا بگەڕێتەوە قرغیزستان.    گروپێک لە خۆپێشاندەران پشتگیری لە سادیر جاپارۆڤ، ئەندامی پێشووی پەرلەمانی وڵاتەکەیان دەکەن، کە بەپێی راپۆرتەکان، خۆپێشاندەران لە ناوەڕاستی هەفتەی رابردوو لە گرتووخانە ئازادیان کردووە. گرووپێک لە ٣٥ پەرلەمانتار پشتگیری لە جاپارۆڤ دەکەن، بەڵام دژبەرانی ئەو بۆچوونە پێیانوایە شێوازی دەستنیشانکردنەکەی پێشێلکاریی دەستووری تێدایە.   کیرگیزستان لە ١٩٩١ و دوای هەڵوەشانەوەی یەکێتیی سۆڤیەت سەربەخۆیی وەرگرتووە. بەپێی مەزندەکانی ٢٠٢٠، ژمارەی دانیشتووانی ئەو وڵاتە ٦ ملیۆن و ٥٣٣ هەزار کەسە و قەبارەی بەرهەمی نێوخۆییەکەی ٨ ملیار و ٢٦١ ملیۆن دۆلارە، بەو پێیەش لەڕووی قەبارەی ئابوورییەوە لە پلەی ١٤٢ی جیهان دێت.   بەپێی داتاکانی پێنوێنی شەفافییەتی جیهانی، لە ساڵی ٢٠١٩، حکومەتی بیشکێک لەنێوان ١٩٨ حکومەتی جیهاندا لە پلەی ١٢٦ بووە لەڕووی شەفافییەتی کارگێڕی و بەرەنگاربوونەوەی گەندەڵییەوە. رێژەی سەرکەوتنی ئەو وڵاتەش لە بەرەنگاربوونەوەی گەندەڵی ٣٠ % بووە.   کیرگیزستان چوارەم کۆماری پێشووی یەکێتیی سۆڤیەتە کە ئەمساڵ تووشی قەیران بووبێتەوە، لە کاتێکدا ئێستا بیلاروسییەکان داوای هەڵوەشاندنەوەی ئەنجامی هەڵبژاردنی سەرۆکایەتی و دەستلەکارکێشانەوەی ئالێکساندەر لوکاشێنکۆ دەکەن و ئەرمینیا و ئازەربایجانیش شەڕ و پێکدادان لەنێوانیان سەریهەڵداوەتەوە.   خەڵکی کیرگیزستان لە سیاسەتی وڵاتەکەیان بۆ بەرەنگاربوونەوەی کۆڤید - ١٩ ناڕازین. حکومەتی کیرگیزستان قەدەخەی هاتووچۆی راگەیاند، بەڵام خەڵکی ئەو وڵاتە جەخت لەوە دەکەنەوە کە حکومەتەکەیان هیچ پلانێکی بۆ لێکەوتە ئابوورییەکانی راگەیاندنی قەدەخەی هاتووچۆ لەسەر دۆخی ئابووری و گوزەرانی خەڵک نەبووە.    پێش هەڵبژاردنەکانی هەفتەی رابردوو، لە راپرسییەکی پەیمانگەی نێودەوڵەتیی کۆمارییەکان، کە ئەمریکا پشتیوانی دارایی دەکات، ٥٣ % ی بەشداربووان بێکاری و کۆرۆنایان بە دوو نیگەرانیی هەرە گەورەی خۆیان دانابوو. حکومەتی بیشکێک لە مانگی ئادار بۆ ئایار قەدەخەی هاتووچۆی راگەیاند و دەرگای زۆربەی شوێنە بازرگانییەکانی داخست. تاوەکو رۆژی هەینی ٩ی تشرینی یەکەم، ژمارەی فەرمیی تووشبووانی کۆرۆنا لە کیرگیزستان ٤٨ هەزار و ٩٢٤ کەس و ژمارەی فەرمیی مردووانی ڤایرۆسەکە ١٠٨٢ کەس بووە.   لە بارودۆخێکی ئاساییدا، سەتان هەزار لە دانیشتووانی کیرگیزستان بۆ کار دەچوونە رووسیا و لەوێوە پارەیان بۆ خێزانەکەیان دەناردەوە. بەڵام داخستنی سنوورەکان رێگەی ئەمجۆرە گەشتانەی داخست. جیا لەمە چین، کە دراوسێی باشووری کیرگیزستانە، جووڵێنەرێکی سەرەکیی ئابووریی کیرگیزستانە، لە کاتێکدا هەم کاڵای رۆژانە و هەم ماددەی خاوی کارگەکانی کیرگیزستان لەو وڵاتەوە دێن. داخستنی سنوورەکان لەو رووەشەوە زیانی زۆری لە ئابووریی وڵاتەکە داوە.   بانکی ئەوروپی بۆ ئاوەدانکردنەوە و پەرەپێدان چاوەڕێ دەکات تاوەکو کۆتایی ئەمساڵ، ئابووریی کیرگیزستان بە رێژەی ٩.٥ % دابەزێت و رێژەی بەرهەمی نێوخۆی وڵاتەکەش ٤.٥ % کەم بکات.