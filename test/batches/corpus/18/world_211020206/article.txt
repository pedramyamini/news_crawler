مارک لۆوکۆک، بەرپرسی مرۆیی نەتەوە یەکگرتووەکان بە ئاژانسی رۆیتەرزی راگەیاندووە، بڕی ملیارێک و ٧٠٠ ملیۆن دۆلاریان بۆ هەریەک لە وڵاتانی بورکینیا فاسۆ، مالی و نەیجەر تەرخانکردووە کە لە کۆنفرانسی بەخشەران لە کۆپنهاگن کۆکراوەتەوە.  لۆوکۆک دەڵێت، ئەو بەخشینە سەرکەوتنێکی بنچینەیی بوو و بەهاناوەچوونەمان هاوکات بوو لەگەڵ کارکردن لەسەر چەندین قەیرانی دیکە لە سەرتاسەری جیهاندا.  نەتەوە یەکگرتووەکان ئامانجیەتی ئەمساڵ بە ملیارێک و ٤٠٠ ملیۆن دۆلاری دیکە بە هانای ئەو وڵاتانەی کەناراوەوە بچێت و تاوەکو ئێستا ٥٥٠ ملیۆن دۆلار لەو بڕە کۆکراوەتەوە. ئەمەش کەمتر لە ٤٠ % ـی ئەو بڕە پارەیە کە رێکخراوەکە پێویستیەتی بۆ ئەوەی بەرنامەی مرۆیی کە بۆ ساڵی ٢٠٢١ ـی داڕشتووە، بپێکێت.  نەتەوە یەگرتووەکان هۆشداریی داوە کە وڵاتانی کەناراو لە ئەفریقا بەتایبەتی هەرسێ وڵاتەکە، بورکینیا فاسۆ، نەیجەر و مالی، ناوچەکە زیاتر بەرەو هەژاری و برسێتی دەبەن. دەستبەسەرگرتنی بەشێکی زۆری خاکی ئەو وڵاتانە لەلایەن گرووپە تووندئاژۆکانەوە گرفتێکی دیکەیە لەبەردەم دەستدرێژکردن بۆ ئەو ناوچە هەژارنشینانە.  هۆشدارییەکەی نەتەوە یەکگرتووەکان ئەوەیشی تێدا هاتووە، ئەگەر بە زوویی وڵاتان بە دەنگی ئەو وڵاتانەوە نەچن، لەوانەیە لە چەند ساڵی داهاتوودا هەژاری ئەو سنوورەش تێپەڕینێت و پەل بۆ وڵاتی دیکەش بهاوێژێت.  بەهۆی قەیرانی شەڕ و هەژارییەوە ٥ ملیۆن کەس لە هەرسێ وڵاتەکەوە لە ماڵەکانیان دەربەدەرن، ملیۆنێک تەنیا لە ماوەی ١٨ مانگدا رووبەڕووی ئەو کێشە و گرفتانە بوونەتەوە. ١٤ ملیۆن خەڵک خۆراکی پێویستیان نییە، ٣١ ملیۆن کەسیش پێویستیان بە یارمەتیی مرۆیی هەیە.   بەرنامەی خۆراکی جیهانی دەڵێت، تەنیا لە بۆرکینا فاسۆ ١١ هەزار کەس لە بەر مەترسی بنێسی و وشکبوونەوەدان.