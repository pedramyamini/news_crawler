ئەم گوتەیەی دۆناڵد ترەمپ، سەرۆکی ئەمریکا لەکاتێکدایە، ئەو وڵاتە تاوەکو ئێستاش پێشەنگی هەموو جیهانی گرتووە لەڕووی زۆریی ژمارەی تووشبوون و گیانلەدەستدان بە ڤایرۆسەکە، تاوەکو ئێستاش نزیکەی نۆ ملیۆن و نیو تووشبووی دەستنیشانکراوی هەیە، زیاتر لە ٢٣٦ هەزار تووشبووش گیانیان لەدەستداوە.  سەرۆکی ئەمریکا لەو کامپەینەی لە پەنسلڤانیا، وەک هەمیشە کۆرۆنای بە ڤایرۆسی چینی ناوبرد، رەخنەی زۆر لە ترەمپ دەگیرێت لەسەر ئەوەی وەکو پێویست ئیدارەی قەیرانی کۆرۆنای نەداوە، بەڵام ئەو لە بەرامبەر هەموو رەخنەیەک وەڵامێکی هەیە و دەڵێت، هۆکاری دەستنیشانکردنی ئەو هەموو تووشبووە ئەوەیە کە لە ئەمریکا پشکنینی کۆرۆنا بە خێرایی و بە فراوانی دەکرێت.  دۆناڵد ترەمپ بە خەڵکی پەنسلڤانیای گوت، ویلایەتەکەیان خەونی ئەمریکا لە لەناوچوون رزگاردەکات، جەختیشی کردەوە کە لە هەڵبژاردن سەردەکەون و چوار ساڵی دیکە لە کۆشکی سپی دەمێنێتەوە.  کەناڵی سی ئێن ئێن - ی ئەمریکی بانگەشەکانی ترەمپ لەبارەی چاکبوونەوەی ٩٩.٧ % ی تووشبووانی کۆرۆنا بە "بێ بنەما" ناودەبات و باسی لەوە کردووە کە سەرۆکی ئەمریکا ئاماژەی بەوە کردووە کە خۆی و خانمی یەکەم لە کۆرۆنا چاکبوونەتەوە بەڵام ئاماژەی بەوە نەکردووە کە شێوازی چارەسەریی ئەوان لە بەرزترین ئاستدا بووە و و چارەسەرێکی ئەزموونکراویان وەرگرتووە کە بۆ زۆرینەی ئەمریکییەکان بەردەست نییە.  بەگوێرەی ئامارەکان، لەسەر ئاستی جیهان زیاتر لە ٤٦ ملیۆن و ٥٢٥ هەزار تووشبووی ڤایرۆسی کۆرۆنا دەستنیشانکراون، زیاتر لە ملیۆنێک و ٢٠٢ هەزار تووشبوویان گیانیان لەدەستداوە. لەو ژمارە تووشبووە دەستنیشانکراوەی جیهان، زیاتر لە نۆ ملیۆن و ٤٠٥ هەزار تووشبوویان لە ئەمریکان، ژمارەی گیانلەدەستدانیش بە کۆرۆنا لەو وڵاتە ٢٣٦ هەزار کەسی تێپەڕاندووە.  بەپێی ئامارە فەرمییەکان، رێژەی مردن بە کۆرۆنا لە ئەمریکا ٤ % و چاکبوونەوەش ٩٦ %.