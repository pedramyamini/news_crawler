پرۆژەیاساکە لەلایەن دیموکراتەکانەوە ئامادەکرابوو و ٢٣٢ دەنگی بەڵێی ئەندامی ئەنجوومەنی نوێنەرانی ئەمریکای بەدەستهێنا بەرامبەر بە ١٨٠ دەنگی نەخێر و ١٩ دەنگی بەتاڵ.  بۆ ئەوەی پرۆژەیاساکە جێبەجێبکرێت واشنتن دی سی لە شارەوە بگۆڕێت بۆ ویلایەت، پێویستە لەلایەن ئەنجوومەنی پیران و سەرۆکی ئەمریکاشەوە پرۆژەیاساکە پەسندبکرێت، بەڵام چانسی ئەوەی کەمە، چونکە کۆمارییەکان کە سەرۆکایەتی ئەمریکا و زۆرینەی ئەنجوومەنی پیرانیان بەدەستەوەیە، دژی ئەوەن واشنتن دی سی بکرێتە ویلایەتێکی جیا.  رۆژی پێنچشەممە ٢٥ ـی حوزەیران کۆشکی سپی دژایەتی خۆی بۆ پرۆژەیاساکە پشتڕاستکردەوە و مچ مکۆنێڵ، سەرۆکی لایەنی زۆرینە لە ئەنجوومەنی پیران، گوتی کە ئەو رێگە بەوە نادات لە ئەنجوومەنی پیران دەنگ لەسەر پرۆژەیاساکە بدرێت.  هاوکات پەسندکردنی پرۆژەیاساکە لەلایەن ئەنجوومەنی نوێنەرانەوە هێشتاش بە هەنگاوێکی گرنگ دادەنرێت، چونکە هەرکاتێک دیموکراتەکان سەرۆکایەتی ئەمریکا و زۆرینەی ئەنجومەنی پیرانیان کەوتەدەست، دەتوانن بە ئاسانی جێبەجێیبکەن.  دوایینجار کە لە ئەنجوومەنی نوێنەرانی ئەمریکا دەنگ لەسەر پرۆژەیاساکە درابێت، ساڵی ١٩٩٣ بوو کە بە ٢٧٧ دەنگی نەخێر بەرامبەر ١٥٣ دەنگی بەڵێ، شکستیهێنا.  واشنتن دی سی، یاخود ناوچەی کۆڵۆمبیا، پایتەختی ئەمریکایە؛ شارێکی سەربەخۆیە، واتە بەشێک نیە لە هیچ ویلایەتێک. نزیکەی ٧٠٥ هەزار کەس تێیدا دەژین؛ لەڕووی رووبەرەوە، لە ویلایەتەکانی ڤێرمۆنت و وایۆمینگ گەورەترە.  نزیکەی ٤٥ % ـی دانیشتووانی شارەکە رەشپێستن، ئەمەش گەورەترین رێژەیە لە هەر ویلایەتێکی ئەمریکا هەبێت. ساڵی ٢٠١٦ لە گشتپرسییەکدا، ٨٦ % ی دانیشتووانی واشنتن دی سی بە بەڵێ دەنگیاندا بۆ ئەوەی شارەکەیان بکرێتە ویلایەتی ٥١ ـەمینی ئەمریکا. دوایین شار یان هەرێم کە کرابنە ویلایەت لە ئەمریکا، ئالاسکا و هاوای بوون لە ساڵی ١٩٥٩.  بەپێی دەستووری ئەمریکا، نابێت ئەو شوێنەی کە دامەزراوەکانی حکومەتی فیدرالی ئەمریکای تێدایە بەشێک بێت لە هیچ ویلایەتێک، بۆیە ئەنجوومەنی نوێنەران بەنیازە لە ئەگەری سەرکەوتنی پرۆژەیاساکە، ئەو بەشەی واشنتن دی سی کە کۆشکی سپی، کۆنگرێس و چەندین دامەزراوەی دیکەی تێدایە، جیابکاتەوە و بیکات بە پایتخەتی نوێی ئەمریکا.