دۆناڵد ترەمپ، سەرۆکی ئەمریکا لەبارەی هاوبەشبوونەکە گوتی، دەبێت ١٠٠ % لەگەڵ ئاسایشی نەتەوەیی وڵاتەکەی بگونجێت و حکومەتی ئەمریکاش لێکۆڵینەوە لەبارەی هاوبەشبوونەکە دەکات؛ ئاماژەی بەوەش دا، تەنیا زانیویەتی هاوبەشبوونێک لەنێوان تیکتۆک و ئۆراكڵ کراوە، بەڵام ئاگاداری ناوەڕۆکەکەی نییە.  سەرۆکی ئەمریکا ئاماژەی بەوەش کرد، ئەوان لە روانگەی بایتدانسەوە سەیری بابەتەکە دەکەن "ئێمە حەز لەوە ناکەین. من کەسێکی چەمکخوازم. دەتوانم پێت بڵێم حەزم لەوە نییە. ئەوە بە من نەگوتراوە هێشتا، باس کراوە بەڵام بە من نەگوتراوە".  دۆناڵد ترەمپ پێیوایە تیکتۆک هاوشێوەی هواوی بۆ مەبەستی سیخووڕی لە وڵاتەکەی بەکاردێت و نوێنەرایەتیی بەرپرسانی چین دەکات. بۆیە چەندینجار رایگەیاند یان دەبێت تیکتۆک لە وڵاتەکەی قەدەخەبکرێت یان لەلایەن کۆمپانیایەکی ئەمریکی بکڕدرێت.   کۆمپانیای تۆڕی کۆمەڵایەتیی تیکتۆک وەک هاوبەشی خۆی لە ئەمریکا، ئۆراکڵی بەسەر مایکرۆسۆفت هەڵبژارد بۆئەوەی بتوانێت لە ئەمریکا بەردەوامبێت.  تاوەکو ئێستا دیارنییە هاوبەشبوونی ئۆراکڵ لەگەڵ تیکتۆک تەنیا لە ئەمریکایە یان لەگەڵ تەواوی تۆڕی کۆمەڵایەتیی تیکتۆکە لە سەرتاسەری جیهان. هەر هاوبەشبوونێک لەگەڵ کۆمپانیا ئەمریکییەکان بکرێت، بەڕێوەبەرایەتیی وەبەرهێنانی ئەمریکا کە سەر بە وەزارەتی گەنجینەیە، دەتوانێت لێکۆڵینەوە لە هاوبەشبوونەکە بکات، سەرۆکی ئەمریکاش مافی ئەوەی هەیە پەسندی بکات یان رەتیبکاتەوە.