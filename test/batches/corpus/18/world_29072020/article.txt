ئاژانسی نەتەوە یەکگرتووەکان بۆ کاروباری پەنابەران لە راپۆرتێکی نوێیدا ئاماژە بەوە دەکات، کۆچبەرە ئەفریقییەکان کاتێک لەڕێگەی بیابانەوە خۆیان دەگەیننە لیبیا، رووبەڕووی پێشێلکاری دەبنەوە جگە لەوەی لەلایەن قاچاخچییەکانەوە ئەشکەنجە دەردێن، بە هەمانشێوەش لەلایەن پۆلیس و بەرپرسانەوە بەتایبەت لە لیبیا رووبەڕووی ئەشکەنجە و پێشێلکاری دەبنەوە.  بەگوێرەی ئەو راپۆرتە لە نێوان ساڵانی ٢٠١٨ و ٢٠١٩ دا ١٧٥٠ کۆچبەری ئەفریقا لەڕێگەی بیابان گیانیان لەدەستداوە.   هەر بەپێی راپۆرتەکە ٤٧ % ی پێشێلکارییەکان دژ بە کۆچبەران لەلایەن  دەزگا ئەمنییەکان، پۆلیس، سووپا و بەرپرسانی بواری کۆچبەریی و پاسەوانانی سنووری وڵاتانی ئەفریقاوە کراون.   ڤینسنت کۆشیتێل، نێردەی تایبەتی  نەتەوە یەکگرتووەکان بۆ وڵاتانی دەریای ناوەڕاست دەڵێت: "ئێمە راپۆرت لەدوای راپۆرت بۆمان هاتووە، کە پێشێلکاری لەڕێگادا لەلایەن هێزە ئەمنییەکان و قاچاخچییەکانیشەوە کراوە. ئێستا ئێمە وردەکاری ئەو بابەتەمان لایە و دەزانین کێ و لەکوێ پێشێلکاری کردووە، بۆیە ئێستا کەس ناتوانێت بڵێت، من نازانم".  ئەو بەرپرسەی نەتەوە یەکگرتووەکان هەروەها گوتی: "لە وڵاتانی رۆژئاوای ئەفریقاوە  بەرەو لیبیا، دەبینین بەشێوەیەکی سەرەکی، هێزە ئەمنییەکان، بەرپرسانی کۆچبەری، بەرپرسانی پاسەوانانی سنوور هەموو ئەمان تێوەگلاون لە تووندوتیژی و پێشێلکاری و تەنانەت گێچەڵی سێکسی و تووندوتیژی رەگەزی. زۆر جۆری جیاوازی دیکەی پێشێلکاری لەو رێگایەدا دەکرێن، زۆربەی ئەشکەنجە فیزیکییەکانیش لەلایەن قاچاخچییەکان و رێبەرەکانی کۆچبەرانەوە کراون"