لە چاوپێکەوتنێکدا بەبۆنەی زیندوو راگرتنی رۆژی ' یەکشەممەی یادکردنەوە '، بۆ رێزلێنانی ئەوانەی لە ململانێیەکاندا گیانیانلەدەستداوە یان برینداربوون، کارتەر گوتی هەڵچوونی پشێوییە ناوچەییەکان یان هەر هەڵەیەک لە هەڵسەنگاندنی دۆخەکاندا، لەوانەیە لە کۆتاییدا ببێتە هۆی بەرپابوونی ململانێیەکی فراوان لە دونیادا.  فەرماندەکە زیاتر دەڵێت: "پێموایە ئێمە لەسەردەمێکدا دەژین، جیهان بووەتە شوێنێکی پڕ لە تەمومژ و نیگەرانی، هەروەها دینامیکیەتی ململانێی نێودەوڵەتی، بووەتە دیاردەیەکی دیاری رۆژگاری ئێستامان، بۆیە پێموایە لەبەردەم مەترسییەکی راستەقینەداین. ئەوەی لەبەردەمیدا وەستاوین بریتییە لە بینینی هەڵچوونێک، کە سەردەکێشێت بۆ هەڵسەنگاندنی خراپ لە سایەی ململانێی زۆری ناوچەیی لە ئێستای جیهاندا".  لەوەڵامی پرسیارێکدا لەبارەی ئەگەری هەڕەشەیەکی راستەقینە لە هەڵگیرسانی جەنگێکی نوێی جیهانی، کارتەر گوتی: "من دەڵێم ئەوانە هەمووی مەترسین، پێویستە لەسەرمان وشیاربین و ئاگاداری ئەو مەترسییانە بین".  کارتەر کە ساڵی ٢٠١٨ بووەتە فەرماندەی باڵا لە سوپای بەریتانیا، دەڵێ گرنگ لە یادکردنەوەی ئەوانەدا کە لە جەنگەکانی پێشوودا گیانیانلەدەستداوە، ئەوەیە کە هۆشیارانە لەلایەن ئەوانەوە لێیان بڕوانرێت کە بۆی هەیە هەڵەکانی رابردوو، دووبارە بکەنەوە.  ئەو زیاتر دەڵێ: "ئەگەر مەرگەساتەکانی جەنگتان لەبیر چووەتەوە، ئەوە بەبڕوای من مەترسییەکی گەورەیە، چونکە هەندێک کەس پێیانوایە هەنگاونان بەرەو جەنگ، بڕیارێکی ژیرانەیە".  فەرماندە سەربازییە بەریتانییەکە زیاتر دەڵێ "دەبێ لەبیرمان بێت کە مێژوو خۆی دووبارە ناکاتەوە، بەڵام روودەداتەوە، ئەگەر بگەڕێینەوە بۆ سەدەیەک بەر لە ئێستا، بەرلە هەردوو جەنگی جیهانیی یەکەم و دووەم، پێموایە بێگومان هەڵچوونێک هەبوو کە سەریکێشا بۆ خراپ هەڵسەنگاندن، ئەوەش لە کۆتاییدا بووە هۆکاری هەڵگیرسانی جەنگ لەسەر رووبەرێکی فراوان، هیوادارم جارێکی دیکە ئەوە نەبینینەوە".  پێشبینیدەکرێت لە چەند مانگی داهاتوودا، کاردانەوەی زیاتری پەتای کۆرۆنا لەسەر کۆمەڵگە و دەوڵەتە جیاوازەکان دەربکەون، بەتایبەت لەرووی کەمکردنەوەی بەرهەم و زیادبوونی رێژەی هەژاری و بەرهەمهێنانی رق و کێشە لە نێوان دەوڵەت و کۆمەڵگەکاندا، ئەمەش بەهۆی داڕووخانی ئابووریی و بێکاری زۆرەوە.