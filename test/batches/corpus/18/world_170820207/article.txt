کۆمپانیای کانسینۆ بایۆلۆجیکس ڤاکسینەکەی ناوناوە Ad ٥ - nCoV، دەڵێت ڤاکسینەکەیان ئەوەندە "سەلامەت و کاریگەرە"، متمانەی نێودەوڵەتی بە بازاڕەکانی چین زیاتردەکات.  پەسەندکردنی ئەم ڤاکسینە لەکاتێکدایە، ئەمریکا لە شەڕێکی تووندی بازرگانی و دیپلۆماتی لەگەڵ چیندایە، هەر رۆژەو بە پاساوێک سزا بەسەر وڵاتەکە و کۆمپانیاکانی دەسەپێنێت، بەڵام ئەم ڤاکسینەی چین، ئەگەر وەک ئەوەی چینییەکان باسی دەکەن وا دەربچێت، کێبڕکێی بەرهەمهێنانی ڤاکسینی لە جیهاندا بردە قۆناخێکی دیکەوە، ئەمریکای قۆناخێکی دیکە خستە دوای خۆی لەو پێشکەوتنانەی کە لە رووی بازرگانی و تەکنەلۆژیا و دەرمانسازییەوە بەدەست دەهێنرێن.  ڤاکسینەکەی چین لە قۆناخی یەکەمدا لەسەر ٣٢٠ کەسی خۆبەخش تاقیکراوەتەوە کە تەمەنیان لەنێوان ١٨ بۆ ٥٩ ساڵاندابووە، لە قۆناخی دووەمدا لەسەر ٢٢٤ کەس تاقیکراوەتەوە، لە ئەنجامەکاندا دەرکەتووە ڤاکسینەکە دژە تەنی لەنێو جەستەی خۆبەخشەکان زیادکردووەو توانای بەرگریی لەشی چالاککردوون، بە جۆرێک بەرگریی لەشی خۆبەخشەکان ئامادەن پەلاماری هەر ڤایرۆسێکی دەرەکی بدەن ئەگەر هاتوو تووشی هات.  کۆمپانیاکانی جیهان لە پێشبڕکێدان بۆ دروستکردنی ڤاکسینی دژی کۆرۆنا، هەفتەی رابردوو رووسیا وەک یەکەم وڵات لە جیهاندا یەکەمین پێکوتەی لە دژی کۆرۆنا تۆمارکرد،  ڤلادیمێر پووتین، سەرۆکی وڵات گوتی ڤاکسینەکەی لەسەر کچەکەی تاقیکردووەتەوە و سەلامەتە، پەیمانگەی گامالیا کە ڤاکسینەکەی بەرهەمهێناوە، دەڵێت لەسەر سەرجەم خۆبەخشەکانیان تاقیکردووەتەوە، ڤاکسینەکەیان سەلامەتە، تەنیا هەندێک پلەی گەرمی لەشیان بەرزبووەتەوە، دوایی ئاساییبووەتەوە.  پێکوتەکەی رووسیا لە ١٨ی حوزەیران لە سەر ٣٨ خۆبەخش تاقیکرایەوە و پەیمانگەی گامالیا رایگەیاندبوو کە ئەنجامی تاقیکردنەوەکە دەریخستووە سیستەمی بەرگریی لەشی هەموو خۆبەخشەکان لە دژی کۆرۆنا بەهێزبووە، بەبێ ئەوەی هیچ کاریگەریێکی نەرێنی لەسەر لایەنەکانی دیکەی تەندروستیان هەبێت.   لە ئەمریکا هەردوو گەورە کۆمپانیای دەرمان، مۆدێرنا و فایزەر ماوەی چەند هەفتەیەکە دەستیان کردووە بە تاقیکردنەوەی ڤاکسین بەسەر ٣٠ هەزار کەسی خۆبەخش،  کۆمپانیای جۆنسن ئەند جۆنسن - یش چەند تاقیکردنەوەیەکی کردووە، هاوکات کۆمپانیای نۆڤاکس بڕی ١.٦ ملیار دۆلاری لە حکومەتی ئەمریکا وەرگرتووە بۆ دروستکردنی ڤاکسین و بەڵێنیداوە لە مانگی یەکی ساڵی ٢٠٢١ دا زیاتر لە ١٠٠ ملیۆن دانە ڤاکسین بەرهەمبهێنێت.  یێنس شپان، وەزیری تەندروستیی ئەڵمانیا هەفتەی رابردوو رایگەیاند، لە چەند مانگی داهاتوودا ڤاکسینی دژی کۆرۆنا ئامادەدەبێت و گومانیشی تێدا نییە کە لە ٢٠٢١ ڤاکسینەکە بەردەستە.  وەزیری تەندروستیی ئەڵمانیا نەیگوت چ مانگێک ڤاکسینەکەیان ئامادەدەبێت، گوتی هێشتا بۆمان رووننەبووەتەوە دەبێت چەند جار ڤاکسینەکە بەکاربێنین و دروستبوونی بەرگریی لەشیش چەندە خۆی دەگرێت.  شپان گوتی "دەتوانین شتێک بڵێین، بەهۆی هەوڵی زانا و پسپۆران و خەڵک، خێراتر لە هەموو کاتێک لە مێژووی مرۆڤایەتی ڤاکسین بەرهەمدەهێنین. "  کۆمپانیای مابساینسی تایبەت بە دەرمان لە شاری بۆینس ئاریسی پایتەختی ئەرجەنتین رایدەگەیێنێت، ئەوان کار لەسەر ڤاکسینی کۆمپانیای ئاسترازینیکای بەریتانی دەکەن و پێکوتەکە هەردوو قۆناخی پێشووی بە سەرکەوتوویی تێپەڕکردووە و ئێستا  ڤاکیسنەکە گەیشتووتە قۆناخی سێیەم و کۆتایی.  زانکۆی ئۆکسفۆردی بەریتانی پەرە بە ڤاکسینێک دەدات گەیشتووەتە قۆناخی کۆتایی و حکومەتی بەریتانیا هیوادەخوازێت مانگی ئەیلوول تۆماری بکەن و بەر لە ساڵی نوێ دەست بە بڵاوکردنەوەی بکەن.  رێکخراوی تەندروستیی جیهانی رایگەیاندووە، هەر ڤاکسینێكی دژە کۆرۆنا بەر لە پێدانی مۆڵەتی دروستکردن و بڵاوکردنەوەی، دەبێت بە رێکاری تووندی پەسندکردندا تێپەڕێندرێت.  لە وەڵامی پرسیارێک سەبارەت بە راگەیاندراوی رووسیا تایبەت بە دروستکردنی ڤاکسینی دژە کۆرۆنا، تاریق یاسارێڤیچ، گوتەبێژی رێکخراوی تەندروستیی جیهانی رایگەیاند، قۆناخی پێش پێدانی مۆڵەت بە دروستکردنی ڤاکسین و هەروەها خودی قۆناخی پێدانی مۆڵەتەکە بە رێکارێكی تووندی تەندروستی تێپەڕدەبن.  رێکخراوی تەندروستیی جیهانی میکانیزمی تایبەت بە پێدانی مۆڵەت بە دروستکردنی ڤاکسینی داناوە و ئەو مۆڵەتەی کە رێکخراوی تەندروستی جیهانی بە کۆمپانیا بەرهەمهێنەرەکەی ڤاکسینەکە دەیدات، گارانتییەکە بۆ خودی ڤاکسینەکە تاوەکو متمانەی جیهانی پێوەرگرێت.  رووسیا دڵی بەم ڤاکسینە خۆشە کە مانگی داهاتوو دەست بە بەرهەمهێنانی دەکرێت، بەڵام هێشتا رێکخراوی تەندروستیی جیهانی دانی پێدانەناوە، ئەمەش مانای وایە پسپۆڕان لە سەلامەتییەکەی دڵنیانین و ئەگەر هەیە هەڕەشە بێت بۆ سەر گیانی ئەوانەی ڤاکسینەکەیان بۆ بەکاردەهێندرێت.  کۆمەڵگەی رێکخراوەکانی کیلینیکی نامەیەکیان بۆ میخایل موراشکۆ، وەزیری تەندروستیی رووسیا ناردووە، لەنامەکەیاندا نووسیویانە، بەبێ دانپێدانانی نێودەوڵەتی تاوەکو سەرەتای ئاب پێکوتەکە لەسەر ١٠٠ کەس تاقیکراوەتەوە و بەکارهێنانی لە هەڵمەتێکی گشتیدا لەوانەیە ببێتە هەڕەشە بۆ سەر گیانی خەڵکی.  سڤیتلانا زاڤیدۆڤا، بەڕێوەبەری کۆمەڵگەکە دەڵێت: "باشە بۆ هەموو کۆمپانیاکان پابەندی یاساکانن بەڵام رووسیا نا؟ " دەشڵێت: "یاسای تاقیکردنەوەی ڤاکسین لەنێو خوێندا نووسراونەتەوە و نابێت پێشێل بکرێن. "  پەلەکردنی وڵاتان لە راگەیاندنی دروستکردنی ڤاکسینی دژە کۆرۆنا، زانایانی نیگەران کردووە،  ئەوان دەڵێن هەنگاونانی هەڕەمەکی بۆ دروستکردنی ڤاکسین، لەوانەیە ئەنجامی پێچەوانەیان لێبکەوێتەوە.  رووسیا و چین گورزی خۆیان وەشاند و لە دۆزینەوەی ئەو پەتایەی کە نزیکەی ٢٢ ملیۆن کەسی تووشکردووەو زیاتر لە ٧٧٠ هەزار کەسیشی کوشتووە، پێشەنگبوون، دروستبوونی متمانەش کاتێک بڕیاری لەسەر دەدرێت ئەگەر هاتوو ڤاکسینەکە سەلامەت و کاریگەر دەرکەوت.