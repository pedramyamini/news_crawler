یۆسەف گۆساری دەڵێت "لەبیرم دێت وێنەی هەڵەبجەم بینی. لەبیرم دێت کە وێنەیەک هەبوو، پێموایە پیاوێکی بەتەمەن بوو منداڵێکی لە باوەش گرتبوو. ئەوەم لەبیردێت و لە مێشکمدا چەسپاوە".  بۆ یۆسەف چیرۆکی هۆلۆکۆست و بۆ بەختیاریش تارمایی ئەنفال، یادەوەریی منداڵییانە.  بەختیار بەجێماوێکی ئەنفالە، ئەو باوکی ئەنفال کراوە و خۆیشی حەوت مانگ زیندان بوو لە نوگرەسەلەمان، بەڵام کەمترین زانیاریی لەبارەی ئەنفالەوە هەیە. ٣٧ کەس لە بنەماڵەکەی بەختیار ئەنفالکراون، دایکی بۆ ئەم گەنجە بووە بە حیکایەتخوان و چیرۆکەکانی ئەنفالی بۆ دەگێڕێتەوە.  بەختیار بەردەوام هەوڵدەدات زانیاریی دەستبکەوێت لەبارەی تاوانی ئەنفالەوە، ئەم گەنجە دەیەوێت لایەنە پەیوەندیدارەکان گرنگی بدەن بە تاوانی ئەنفال، بۆئەوەی بەجینۆساید ناساندنی ببێتە یارمەتیدەر بۆ دروستبوونی دەوڵەتی کوردی.  قۆناخی سێیەمی ئەنفال بە ئەنفالی ناوچەكانی گەرمیان ناسراوە، سەخترتین و سامناكترین قۆناخی ئەنفال بوو، لە (٧ی نیسان - ٢٠ی نیسانی ١٩٨٨) ناوچەكانی (كەركووک، دوزخوورماتوو، كفری، كەلار، دەربەندیخان، زنجیرە چیای قەرەداخ، تەكیە، چەمچەماڵ و قەرەهەنجیر)ی گرتەوە. بەهۆیەوە، ٤٥ هەزار و ٧٧٧ خێزان ئاوارە و بەند و بێسەروشوێن كران، ٨٧١ گوند و شەش ناوەندی ناحیە سوتێندران و لەگەڵ خاكدا یەكسان كران، هەروەها ٣٩ هەزار و ١٧٨ خانوو، ٣٨١ قوتابخانە، ٦٥٧ مزگەوت و ٦٩ نەخۆشخانە وێرانكران.  یۆسەف گۆساری، بە رەچەڵەک خەڵکی گوندی قۆسارە لە شارۆچکەی قۆبا لە ئازەربایجان، وەکو زۆر خێزانی دیکەی جوو، خێزانەکەی ئەویش لە ئازەربایجان لەبەر هەستنەکردن بە سەلامەتی روویان لە ئیسرائیل کرد، بەڵام ساڵێک بەر لە شاڵاوی ئەنفال، هەڕەشەی مووشەکی سکۆدی سەدام حوسەین، وای لێکردن لە ئیسرائیلیش هەست بە سەلامەتی نەکەن.  یۆسەف گۆساری دەڵێت "چاوم بەو دۆخە کردەوە، لە ساڵی ١٩٨٧ لەدایکبووم، کە سێ چوار ساڵ بووم مووشەکی سکۆدم بەبیر دێت، دواتر هاتینە ویلایەتە یەکگرتووەکانی ئەمریکا، لە شاشەی تەلەڤزیۆنەکانەوە شەڕی کەنداوم بینی".  بینینی وێنەکانی هەڵەبجە و شاڵاوی ئەنفال، پرسیاری دەربارەی هۆلۆکۆست و ئەنفال بۆ یۆسەف دروستکرد. لەکاتی هۆلۆکۆستدا، لە کەمپی ئاوشڤیتز، ئەفسەرەکانی هیتلەر، زیندانییە جووەکانیان بەسەر دوو گرووپدا دابەش دەکرد، هەندێکیان راستەوخۆ بۆ کوشتن دەنێردران و هەندێکیان بۆ کاری زۆرەملێ، ئەوانەی بۆ کاری زۆرەملێ جیادەکرانەوە، تاتوویەک لەسەر قۆڵیان دەکێشرا.  یۆسەف گۆساری باس لەوە دەکات "تەمەنم سێ ساڵ بوو دەربارەی هۆلۆکۆست فێربووم. لەبیرم دێت دراوسێیەکمان هەبوو، ناویان دیکمەن بوو، ژن و پیاوێکی بەتەمەن بوون. هەردووکیان رزگاربووی هۆلۆکۆست بوون. لەبیرم دێت تاتوو لەسەر قۆڵیان هەبوو، لە دایکم پرسی ئەوە چییە، ئەو گوتی ئەوە هی هۆلۆکۆستە".  بەڵام بە پێچەوانەی بەختیارەوە، یۆسەف لە گووگڵ و کتێبخانەکانی جیهاندا، دەتوانێت چیرۆکی زۆر ورد لەسەر هۆلۆکۆست بخوێنێتەوە. ئەو پێیوایە هیچ لایەن و حکومەتێک پێویست ناکات لە کۆکردنەوەی زانیاری لەسەر جینۆسایدەکان ترسیان هەبێت، هەبوونی زانیاری هاوکاریی قوربانیان و کەسوکاریان دەکات کە لە هەموو گۆشەیەکی رووداوەکان تێبگەن.  یۆسەف گۆساری ئاماژەی بەوە کرد "کە دەربارەی هۆلۆکۆست فێر دەبیت، کە چیرۆکەکانی هۆلۆکۆست دەبیستیت، راستە ساتەوەختێکی زۆر شووم بووە، بەڵام دەربارەی ئەو شتە باشانەش کە لەو کاتەدا روویان داوە، شت دەبیستیت".  بۆ یۆسەف، هەبوونی زانیاری وایکردووە کە دنیابینییەکی پۆزەتیڤی لا دروست ببێت، چونکە لە چیرۆکە پڕ ئازارەکانی هۆلۆکۆستدا، چیرۆکی کەسانی بەخشندە و خۆنەویستیش هەن کە ژیانی خۆیان خستووەتە مەترسییەوە بۆ پاراستنی جووەکان. ئەو دەڵێت "ئەو چیرۆکانە وایان لێکردووم کە دنیابینییەکی پۆزەتیڤم هەبێت. پێویست ناکات وا بیربکرێتەوە کە وەبیرهێنانەوەی کارەساتە خراپەکان وا دەکات کە خەڵکی تووڕە بن. ئێمە پێویستە بزانین کە چی روویداوە، بۆئەوەی شتە باشەکانی ئەو کاتانەش بزانین چی بووە، بۆئەوەی هەڵەکانیش دووبارە نەبنەوە و کاری باشتر بکەین".  لەنێوان ساڵانی ١٩٤١ بۆ ١٩٤٥ی جینۆسایدی هۆلۆکۆستی ئەڵمانیای نازیدا نزیکەی شەش ملیۆن جووی بێ تاوان کوژران، هیتلەر و ئەڵمانیای نازی پێیانوابوو ئاریەکان مرۆڤی باڵان و ئەڵمانیا پێویستە لە جووەکان پاکبکرێتەوە.