بە گوێرەی راگەیێندراوێکی کۆشکی سەرۆکایەتیی فەرەنسا، بڕیارە رۆژی ٢٠ ـی ئەم مانگە ئیمانوێل ماکرۆن، سەرۆکی فەرەنسا و ئەنگێلا مێرکل، راوێژکاری ئەڵمانیا لە ناوچەی فۆر دو برێگاسۆ لە باشووری فەرەنسا لەسەر دەریای نێوەڕاست کۆببنەوە و دوایین پێشهاتەکانی ناوچەی رۆژهەڵاتی دەریای نێوەڕاست تاوتوێ بکەن.  جگە لە مەلەفی دەریای نێوەڕاست، ماکرۆن و مێرکل گفتوگۆ لەبارەی چەند پرسێكی دیکە دەکەن لەوانەش پەیوەندییەکانی نێوان وڵاتانی یەکێتیی ئەوروپا و هاوئاهەنگییان لە ئاست ڤایرۆسی کۆرۆنا و پاکێجی هاندانی دارایی ئەوروپا کە لە مانگی تەممووزی رابردوودا راگەیێندرا و هەروەها مەلەفی لوبنان، چین و ئەفریقیا بەشێکن لە مژارەکان.  ئەمە یەکەمین جارە راوێژکاری ئەڵمانیا سەردانی ناوچەی فۆر دو برێگاسۆی باشووری فەرەنسا بکات.  هێلمت کول، راوێژکاری پێشووتری ئەڵمانیا دوایین راوێژکاری ئەو وڵاتە بوو کە لە ساڵی ١٩٨٥ و لەسەر داوای فرانسوا میتەران، سەرۆکی پێشووتری ئەو وڵاتە سەردانی هاوینەهەواری فۆر دو برێگاسۆی کرد.