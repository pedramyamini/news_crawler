سەرپەرشتیاری دیبەیتەکە هەوڵیدا وا لە دۆناڵد ترەمپ بکات کە خشتەیەکی زەمەنیی جێگیر بۆ ئاشکراکردن و دانی باج دیاریبکات، بەڵام سەرۆکی ئەمریکا گوتوویەتی "لە داهاتوودا دەبینن"، دواتر بایدنیش گوتوویەتی "کەی ئینشائەڵڵا؟ "  پێشتر جۆ بایدن داهاتی باجی خۆی ئاشکراکرد بەوەی کە خۆی و هاوژینەکەی ٣٠ % ی داهاتیان وەکو باج داوە، کە ٩٨٥ هەزار دۆلار بووە؛ بەڵام دۆناڵد ترەمپ رەتیکردووەتەوە رێژەی باجی ئاشکراکات.  رۆژی دووشەممە ٢٨ی ئەیلوول، رۆژنامەی نیویۆرک تایمز باسی لەوە کرد، سەرۆکی ئەمریکا لە ١٠ بۆ ١٥ ساڵی رابردوودا هیچ باجێکی فێدراڵی نەداوە، تەنیا لە ساڵی ٢٠١٦ دا ٧٥٠ دۆلار و لە ساڵی ٢٠١٧ ش هەمان بڕە پارەی داوە.  بەڵام ترەمپ لە دیبەیتەکەی لەگەڵ بایدن رایگەیاند "ملیۆنان دۆلاری وەکو باج داوە"، بەبێ ئەوەی ژمارەیەکی دیاریکراو بڵێت و گوتووشیەتی "ساڵێکیان ٣٨ ملیۆن دۆلار و ساڵێکیشیان ٢٧ ملیۆن دۆلارم داوە".  ئینشائەڵڵاکەی بایدن لە تۆڕە کۆمەڵایەتییەکان دەنگدانەوەی هەبووە، هەندێک بە تەنزەوە لەسەری نووسیویانە، بەکارهێنەرێکی توویتەر نووسیویەتی "بایدن لە دیبەیتەکەدا ئینشائەڵڵایەکی فڕێدا". هەندێکیش دەپرسن "ئایا بایدن گوتی ئینشائەڵڵا؟ " هەندێکیش بە ساتێکی مێژوویی لە ئەمریکا ناویدەبەن.  هەندێک لە چاودێران و رۆژنامەنووسانیش دەڵێن بایدن گوتوویەتی "ئین جولای"، بەمانای ئەوەی "لە مانگی تەممووز"، بەڵام ئەسما خالید، رۆژنامەنووس لە ئێن پی ئاڕ ئەوەی پشتڕاستکردووەتەوە کە بایدن گوتوویەتی ئینشائەڵڵا و دەڵێت "لە ستافی هەڵمەتی هەڵبژاردنی بایدنم پشتڕاستکردووەتەوە، ئەو پیاوە هەر ئەوەی گوتووە [ئینشائەڵڵا] ".