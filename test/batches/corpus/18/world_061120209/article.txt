سارا مکبرایدی تەمەن ٣٠ ساڵی دیموکرات بووە یەکەمین سیناتۆری خەڵکی دیلاوەرە کە رەگەزی خۆی گۆڕیوە، ئەوەش دوای ئەوەی توانیی ٨٦ % ـی دەنگەکان بەدەستبهێنێت.   سارا لە تویتێکدا گوتی، "سەرکەوتنمان بەدەستهێنا. توانیمان هەڵبژاردنەکە ببەینەوە. زۆر سوپاس. ئومێدەوارم ئەمشەو منداڵێکی هاوڕەگەزخواز بزانێت کە دیموکراسیی وڵاتەکەمان هێندە گەورەیە کە جێگەی رۆڵی ئەویشی تێدا دەبێتەوە. "  لە ویلایەتی ڤێرمۆنتیش، تەیلەر سمۆڵی دیموکراتی تەمەن ٢٦ ساڵ بووە یەکەمین ئەندامی ئەنجوومەنی نوێنەرانی ئەمریکا لە ویلایەتەکەی، ئەوەش دوای ئەوەی توانیی ٤٣ % ی دەنگەکان بباتەوە.   تەیلەر سمۆڵ لە تویتێکدا نووسیی، "بوومە پێنجەمین ئەندامی کۆنگرێس لە وڵاتەکەماندا. "  سەرکەوتنی ئەو دوو کەسە لە هەڵبژاردندا بۆ بوون بە ئەندامی کۆنگرێس لە کاتێکدایە، لە ماوەی چەند ساڵی رابردوودا ئەو کەسانەی رەگەزی خۆیان گۆڕیوە هەوڵیان داوە پۆست وەربگرن و لەلایەن بەرپرسانی پارتی دیموکراتیشەوە زیاتر بۆ پۆست بەربژێرکراون.    لە ساڵی ٢٠١٧ دا دانیکا رۆم بووە یەکەمین ئەندامی ئەنجوومەنی نوێنەرانی ڤێرجینیا.   لە ساڵی ٢٠١٨ شدا کریستین هۆڵکویست لەلایەن پارتی دیموکراتەوە بۆ حاکمی ویلایەتی ڤێرمۆنت بەربژێرکرا.