شوکری یونس، سەرپەرشتیاری تیمی ژێرئاوی سێمێل ئەمڕۆ دووشەممە ٢ - ٥ - ٢٠٢٢ بە تۆڕی میدیایی رووداوی گوت، ئەمڕۆ ئاگادارکرانەوە کە گەنجێکی کورد بە ناوی نەجم عەبدوڵڵا تەمەن ٢٨ ساڵ لە بەنداوی موسڵ خنکاوە.  شوکری یونس گوتی، تیمەکانیان سەرقاڵی گەڕانن بە دوای تەرمی هاونیشتمانییەکەدا، بەڵام هێشتا نەیاندۆزیوەتەوە.  سەرپەرشتیاری تیمی ژێرئاوی سێمێل ئاماژەی بەوەشکرد، رووداوەکە دوێنی روویداوە لەکاتێکدا بارانێکی بەخوڕ باریوە و هەندێک لە ئاژەڵەکانی کەوتوونەتە نێو ئاوەکە و ئەویش هەوڵی رزگارکردنی داون.  ئەو هاونیشتمانییە لە دوێنێوە بێسەروشوێنە و ئەمڕۆ کەسوکارەکەی جلەکانیان دۆزیوەتەوە.