ئەو کۆگایەی کە ئاگرەکەی تێدا کەوتەوە نەوتی خاوی تێدایە و شوێنی پاڵاوتنی نەوت و کۆگاکردنییەتی. هۆرڤان رەفعەت، پەیامنێری رووداو لە سلێمانی ئاماژەی بەوە کرد، ئاگرەکە لە دوای کاژێر ٠٦: ٣٠ خولەکی ئێوارە کەوتووەتەوە. دوای نزیکەی دوو کاژێریش ئاگرەکە کۆنترۆڵ کرا.  چەند شایەتحاڵێک لە شوێنی ئاگرەکەوە قسەیان بۆ پەیامنێری رووداو کرد، ئاماژەیان بەوە کردبوو، هیچ کەسێک بەهۆی ئاگرەکەوە بریندار نەبووە و گیانی لەدەستنەداوە، چەند کەسێک سەرەتا گیریانخواردووە، بەڵام بەزوویی رزگارکراون. هاوکات، گوتەبێژی بەرگریی شارستانیی سلێمانی پشتڕاستی کردەوە کە هیچ زیانێکی گیانی نەبووە.   ئاوات محەممەد، گوتەبێژی بەرگریی شارستانیی سلێمانی بە رووداوی گوت، لیژنەیەکیان بۆ خەمڵاندنی زیانەکان پێکهێناوە.   ئاوات محەممەد ئاماژە بەوەش دەکات، "چەند تیمێکمان لە شوێنی رووداوەکە دەمێننەوە تاوەکو لە ئەگەری سەرهەڵدانەوە ئاگرەکەدا لە زووترین کاتدا کۆنتڕۆڵی بکەن. "   تانجەرۆ لە ساڵی ١٩٩١ لە نزیک سلێمانی دروستبووە، لە رووی ئیدارییەوە سەر بە شارۆچکەی عەربەتە، دانیشتووانەکەی زیاتر لە ٢٠٠٠ کەس دەبێت.  لەبارەی هۆکاری ئاگر کەوتنەوەکەوە، پەیامنێری رووداو گوتی، موەلیدەیەکی کۆگاکە گڕی گرتووە و دواتر پەرەی سەندووە، بەجۆرێک زیاتر لە ٢٠ تەنکەر کە لە نزیک ئاگرەکە بوون، گڕیان گرتووە و سووتاون.   لە ماوەی رابردوودا لە کارگەیەکی دیکەی ناوچەکە ئاگر کەوتبووەوە و خۆڵ بۆ کوژاندنەوەی ئاگرەکە بەکارهێندرابوو.