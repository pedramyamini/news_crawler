١٦ ى ئایارى ٢٠٢٢، نەبیل مەهدى بوشناق، بەڕێوەبەرى گشتیى تەندروستیى کەرکووک بە تۆڕى میدیایی رووداوى راگەیاند، لە شەوى رابردووەوە ٢٠٠ کەس بەهۆى هەناسەتووندییەوە رەوانەى نەخۆشخانەکانى کەرکووک کراون و گوتیشی، چەند ژمارە تەلەفۆنێک تەرخانکراون بۆ ئەو کەسانەى پێویستیان بە هاوکارییە بۆئەوەی بە ئەمبوڵانس بۆ نەخۆشخانە بگوازرێنەوە.  بەڕێوەبەرى گشتیی تەندروستیى کەرکووک دەڵێت، هۆشدارییان داوەتە هاووڵاتییان کە بۆکارى زۆر پێویست نەبێت لە ماڵەکانیان نەچنەدەر و ئەگەریش چوونە دەرەوە بوتڵێک ئاو لەگەڵ خۆیان ببەن و گوتیشى: "چڕیى ئەم خۆڵبارینە بە ئاستێکە کە هەڵگرى ماددەى کیمیاییە و مەترسیدارە".  هەر بەهۆی ئەم شەپۆلی خۆڵبارینەوە گەشتی فڕۆکەخانەکانى سلێمانی بەغدا و نەجەف راگیران و لە چەندین پارێزگای عێراقیش دەوامى فەرمانگەکان کراوەتە پشوو.   تاهیر عەبدوڵڵا، بەڕێوەبەری گشتیی فڕۆكەخانەی نێودەوڵەتیی سلێمانی ئەمڕۆ دووشەممە بە   تۆڕی میدیایی رووداوی راگەیاند، هەموو گەشتەكانی فڕۆكەخانەی  سلێمانی بەهۆی خۆڵبارینەوە  راگیراون و گوتیشی: "كاتی دەستپێكردنەوەی گەشتەکان نادیارە؛ كەی خۆڵبارین تەواو  بوو گەشتەكان دەستپێدەكاتەوە".