گولیزار رەشید حاجى، جێگری سەرۆکی لیژنەی پیشەسازی و بازرگانی لە پەرلەمانی کوردستان بە رادیۆی رووداوی راگەیاند، "ئەم حاڵەتە چەند مانگێک پێش ئێستایش لە هەولێر روویداوە، بەڵام لە چەند هەزار تۆنێک چەند فەردەیەک بووە کە بەهۆی باران یان شێوە فەردەکان تەڕ بوون. "  ئەو پەرلەمانتارە ئاماژەی بەوەش دا، لەگەڵ بەڕێوەبەری گشتیی وەزارەتی بازرگانی و بەڕێوەبەری کۆگای هەولێر قسەی کردووە و ئەوان گوتوویانە "ئەمە حاڵەتە و نەبووەتە دیاردە، بەڵکو لە ٧٠٠ تۆن تەنیا چەند فەردەیەک کەڕوو لێیداوە. "  بریکارەکانی دابەشکردنی خۆراکی حکومی ئاگادارکراونەتەوە ئەگەر شتێکی وایان بەدیکرد نەیدەنە هاونیشتمانییان و راستەوخۆ بیگەڕێننەوە بۆ کۆمپانیای دابەشکردنی خۆراک.  لەبارەی بوونی هەمان کێشە لە ماددە خۆراکییەکانی دیکەدا، ئەو پەرلەمانتارە ئاماژەی بەوە کرد، "بەپێی بەدواداچوونەکانی من، تەنیا برنجەکە کەڕوو لێیداوە و ماددە خۆراکییەکانی دیکە کێشەیان نییە و هاونیشتمانییان دەتوانن وەریبگرن. "  لە سلێمانییش هەمان دیاردە بەدیکراوە، کاسترۆ مەعرووف، ئەندامی ئەنجوومەنی پارێزگای سلێمانی لە لاپەڕەی تایبەتی خۆی لە فەیسبووک دەڵێت، "لە ئەنجامی بەدواداچوونم بۆ بەشێک لە بریکارەکانی خۆراک، بۆم دەرکەوت کە هەندێک لە فەردەکانی برنج کەڕوو لێیداون. "  ئەندامەکەی ئەنجوومەنی پارێزگای سلێمانی داوا لە تەواوی بریکارەکانی پارێزگای سلێمانی، ئیدارەکانی گەرمیان و راپەڕین دەکات هەر فەردەیەکیان بینی وابوو، دابەشی نەکەن و بیگەڕێننەوە بۆ بەڕێوەبەرایەتیی خۆراکی سلێمانی تاوەکو بۆیان بگۆڕن.  لای خۆیشیەوە وه‌زاره‌تی بازرگانی و پیشه‌سازیی هه‌رێمی كوردستان لە روونکردنەوەیەکدا رایگەیاند، "ئه‌و به‌شه‌خۆراكه‌ی دابه‌شده‌كرێت، پێشتر پشكنینی ته‌واوی بۆ ده‌كرێت و دواتر دابه‌شده‌كرێت. دڵنیاییش ده‌داته هاووڵاتییان له به‌كارهێنانی مادده‌كان به‌بێ دوودڵی. "  وه‌زاره‌تی بازرگانی ئاماژەی بەوەش کردووە، "لە سۆنگەی هەستکردنمان بە بەرپرسیارێتی بەرامبەر هاووڵاتییانی هەرێمی کوردستان و سەلامەتیی هەموو لایەک، بە پێویستمان زانی ئەم روونکردنەوەیە بڵاوبکەینەوە لەبارەی ئەو دەنگۆیانەی لەسەر هەبوونی برنجی خراپ لە بەشە خۆراکی هاووڵاتییان کە لەلایەن ئەندامێکی ئەنجوومەنی پارێزگای سلێمانییەوە بەدواداچوونی بۆ کراوە. "  وەزارەتی بازرگانی هاووڵاتییان دڵنیادەکاتەوە لەوەی ئەو بەشە خۆراکەی لەڕێگەی بریکارەکانه‌وه دابەشدەکرێت، پێشتر پشکنینی تەواوی بۆ دەکرێت و پاش دڵنیابوون لێی، دابەشدەکرێت و ئەم حاڵه‌تەیش تەنیا چەند فەردەیەک بووە لە چەند هەزار تۆنێک کە ئاساییە و دەکرێت لەکاتی گواستنەوە یان عەمبارکردن رووبدات.  وەزارەتی بارزگانی جەخت لەوە دەکاتەوە، بە هیچ جۆرێک دابەشنەکراوە و هەموو کات ئەو خۆراکانە گەڕێندراونەتەوە و لەنێوبراون.  وەزارەتی بازرگانی هاووڵاتییان و بریکارەکان ئاگاداردەکاتەوە لە هەر حاڵەتێکی لەو جۆرە، راستەوخۆ لیژنەکانی چاودێریی بازرگانی ئاگاداربکرێنەوە تاوەکو گرفتەکان چارەسەر بکەن.