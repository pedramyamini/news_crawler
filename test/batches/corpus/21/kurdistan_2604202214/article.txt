دابان محەممەد، ئەندامی لیژنەی ئاوەدانکردنەوە و وەبەرهێنان لە پەرلەمانی کوردستان بە رادیۆی رووداوی راگەیاند، "لە سەرەتای پرۆسەی بەستنی پێوەری زیرەکەوە قسەمان لەسەر نرخ و کوالێتیەکەی کردووە کە بۆ هەرێمی کوردستان گونجاو نین و کوالێتییان زۆر خراپە. "  ئەو پەرلەمانتارە ئاماژەی بەوە داوە کە ئەوان چارەسەری ریشەییان خستووەتەڕوو، بەڵام حکومەت تەنیا نرخەکەیان رەچاو کردووە، بۆیە پێویستە بڕیاری هەڵوەشاندنەوەی پڕۆسەکە بدات.  دابان محەممەد باس لەوەش دەکات، "ئەگەر حکومەت هەر سووریشە لەسەر بەستنی پێوەر تاوەکو میکانیزمێکی باشتر دادەنێن، با بگەڕێتەوە سەر سیستمەکەی پێشوو کە لە بەرژەوەندیی حکومەت و خەڵكیشدایە، چونکە ئەو کات هاونیشتمانی خۆی دەچوو پارەی ئاوی دەدا و قەرزی نەدەهاتە سەر. "   پەرلەمانتارەکەی کوردستان ئەوەی خستەڕوو، "ئێستا بەهۆی خراپی پێوەرەکانەوە بەشێک لە هاونیشتمانییان ١٠٠ ملیۆن بۆ ملیارێک دیناریان بۆ هاتووەتەوە، بۆیە ئامادە نین وەک جاران بچن پارەکە بدەن. "   بە گوتەی ئەو پەرلەمانتارە، "ئێستا پارە و داهاتی ئاو بە جۆرێک کەم بووەتەوە کە لە چاو ئەو کاتەی بە مەتر سێجا هەژمار دەکرا بەروارد ناکرێت. ئەگەر ئەو کاتە داهاتی ئاوی سلێمانی ٣ بۆ ٤ ملیار دینار بووبێت، ئێستا بۆ ٥٠٠ ملیۆن دینار کەم بووەتەوە و داهاتەکەیش شوێنی خۆی ناگرێت. "   ئەندامەکەی لیژنەی ئاوەدانکردنەوە ئەو بڕەپارەیە بە "سەرانە" دەزانێت کە وەکو سزای نەبەستنی پێوەری ئاو لە هاونیشتمانییان وەردەگیرێت.  دابان محەممەد لەو بارەیەوە گوتی، "چونکە هیچ بنەمایەکی یاسایی نییە ئەگەر نرخەکە ٢٠ هەزار دینار بێت یان کەمتریش بێت. پێشتریش چەندین جار داوامان لە هاونیشتمانییان کرد کە ئەو پارەیە نەدەن. ئێستایش کە بڕی سزاکە کەم بووەتەوە، هەر پێویست ناکات بیدەن، چونکە ئەوەی پێشتر پارەکەی داوە بە هیچ شێوەیەک بۆی ناگەڕێندرێتەوە، بۆیە ئەگەر کۆدەنگ بن لەسەر نەدانی پارەکە و بایکۆتی پرۆسەکە بکەن، ئەوا ٦ مانگ نابات هەڵدەوەشێتەوە. "   ئەو پەرلەمانتارە گوتیشی، "لامان سەیرە کە بەڕێوەبەرایەتیی گشتیی ئاوی هەرێمی کوردستان کە ٨ هەزار فەرمانبەر و مووچەخۆری هەیە ناتوانێت کارەکانی بکات و بۆ رایکردنی کارەکانی پەنا دەباتە بەر کۆمپانیاکان لە کاتێکدا ئەوان بە ٢٠٠ فەرمانبەر کار دەکەن. ئەگەر حکومەت خۆی سەرپەرشتیی پرۆسەکەی بکردبایە دۆخەکە بەم شێوەیەی ئێستا نەدەبوو. "  گوتەکانی ئەو پەرلەمانتارە لە کاتێکدان کە رۆژی دووشەممە ٢٠٢٢/٠٤/٢٥ ساسان عەونی، وەزیری شارەوانی و گەشتوگوزار کەمکردنەوەی کرێی مانگانەی ئاوی ئەو ماڵانەی راگەیاند کە پێوەری ئاویان نەبەستووە.  کەمکردنەوەکە بەم جۆرەیە: ئەو هاوبەشانەی لەناو شار پێوەری ئاویان نەبەستووە کرێی مانگانەی ئاویان لە ٨٠ هەزار دینارەوە بۆ ٢٠ هەزار دینار و دانیشتوانی دەرەوەی شارە گەورەکان یان کۆمەڵگە و قەزا و ناحیەکانیش  لە ٨٠ هەزار دینارەوە بۆ ١٠ هەزار دینار کەم دەکرێتەوە.  لەبارەی شوێنە بازرگانییەکانیشەوە ساسان عەونی گوتی، "بۆ ئەو شوێنە بازرگانییانەی پێوەری ئاویان نەبەستووە کرێی مانگانەی ئاو کە ٢٠٠ هەزار دینارە بە رێژەی ٤٠ % کەم دەکرێتەوە. "