"پاکبوونەوەی زێڕین"، دووەم گەورەترین جەژنی پەیڕەوانی ئایینیی سابیئەی مەندائییە کە لە ساڵێکدا چوار جەژنیان هەیە.   پەیڕەوانی ئایینەکە لە مەراسیمەکەدا دەچنە سەر کەناری رووبارەکان و لەوێوە دەست دەکەن بە نزا، پیاوانی ئایینی دەست بەسەر بەشداربوواندا دەهێنن و لە ئاوی رووبارەکان ئاویان پێدادەکەن.  ماوەی دوو ساڵە بەهۆی کۆرۆناوە ئەو رێوڕەسمە ئایینییە ئەنجام نەدراوە، ئەوانەی لە رێوڕەسمەکەش ئامادەبوون، ئێستا لە باشووری کوردستان نیشتەجێن.   پەیڕەوکارانی ئایینی سابیئەی مەندائی یەکتاپەرستن و بڕوایان بە خودا هەیە. لەو رۆژەدا نزا دەکەن و لە خودا دەپاڕێنەوە. ژمارەیان نزیکەی ١٠٠ هەزار کەسن کە ٦٠ هەزاریان لە عێراق و هەرێمی کوردستانن.  بە شێوەیەکی سەرەکی سابیئەکان نیشتەجێی کەناری رووباری دیجلە و فوراتن لە ناوچەکانی خوارووی ئەو دوو رووبارە، واتە ناوچەی ئەلبەتایە، ئەهوەس و شەتولعەرەب، هەروەها لە شارەکانی ئەلعەمەرە و ناسڕیە و بەسرەش هەن.