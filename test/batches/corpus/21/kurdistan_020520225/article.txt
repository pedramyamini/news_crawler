بارەگای بارزانی بڵاویکردەوە، رۆژی یەکشەممە ١ی ئایار، مستەفا کازمی، سەرۆکوەزیرانی عێراق لە رێگەی تەلەفۆنەوە پەیوەندی بە سەرۆك مەسعود بارزانییەوە کردووە.  بارەگای بارزانی ئاماژەی بەوەکردووە کە لەو پەیوەندییە تەلەفۆنییەدا سەرۆكوەزیرانی عێراق پیرۆزبایی جەژنی رەمەزانی لە سەرۆك بارزانی كردووە و هیوای سەقامگیری و خێر و خۆشی بۆ گەلی كوردستان و برایەتیی نێوان سەرجەم گەلانی عێراق خواستووە.  بەگوێرەی راگەیێندراوی بارەگای بارزانی، لە پەیوەندییەکەدا، "دواپێشهاتە ئەمنییەكان و مووشەكبارانكردنی یەكێك لە پاڵاوگەكانی قەزای خەبات لە لایەن چەكدارە تیرۆریستەكان تاوتوێكراوە و سەرۆكوەزیرانی عێراق جەختی لەوەكردەوە كە هێزە ئەمنییەكانی عێراق ئەنجامدەرانی ئەو تاوانە بە سزای خۆیان دەگەیێنن و ئەوەشی خستەڕوو كە ئەنجامدانی دەستدرێژی و تاوانی لەمجۆرە ئیرادەی حكومەتی عێراق بۆ سەپاندنی یاسا و شكستپێهنانی تیرۆر و تاوانكاری بەهێزتر دەكات".  شەوی یەکشەممە ٢ی ئایاری ٢٠٢٢، بە شەش مووشەک هێرشکرایە سەر سنووری قەزای خەباتی سەر بە پارێزگای هەولێر؛ ئومێد خۆشناو، پارێزگاری هەولێر چووە شوێنی رووداوەکە و لە کۆنفڕانسێکی رۆژنامەڤانیدا گوتی: "حکومەتی عێراق بەرپرسیارە کە بۆشایی ئەمنیی نەهێڵێت. ئەم جۆرە هێرشانە لەلایەن گرووپە میلیشیاکانەوە ئەنجام دەدرێن".