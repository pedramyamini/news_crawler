پەیامنێرانی رووداو لە هەولێر، کەرکووک، گەرمیان و بەغدا، لە ماوەی چەند رۆژی رابردوودا بەدواداچوونێکی وردیان لەسەر رێژەی بەکارهێنان و بازرگانیکردنی بە ماددە هۆشبەرەکان کردووە، ئامارەکانی بەڕێوەبەرایەتیی گشتیی نەهێشتی ماددە هۆشبەرەکان لە هەرێمی کوردستان ئەوە دەردەخەن کە رێژەکە جێگیرە، بەڵام لە پارێزگای کەرکووک رێژەکە جێگەی مەترسییە و ٨٠ % ی زیندانییەکان لەسەر ماددەی هۆشبەر دەستگیرکراون. لە گەرمیانیش ساڵی رابردوو زۆرترین رێژەی بەکارهێنەرانی ماددە هۆشبەرەکان لە کەلار بوون، بەڵام ئەمساڵ لە کفرییە. لە شارەکانی دیکەی عێراقیش رێگەی نوێ بۆ گواستنەوەی ماددە هۆشبەرەکان بەکاردێت، لەوانەش گواستەوەی ماددەی هۆشبەر "لەڕێگەی درۆنەوە. "  "بەکارهێنەرانی ماددە هۆشبەرەکان لە هەرێمی کوردستان جێگیرە"  بەپێی بەدواداچوونەکانی ماوەی دوو رۆژی رابردووی بەهرۆز فەرەیدوون، پەیامنێری رووداو لە هەولێر لەسەر رێژەی بەکارهێنان و بازرگانیکردن بە ماددە هۆشبەرەکان لە هەرێمی کوردستان و ئەو داتا و ئامارانەی لە بەڕێوەبەرایەتیی گشتیی بەرەنگاربوونەوەی ماددە هۆشبەرەکان و بەڕێوەبەری گشتیی بەرەنگاربوونەوەی ماددە هۆشبەرەکان بە پەیامنێری رووداو دراون، لە ماوەی سێ ساڵی رابردوو و ئەمساڵیشدا، ئەوە دەردەخەن کە بەکارهێنەرانی ماددە هۆشبەرەکان لە هەرێمی کوردستان جێگیرە، واتە ئەو رێژەیەی ساڵی ٢٠٢١ و ٢٠٢٠ هەبووە لەگەڵ ئەمساڵیش رێژەکە لە ئاستێکی جێگیردا بووە.  هەر بە گوتەی بەڕێوەبەری گشتیی بەرەنگاربوونەوەی ماددە هۆشبەرەکان، ئەوەی پێی دەگوترێت بازرگانی گەورە یان مافیا یانیش گرووپی گەورەی بازرگانیی ماددەی هۆشبەر، لە هەرێمی کوردستاندا نییە.  پەیامنێری رووداو ئەوەی خستەڕوو، بەپێی داتا و ئامارەکان، لە ماوەی ساڵەکانی ٢٠٢١ و ٢٠٢٢ دا رێژەی بەکارهێنەران لە جۆری ماددەکەوە گۆڕاوە، واتە لە سێ بۆ چوار ساڵی رابردوودا زیاتر تلیاک و حەشیش بەکاردەهێندران، بەڵام لەم دوو ساڵەی دواییدا کریستاڵ و هێرۆیین زۆرتر بەکاردەهێندرێن لەگەڵ ئەو حەبانەی بە مەبەستی چارەسەری پزیشکی بەکاردەهێندرێن.  کەرکووک بووەتە دەروازەیەک بۆ گواستنەوەی ماددەی هۆشبەر لە عێراقەوە بۆ هەرێمی کوردستان  بەڵام لە پارێزگای کەرکووک رێژەکە بەرزە و و پۆلیسی کەرکووک دەڵێت، لە ماوەی هەفتەی رابردوودا، ٢٣ کەس بە تۆمەتی بەکارهێنانی ماددە هۆشبەرەکان دەستگیرکراون. بە گوتەی پۆلیسی کەرکووک، سەرچاوەی هێنانی ماددە هۆشبەرەکان بەتایبەتی جۆری کریستاڵ، ئێرانە کە بە قاچاخ لە دەروازە سنوورییەکانی بەسرە و دیالە و سلێمانییەوە بە قاچاخ هاوردە دەکرێن.  هیوا حوسامەدین، پەیامنێری رووداو لە کەرکووک دەڵێت، بەراورد بە پارێزگاکانی دیکەی باشوور و ناوەڕاستی عێراق، کە رێژەی بەکارهێنان و بازرگانیکردن بە ماددە هۆشبەرەکان بە شێوەیەکی بەرچاو تەشەنەی سەندووە، گەیشتووە بە ئاستێک لەنێو یەکە پەروەردەییەکان بفرۆشرێت و بازرگانیی پێوەبکرێت، کەرکووکیش دەیەوێت بەرەو ئەو ریزبەندییە سەربکەوێت.  گرتووخانەی گرتن و گواستنەوەی کەرکووک، کە سەردەمانێک زۆرینەی گیراوەکانی لەسەر ماددەی تیرۆر بوون، ئێستا زۆربەی گیراوەکانی بازرگان و گیرۆدەبووانی ماددە هۆشبەرەکانن.  موقەدەم عامر نووری، کە گوتەبێژی پۆلیسی کەرکووکە ئاماژە بەوە دەدات، ئەوان لە ماوەی رابردوودا توانیویانە چەندین رێگەی خۆڵ دابخەن کە دەرەکی بوون و قاچاخییان تێدا دەکرا، دەشڵێت، "لەم ماوەیەدا ٢٢ بۆ ٢٣ کەسمان دەستگیرکردوون و دوو بازرگانی گەورەش کە یەکێکیان کوژرا و ئەوەی دیکەش دەستگیرکرا. "  کەرکووک ئێستا بووەتە رێگەیەک لەنێوان چەندین پارێزگا، چ لە شارەکانی هەرێمی کوردستانەوە بە ئاراستەی شارەکانی دیکەی عێراق، چ بە پێچەوانەوە، ئەوەش وایکردووە کەرکووک بگاتە سەر هێڵی مەترسیی بەکارهێنان و بازرگانیکردن بە ماددە هۆشبەرەکان.  بەپێی ئەو ئامارانەی لەبەردەستی پۆلیسی کەرکووکدان، باس لەوە دەکرێت کە لەنێو زیندانەکاندا ئەگەر ١٠ کەس هەبێت، ٨ یان لەسەر ماددەی هۆشبەر دەستگیرکراون.  ئاسایشی سلێمانی: هەرێمی کوردستان بووەتە ترانزێتی ماددە هۆشبەرەکان  ئاسایشی سلێمانی ئاشکرای دەکات، هەرێمی کوردستان بووەتە ترانزێت و زۆرینەی ئەو ماددە هۆشبەرانەی دەستیان بەسەردا دەگیرێن، بۆ وڵاتانی دەرەوە دەچن.  مەریوان عەلی، بەڕێوەبەری نەهێشتنی ماددە هۆشبەرەکان لە ئاسایشی سلێمانی رایگەیاند، بڕێکی زۆری ئەو ماددە هۆشبەرانەی کە دەستیان بەسەردا دەگرن، "بۆ سلێمانی و هەرێمی کوردستان نایەن، بەڵکو ئامانج لێیان رەوانەکردنیان بۆ وڵاتانی دیکەیە. "  بەڕێوەبەری نەهێشتنی ماددە هۆشبەرەکان لە ئاسایشی سلێمانی لەمیانەی بەشداریکردنی لە بەرنامەی مژاری رادیۆی رووداو ئەوەی خستەڕوو، "ماددەی هۆشبەر بووەتە ئافاتی سەردەمییانەی کۆمەڵگە، کە کاریگەریی لەسەر لایەنی تەندروستی، کۆمەڵایەتی، سیاسی و ئەمنیی وڵاتیش دادەنێت. "  بە گوتەی مەریوان عەلی، "هەرێمی کوردستان بووەتە ترانزێتی ماددە هۆشبەرەکان، بەو پێیەی بەشێکی زۆری ئەو ماددە هۆشبەرانەی دەستیان بەسەردا دەگرن بۆ هەرێمی کوردستان نەهاتوون، بەڵکو بۆ وڵاتانی ئەوروپا و دەوروبەر دەنێردرێن. "     لە کۆی ١١٥٠ سزادراوی چاکسازیی گەورانی سلێمانی، نزیکەی ٣٠٠ یان لەسەر ماددەی هۆشبەر دەستگیرکراون     لە چاکسازیی گەورانی سلێمانی لە کۆی ١١٥٠ سزادراو، نزیکەی ٣٠٠ کەسیان لەسەر بەکارهێنان و بازرگانیکردن بە ماددە هۆشبەرەکان دەستگیرکراون. بە گوتەی بەرپرسانی چاکسازییەکە ژمارەی سزادران لەسەر ماددە هۆشبەرەکان مانگانە لە زیادبووندایە.     هەستیار عەلی، توێژەری دەروونی لە چاکسازیی گەورانی سلێمانی بە رووداوی راگەیاند، "لەو نزیکەی ٣٠٠ سزادراوەی لەسەر بەکارهێنان و بازرگانیکردن بە ماددە هۆشبەر سزادراون، ١٢٤ یان زیاتر لە جارێک لەسەر بەکارهێنانی ماددە هۆشبەرەکان سزادراون. "     مەریوان عەلی، بەڕێوەبەری بەشی نەهێشتنی ماددە هۆشبەرەکان لە ئاسایشی سلێمانی، لە کاتی بەشداریکردنی لە بوولتەنی هەواڵەکانی کاژێر ١٠: ٠٠ کە سنوور مەجید لە ستۆدیۆکانی سلێمانیی تۆڕی میدیایی رووداوەوە پێشکێشی دەکات، پێیوابوو بەکارهێنان و بازرگانیکردن بە ماددە هۆشبەرەکان لە حاڵەتەوە بووەتە دیاردە و دەڵێت، "بێگومان هەموو ئەو شتانەی لە کۆمەڵگە دێنە پێشەوە، وردە وردە بەدیار دەکەوێت و دەبێتە دیاردە. "     بە گوتەی بەڕێوەبەری بەشی نەهێشتنی ماددە هۆشبەرەکان لە ئاسایشی سلێمانی، ئەوان لە ساڵی ٢٠٠٥ ـەوە بەشی نەهێشتنی ماددە هۆشبەرەکانیان لە ئاسایشی سلێمانی کردووەتەوە و کاری لەسەر دەکەن، "بەڵام لەگەڵ گەورەبوونی شار، رێژەی بەکارهێنان و بازرگانیکردنیش بە ماددە هۆشبەرەکان لە زیادبووندایە. "     مەریوان عەلی گوتیشی، لە ئەمساڵدا، تاوەکو ئێستا "نزیکەی ١٢٠ کەسمان دەستگیرکردوون، کە ٢٦ یان بازرگانی ماددەی هۆشبەر بوون. "        "ئەمساڵ رێژەی بەکارهێنەرانی ماددەی هۆشبەر لە کفری زیاترە لە کەلار"  هونەر حەمید، پەیامنێری رووداو لە گەرمیان ئاماژەی بەوە کرد، "بەپێی ئەو ئامارانەی لە ئاسایشی گەرمیان هەن، لە چوار مانگی یەکەمی ئەمساڵ لە گەرمیان ٤٠ کەس لەسەر بەکارهێنان و بازرگانیکردن بە ماددە هۆشبەرەکان دەستگیرکراون، لە کاتێکدا ساڵی رابردوو لە کۆی ساڵەکە ٦٠ کەس دەستگیرکرابوون. "  زۆربەی ئەو ماددە هۆشبەرانە لە مەرزی پەروێزخانەوە دەهێندرێن، لەو ٤٠ کەسەی دەستگیرکراون ١٢ یان عەرەب و ئێرانین، ئەوانەی دیکە خەڵکی گەرمیانن، ساڵی رابردوو رێژەکە لە کەلار زیاتر بوو، بەڵام ئەمساڵ رێژەکە لە کفری زیاترە و تەمەنیشیان لەنێوان ١٨ بۆ ٣٥ ساڵە.  بە گوتەی ئاسایشی گەرمیان، زۆرترین ئەو ماددە هۆشبەرانەی لە گەرمیان بەکاردەهێندرێن، دوو حەبن لە جۆرەکانی ترامادۆڵ و میسادۆن، هەروەها تلیاک و کریستاڵ، وەکو ئاسایش ئاماژەی پێدەدات، ئێستا کریستاڵ بە ئاسانی دەستدەکەوێت، گرامی لەنێوان ٢٠ بۆ ٥٠ هەزار، بەهۆی نزیکییان لە دەروازەی نێودەوڵەتیی پەروێزخانەوە ئەو ماددانە بە ئاسانی دەهێندرێن، سەرەڕای تووندوتۆڵیی رێکارەکان و دەستگیرکردنی ٤٠ کەس لە ماوەی چوار مانگدا.  هەر بە گوتەی ئاسایش ئەو ئێرانیانەی لە مەرزی پەروێزخانەوە بێنە کوردستان، ئەگەر بێتو ئالوودەی ماددەی هۆشبەربن و کەمتر لە ١٠ گرام ماددەی هۆشبەریان پێبێت، دەستگیر ناکرێن و تەنیا ماددەکەیان لێوەردەگیرێت و دەیگەڕێننەوە ئێران.  بەپێی ئامارەکانی نەهێشتنی ماددە هۆشبەرەکان لە هەرێمی کوردستان، لە ساڵی ٢٠٢١ لەسەر بەکارهێنان و بازرگانیکردن بە ماددە هۆشبەرەکان، ١٩٤٣ تۆمەتبار دەستگیرکراون، لەو ژمارەیەش ٨٦٣ یان سزادراون، ١٩٤ یان بە کەفالەت ئازادکراون و لێکۆڵینەوە لەگەڵیاندا بەردەوامە، ٣٣ کەسیش ئازادکراون. هەروەها ٦١ تۆمەتباریش سنوورداش کراونەتەوە وڵاتەکانیان و دەستبەسەر ٣٧٤ کیلۆ و ٢٩ گرام ماددەی هۆشبەریشدا گیراوە.  هەر بەپێی ئامارەکانی نەهێشتنی ماددە هۆشبەرەکان لە هەرێمی کوردستان، لە سێ مانگی یەکەمی ٢٠٢٢ دا، لەسەر بەکارهێنان و بازرگانیکردن بە ماددە هۆشبەرەکان، ٥٦٥ تۆمەتبار دەستگیرکراون، ٣٢٨ یان سزادراون و دەستبەسەر ٦٦ کیلۆ ٤٧٦ گرام ماددەی هۆشبەردا گیراوە.  بەپێی ئاماری بەڕێوەبەرایەتیی نەهێشتنی ماددە هۆشبەرەکان لە عێراق، لە ساڵى ٢٠٢١ دا ١١ هەزار کەس دەستگیرکراون کە پێکهاتوون لە بەکارهێنەر، بازرگان و بانگەشەکار، لەو ١١ هەزار کەسەی دەستگیرکراون ٦٠ % یان بازرگان بوون.  پارێزگای بەسرە یەکێکە لەو پارێزگایانەی عێراق کە بەکارهێنان و بازرگانیکردن بە ماددە هۆشبەرەکان تێیدا بە خێرایی خەریکە بڵاودەبێتەوە. رووداو لەگەڵ ژمارەیەک لە دانیشتووانی شارەکە لەبارەی هۆکاری بڵاوبوونەوەی ماددەی هۆشبەر قسەی کردووە.  کاسبکارێک پێیوایە کە بێکاری هۆکاری سەرەکییە بۆئەوەی گەنجان روو لە ماددە هۆشبەرەکان بکەن. کاسبکارێکی دیکەش پێشنیاز دەکات کە حکومەت بازرگانانی ماددەی هۆشبەر لەسێدارەبدات، بۆئەوەی کۆمەڵگە لەو دیاردە خراپە رزگاری ببێت.  "گواستنەوەی ماددەی هۆشبەر بە درۆن"  هەڵکەوت عەزیز، پەیامنێری رووداو لە بەغدا دەڵێت، "بەراورد بە ساڵانی رابردوو، بەپێی ئەو ئامارانەی لە وەزارەتی ناوخۆی عێراق وەرمانگرتووە، لە ماوەی چوار مانگی سەرەتای ئەمساڵدا رێژەی بەکارهێنان و بازرگانیکردن بە ماددە هۆشبەرەکان زیادیکردووە، رێگەکانیش زۆر زیاتربوون بۆ گواستنەوەی ماددە هۆشبەرەکان، هەم لە وڵاتانی دەوروبەری عێراق بۆ نێو عێراق و هەم لە نێوخۆی عێراقیش بە هەمان شێوە رێگەکان زۆر بووە. "  ئەو رێگە تازەیەی کە بازرگانەکان پەیڕەوی دەکەن، بە درۆنە، دوایین جار رۆژی چوارشەممە ٢٠ی نیسان لە بەسرە لەسەر سنووری نێوان ئێران و عێراق، دەست بەسەر درۆنێکدا گیرا کە ماددەی هۆشبەریان پێ گواستبووەوە.  بەپێی ئەو بەدواداچوونەی پەیامنێری رووداو لە بەغدا کردوویەتی و بە گوتەی گوتەبێژی وەزارەتی ناوخۆی عێراق کە قسەی بۆ پەیامنێری رووداو کردووە، ئێران سەرچاوەی سەرەکیی هێنانی ماددە هۆشبەرەکانە لە عێراق، زۆرترین ئەو ماددەیەی لە عێراق بە کاردەهێندرێت ٥٠ % ی لەنێو گەنجاندایە و ماددەی کریستاڵە، لە سەرەتای ئەمساڵیشەوە هەڵمەتێکی فراوانیان دەستپێکردووە، تاوەکو ئەمڕۆ لە سەرجەم پارێزگاکانی عێراق چوار هەزار و ٢٨٠ کەسیان دەستگیرکردووە، کە هەم بازرگان و هەمیش بەکارهێنەری ماددەی هۆشبەر بوون.