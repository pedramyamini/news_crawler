نایف رەمەزان، پەیامنێری رووداو لە دهۆک رایگەیاند: ئەمڕۆ پێنجشەممە ١٩ - ٠٥ - ٢٠٢٢، لە یەکێک لە پرۆژەکانی نیشتەجێبوون لە دهۆک کاتێک کرێکارەکان هاتوونەتە سەر کار تەرمی کەسێکیان بینیوە کە پێدەچێت لەسەر باڵەخانەکەوە کەوتووەتە خوارەوە کەوتووەتە سەر ئەسکەلەی خوار باڵەخانەکە.  بە گوتەی ئەو کەسانەی تەرمەکەیان بینیوە، گەنجێک بووە، بەپێی زانیارییە سەرەتاییەکانیش گەنجەکە کریستیانە، بەڵام تاوەکو ئێستا ناسنامە و ناوەکەی دیار نییە، چونکە هیچ بەڵگەنامەیەکی پێنەبووە.  بە گوتەی یەکێک لە پاسەوانەکانی پڕۆژەکەش کە بۆ پەیامنێری رووداو قسەی کرد گوتی: "ئەو کەسەی کە گیانی لەدەستداوە کرێکاری پڕۆژەکەی ئێمە نییە و نایناسین".  پەیامنێری رووداو ئاماژە بەوە دەدات، کە ئێستا تەرمی ئەو گەنجە لە داد پزیشکیی دهۆکە، بۆ ئەوەی توێکاری بۆ بکرێت و لە هۆکاری گیانلەدەستدانەکەی بکۆڵنەوە، پاشان ناسنامەکەی ئاشکرا بکرێت.