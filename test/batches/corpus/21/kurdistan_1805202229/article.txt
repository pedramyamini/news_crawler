عەلى رەحیم، باوکى لیا باسی ئەو کاتە دەکات کە کچەکەی ونبووە و دەڵێت، "زۆر گەڕام بەدواى لیا دواى نیو کاژێر لەو پاسەوانانەم پرسى گوتیان ' نەمان بینیوە '، دواتر چوومەوە پێم گوتنەوە ئەوەبوو بینیمان لیا بەدەم سێ سەگەوەیە، بە پاسەوانەکەم گوت بەشکم بۆم دەربێنیت و مابێت، کە بینیم جەستەى هەمووى خورابوون بردمەوە بۆ ماڵەوە و بەخاکمان سپارد".  رووداوەکە دوو رۆژ دواى روودانى لە میدیاکان بڵاوبووەوە، کەسوکارەکەى دەڵێن، منداڵەکەیان نەبردووە بۆ نەخۆشخانە و دادپزیشکى، چونکە دواى کاژێرێک لە کەوتنە بەردەم سەگەکان دۆزیویانەتەوە، ئەوکاتیش نیوە زیاترى جەستەى خورابوو.  هێرش حەمید، دراوسێى ماڵى لیا دەڵێت، "لیا زۆربەى جار لە ماڵى ئێمە بوو، سیاجى ماڵى کاک شاهین ئاغاش بەرز بوو، سەگەکان هیی پاسەوانى بوون نەک پەلاماردانى خەڵک".  لەسەر ئەو رووداوە پۆلیسى سلێمانى، بنکەى راپەڕینى راسپاردووە بۆ لێکۆڵینەوە و کامێراى ماڵى خاوەن سەگەکانیان هەڵگرتووەتەوە، وەک خاڵ و مامى لیا پێیان گوتم، "کامێراکان دەریدەخەن منداڵەکە بە پێى خۆى چووەتە ناو خانوو و کولانەى سەگەکان و بە روونى دەرکەوتووە کە چۆن پەلامارى دەدەن".  فایەق عومەر، خاڵى لیا دەڵێت، "لیا خۆى حەزى لە سەگ بوو، من خۆم جارێک بینینم بەسەر پشتى سەگێکەوە بوو".  لە ماوەى یەک ساڵدا ئەوە چوارەم رووداوى پەلاماردنى سەگ کە تەنیا لیا بووە قوربانیی یەکجارى، ئەوانی دیکە چاکبوونەتەوە، سێ رووداوەکەى دیکە سەگى بێلانە دروستیانکرد، ئەمەى کۆتایی سەگى پاسەوانى و بەستراوە بوو.