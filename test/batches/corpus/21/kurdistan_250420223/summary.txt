سەرچاوەی ئاوی خواردنەوەی قەزایەکی ٧٠ هەزار کەسی پیس بووە، لە ساڵی ٢٠١٣ وە بەردی بناخەی پرۆژەی پاڵاوگەی ئاوی دەربەندیخان دانراوە، بەڵام بە نیوەچڵی جێهێڵدراوە. لە ساڵی ٢٠١٨ وە بە فەرمی لەلایەن وەزارەتی تەندروستییەوە بە کاربەدەستانی قەزاکە راگەیێندراوە کە ئاوی دەربەندیخان شیاوی خواردنەوە نییە. بەشێک لە خەڵکی قەزای دەربەندیخان بۆ دەستکەوتنی ئاوی پاکی خواردنەوە، پەنا بۆ کانیاوەکان دەبەن، یاخود لە بازاڕدا ئاوی پاک دەکڕن، هەموو ئەمانە بارگرانیی بۆسەر شانی خەڵکی قەزاکە دروستکردووە. خەڵکی قەزاکە گلەیی لە نەبوونی ئاوی پاک دەکەن، قایمقامی قەزاکەش ئاماژە بەوە دەدات کە ئەو ئاوەی لە رێگەی بەلوعەکانەوە دەگاتە ماڵەکان خۆیان نایخۆنەوە.