ئەمڕۆ پێنجشەممە، ٢٨ - ٤ - ٢٠٢٢، هۆگر عەزیز، گوتەبێژی پۆلیسی هەولێر رایگەیاند: "دوو باندمان دەستگیرکرد، کە هەر باندێکیان لە سێ کەس پێکدێن و سەرجەمیان بە رەگەز کوردن، زۆربەی ئەندامانی باندەکە ماددەی هۆشبەریان کێشاوە و لەکاتی دەستگیرکردنیان دەستبەسەر چەک و بڕێک ماددەی هۆشبەردا گیراوە و زیاتر لە ٢٥ ماتۆڕسکیلیان دزیوە، تەنانەت یەکێک لەو کەسانە لەسەر ماتۆڕسکیل جانتای ئافرەتانی دزیوە لە بازاڕی هەڤاڵان. "  هۆگر عەزیز ئاشکراشی کرد، کەسێکی دیکەیان بە تۆمەتی فێڵکردن دەستگیرکردووە، ئەو کەسە خەڵکی دەرەوەی هەولێرە و ماوەیەک لە هوتێلێکی هەولێر ماوەتەوە، خۆی وەکو پارێزەرێک ناساندووە و لەو رێگەوە فێڵی لە چەند هاونیشتمانییەک کردووە.  بەگوتەی هۆگر عەزیز: "ئەو کەسە بە خەڵکی گوتووە بە بڕێک پارە منداڵەکانتان لە دامودەزگاکان بۆ دادەمەزرێنم، دوای ئەوەی هاونیشتیمانیان ئاگاداریان کردینەوە دەستمان بە لێکۆڵینەوە کرد و دەستگیرمان کرد. "  هۆگر عەزیز گوتیشی کەسێکی دیکەشیان دەستگیرکردووە، کە عەبای پارێزەرایەتی داوەتە ئەو کەسە.