ئەمڕۆ چوارشەممە، ٢٠ی نیسانی ٢٠٢٢، لەشکری ئیبراهیم، جێگری ىەڕێوەبەری گشتیی خانەنشینی هەرێمی کوردستان، بە تۆڕی میدیایی رووداوی راگەیاند: "بانکەکانی هەرێم لە هەولێر لە هەوڵدان سیستەمی ئەلیکترۆنی جێبەجێبکەن بۆ دابەشکردنی مووچەی خانەنشینان و هەموو کارەکان تەواو بوون، تەنانەت خولی راهێنانیش بە فەرمانبەران کراوە و تەنیا ماوە پێداویستییەکانی وەک کۆمپیوتەر و چەند پێداویستییەکی دیکە بکرین، ئەوەش دراوەتە تەندەرین و بەمنزیکانە دابین دەکرێن و سیستەمەکە دەچێتە قۆناخی جێبەجێکردنەوە. "  رۆژی ٢٠ - ٣ - ٢٠٢٢، عیرفان عەلی، بەڕێوەبەری كارگێری سەنتەری فریاكەوتنی خێرای ١٢٢ لە  سلێمانی بە رووداوی راگەیاند، دوو خانەنشین لە بەردەم بانکی تانجەڕۆ، لەكاتی قەرەباڵخیدا  گیانیان لەدەستدا. هەر لەو مانگەدا و لە ٢٩ - ٣ - ٢٠٢٢٢، سامان نادر، بەڕێوەبەری سەنتەری فریاكەوتنی خێرا سلێمانی بە رووداوی راگەیاند  خانەنشینێك، بە ناوی فەتاح رەزا مەولود، لە دایکبووی ١٩٣٩، دانیشتووی بەکرەجۆ، لە بەردەم بانکی باخانی شاری سلێمانی لە نۆرەی وەرگرتنی  مووچەدا، گیانی لەدەستدا.  لە بارەی گیانلەدەستدانی ئەو خانەنشینانە و سوودی سیستەمی ئەلیکترۆنی، جێگری بەڕێوەبەری گشتی خانەنشینی هەرێمی کوردستان گوتی: "کێشەی ئەو خانەنشینانە بەهۆی قەرەباڵغییەوە بوو،  ٢٥٠ هەزار خانەنشین بە چوار کاژێر مووچە وەربگرن ئەو کێشەییە هەر روودەدات بۆ ئەو مەبەستە کۆبوونەوەیەکمان کرد لەگەڵ بەڕێوەبەری هەردوو بانکەکانی هەرێم و کێشەکە چارەسەر کرا. "  وه‌زیری دارایی لیژنه‌یه‌كی پێكهێنابوو بەهۆی گیانلەدەستدانی ئەو خانەنشینانە كه به‌ڕێوه‌به‌رایه‌تی خانه‌نشینی سلێمانی سه‌رپه‌رشتی ئه‌و لیژنه‌یه ده‌كات، لەو بارەوە لەشکری ئیبراهیم گوتی: "لیژنەکە بەردەوامە لە کارەکانی خۆی هەر کاتێک کارەکانیان تەواو بکەن راپۆرتەکانیان پێشکەشمان دەکەن و گفتوگۆی لە بارەوە دەکرێت. "  لەبارەی میکانیزمی نوێی دابەشکردنی مووچەی خانەنشینان، لەشکری ئیبراهیم گوتی: "ئێستا شێوازەکەی گۆڕاوە بۆ پڕۆسەی دابەشکردنی مووچەی خانەنشینانی سەربازی و مەددەنی، سێ رۆژ تەرخانکراوە، سبەینێ تەنیا خانەنشینانی مەدەنی مووچەکانیان وەردەگرن، کە دابەشکردنەکە تاوەکو ٢٣ی مانگ بەردەوام دەبێت، ٢٦ی ئەم مانگەش خانەنشینی سەربازی مووچەکانیان وەردەگرن و تاوەکو ٢٩ی مانگ پڕۆسەکە بەردەوام دەبێت. "   بەگوێرەی خشتەی وەزارەتی دارایی و ئابووری هەرێمی کوردستان، رۆژی پێنجشەممە ٢١ - ٠٤ - ٢٠٢٢ مووچەی خانەنشینی شارستانی دابەشدەکرێت و بۆ ماوەی سێ رۆژ بەردەوام دەبێت، ٢٦ی نیسانیش مووچەی خانەنشینی پێشمەرگە دابەشدەکرێت.