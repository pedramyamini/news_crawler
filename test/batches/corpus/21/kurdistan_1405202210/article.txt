رۆژی هەینی، ١٣ - ٠٥ - ٢٠٢٢، خەلیفە بن زاید ئالنەهیان، سەرۆکی ئیمارات و فەرماندەی گشتیی هێزە چەکدارەکان لە تەمەنی ٧٤ ساڵیدا کۆچی دواییکرد. بەهۆیەوە بەپێی وەزارەتی کاروباری سەرۆکایەتی، بۆ ماوەی ٤٠ رۆژ ئاڵای ئەو وڵاتە لەسەر دامەزراوەکان دادەگیرێت و سێ رۆژیش دەوام لە فەرمانگەکانی کەرتی گشتی و تایبەتیش رادەگیرێت.  ئەنجوومەنی باڵای ئیمارات لە کۆبوونەوەی رۆژی شەممە ١٤ - ٠٥ - ٢٠٢٢ یدا و بە گوێرەی بڕگەی ٥١ ـی دەستوور، محەممەد بن زایدی وەکو سەرۆکی وڵات هەڵبژارد.  مەسرور بارزانی، سەرۆکوەزیرانی هەرێمی کوردستان بەو بۆنەیەوە وێڕای پیرۆزباییکردن لە محەممەد بن زاید، سەرۆکی نوێی ئیمارات، هیوا دەخوازێت لە ئەرکە نوێکەی سەرکەوتووبێت و دەشڵێت، "بەم بۆنەوە چاوەڕێی پتەوکردنی پەیوەندییە تایبەتییەکانی نێوان هەرێمی کوردستان و ئیمارات دەکەم. "