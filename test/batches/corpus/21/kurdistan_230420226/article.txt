لوقمان نەریمان، بەڕێوەبەری بانکی باواجی لە کۆیە بە رووداوی راگەیاند، "رۆژانی هەینی و شەممە لەڕێگەی تیمێکەوە کە خۆم سەرپەرشتیم دەکرد، مووچەمان بۆ نزیکەی ٧٠ خانەنشین بردە ماڵەوە، ئەوەش وەکو تاقیکردنەوەیەک بۆ ئەوەی بزانین ئاخۆ سەرکەوتوو دەبێت یاخود نا. "  بەڕێوەبەری بانکی باواجی لە کۆیە گوتی، تا رادەیەکی زۆر لە تاقیکردنەوەکە سەرکەوتووبوون، بۆیە بڕیارە لە مانگی داهاتوو هەر خانەنشینێک بیەوێت، بە تایبەتی ئەوانەی تەمەنیان سەرووی ٧٥ ساڵە مووچەکەی بۆ دەبەنە ماڵەوە.  ئەو بەڕێوەبەرەی بانکی باواجی لە کۆیە باسی لەوەش کرد، "لەماوەی دوو رۆژدا لەکۆی سێ هەزار و ٣٥٠ خانەنشین، نزیکەی ٤٠٠ خانەنشین ناوی خۆیان تۆمارکردووە کە مووچەکانیان بۆ ببەینە ماڵەوە و پرۆسەی ناو تۆمارکردنیش بەردەوامە. "  لوقمان نەریمان هەروەها ئاماژەی بەوەش کرد، ئەو کارەی دەیکەن تایبەتە بە مووچەی خانەنشنی شارستانی، بۆیە ئەگەر پاڵپشتی بکرێن، هەمان میکانیزم بۆ مووچەی خانەنشینی سەربازیش جێبەجێدەکەن.  گەیاندنی مووچەی خانەنشینان بۆ ماڵەوە لە کۆیە لە کاتێکدایە چەند مانگێکە خانەنشینان لە پارێزگای سلێمانی بە ئەستەم و دوای چەند رۆژ نۆرەگرتن لەبەردەمی بانکەکان، ئینجا دەستیان بە مووچەکانیان دەگات، لەماوەی دوو مانگی رابردووش سێ خانەنشین لە نۆرەی وەرگرتنی مووچەکانیان گیانیان لەدەستداوە.