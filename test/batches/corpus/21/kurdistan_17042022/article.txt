رۆژی شەممە، ١٦ی نیسانی ٢٠٢٢، عەدنان سەدەردین، موختاری گوندی چەخماخە بە تۆڕی میدیایی رووداوی راگەیاند، لە سەردەمی بەعس ئەوان گواسترانەوە و عەرەبی هاوردە هاتنە سەر زەوی و زارەکانیان، دوای رووخانی بەعس، رۆشتن و لەوێ نەمابوون، بەڵام گرێبەستەکانیان ماوەتەوە و ئێستا هاتوون داوای زەوییەکان دەکەن لە کاتێکدا بە گوتەی خۆی ئەوان تاپۆی رەشیان هەیە.  لە بارەی ئەو زەوییانەی کە دەستیان بەسەردا گیراوە لە گوندی چەخماخە موختاری گوندەکە گوتی، "گوندەکە نزیکەی سێ هەزار و ٥٠٠ دۆنم زەویی تێدایە بەڵام زیاتر لە ٨٠٠ دۆنم زەویی ئەو گوندە لە لایەن عەرەبی هاوردەوە دەستی بەسەردا گیراوە و هەڕەشەی داگیرکردنی زەوییەکانی دیکەش دەکەن. "  بەگوتەی موختاری گوندەکە، ئەو عەرەبانەی داوای زەوییەکانیان دەکەن و "بەشێکیان داگیر کردووە" بە گوێرەی ماددەی ١٤٠ بە ٢٠ ملیۆن دیناریش قەرەبووکراونەتەوە.  سەبارەت بە چارەسەرکردنی کێشەکانیان موختاری گوندەکە دەڵێت، "هیچ لایەنێک بە رووی کێشەکانمانەوە نەهاتووە بۆ ئەوەی چارەسەرێکمان بۆ بدۆزنەوە، لایەنی حکومەیش ئاگاداری هەموو شتێکن، بەڵام پشتگیری لە عەرەبی هاوردە دەکەن نەک ئێمە، چونکە ئێمە هەر شتێک بکەین سوودی نییە. "  لە بەرامبەردا نەجوە کاکەیی، پەرلەمانتاری پارتی لە پەرلەمانی عێراق رەتیدەکاتەوە لەسەر کێشەی زەوی و زار لە کەرکووک بێدەنگ بووبن و دەڵێت: "ئێمە کارمان لەسەر ئەو دۆسیەیە کردووە، وەک شەش پەرلەمانتاری کورد بەیەکەوە یەک کار و دەنگمان دەبێت بۆ ئەوەی کەرکوک لە تەعریبکردن بپارێزین، راستە کورد و عەرەب و تورکمان لە کەرکووک دەژین، بەڵام عەرەب و تورکمانە رەسەنەکان نەک ئەوانەی ئێستا دێن و دەڵێن کەرکووک شاری خۆمانە. رێگە نادەین عەرەبی هاوردە بێتە ناو کەرکووک و رێوشوێنی پێویستیان بەرامبەر دەگیرێنەبەر. "  عومەر شاسوار، ئەندامی ناوەندی کۆمەڵایەتیی کەرکووک و جووتیار لە گوندی چەخماخە هەڕەشەی چۆڵکردنی گوندەکە دەکات و بە رووداوی گوت: "عەرەبی هاوردە گرێبەستی کۆنیان هێناوە و داوای زەوییەکانمان دەکەن، دەڕۆن سەردانی دادوەر دەکەن و بڕیارێکی دادوەر دەهێنن و هەڕەشە دەکەن، ئەوان کۆمەڵێک دادوەر و پارێزگای کەرکووکیش پشتگیرییان دەکەن، ماوەی رابردوو هەڕەشەیان لە منیش کرد و رووبەڕوویان بوومەوە لە ئەنجامدا سکاڵایان لەسەر تۆمارکردم و بەکەفالەتی سێ ملیۆن دینار ئازادکرام. "  بە گوتەی عومەر شاسوار، گوندەکە پێش ١٦ی ئۆکتۆبەری ٢٠١٧، نزیکەی ١٦٥ ماڵی تێدا بووە، بەڵام دوای ١٦ی ئۆکتۆبەر نزیکەی ٧٠ ماڵی تێدا ماوەتەوە، دواتر بەهۆی هاتنی داعش بۆ گوندەکە سێ بۆ چوار کەس شەهید بوون و ئێستا تەنیا نۆ ماڵ لە گوندەکە ماونەتەوە.  عومەر شاسوار،  کە خاوەنی ٢٩٨ دۆنم زەوییە لە گوندەکە دەڵێت: "وەک کوردێک پارێزگاری لە هەموو زەوییەکانی ئەو گوندە دەکەم، ئەگەر گوندەکە چۆڵ بکەم ئەوە عەرەبی هاوردە هەموو زەوییەکان داگیردەکەن. "  سەبارەت بە هاوکاریکردنیان لە لایەن هێزە ئەمنییەکانی کەرکووک، گوتی: "حکومەت و لایەنی ئەمنیش پشتگیری عەرەبەکان دەکەن، لایەنە کوردییەکانیش هیچ ناکەن، هیچ دەسەڵاتێکیان نییە، لایەنی کوردی هەر نەماوە و هیچیان پێ ناکرێت، دەڵێن وا خەریکین کار بۆ چارەسەری  کێشەکانتان دەکەین، بەڵام هیچ دیار نییە. "  بەگوتەی عومەر شاسوار: "عەرەبی هاوردە هەموویان زەوی لە پارێزگاری کەرکووک وەردەگرن، ئەو پشتگیری تەواویان دەکات پێیاندەڵێت، گوشار بخەنە سەر کوردەکان بۆ ئەوەی گوندەکان بەجێبهێڵن، ئەگەر کاری لەسەر نەکەن لە رووی سیاسییەوە و لە پۆستەکەی دوورنەخرێتەوە ئەوە لە بەعس خراپترمان بەسەر دێنێت. "   سەبارەت بە هۆکاری گوشار خستنەسەر گوندی چەخماخە، عومەر شاسوار گوتی: "زۆر گوشارمان لەسەرە، چونکە تاکە گوندە لەم سنوورە زەوییەکانی هەمووی تاپۆیە، لەسەر کێشەی زەوی و زاری لەو کاتەوەی لە چەخماخەم ١١ شەهیدمان داوە".  بەگوتەی ئەو جووتیارە، تەنیا گوندی جەخماخە نییە هەڕەشەی داگیرکردنی لەسەرە، " لە سنوورەکەمان ٣٠ گوند هەر چۆڵە و هیچ کەسێکی تێدا نەماوە، بەشێک لەو گوندانە، عەڵەغێل، سەیدئاوا، مامە، سیرناو، تەقتەق، مەرعی، قوشقایە، قەرەهەڵبەت، قەرەدەرە، سێ قوتان هەیە و زۆربەیان چۆڵن، چەندین گوندی دیکە لە سنووری ئێمە هەڕەشەیان لەسەرە".  گوندی چەخماخە دەکەوێتە رۆژئاوای شاری کەرکووک و تەواوی دانیشتووانەکەی کوردن.  لە گوندی پەلکانەش کۆمەڵێک عەرەب مەڕوماڵاتیان هێناوەتە گوندەکە و جووتیاران ترسی ئەوەیان هەیە، زەوییەکانیان لێ وەربگرنەوە، نەجوە کاکەیی لەو بارەوە گوتی: "پارێزگاری کەرکووک رەزامەندی پێداون بۆ ئەوەی بەشێوەیەکی کاتی لەوێ بن تاوەکو ئەم وەرزە تەواو بێت، چونکە ئەوانە کۆچبەرن و لەگەڵ مەڕو ماڵاتەکانیان کۆچ دەکەن نەک بۆ ئەوەی دەستبەسەر زەویدا بگرن یان هەڕەشە لە هاووڵاتییان بکەن".   هەرچەند بەپێی ماددەی ١٤٠ هەوڵدرا کێشەی لەمێژینەی زەوییە تەعریبکراوەکان چارەسەر بکرێت، بەڵام لەدوای ١٦ی ئۆکتۆبەری ٢٠١٧ وە کێشەکە ئاڵۆزتر بووە و تاوەکو ئێستا ٣٥٦ هەزار دۆنم زەویی کورد لە کەرکووک بە بڕیاری دادگا بە عەرەبی هاوردە دراوەتەوە.