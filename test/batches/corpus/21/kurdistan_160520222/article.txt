نێچیرڤان بارزانی لە سەردانەکەیدا دوو ئامانجی هەیە. لەو بارەوە دڵشاد شەهاب، راوێژکاری باڵای سەرۆکایەتی هەرێمی کوردستان بە تۆڕی میدیایی رووداوی راگەیاند، نێچیرڤان بارزانی سەردانی ئیمارات دەکات، ئەوەش بە مەبەستی بەشداریکردن لە پرسەی خەلیفە بن زاید، سەرۆکی کۆچکردووی ئیمارات و پیرۆزبایی لە محەممەد بن زاید بەبۆنەی دەستبەکاربوونی وەکو سەرۆکی نوێی ئەو وڵاتە.  هەرێمی کوردستان و ئیمارات، پەیوەندییەکی بەهێزی دیپلۆماسی و ئابوورییان هەیە. ئیمارات دوای تورکیا، ئێران و چین، چوارەم هاوبەشی بازرگانیی هەرێمی کوردستانە، بەجۆرێک قەبارەی ئاڵوگۆڕی بازرگانیی نێوان هەردوولا ساڵانە یەک ملیار دۆلارە. ١٢٠ کۆمپانیای ئیماراتی لە هەرێمی کوردستان هەن، بە زیاتر لە ٣ ملیار دۆلار وەبەرهێنانیان لە هەرێمی کوردستاندا کردووە.  رۆژی ١٣ی ئایاری ٢٠٢٢، خەلیفە بن زاید ئالنەهیان، سەرۆکی ئیمارات و فەرماندەی گشتیی هێزە چەکدارەکانی ئەو وڵاتە لە تەمەنی ٧٤ ساڵیدا کۆچی دواییکرد.   ئەنجوومەنی باڵای ئیماراتی یەکگرتوو لە کۆبوونەوەیەکدا رۆژی شەممە ١٤ی ئایار، بەپێی ماددەی ٥١ ـی دەستووری ئەو وڵاتە؛ محەممەد بن زایدی بە سەرۆکی ئیمارات هەڵبژارد.