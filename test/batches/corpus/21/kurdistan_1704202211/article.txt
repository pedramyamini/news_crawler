لقی جۆلەمێرگی "کۆمەڵەی مافپەروەران بۆ ئازادییەکان" راگەیێندراوێکی لە هەژماری فەرمیی خۆی لە تویتەر بڵاوکردەوە، کە تێیدا هاتووە، رۆژی ١٦ی نیسانی ٢٠٢٢، تەحسین یاڵچن و دوو هاوڕێی سەردانی گوندی رووبارۆکیان لە هەرێمی کوردستان کرد و کاژێر ٠٣: ٠٠ی بەرەبەیان لە کاتی گەڕانەوەیاندا بۆ گوندی رووبارۆکی دیوی باکووری کوردستان، لەلایەن هێزەکانی جەندرمەوە تەقەیان لێکرا و لە ئەنجامدا تەحسین یاڵچن گوللەیەک بەر سنگی کەوت و دەستبەجێ گیانی لەدەستدا، بەڵام دوو هاوڕێکەی سەلامەتن.   لقی جۆلەمێرگی "کۆمەڵەی مافپەروەران بۆ ئازادییەکان" دەڵێت ئەمە یەکەم رووداو نییە کە لە ئەنجامی تەقەکردنی هێزەکانی سەرسنوور خەڵک گیانلەدەستدەدات. پێشتریش چەندین جار رووداوی هاوشێوە روویانداوە.  کۆمەڵەکە چەند رووداوێکی بە نموونە هێناوەتەوە، لەوانە: رۆژی ٢ی ئایاری ٢٠١٩ سەرتیپ شەنی تەمەن ٤٦ ساڵ لە کێڵگەیەکی سەرسنوور لە گوندی چۆبانپنار سەر بە شارۆچکەی گەڤەر لە پارێزگای جۆلەمێرگ لەکاتی لەوەڕاندنی ئاژەڵەکانییدا تەقەی لێکرا و دەستبەجێ گیانی لەدەستدا.   رۆژی ١ی ئابی ٢٠١٩ ڤێدات ئەکینجی تەمەن ١٤ ساڵ لە گوندی رووبارۆکی سەر بە شارۆچکەی چەمێکورک لە پارێزگای جۆلەمێرگ بەهۆی تەقەی هێزەکانی سەرسنوورەوە گیانی لەدەستدا.   رۆژی ٣٠ی تشرینی دووەمی ٢٠٢٠ ئۆزجان ئەرباشی تەمەن ١٦ ساڵ لەگەڵ چەند هاوڕێیەکی لەکاتی سەیرانکردنیاندا لە گوندی بیرۆخ سەر بە شارۆچکەی یەشیلۆڤا لە جۆلەمێرگ تەقەی لێکرا و  گیانی لەدەستدا".  لقی جۆلەمێرگی کۆمەڵەی مافپەروەران بۆ ئازادییەکان دەڵێت: "بەدواداچوون بۆ کەیسی تەحسین یاڵچن دەکەین؛ چاوەڕێی راپۆرتی توێکاریی دادپزیشکی جۆلەمێرگ دەکەین و هەنگاوە یاساییەکان دەگرینەبەر و داوای دادپەروەریی دەکەین و زانیاریی بۆ رای گشتیی بڵاودەکەینەوە".  رۆژی یەکشەممە ١٧ - ٤ - ٢٠٢٢، عەبدوڵڵا جومعە خزمی تەحسین یاڵچن بە تۆڕی میدیایی رووداوی گوت: "تاوەکو ئێستاش هیچ بە ئێمە نەگوتراوە و ئێمەش چاوەڕوانین بزانین هێزە ئەمنییەکان چی دەڵێن؛ ناشزانین کەس لەسەر کوشتنەکە دەستبەسەر کراوە یاخود نا". گوتیشی: "شەوی رابردوو تەرمەکەمان رادەستکرایەوە و بەخاکمانسپارد".