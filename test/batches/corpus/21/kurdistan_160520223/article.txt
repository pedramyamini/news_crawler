تاهیر عەبدوڵڵا، بەڕێوەبەری گشتیی فڕۆكەخانەی نێودەوڵەتیی سلێمانی بە  تۆڕی میدیایی رووداوی راگەیاند، هەموو گەشتەكانی فڕۆكەخانەی  سلێمانی ئەمڕۆ دووشەممە ١٦ - ٠٥ - ٢٠٢٢ بەهۆی خۆڵبارینەوە  راگیراون گوتیشی، "كاتی دەستپێكردنەوەی نادیارە، كەی خۆڵبارین تەواو  بوو گەشتەكان دەستپێدەكاتەوە".   گەشتەكانی ئەمڕۆی فڕۆكەخانەی سلێمانی بۆ رۆیشتن بۆ بەسڕە، دوبەی و  بەغدا بووە و بۆ هاتووانیش لە بەغدا و بەسڕە و دووبەیەوە بووە.   بەگوێرەی پێشبینییەکانی کەشناسی و بوومەلەرزەزانیی هەرێمی کوردستان، ئەمڕۆ دووشەممە لە پارێزگاکانی هەرێمی کوردستان خۆڵبارین دەبێت و دواینیوەڕۆ کاریگەرییەکانی زیاتر دەرکەوێت.   ئاسۆ کەمال، بەڕێوەبەری کەشناسیی و بوومەلەرزەزانی سلێمانی لەبارەی خوڵبارین لە پارێزگاکانی هەرێمی کوردستان بە تایبەتی سلێمانی بە رووداوی گوت، "لە رۆژی یەکشەممە لە ناوچەکانی نێوەڕاستی عێراقەوە خۆڵبارین دەستیپێکردووە و ئەمڕۆ کاریگەری لەسەر هەرێمی کوردستان دەبێت، ئەویش بە جیاوازی ناوچەکان. "   سەبارەت بە کاریگەرییەکانی خۆڵبارین گوتی، "کاریگەرییەکی زۆری نابێت و بەشێوەیەکی چڕنابێت، بەڵام ئاستی بینین کەمدەبێتەوە. "