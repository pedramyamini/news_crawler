رۆژی دووشەمە ٢٥ - ٤ - ٢٠٢٢ سادق عوسمان، گوتەبێژی کۆمەڵەی خانەنشینان میوانی بوولتەنی هەواڵی کاژێر ١٠ی رووداو بوو کە سنوور مەجید لە ستۆدیۆکانی رووداو لە سلێمانی پێشکێشی دەکات و رایگەیاند: "گوزەرانی خانەنشینان لە نزمترین ئاستدایە و زۆربەی هەرە زۆریان مووچەکانیان لە ٢٠٠ هەزار بۆ ٥٠٠ هەزار دینارە، سەرباری ئەمەش بژێوی یەکجار گران بووە و نرخی هەموو شتێک چووەتە سەرەوە، ئینجا مووچەکەش بەو شێوەیە دەدرێت کە رۆژانە هەموومان دەیبینن".  سادق عوسمان گوتی: "گرانبوونی نرخی شتومەک کاریگەریی لەسەر هەموو هاووڵاتییان کردووە، بەڵام زیاترین کاریگەریی لەسەر توێژی خانەنشینان هەیە، لەبەر ئەوەی لەگەڵ گرانبوونی نرخی دۆلار مووچەی ئەوان هەروا بە نزمی ماوەتەوە".  گوتەبێژی کۆمەڵەی خانەنشینان رەخنە لە شێوازی دابەشکردنی مووچەی خانەنشینان لە سلێمانی دەگرێت و دەڵێت: "زۆربەی خانەنشینان ئەو مووچەیەی وەری دەگرن، بەشێکی زۆری دەدەن بە کرێی تاکسی بۆ هاتووچۆکردنی بانک و وەرگرتنی مووچەکەیان".  سادق عوسمان لە زاری کۆمەڵەی خانەنشینان کۆمەڵێک پێشنیاز بۆ چۆنێتیی دابەشکردنی مووچەی خانەنشینان دەخاتەڕوو و ئاماژە بەوە دەدات: "دەیان هۆڵ لەناو سلێمانی هەیە، پێشنیاز دەکەین ئەو رۆژانەی مووچەی خانەنشینان دەدرێت، لەو هۆڵانە مووچەیان پێ بدرێت بۆ ئەوەی هەرنەبێ تا نۆرەی مووچەوەرگرتنیان دێت، کورسییەک هەبێت لەسەری دابنیشن".  گوتەبێژی کۆمەڵەی خانەنشینان دووپاتی دەکاتەوە: "ئەوانەی مووچەیان کەمتر لە ٤٠٠ هەزار دینارە، با لە سەرەتاوە مووچەیان پێبدرێت، بۆ ئەوەی هێندە بە تاکسی هاتووچۆ نەکەن، پارەکەیان بەشی ئەوە ناکات ئەو هەمووە کرێ تاکسییە بدەن. ئەوانەش کە تەمەنیان لە سەروو ٧٠ ساڵییە یان کەمئەندامن، با خێراتر مووچەکانیان پێبدەن".  سادق عوسمان باس لەوە دەکات کە پارەی مووچە بە پچڕ پچڕ دەگەیێنرێتە بانکەکانی سلێمانی و "هەندێک جار دوای کاژێر ١١ دەگات، لەکاتێکدا خەڵک لە کاژێر پێنج و شەشی بەیانییەوە لە نۆرەدا وەستاون بۆ وەرگرتنی مووچەکانیان، تەنیا لە بانکی تانجەرۆ هەشت هەزار کەس مووچە وەردەگرێت، داوامان ئەوەیە دوو بانکی تازە بکەنەوە بۆ ئەوەی هاوسەنگییەک دروستببێت و ئەو قەرەباڵخییە لە نۆرەی مووچەوەرگرتندا نەمێنێت".