دکتۆر کەمال کەرکووکی، سەرۆکی ئەنجوومەنی سەرکردایەتیی پارتی دیموکراتی کوردستان (کەرکووک - گەرمیان) و دەڵێت: "لە ١٤ - ی مانگی نیسانی هەموو ساڵێکدا یادی دڕندەترین تاوانی دژی ھاووڵاتییانی سڤیلی گەلی کوردستان دەكەینەوە، كە رژێمی عێراق بە سوودوەرگرتن لە هێرشی ئاسمانی و سەر زەویی و موشەك و چەکی قەدەخە و سوپا و ئەمن و ئیستخبارات و بەکرێگیراوەکانیان کردی".  شاڵاوی ئەنفال، کە بەهەشت قۆناخ جێبەجێ کرا، بەپێی ئامارەکان ١٨٢ هەزار کەس لە گەرمیان بەرەو بیابانەکانی خوارووی عێراق گوازرانەوە و لەوێ زیندەبەچاڵ کران، هەروەها ٤٥٠٠ گوند تێکدران.  کەمال کەرکووکی لە راگەیێندراوەکەیدا دەڵێت: "بە داخەوە، ئەو تاوانانە بە جینۆساید دژی گەلی کوردستان نەناسراون. بۆیە گرینگە و دەبێت حکومەتی ھەرێمی کوردستان لەسەر گشت ئاستەکان زیاتر بە بەرنامەی باشتر و بەردەوامبوونی زیاتر لە ھەوڵدا بێت و کار بکات".  کەمال کەرکووکی داوا لە حکومەتی عێراق دەکات دان بە تاوانەکانی رژێمی بەعسدا بنێت، کە بەرنامە لە دژی گەلی کورد و کوردستان کردی، داواشی لێدەکات ئاسانکاری تەواو بۆ حکومەتی ھەرێمی کوردستان بکات، بۆ دۆزینەوەی شوێنی ئەنفالکراوان لە گۆڕە بەکۆمەڵەکانی باشوور و ناوەڕاستی عێراق.  سەرۆکی ئەنجوومەنی سەرکردایەتیی پارتی (کەرکووک - گەرمیان) کە تاوانی ئەنفال بە "پەڵەیەکی رەش" لە مێژووی عێراق دەزانێت، داوا دەکات دان بە تاوانەکەدا بنرێت و کەسوکاری قوربانیانیش قەرەبوو بکرێنەوە.