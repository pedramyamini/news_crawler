رۆژی چوارشەممە، ٤ - ٥ - ٢٠٢٢، عەقید لوقمان گەلی ئیبراهیم، بەرپرسی ئۆپەراسیۆنەکانی هێزی پێشمەرگە لە شنگال، لەبارەی دۆخی ناوچەکانی دەوروبەری شنگال بە تۆڕی میدیایی رووداوی راگەیاند: "ئەمڕۆ هێزەکانی عێراق بە ناڕاستەوخۆ بە خەڵکی کۆمەڵگەی خانەسۆریان گوتووە خۆیان لە بازگە و بارەگاکانی هێزەکانی یەبەشە بپارێزن و تاوەکو پێیاندەکرێت لە کۆمەڵگەکە بۆ ماوەیەک بچنە دەرەوە و لەوێ نەمێنن، ئەمەش ئەگەری سەرهەڵدانی شەڕێکی قورس لە چەند کاژێری داهاتوودا زیاتر دەکات، بەتایبەت دوای ئەوەی هێزەکانی عێراق جموجۆڵ و هێزیان لە دەوروبەری کۆمەڵگەکە زیادکردووە و جوڵەی ناسرووشتی هێزەکان هەیە. "  بەرپرسی ئۆپەراسیۆنەکانی هێزی پێشمەرگە لە شنگال، گوتیشی: "ئەو جموجۆڵ و گۆڕانکارییانە دوای ئەوە دێت شەوی رابردوو پەکەکە ژمارەیەک لە چەکدارەکانی لە رێگەی مەفرەزەی بچووک بچووکەوە و لە ناوچەکانی بەحرێ و هۆل لە پارێزگای حەسەکە بۆ ناوچەی قەراچی کۆڵک و لەوێوەوە بۆ خانەسۆر هێناوە و خەڵک دەترسن پەکەکە لەو ناوچەیە شەڕ هەڵبگیرسێنێت و دۆخی ئەمنی و ئابووریی ناوچەکە تێکبچێت. "  باوکی سعود، پیاوێکی ٤٥ ساڵانی دانیشتووی کۆمەڵگەی خانەسۆری سەر بە قەزای شنگالە لە پارێزگای نەینەوا، رۆژی ٤ - ٥ - ٢٠٢٢ بە تۆڕی میدیایی رووداوی گوت: "ئێمە لەلایەن موختارەوە ئاگادارکراینەوە کە کۆمەڵگەکە بەجێبهێڵین، چونکە مەترسیی روودانی شەڕ هەیە، لە بەیانییەوە خەڵک لە خانەسۆر دەردەچێت و ئێستاش خەڵك بەردەوامە لە دەرچوون و خەڵک هەمووی خۆیان ئامادەکردووە بۆ رۆیشتن و ئۆتۆمبێلەکان ریزیان گرتووە. "  لەبارەی دوایین پێشهاتەکانی دەوروبەری شنگال و بەتایبەت ناحیەی سنوونێ و کۆمەڵگەی خانەسۆر و کۆمەڵگەی دووگرێ، رۆژی چوارشەممە، ٤ - ٥ - ٢٠٢٢، حەیدەر شەشۆ، فەرماندەی هێزی پاراستنی ئێزدخان بە (رووداو)ی گوت: "بەڵێ خەڵک لە ترسی روودانی شەڕ لە شوێنی خۆیان ئاوارە دەبن بەتایبەت لە سنوونێ و خانەسۆر و دووگرێ، ئەمڕۆ ریشسپی و پیاوماقوڵان لە دووگرێ لەگەڵ لایەنەکان کۆبوونەوە و داوایان کرد کە هێزەکانی یەبەشە بچنە دەرەوە. "  حەیدەر شەشۆ گوتیشی: "بەپێی زانیارییەکانی ئێمە هێزەکانی سووریای دیموکرات و هێزەکانی پەکەکە لەسەر سنووری رۆژئاوا لەگەڵ شنگال هێزەکانیان زیاترکردووە و چەندین ئۆتۆمبێلی سەربازییان زیادکردووە لەو ناوچەیە. "  هەروەها بزاڤ عەبدولعەزیز، بەڕێوەبەری کەمپی چەمشکۆ لە زاخۆ بە تۆڕی میدیایی رووداوی گوت: "ئەمڕۆ چوارشەممە ٢٨ خێزان لەو ئاوارانە گەیشتوونەتە کەمپی چەمشکۆ و چاوەڕێدەکەین لە کاژێرەکانی داهاتوودا ژمارەیان زیاتر بێت. "  بە گوتەی بەرپرسی ئەو کەمپەی ئاوارەکان لە زاخۆ، زۆرینەی ئەو ئاوارانە خەڵکی سنوونێ، خانەسۆر و گوندی دووگرێن و لە کەمپەکان ئامادەکاریی پێویست کراوە بۆ وەرگرتنی ئەو ئاوارانە.  رۆژی ٣ - ٥ - ٢٠٢٢، پیر دەیان پیر جەعفەر، بەڕێوەبەری کۆچ و کۆچبەران و رووبەڕووبوونەوەی قەیرانەکان لە پارێزگای دهۆک بە تۆڕی میدیایی رووداوی راگەیاند، لە یەک رۆژدا و بەهۆی ئاڵۆزییەکانی شنگالەوە تاوەکو کاژێر ٠١: ٠٠ ـی بەیانیی رۆژی سێشەممە ٣ ـی ئایار، ٧٠١ خێزان ئاوارەی پارێزگای دهۆک بوون کە ژمارەی ئەندامانی ئەو خێزانانە چوار هەزار و ٨٣ کەسن.  لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن کە ئەوانیش بریتین لە؛ هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  رۆژی ١٨ و ١٩ی نیسانی ٢٠٢٢، شەڕ و پێکدادان لەنێوان هێزەکانی عێراق و هێزێکی نزیک لە پەکەکە لە سنووری شنگال روویدا و چەند کەسێک برینداربوون، هەروەها دوو سەرباز لەلایەن یەبەشە و چەند شەرڤانێکی یەبەشەش لەلایەن هێزە عێراقییەکان دەستگیرکران.  رۆژی دووی ئایاری ٢٠٢٢ جارێکی دیکە شەڕ لەنێوان هێزەکانی سوپای عێراق و هێزەکانی یەبەشە دروستبوو و سەربازێکی سوپای عێراق و ئەندامێکی یەبەشە لەو شەڕەدا کوژران و چەندین برینداریش لەهەردوولا هەبوون.  هەرچەندە خەڵکی کۆمەڵگەی خانەسۆر لەلایەن سوپای عێراقەوە ئاگادارکراونەتەوە، کە خانەسۆر و ناوچەکانی دیکە چۆڵ بکەن، بەڵام ئەنجومەنی خۆبەڕێوەبەری شەنگال کە سەر بە پەکەکەیە، لە بارەی دۆخی شەنگالەوە راگەیێندراوێکی بڵاوکردەوە و دەڵێت "دوو رۆژە شەڕ لە شەنگال وەستاوە، بەڵام پەدەکە خەڵک هاندەدات بۆ کۆچکردن و شەڕێکی تایبەتی دەکات. "  رۆژی ٠٣ - ٠٥ - ٢٠٢٢ لقی ١٧ی پارتی لە شنگال راگەیێندراوێکی بڵاوکردەوە، کە لە بەشێکیدا هاتووە: "خەڵكی شنگال خۆیان شاهیدی ئەوەن، كە كێ بۆ شنگال قوربانی و خوێنی داوە. لەكاتی پەلاماری تیرۆریستانی داعش بۆ سەر شنگال هەموو ئەو هێز و لایەنانەی موزایەدات دەكەن بە یەكێتی و پەكەكە و حكومەتی عێراقیشەوە لە شنگال بوون، كەسیان بەرگرییان لە شنگال نەكرد و، تەنیا پارتی بەرگری كرد و خوێنی دا".