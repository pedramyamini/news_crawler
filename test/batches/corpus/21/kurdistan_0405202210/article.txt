لە سنووری سلێمانی هەزار و ٥٠٠ شوێنی گەشتیاریی وەک هۆتێل، مۆتێل و کابینە هەن کە بە رووی گەشتیاراندا کراوەن.  مەحموود تۆفیق، سەرۆکی لقی سلێمانیی کۆمەڵەی چێشتخانە و میوانخانەکان بە رادیۆی رووداوی راگەیاند: "ئەمشەو لە بنکە و شوێنە گەشتیارییەکانمان شوێنی چۆڵمان نەبووە. ئەوەیش نیشانەی ئەوەیە کە سەرووی ٥٠ هەزار گەشتیار هاتوونەتە سنووری سلێمانی. "  سەرۆکی لقی سلێمانیی کۆمەڵەی چێشتخانە و میوانخانەکان ئاماژەی بەوە دا، ئەم جەژنە زیاتر لە ٧٠ چێشتخانە و خواردنگەی ناو شاری سلێمانی کراوە بوون.   لە پارێزگای سلێمانی ٦٤ چێشتخانەی چوار و پێنج ئەستێرەیی هەن کە هەیانە زیاتر لە ٤٠ جۆر خواردن ئامادە دەکات.   هەروەها رێژین رەئووف، بەڕێوەبەری گەشتوگوزاری دووکانیش گوتی: "لە دوو رۆژی جەژندا زیاتر لە ٥٠ هەزار گەشتیار سەردانی شوێنە گەشتیارییەکانی دووکانیان کردووە. "  بەڕێوەبەری گەشتوگوزاری دووکان باسی لەوە کرد، لە دووکان ژمارەی شوێنەکانی مانەوە بۆ گەشتیاران لە ئاستی پێویستدا نییە و هەندێک جار لە بۆنەکاندا شوێنیان دەست ناکەوێت، بۆیە بیرمان لەوە کردووەتەوە هۆتێل و مۆتێلی دیکە دروست بکەن.  مەحموود تۆفیق گوتیشی: "دیارترین کێشەمان ئەوەیە کە زیاتر لە ٦٠ % ـمان کرێچیین. هەروەها کرێی کارەبا لەسەرمان زۆر گرانە و بڕوا بکە وایلێکردووین ئەگەر شەو و رۆژ کار بکەین پارەکە بەشی ئەو ناکات. پێش شەڕی داعش یەکەیەکی کارەبا بە ٥٠ دینار بوو، بەڵام ئێستا بووەتە ١٧٥ دینار. ئەوە وایکردووە کە پارەیەکی زۆر لەسەر چێشتخانە و شوێنە گەشتیارییەکان کەڵەکە ببێت. شوێن هەیە ١٥٠ ملیۆن دینار قەرزارە. "  بەپێی ئاماری لقی سلێمانیی کۆمەڵەی چێشتخانە و میوانخانەکان، لە هەزار و ٥٠٠ بنکەی گەشتیاریدا شەش هەزار و ١٣٠ کرێکار کار دەکەن کە کەمتر لە هەزاریان بیانین.    بڕیارە لە دووکان پرۆژەیەکی گەشتیاریی گەورە دروست بکرێت کە چەندین جۆر لایەن و بابەتی گەشتیاری و کاتبەسەربردنی تێدایە و چاوەڕواندەکرێت لە داهاتوودا گەشتیارێکی زۆر بۆ خۆی رابکێشێت.  رێژین رەئووف لەو بارەوە گوتی: "ئەو پرۆژەیە لە رووی کارگێڕییەوە بە بەردەوامی کاری تێدا دەکرێت. جێگری سەرۆکی حکومەتیش سوورە لەسەر جێبەجێکردنی. پرۆژەکە حکومەتیش تێیدا بەشدارە و لەسەر رووبەری ٢٥٠٠ دۆنم دروست دەکرێت. "