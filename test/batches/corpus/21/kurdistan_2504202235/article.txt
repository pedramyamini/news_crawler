ئومێد خۆشناو، پارێزگاری هەولێر لە کۆنفڕانسێکی رۆژنامەڤانیدا رایگەیاند، "ئەمشەو ئاو کۆبوونەوە لە چەند شوێنێکی هەولێر هەبوو، تەنیا چەند ئۆتۆمبێلێک لە کارکەوتن و خۆشبەختانە هیچ زیانێکی گیانی نەبووە. ئەم سێ کاژێرەی ئەمشەو [٠١: ٠٠ بۆ ٠٣: ٠٠] زۆر گرنگە بۆمان و داواکارین هاونیشتمانیان هاوکارمان بن. "   ئومێد خۆشناو ئاماژە بەوەش دەکات، "لە دەستپێکی بارانەکەی ئەمشەودا سەرۆکوەزیرانی هەرێمی کوردستان پەیوەندی پێوەکردین و جەختی کردەوە کە پێویستە تەواوی تیمەکان لە ئامادە باشیدابن. "   رۆژی دووشەممە ٢٥ ـی نیسانی ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند، بارانبارینەکە بەجۆرێکە "رەنگە تاوەکو رادەیەک ئاستی ئاو لە هەندێک گەڕەک و شەقامەكان بەرزبێتەوە، بەڵام مەترسیی لافاوی گەورە و زیانی گەورە چاوڕوان ناكرێت. "   ئومێد خۆشناو باس لەوەش دەکات، "هەموو تیمەکانی بەرگریی شارستانی بۆ پێشبینی لافاو لە ئامادەباشیدان. هاونیشتمانییان دەتوانن لە کاتی پێویستدا پەیوەندیی بە هەموو فەرمانگەکانی حکومەتەوە بکەن. "  لە مانگەکانی کۆتایی ساڵی رابردوودا، دوو جار لافاو لە شاری هەولێر دروست بوو و چەند ناوچەیەکی سەنتەری شاری هەولێر و شارۆچکەکانی دەوروبەری زیانیان بەرکەوت و چەندین کەسیش گیانیان لەدەستدا.  رائید سەرکەوت کاڕەش، گوتەبێژی بەرگریی شارستانیی هەولێر بە رووداوی گوت، لە هیچ شوێنێکی هەولێر لافاو دروستنەبووە و مەترسیی روودانی لافاو نییە. "تەنیا لە گەڕەکی زیلان لە هەولێر هاووڵاتیان تەلەفۆنیان بۆ کردووین و بەدەمیانەوە چووین و سەری مەنهۆڵەکان چارەسەرکراون و لە چەند شوێنێکیش ئاو کۆبووەتەوە. "