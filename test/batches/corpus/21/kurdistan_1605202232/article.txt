ئاسۆ کەمال، بەڕێوەبەری کەشناسیی سلێمانی دەڵێت، خۆڵبارینەکە "پەیوەندیی بە کۆمەڵێک هۆکارەوە هەیە، بەشێکی دەگەڕێتەوە بۆ گۆڕانکارییەکانی کەشوهەوا، بەرزبوونەوەی پلەکانی گەرما و فراوانبوونی دیاردەی بەبیابانبوونی ناوچەکان و ئەوەی کە پێی دەگوترێت تصحور، هەروەها کەمبوونەوەی شێ لە ناوچەکان و کەمبوونی رووپۆشی سەوزایی لەو ناوچانەدا. "  لە سنووری ئیدارەی گەرمیان خۆڵبارین چڕترە. تەندروستیی گەرمیان داوای خۆپارێزی لە هاونیشتمانیان دەکات، دەیان کەس بەهۆی تەنگەنەفەسییەوە گەیێندراونەتە نەخۆشخانەکان.  د. سیروان محەممەد، بەڕێوەبەری گشتیی تەندروستیی گەرمیان ئاماژە بەوە دەکات، "دەبێت هاونیشتمانییان لە ئێستاوە رابێن لەسەر رێکارەکانی خۆپارێزی لەکاتی هاتنی هەر شەپۆلێکی خۆڵباریندا، لە هەموو شتێک گرنگتر بەکارهێنانی ماسکە و دەبێت هەموو کەسێک بەکاریبهێنێت، چونکە بڕێکی زۆر لەو خۆڵ دەگرێت و ناهێڵێت بچێتە کۆئەندامی هەناسەوە، ئەوانەشی نەخۆشیی تەنگەنەفەسییان هەیە و بەتەمەنن، هیچ پێویستناکات ئەم رۆژانە بێنە دەرەوە. "  خۆڵبارینەکە لە پارێزگای کەرکووک مەترسیی لەسەر ژیانی هاووڵاتییان دروستکردووە، بەشێوەیەک کە تەندروستیی کەرکووک دەڵێت، "لانیکەم ٢٠٠ کەس بەهۆی خۆڵبارینەوە سەردانی نەخۆشخانەکانیان کردووە. "  د. نەبیل حەمدی، بەڕێوەبەری گشتیی تەندروستی کەرکووک رایگەیاند، "هەموو شەپۆلێکی خۆڵبارین ماددەی کیمیایی لەگەڵ خۆیدا دەهێنێت، ئەم ماددە کیمیاییانە زۆرجار لە گازی دەردراوی ئۆتۆمبێلەکان و سووتانی بەشێک لە درەختەکان دروستدەبن، ئەم ماددەی کە لە کەرکووک دەبارێت جۆری پی ئێم ٢.٥ ـە، کە ئاماژە بۆ قەبارەی دەنکۆڵەی خۆڵەکە دەکات، ئەم دەنکۆڵە زۆر بە ئاسانی دەتوانێت بگاتە قووڵایی کۆئەندامی هەناسەدان، بەتایبەت لای منداڵان، لەگەڵ ئەمەشدا هەموو خۆڵبارینێک ماددەی کیمیایی لەگەڵدا دەبارێت. "  بەگوێرەی پێشبینییەکانی کەشناسیی هەرێمی کوردستان، خۆڵبارین تاوەکو رۆژی سێشەممە ١٧ی ئایار بەردەوام دەبێت، بەڵام چڕییەکەی کەمتر دەبێت. رۆژی چوارشەممەش کەشوهەوا ئاسایی دەبێتەوە.