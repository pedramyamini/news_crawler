ئەو وەستایە شەو و رۆژی بە زەحمەتکێشی و ماندوێتی خستووەتە سەر یەک بۆ باشترکردنی ژیانی سێ منداڵ و خانەوادەکەی.   ئەمیری رەمەزانی، وەستای کاشی گوتی: "ئەو ئیشەی ئێمە تاوەکو ئێستا باشە، پێی دەژین و بەشی نانخواردن و ژیانکردنمان دەست دەکەوێت، بەڵام لەوە زیاتر نەبووە کە بتوانم پاشکەوتێک بکەم کە ئەوەندە بێت لە پاشەڕۆژدا ئەگەر گرفتیکم هەبوو چارەسەری بکەم بە پارە کۆبووەکانم، ئەوەندە دەست ناکەوێت، بە کرێکاری ئەوە لەم وڵاتەی ئێمە ناکرێت".  میهرانیش خەڵکی گوندێکی بۆکانە، ئەویش ژەنیاری سەنتوورە، حەوت مانگە لە سلێمانی کرێکاری دەکات لای وەستا ئەمیر. دوو مانگ جارێکیش دەگەڕێتەوە بۆ رۆژهەڵاتی کوردستان و دواتر دێتەوە بۆ کارکردن، هەردووکیان لە کاتی کار، گوێ لە گۆرانییەکانی حەسەن زیرەکی هاوشارییان دەگرن.  میهران رەسولی، کرێکارە و دەڵێت، "ئیشەکەمان سوپاس بۆ خودا باشە، هەرچەندە زۆر قورسە، بەڵام گرنگ ئەوەیە ئیش هەیە و بە ناچارییەوە ئێمە دەیکەین، هەر ئەوەندەی کە کار هەیە ئەوە بەسە بۆ ئێمە".  بەگوێرەی ئاماری سەندیکای کرێکارانی کوردستان، مانگانە سەتان کرێکار هاوشێوەی میهران لە پارێزگاکانی رۆژهەڵاتی کوردستانەوە دێنە هەرێمی کوردستان بۆ کارکردن، سەندیکای کرێکاران دەڵێن، کرێکارانی رۆژهەڵاتی کوردستان بە خۆتۆمارنەکردنیان وەکو کرێکار، ستەم لە خۆیان دەکەن.  چالاک رەئوف، سەرۆکی لقی سلێمانیی یەکێتیی سەندیکاکانی کرێکارانی کوردستان بە رووداوی راگەیاند: "زۆرینەی ئەو کرێکارانەی هاتوون تۆمار نەکراون، بەڵام کاتێک کرێکارێک لە دەروازە سنوورییەکانەوە هاتووە، ئێمە چۆن بزانین ئەم کەسە کرێکارە لە کاتێکدا بە ڤیزای گەشتیاریی هاتووە، لای ئێمە کرێکاری رۆژهەڵاتی کوردستان لە سەندیکای کرێکاران هەیە، بەڵام رێژەیان زۆر کەمە و ئەوانی لای ئێمە تۆمارکراون دەستەبەری کۆمەڵایەتییان بۆ کراوە".  لە ماوەی سێ ساڵی رابردوودا پێنج کرێکاری خەڵکی رۆژهەڵاتی کوردستان لە کاتی کارکردن لە هەرێمی کوردستان گیانیان لەدەستداوە، بەڵام لەبەر ئەوەی بە ڤیزای گەشتیاری هاتبوون، هیچ مافێکی دڵنیایی پارێزگاری تەندروستییان بۆ ئەژمار نەکرا.  ئەوە لە کاتێکداتە، ئەگەر ئەو کرێکارانە بە ڤیزای کار بێنە هەرێمی کوردستان، جگە لە دەستکەونی کار، مافی دەستبەری کۆمەڵایەتی و تەندروستیشیان دەبێت.