بەڕێوەبەرایەتی گشتیی پۆلیسی وان، رۆژی چوارشەممە ١٨ ـی ئایاری ٢٠٢٢ لە راگەیێندراوێکدا ئاماژەی بەوە دا، تیمەکانی بەرەنگاربوونەوەی قاچاخچێتیی سەر بە لقی دەروازە سنوورییەکانی پارێزگای وان، "بە پشتبەستن بە زانیاریی هەواڵگری، بەرەبەیانی ئەمڕۆ ئۆپەراسیۆنێکیان بۆ دەستبەسەرکردنی قاچاخچی و کۆچبەرانی نایاسایی ئەنجامدا. "   بەگوێرەی راگەیێندراوەکە، تیمەکان لە سنووری شارۆچکەی ئەردیش دوو پاسیان راگرتووە و پشکنیویانە، لە بەشی شاراوەی نێو هەردوو پاسەکەدا ٤٧ کۆچبەری نایاساییان دەستبەسەرکردوون کە دووانیان بەهۆی هەناسە تەنگی تەندروستییان تێکچووە.  تیمەکان هەروەها بە تۆمەتی قاچاخچێتیکردن بە کۆچبەران، سێ کەسیان دەستبەسەرکردوون کە دووانیا شۆفێری پاسەکە بوون. دوای گرتنەبەری رێکاری یاسایی، کۆچبەرە دەستبەسەرکراوەکان رادەستی بەڕێوەبەرایەتی کاروباری کۆچ و کۆچبەرانی پارێزگای وان دەکرێن.