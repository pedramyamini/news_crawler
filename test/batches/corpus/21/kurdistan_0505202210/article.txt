پیر دەیان پیر جەعفەر، بەڕێوەبەری کۆچ و کۆچبەران و وەڵامدانەوەی قەیرانەکان لە دهۆک بە رادیۆی رووداوی راگەیاند، "مانگانە بە بەهای ملیارێک دینار کارەبا و ئاو بۆ کەمپەکان دابین دەکرێت و دەبێتە قەرز لەسەر حکومەتی هەرێمی کوردستان. "  بە گوتەی بەڕێوەبەری کۆچ و کۆچبەران و وەڵامدانەوەی قەیرانەکان لە دهۆک، هەشت ساڵە حکومەتی عێراق بودجەی بۆ شنگال خەرج نەکردووە، ئەگەر ئەو پارەیەی بۆ خەرج بکردایە ئێستا دۆخی خەڵکەکەی بەو شێوەیە نەدەبوو.  بەهۆی شەڕی یەبەشە و سوپای عێراقەوە ئەو خەڵکەی لە شنگال ئاوارە بوون بەسەر کەمپەکانی دهۆکدا دابەش دەکرێن، کە ١٥ کەمپن.  فایز حاجی، خەڵکی شنگال کە ساڵی ٢٠١٤ ئاوارە بووە و ئێستاش جارێکی دیکە ئاوارە بووەتەوە، باس لەوە دەکات، ساڵی ٢٠١٤ ئاوارە بوون و چوونەتە کەمپی شاریا، " ٢٠١٧ گەڕاینەوە سنوونێ. ئێستا جارێکی دیکە گەڕاوینەتەوە کەمپی شاریا و هەندێک هاوکاریمان کراوە، بەڵام دۆخمان باش نییە. دوو منداڵم قوتابین و ئەگەر بەم شێوەیە بڕوات، لە خوێندن دوادەکەون و ئەمساڵیان دەفەوتێت. تاوەکو شەڕیش هەبێت من ناگەڕێمەوە. "  بەڕێوەبەری کۆچ و کۆچبەران لە دهۆک ئاماژەی بەوە دا، ٢٦ هەزار و ٨٠٠ خێزانی شنگال لە کەمپەکاندان و ٣٨ هەزار و ٨٠٠ خێزانیش لە دەرەوەی کەمپەکانن، کە نزیکەی ٢٨٠ هەزار کەسن.  پیر دەیان پیر جەعفەر گوتیشی، "بەر لە سەرهەڵدانی کۆرۆنا ژمارەیەکی باشیان گەڕانەوە شنگال کە نزیکەی ٩٠٠٠ خێزان بوون. بەڵام ئێستا بەهۆی ئەو دۆخە ئاڵۆزەی لە شنگال هەیە، خەڵک ترسیان لە ماڵ و منداڵیانە، بۆیە شارەکە جێدەهێڵن. " جەختی لەوەش کردەوە کە ئەمڕۆ هاوکاری دەگەیێننە هەموو ئەو ئاوارە تازانەی لە دەرەوە و ناوەوەی کەمپەکاندان، "هەرچەندە هاتنی ئەم ئاوارانە قورساییەکی دیکەیە بۆ ئێمە، بەڵام ئەرکی سەر شانمانە هاوکارییان بکەین. "