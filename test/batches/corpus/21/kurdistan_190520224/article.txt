د. ئەحمەد جەلال، کۆنسوڵی شانازیی سریلانکا لە عێراق لە بەرنامەی مژاری رادیۆی رووداودا، کە ناسر عەلی پێشکێشی کرد، باسی لەوە کرد، ژمارەیەک چایی کە سریلانکی بوون و لە بازاڕەکانی هەرێمی کوردستاندا هەن و هی کۆمپانیا جوداکانن، لەگەڵ خۆی بردوویەتیە سریلانکا بۆئەوەی لە تاقیگەدا پشکنینیان بۆ بکات و جۆرەکەیان بزانێت.  کۆنسوڵی شانازیی سریلانکا لە عێراق رایگەیاند، "سەردانی زۆر فرۆشگام کردووە کە ژمارەیەکی زۆر چاییان تێدایە، هەر چاییەکیشم دەبینی لەسەری نووسرابوو چایی رەسەنی سریلانکی یان بەتامترین چایی جیهان یان یەکەم چایی جیهان. ئەوە بوو بۆچوونی حکومەتی سریلانکام وەرگرت کە ئەگەر بێین پشکنین بۆ ئەم چاییە بکەین، ئەوا دەردەکەوێت کە چ کوالێتییەکیان هەیە کە لە فرۆشگاکاندا دەفرۆشرێن. ئەوانیش ئەمەیان پێ خۆش بوو. "  د. ئەحمەد جەلال گوتیشی، "ئەوە بوو سەردانی سریلانکام کرد. هەموو ئەو چاییانەی لەگەڵ خۆم بردبوومن کە نزیکەی ١٦ جۆری ١٦ کۆمپانیای جودا بوون، رادەستی دەستەی چایی (Tea Board)م کردن. ئەو دەستەیە لە سریلانکا وەکو وەزارەتی چایی وایە و شوێنێکی حکومییە. ئەوان دەستیان بە پشکنینی چاییەکان کرد بۆئەوەی بزانن چ جۆرێکن و کوالێتییەکەیان چۆنە و ئاخۆ چای سریلانکین یان نا. "  بە گوتەی کۆنسوڵی شانازیی سریلانکا لە عێراق، "سریلانکا یەکێکە لەو وڵاتانەی زۆرترین چایی رەوانەی وڵاتانی جیهان دەکات. چایی ئەو وڵاتەیش نایاب و بەنێوبانگە، بەڵام ئەو چاییەی دێتە هەرێمی کوردستان تەنیا چاییەکی پەسندە، نە چاییەکی باشە، نە زۆر باشە و نە نایاب. بۆیە ئەو چاییەی لێرە هەیە باشترین چایی سریلانکی نییە. باشترین چایی لەو وڵاتە بەو نرخە نییە. "ئاماژەی بەوەش دا، نە لە هەرێمی کوردستان و نە لە عێراق ئەو تاقیگەیە نییە کە دەریبخات کوالێتیی چایی چ جۆرێکە، "ئەو تاقیگەیەی ئەنجامەکەی داوەتەوە تاقیگەیەکی جیهانییە و دەڵێت ئەو چاییانە تەنیا پەسندن. "  د. ئەحمەد جەلال باسی لەوەش کرد، کێشەیەکی دیکەی چایی هەیە کە هەندێک کۆمپانیا خڵتەی کۆمەڵێک چایی چەند وڵاتێک تێکەڵ دەکەن و دەیهێننە هەرێمی کوردستان، یان هەندێک تام و رەنگی تێدەکەن بۆ ئەوەی بخورێتەوە کە بەپێی ستانداردی عێراقی پەسندە و دەردەچێت.  کۆنسوڵی شانازیی سریلانکا لە عێراق پێیوایە، "دەتوانرێت لە دادگە سکاڵا لەو کۆمپانیایانە بکرێت کە لەسەر پاکەت و زەرفەکانی چاییان نووسیوە (باشترین چایی). بازرگان سەیری ئەوە دەکات کە چی بکات تاوەکو زۆرترین قازانج دەکات و چۆن خەڵک دەیکڕێت. "  د. ئەحمەد جەلال ئەوەیشی خستەڕوو، "رەنگ دەکرێتە نێو چایی بۆئەوەی تۆختر ببێت، ئەگینا چایی رەسەن رەنگی ئەوەندە تۆخ نییە. ئەگەر سەیر بکەیت، کاتێک چایی دەکەیتە پیاڵە یان قۆرییەوە، دوایی رەنگێکی قاوەیی پێیانەوە جێدەمێنێت کە هی ئەو رەنگەیە تێیدەکرێت. دەی چایی رەسەن ئەو رەنگە جێناهێڵێت. "  بە گوتەی کۆنسوڵی شانازیی سریلانکا لە عێراق، لە ساڵی ٢٠٢١ دا عێراق یەکەمین وڵات بووە کە زۆرترین چایی لە سریلانکاوە هاوردە کردووە، ئەو چاییەی بۆ سووریا دەڕوات زۆر لەوەی عێراق و هەرێمی کوردستان باشترە. د. ئەحمەد جەلال ئەوەیشی خستەڕوو، لە سریلانکا چایی سپی هەیە کە کیلۆیەکی بە ٥٠٠ د، نە رەنگی هەیە نە تام، دوو خولەک لە ئاودا دەیهێڵیتەوە و دواتر دەیخۆیتەوە، ئەو چاییە کە دەیخۆیتەوە گۆڕانێکی زۆر ئەرێنی لە لەشتدا دروستدەکات و وزەیەکی زۆرت دەداتێ و، بۆ تەندروستی زۆر باشە، چاییش هەیە کیلۆی بە ١٥ و بە ١٠ دۆلار.  هەر لەبارەی کاڵا هاوردەکراوەکانەوە د. ئەحمەد باسی رۆنی شلی کرد و گوتی، "دوای شەڕی رووسیا و ئۆکراینا رۆنی شل زۆر گران بوو. بازرگانەکانی ئێمە شتێکیان هەیە ئەویش ئەوەیە کە شتێک بە ٢٠٠٠ یان ٣٠٠٠ دینار دەکڕن نایەن بە ٥٠٠٠ دینار بیفرۆشنەوە، بەڵکو بە ١٥ هەزار دیناری دەیفرۆشنەوە و قازانجێکی زۆری لێدەکەن. رۆنی شل هەیە لە هەرێمی کوردستان کە هی سریلانکایە و بە ١٥ هەزار و ١٨ هەزار دینارە، بەڵام لە سریلانکا بە ٢٩٠٠ دینار دەفرۆشرێت. "