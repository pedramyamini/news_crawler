ئەمە دوای ئەوە دێت لەم رۆژانەدا کە هەواڵی بەرزبوونەوەی نرخی شتومەک و پێداویستییەکان لە ئێران و رۆژهەڵاتی کوردستان بڵاوبووەتەوە، لە پارێزگای ورمێ بەشێک لە دوکانەکان دەستیان بە قۆرخکاری کردووە و خەڵکیش روویان لە دوکان و فرۆشگاکان کردووە و شتومەک لە بازاڕدا زۆر کەم دەستدەکەوێت.  بەپێی زانیارییەکانی رووداو، ئیدارەی ئیتلاعاتی شاری سەردەشت رۆژی چوارشەممە ١١.٠٢.٢٠٢٢ لەڕێی بەرپرسی کاروباری رۆژنامەنووسانی ئەو شارەوە بەڕێوەبەرانی کەناڵەکانی تەلەگرامی ئاگادار کردووەتەوە، تەنیا بە مۆڵەتی یەکێتیی و ئەنجوومەنە پیشەییە پەیوەندیدارەکانەوە دەتوانن نرخی کەلوپەل و شتومەک بڵاوبکەنەوە.  عەبدولحەمید سەرتیپی، بەڕێوەبەری پیشەسازی و بازرگانی پارێزگای ورمێ، بە ئاژانسی ئیلنا، ئاژانسی کرێکارانی ئێرانی گوتووە، هۆکاری نەبوونی شتومەک و کەلوپەل بۆ ئەوە دەگەڕێتەوە خەڵک لە رادەبەر دەکڕن و شتومەک لە ماڵەوە قۆرخ دەکەن.  سەرچاوەیەک لە شاری سەردەشتەوە بە رووداوی گوت: "سەرەڕای ئەوەی خەڵک شتومەکی زۆر دەکڕن، دوکاندارەکانیش کەلوپەل قۆرخ دەکەن و ئەمەش بووەتە هۆی ئەوەی شتومەک لە بازاڕدا نەمێنێت".  بەگوتەی ئەو سەرچاوەیە، رۆژی چوارشەممە ناوەندی چاودێری بەسەر بازاڕ سەردانی دووکانەکانی سەردەشتیان کردووە و شتومەکیان هەبووە، بەڵام هەر دوای ئەوە کڕیار سەردانی دوکانی کردووە، بەڵام دوکاندار پێیگوتووە ئەو شتەی لێ نییە کە دەیەوێت.  گرانی و نەبوونی شتومەک و کەلوپەل دوای ئەوە هات حکومەتی ئێران دەستی بە هەندێ گۆڕانکاریی ئابووری کردووە و دەیەوێت پاڵپشتی حکومەت بۆ کەلوپەل و پێداویستییەکان نەهێڵێت.  ناوەندی رێکخستنی بازاڕ لە ئێران ئەمڕۆ بەشێوەی فەرمی نرخی هەندێ شتومەکی گران کرد، لەوانە هێلکە، رۆن، مریشک و شیرەمەنی.  بۆ ئەوەی ئازادبوونی نرخی کەلوپەل و شتومەک بارگرانی زۆر لەسەر خەڵک دروست نەکات، حکومەت بۆ ماوەی دوو مانگ هاوکاری نەختیان پێدەدات، ٣٠ % ی کەمداهاتی کۆمەڵگا ٤٠٠ هەزار تمەن (نزیکەی ١٣٠ $ بۆ هەر تاکەکەسێک) و ٦٠ % ی مامناوەندیش ٣٠٠ هەزارتمەن (واتە ١٠٠ دۆلار).  بەڵام نرخی نان، دەرمان و بەنزین بەرز ناکرێتەوە و بە هەموو کەسیش دەدرێن.  گرانییەکان لە رۆژانی رابردوودا لە ژمارەیەک لە شارەکانی پارێزگای خوزستان لە باشووری رۆژئاوای ئێران ناڕەزایەتی خەڵکی لێکەوتووەتەوە. هاوکات لەگەڵ ئەم رووداوانە شەوی رابردوو ئینتەرنێت لە پارێزگای خوزستان بە شێوەی کاتی بڕا. رێکخراوی نێت بلاکز، کە چاودێریی بەسەر ئینتەرنێتی ئازاد لە جیهاندا دەکات، بڕانی ئینتەرنێتی لە خوزستان پشتڕاستکردووەتەوە.