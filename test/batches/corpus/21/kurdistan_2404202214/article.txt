رۆژی یەکشەممە، ئالان ئەرکان، گوتەبێژی بەڕێوەبەرایەتیی کارەبای گەرمیان بە تۆڕی میدیایی رووداوی راگەیاند، "بەپێی بڕیاری وەزارەتی کارەبای حکومەتی هەرێمی کوردستان بڕیاری لێخۆشبوونی رێژەی ١٥ % لە قەرزی کارەبا درێژکراوەتەوە و تاوەکو رۆژی ٣١ی ئایار بەردەوام دەبێت. "  گوتەبێژی بەڕێوەبەرایەتیی کارەبای گەرمیان ئاماژەی بەوە دا، پێشتر وادەکە تاوەکو ٢٨ی شوبات بوو، بەڵام رۆژی ١٠ی ئادار بڕیاردرا تاوەکو ٣١ی ئایار بەردەوام بێت و ئێستا کارکردن بە لێخۆشبوونی قەرزی سەر هاوبەشانی کارەبا بە رێژەی ١٥ % بەردەوامە و دەرفەتێکی باشە بۆ ئەو کەسانەی کە قەرزی کارەبایان لەسەرە تاوەکو سوودمەندبن لەو ئۆفەرەی وەزارەتی کارەبا. "  حکومەتی هەرێمی کوردستان بۆ وەرگرتنەوەی قەرزەکانی لەسەر هاووڵاتییان، لە ساڵی رابردووەوە پشتی بە چەند میکانیزمێک بەستووە، لەوانەش لێخۆشبوون لە رێژەیەکی قەرزەکانی سەر هاووڵاتییان، ئەگەر هەموو قەرزەکانیان بدەنەوە، هەروەها دانەوەی قەرزەکان بە شێوەی قیستی مانگانە.  کۆتاییەکانی ساڵی ٢٠٢١، وەزارەتی کارەبای حکومەتی هەرێمی کوردستان رایگەیاند، تریلیۆنێک و ٣٠٠ ملیار دینار قەرزیان لەلای هاوبەشانی کارەبایە.  رۆژی ٠١ - ١١ - ٢٠٢١ بە فەرمانی کەمال محەممەد، وەزیری کارەبای حکومەتی هەرێمی کوردستان لێخۆشبوونی ١٥ % بۆ ئەو هاوبەشانەی کارەبا چووە واری جێبەجێکردنەوە، کە کرێی کارەبا قەرزدار بوون.