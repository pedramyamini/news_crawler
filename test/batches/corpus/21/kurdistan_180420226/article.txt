رۆژی دووشەممە ١٨ - ٤ - ٢٠٢٢، رزگار شەهید محەممەد، بڕیاردەری لیژنەی کاروباری پێشمەرگە لە پەرلەمانی کوردستان بە تۆڕی میدیایی رووداوی گوت، لیژنەکەیان "بە دڵنیاییەوە" سەبارەت بە دۆخەکە کۆدەبێتەوە و هەڵسەنگاندنی بۆ دەکات.  رزگار شەهید محەممەد گوتی: "ئێمە لە رابردوودا بۆ زانینی هۆکارەکانی هێرشەکانی تورکیا بە سێ لیژنە سەردانی تەواوی ناوچە سنوورییەکان و ئەو شوێنانەی دیکەمان کرد شەڕیان تێدایە؛ ئەنجامەکەمان بە راپۆرتێک دایە سەرۆکایەتیی پەرلەمانی کوردستان و داوامانکرد لە ئاستی باڵا لەگەڵ وڵاتاندا قسەی لەسەر بکرێت و عێراقیش بهێندرێتە سەر هێڵ، بەڵام بەداخەوە ئەنجامی نەبوو؛ ئەگەر ئەنجامی هەبووایە ئەمڕۆ تورکیا هێرشی نەدەکردەوە".  بڕیاردەری لیژنەی پێشمەرگە ئاماژەی بەوەشکرد کە هەفتەی رابردوو لیژنەکەیان کۆبووەتەوە و باسی هێرشەکانی تورکیای کردووە و گوتیشی: "سەرۆکی لیژنە گوتی لەسەر هێڵین بۆ نەهێشتنی هێرشەکان، بەڵام بەداخەوە هێرش بەردەوامە".  سەبارەت بە ئۆپەراسیۆنەکەی تورکیا کە رۆژی دووشەممە ١٨ - ٤ - ٢٠٢٢ وەزارەتی بەرگریی تورکیا بە فەرمی رایگەیاند، بڕیاردەری لیژنەی کاروباری پێشمەرگە دەڵێت: "جارێکی دیکە گوندنشینان دەبنە قوربانی و زەرەرمەند دەبن؛ ئێمە لە رابردووشدا لەگەڵ ئەواندا قسەمانکردووە و بینیومانە کە بەهۆی بۆردوومانەوە هیچیان بۆ ناکرێت و کارەکانیان وەستاندووە".  خولووسی ئاکار، وەزیری بەرگریی تورکیا ئەمڕۆ دووشەممە رایگەیاند، ئۆپەراسیۆنەکەیان وەک ئەوەی پلانی بۆ دانراوە بەڕێوەدەچێت و ئەو ئامانجەی لە قۆناخی یەکەمدا دیاریکرابوو بەدەستهاتووە. هەپەگەش لە راگەیێندراوێکدا رایگەیاند، رووبەڕووی سوپای تورکیا بوونەتەوە و لە شەڕێکدا هەشت سەربازی تورکیایان کوشتووە.