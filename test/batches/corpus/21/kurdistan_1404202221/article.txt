ئەمڕۆ پێنجشەممە، ١٤ - ٤ - ٢٠٢٢،  وەزارەتی شارەوانی لە راگەیێندراوێکدا رایگەیاند، لە شاری هەولێر کۆبوونەوەیەک بە ئامادەبوونی ساسان عەونی، وەزیری شارەوانی و گەشتوگوزار و كەمال محەمەد ساڵح، وەزیری كارەبا و ئومێد خۆشناو، پارێزگاری هەولێر و نوێنەری ئەنجوومەنی وەزیران، بە مەبەستی ئامادەسازی بۆ رووبەڕوونەوەی كەمئاوی و چارەسەركردنی گرفتەكان لە وەرزی هاویندا لە شاری هەولێر بەڕێوەچوو.  لە کۆبوونەوەکەدا ژوورێکی ئۆپەراسیۆنی هاوبەش دروستکرا، بۆ رووبەڕووبوونەوەی هەر ئەگەرێکی کەمئاوی، بەگوێرەی راگەیێندراوەکەی وەزارەتی شارەوانی، وەزارەتەکەیان لەگەڵ وەزارەتی كارەبا و پارێزگای هەولێر پێکەوە لە رێگەی ئەو ژوورە هاوبەشەوە چاودێریی گرفتی كەمئاوی لە شاری هەولێر دەكەن.   بەپێی راگەیێندراوەکە جگە لە دروستکردنی ئەو ژوورە، بڕیاردرا ١٣٨ بیری ئاوی خواردنەوە لە شاری هەولێر و دەوروبەری لێبدرێن. هەموو ئەو بیرە نوێیانەی لێدەدرێن کارەبایان بۆ دابین دەکرێت. كارەبای ٢٤ كاژێری دەدرێت بیرەكان، بودجەیەك بۆ حاڵەتی فریاكەوتن تەرخان دەكرێت و هەڵمەتی نەهێشتنی زێدەڕۆیی لەسەر تۆڕەكانی ئاو و كارەبا بەڕێوەدەچێت.   لەبارەی بڕیارەکانەوە، نەبەز عەبدولحەمید، قایمقامی هەولێر بە تۆڕی میدیایی رووداوی گوت: "جێبەجێکردنی ئەو بڕیارانە لەسەر ئەو بڕە پارەیە دەبێت، کە سەرۆکی حکومەتی هەرێمی کوردستان بۆ رووبەڕووبوونەوەی وشکەساڵی یاخود چارەسەرکردنی کێشەکانی کەمئاوی تەرخانی کرد، بڕیارەکانیش بەگوێرەی پێویست و دەرخستەی فەرمانگەی ئاو، جێبەجێدەکرێن، هەموو ئامادەکارییەکیش کراوە بۆ دەستپێکردنی پرۆژەکان. "  رۆژی ٦ - ٤ - ٢٠٢٢،  مەسرور بارزانی سەرۆكی حكوومەتی هەرێمی كوردستان لەسەر بودجەی بەگەڕخستنی وەزارەتی شارەوانی و گەشتوگوزار بۆ ساڵی ٢٠٢٢ بڕیاری دا بە خەرجكردنی حەوت ملیار و ٦٥٤ ملیۆن و ٥٩٠ هەزار و ٦٨٦ دینار بۆ لێدان و هەڵكەندنی ژمارەیەك بیری ئاوی خواردنەوە و ڕووبەڕووبوونەوەی كەمئاوی لە شاری هەولێر.  لە بارەی ئەگەری وشکەساڵی لە هەولێر، قایمقامی هەولێر گوتی: "ناکرێت پێش رووداوەکان بکەوین، بەڵام هەموو ئەگەرەکان کراوەن، چونکە زۆربەی بیرەکان ئاستی ئاویان زۆر دابەزیوە، هیوادارین رووبەڕووی کێشەی کەمئاوی نەبینەوە".    هەروەها مەسعود کاڕەش، جێگری پارێزگاری هەولێر لە بارەی ئەگەری وشکەساڵی لە هەولێر بە رووداوی گوت: "هەموو ساڵێک لەلایەن پارێزگای هەولێر و وەزارەتی شارەوانی پلانێک هەیە بۆ رووبەڕووبوونەوەی وشکەساڵی، راگەیاندنی پلانەکانی رووبەڕووبونەوەی وشکەساڵیش هەر لەو چوارچێوەدایە بۆ ئەوەی کە هاوین دێت جۆرێک لە خۆئامادەکردنمان هەبێت بۆ چارەسەرکردنی کێشەی ئاو لە هەولێر. "   ١ - ٣ - ٢٠٢٢، ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە رووداوی راگەیاند، "بۆ ئەوەی لە هاوینی ئەمساڵ رووبەرووی کەمئاوی نەبینەوە پلانی کورتخایەن و ستراتیژیمان دەبێت. بڕیارمانداوە هەموو تۆڕەکانی ئاو رێکبخەینەوە و ئەوانەشی کۆنن نوێیان دەکەینەوە. "  لە بارەی ئەو گەڕەکانەی کە ئاوی بەردەوامیان هەیە گوتی، ئەو شوێنانەی ئاوی بەردەوامیان هەیە بەو شێوەیە نامێنێتەوە و خشتەیەکیان بۆ دادەنێن بۆ ئەوەی ئەوانیش هاوشێوەی گەڕەک و شوێنەکانی دیکە بە نۆرە ئاویان بۆ بەربدرێتەوە.  تاوەکو ئێستا تەنیا لە گەرمیان وشکەساڵی راگەیێندراوە. رۆژی چوارشەممە ١٣ - ٤ - ٢٠٢٢، جەلال نووری، سەرپەرشتیاری ئیدارەی گەرمیان لە کۆنگرەیەکی رۆژنامەڤانیدا رایگەیاند: "هیچ هیوایەکمان بە ئەگەری بارانبارین نەماوە، وشکەساڵی لە کۆی ئیدارەی گەرمیان رادەگەیێنین. "   سەرپەرشتیاری ئیدارەی گەرمیان گوتیشی، دوو ساڵە لەسەریەک گەرمیان تووشی وشکەساڵی دەبێت، ئەمساڵ بەراورد بە ساڵی رابردوو کاریگەرییەکە لەسەر گەرمیان خراپتر دەبێت.    لە ئەنجامی ئەو وشکەساڵییە، لە ئیدارەی گەرمیان زیاتر لە ١٤٥ هەزار دۆنم زەوی کشتوکاڵی زیانی پێدەگات، کار لەسەر نرخی ئالیک دەکات بۆ ئاژەڵان و گوندەکان بیرەکانیان وشک دەکات و بەرەو چۆڵبوون دەڕۆن. جگە لە بڵاوبوونەوەی چەندین نەخۆشی.  بە مەبەستی رووبەڕووبوونەوەی زیانەکانی وشکەساڵی، جەلال نووری داوای لە رێکخراوە نێودەوڵەتییەکان کرد بەهانایانەوە بچن بۆ ئەوەی بتوانن رووبەڕووی وشکەساڵییەکە ببنەوە و گوتیشی: "کۆمەڵێک لیژنەمان دەبێت و راپۆرتێکی هاوبەشی ئیدارەی گەرمیانمان دەبێت. راپۆرتی بەڕێوەبەرایەتیی گشتیی کشتوکاڵی گەرمیان، ڤێتەرنەری گەرمیان، بەڕێوەبەرایەتییەکانی ئاوی ژێرزەوی و ئاوی سەرزەوی، تەندروستی و لایەنە پەیوەندیدارەکان یەکدەخەین بۆ ئەوەی ئاڕاستەی حکومەتی بکەین،  داوای بودجەیەکی پێویست و بەپەلە دەکەین بۆ بەهاناوەچوونی هاووڵاتییانمان لە سنووری ئیدارەی گەرمیان. "