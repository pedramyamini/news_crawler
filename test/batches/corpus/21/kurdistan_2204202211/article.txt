موقەدم عامر نووری، گوتەبێژی پۆلیسی کەرکووک ئەمڕۆ هەینی ٢٢ - ٠٤ - ٢٠٢٢ بە تۆڕی میدیایی رووداوی گوت، "دوای ئەوەی شەوی رابردوو چەند چەکدارێکی نەناسراو لە گەڕەکی خەزڕای شاری کەرکووک کوڕی ئەفسەرێکی ئەمنییان رفاند و کوشتیان، ئەمڕۆ هێزەکانمان ئەنجامدەرانی ئەو کارەیان دەستگیرکرد و ئێستا لەژێر لێکۆلینەوەدان".  گوتەبێژی پۆلیسی کەرکووک دەڵێت، منداڵە هەشت ساڵانەکە کوڕی موقەدەم ئەحمەدە کە ئەفسەرە لە بەرەنگاربوونەوەی تاوانەکانی سەڵاحەددین و لەبەرامبەر ئازادکردنی داوای پارە کرابوو، بەڵام بەر لەوەی ئازاد بکرێت، منداڵەکە کوژرابوو.   عامر نووری باس لەوەش دەکات، "گومان لە کوڕی پورێکی منداڵەکە هەبوو کە ئەو تاوانەی ئەنجام دابێت و دوای دەستگیرکردن و لیکۆڵینەوە لەگەڵی، دانی بە تاوانەکەی ناوە کە لەگەڵ کەسێکی دیکە و بە ئامانجی وەرگرتنی پارە لە باوکی منداڵەکە ئەوکارەیان کردووە. "  بەگوتەی  گوتەبێژەکەی پۆلیسی کەرکووک، کاتێک بینیویانە پلانەکەیان بەرەوئاشکرابوون دەچێت، منداڵەکەیان کوشتووە و فڕێیانداوە، دەشڵێت، "ئەمڕۆ هێزەکانمان توانیان هەردوو تاوانبارەکە دەستگیربکەن کە یەکێکیان کوڕی پوری منداڵە کوژراوەکەیە".   منداڵەکە ناوی ئەیوبە و قوتابی پۆلی دووی بنەڕەتی بووە لە گەڕەکی خەزڕا و دوێنێ ئێوارە لەکاتی گەڕانەوەی بۆ ماڵ لەلایەن کورە پورێکییەوە بانگکراوە و دواتر بە ئۆتۆمبێلەکەیان بۆ شوێنێکی نادیار بردوویانە، شەوی رابردووش بە کوژراوی لەڕێگەی دەرەکی کەرکووک دۆزرایەوە.