ئەمڕۆ یەکشەممە، ١ی ئایاری ٢٠٢٢، هێڤیدار ئەحمەد، جێگری سەرۆکی لیژنەی لە پەرلەمانی کوردستان بە رووداوی راگەیاند، "بەدواداچوونم کردووە بۆ مووچەی مانگی نیسان و لەگەڵ ئەنجوومەنی وەزیران قسەمکردووە، بڕیارە هەفتەی دوای جەژن دەست بە دابەشکردنی مووچەی مانگی نیسان بکرێت. "  هاوکات، سەرچاوەیەک لە وەزارەتی دارایی و ئابووری حکومەتی هەرێمی کوردستان بە رووداوی گوت، "بڕی ٧٠٠ ملیار دینار بۆ دابەشکردنی مووچەی مانگی نیسان ئامادەیە و بڕیارە دوای پشووی جەژنی رەمەزان، دەست بە دابەشکردنی مووچە بکرێت. "  دابەشکردنی مووچەی مانگی نیسان لە کاتێکدایە، تاوەکو ئێستا مووچەی مانگی ئادار لە سنووری پارێزگای سلێمانی و دەوروبەری تەواو نەبووە و بەشێک لە بەڕێوەبەرایەتییەکانی سلێمانی ئاگاداری ئەوەش نین کەی مووچەکانیان وەردەگرن.  رۆژی ٢٧ ـی نیسانی ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی بە رووداوی راگەیاند، "تەنیا بەرپرسی بەشەکان لە بەڕێوەبەرایەتیی رۆشنبیری سلێمانی دەوام دەکەن، سەرجەم فەرمانبەرانمان بایکۆتیان کردووە، چونکە تاوەکو ئێستا هیچ فەرمانبەرێکی بەڕێوەبەرایەتیی رۆشنبیری سلێمانی مووچەی وەرنەگرتووە. "   لەبارەی وادەی وەرگرتنی مووچەکانیان گوتی، "دیار نییە کەی مووچە وەردەگرین، هەموو رۆژێک لە بانکی تانجەڕۆ پێماندەڵێن، چاوەڕوانبن بزانین بانکی هەرێم لە سلێمانی چەند پارەمان بۆ دەنێرن، دواتر پەیوەندی دەکەن و دەڵێن، خەجاڵەتین پارەی پێویست بۆ دابەشکردنی مووچەکانتان نییە، بۆیە نازانین دوای جەژن یاخود کەی مووچە وەردەگرین. "