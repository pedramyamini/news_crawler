رۆژی یەکشەممە ١ ـی ئایاری ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی حکومەتی هەرێمی کوردستان بە تۆڕی میدیایی رووداوی راگەیاند، به‌هۆی ناجێگیری كه‌شوهه‌وا، كه گۆڕانكاریی له نه‌خشه‌كانی كه‌شوهه‌وا روویداوه، پێشبینی ده‌كرێت به‌شێوه‌یه‌كی گشتیی بارانبارینی مامناوه‌ند هه‌موو ناوچه‌كانی هه‌رێمی کوردستان بگرێته‌وه و هه‌ندێک جار ببێتە لێزمه باران و خێرایی با زیاد ده‌بێت له‌گه‌ڵ بوونی هه‌وره‌تریشقه، ئه‌و بارانه به‌رده‌وام ده‌بێت تاكو دره‌نگی شه‌و.    دیلان رەشاد زیاتر روونیکردەوە و گوتی، بەهۆی بارانباینەوە ئه‌گه‌ری به‌رزبوونه‌وه‌ی ئاستی ئاو هه‌یه له هه‌ندێک شوێن، تایبەتی لە سنووری پارێزگای هەولێر.   ئاماژە بەوەش دەکات، "پەیوەندییان بە لایەنە پەیوەندارەکان کردووە و تیمەکانی بەرگریی شارستانی و شارەوانی و پارێزگای هەولێر لە ئامادەباشی تەواودان و بۆ رووبەڕبوونەوەی هەر پێشهاتێک و هیچ مەترسییەکیش لە ئارادا نییە. "  عامر جابری، گوتەبێژی دەستەی کەشناسی و بوومەلەرزەزانیی عێراق، رۆژی یەکشەممە، ١ - ٥ - ٢٠٢٢، لەبارەی کەشوهەوای ئەمڕۆ و بەیانی بە تۆڕی میدیایی رووداوی راگەیاند، "لە ئێوارەی رۆژی شەممە ٣٠ ـی نیسانی ٢٠٢٢ ەوە هەرێمی کوردستان و عێراق بە درێژکراوەی ئەو نزمە پاڵەپەستۆیە لە باکووری ئەفریقاوە دەرکەوتووە، کاریگەربووە. کاریگەریی ئەو نزمە پاڵەپەستۆیە لەسەر ناوچەکانی هەرێمی کوردستان بەردەوام دەبێت و هەندێک ناوچەی پارێزگاکانی کەرکووک و نەینەواش دەگرێتەوە. "  عامر جابری گوتیشی، "ئەو نزمە پاڵەپەستۆیە بارستە هەوایەکی گەرمیشی لەگەڵدا دەبێت، بەمەش پلەکانی گەرما بەرز دەبنەوە و خێرایی با ٢٠ تاوەکو ٣٠ کیلۆمەتر دەبێت لە کاژێرێکدا، لەگەڵ زیادبوونی خۆڵبارین لە چەندین ناوچەدا، ئەوەش ئاستی بینین لە یەک بۆ سێ کیلۆمەتر کەمدەکاتەوە و لە خۆڵباریندا دەگاتە کەمتر لە هەزار مەتر. "  بە گوتەی گوتەبێژی دەستەی کەشناسی و بوومەلەرزەزانیی عێراق، کاریگەریی ئەو نزمە پاڵەپەستۆیە لە ئێوارەی رۆژی یەکشەممە ١ - ٥ - ٢٠٢٢ دەگاتە ناوچەکانی نێوەڕاستی عێراق لەوانەش بەغدا و خۆڵبارین زیاد دەکات، دواتریش لە ناوچەکانی نێوەڕاستەوە بەرەو باشوور دەڕوات و مەودای بینین کەمدەبێتەوە. رۆژی دووشەممە کاریگەریی لەسەر هەرێمی کوردستان و ئێوارەش لەسەر عێراق نامێنێت.  سەبارەت بە هاوینی ئەمساڵ، کە بەپێی ئاژانسەکانی تایبەت بە کەشوهەوا و راپۆرتە جیهانییەکان، گۆڕانکاریی بەسەر کەشی هاوینی عێراق و هەرێمی کوردستان دێت و بارانبارین زۆر دەبێت. عامر جابری دەڵێت، "بەپێی پێشبینییەکانی دەستەی کەشناسی و بوومەلەرزەزانیی عێراق بارانبارین تاوەکو کۆتایی مانگی پێنج بەردەوام دەبێت. سەبارەت بە مانگەکانی دیکە و وەرزی هاوین، هیچ زانیارییەکی پشتڕاستکراوەمان لەبەردەستدا نییە کە بەدرێژایی وەرزی هاوین باران ببارێت، بەڵکو ئەوەی پێشبینییەکانی دەستەیە ئەوەیە خۆڵبارین بەردەوام و زیاد دەبێت، ئەوەش بەهۆی کەمی بارانبارین و بە بیابانبوونەوەیە. "