رۆژی یەکشەممە ٢٤ - ٤ - ٢٠٢٢، سروە رەسوڵ، بەڕێوەبەری کۆچ و کۆچبەران و وەڵامدانەوەی قەیرانەکان لە پارێزگای هەولێر بە تۆڕی میدیایی رووداوی راگەیاند، "سبەی دووشەممە دەست بە دابەشکردنی هاوکارییەکان بەسەر دانیشتووانی گەڕەکی رۆشنبیری دەکرێت، ئەوانەی لە زستانی ئەم ساڵدا ماڵەکانیان بەر لافاو کەوتبوو. "   سەبارەت بە بڕی قەرەبووەکەش، سروە رەسوڵ گوتی، "بڕی پارەی تەرخان کراو بۆ هەر کەس یان ماڵێک جیاوازە و بەپێی قەبارەی زیانەکانی قەرەبوو دەکرێنەوە. هەر چەندە پارەکە زۆر نییە، بەڵام هاوکارییەکی باش دەبێت بۆیان. "  ئاماژە بەوەش دەکات، چەند رۆژێکە قەرەبووکردنەوەی زیانلێکەوتووان لە قوشتەپە و دارەتوو دەستیپێکردووە و تەنیا ئۆتۆمبێلەکانیان ماوە.   لە لافاوەکەی رۆژی ١٧ ـی کانوونی یەکەمی ٢٠٢١، ئاو چووە نێو ٣ هەزار و ١٨٣ خانوو و زیان بە کەلوپەلەکانی نێویان گەیشت. هەزار و ١٨٩ ئۆتۆمبێل زیانیان بەرکەوت، هەروەها ٤٠٨ خانوو و ٣٥٠ دووکان زیانیان بەرکەوت. سروە رەسوڵ گوتی، "بڕی قەرەبووەکان بەپێی قەبارەی زیانەکانیان دەگۆڕێن. "  بەرەبەیانی رۆژی هەینی ١٧ - ١٢ - ٢٠٢١، بەهۆی بارانی بەخوڕ، لافاو لە چەند گەڕەکێکی هەولێر دروستبوو، لە شارۆچکەکانی دارەتوو، قوشتەپە، شەمامک، گردجووتیار، بەحرکە، هەروەها گەڕەکی رۆشنبیری و چەند شوێنێکی دیکە لافاو زیانی گیانی و دارایی زۆری گەیاند.  لە لافاوەکەی رۆژی هەینی، ١٣ کەس گیانیان لەدەستدا، ئومێد خۆشناو، پارێزگاری هەولێر رایگەیاند لافاوەکە نزیکەی ٢٠ بۆ ٢١ ملیار دینار زیانی هەبووە.   لە دوای لافاوەکە، چەندین کەمپین بۆ هاوکاریکردنی زیانمەندانی لافاوەکە کران، بەپێی ئاماری پارێزگای هەولێر زیاتر لە شەش ملیار دینار کۆکرایەوە.