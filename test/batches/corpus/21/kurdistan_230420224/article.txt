رێکان جەمال، سەرۆکی لیژنە هاوبەشەکانی قایمقامییەتی سلێمانی بە رووداوی راگەیاند: "لە ماڵێکدا لە سلێمانی دەست بەسەر ٥٢٠ کیلۆگرام گۆشت و قیمەی هیندی و جگەری ئێرانیی قەدەخەکراودا گیرا و خاوەنەکەی رووبەڕووی یاسا کرایەوە. "  هەر لەو بارەیەوە شۆڕش کەمال، سەرۆکی لیژنەی ڤێتێرنەری لە قایمقامییەتی سلێمانی بە رادیۆی رووداوی راگەیاند: "دووکانێکی فرۆشتنی گۆشتی بەستووی سوور و مریشک داخرا کە خاوەنەکەی لە ماڵدا قیمەی لە گۆشتی قەدەخەکراو دروستکردووە، هەروەها بڕێکی زۆری جگەری بەستووی قەدەخەکراوی لە ماڵەکەیدا هەڵگرتبوو. "  سەرۆکی لیژنەی ڤێتێرنەری لە قایمقامییەتی سلێمانی ئاماژەی بەوە دا، قیمەکە ١٩٠ کیلۆگرام بووە کە لە گۆشتی قەدەخەکراوی هیندی دروستکراوە و ٣٠ کارتۆن جگەری ئێرانییش بووە. نزیکەی ٢٠٠ کیلۆگرام ساس و عەمبەیشی بە شێوەیەکی خراپ لەبەردەم خۆردا هەڵگرتووە.  شۆڕش کەمال جەختی لەوە کردەوە، ئەو گۆشتەی لەسەر شەقامەکاندا دەفرۆشرێت دەستی بەسەردا دەگرن و خاوەنەکەیشی دەگرن.   بەگوتەی سەرۆکی لیژنەی ڤێتێرنەری لە قایمقامییەتی سلێمانی، ئەو گۆشتەی بە قاچاخ دێتە هەرێمی کوردستان فرۆشیارەکان بە پارچەپارچەکراوی یان بە قیمەیی دەیفرۆشن بۆ ئەوەی ئەو مۆر و هێمایەی پێوە نەمێنێت کە نیشانی دەدات دەرەکییە.