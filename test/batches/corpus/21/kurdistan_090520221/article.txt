رۆژی دووشەممە ٩ - ٥ - ٢٠٢٢ چنار سەعد عەبدوڵڵا، ئەندامی سەرکردایەتیی پارتی دیموکراتی کوردستان میوانی بوولتەنی هەواڵی کاژێر ٨: ٠٠ی بەیانی بوو کە لەلایەن بێستوون عوسمان پێشکێش دەکرێت رایگەیاند: "لە کۆبوونەوەکەدا کاتێک بۆ دیدار لەگەڵ یەکێتی دیارینەکرا و زیاتر دووپات لەوە کرایەوە کە پارتی باوەڕی تەواوی هەیە بە دانوستاندن لەپێناو چارەسەری کێشەکان و لەو پێناوەشدا کۆمەڵێک دەستپێشخەری دەبن و هەوڵی دوور لە میدیایی بۆ دیدار لەگەڵ لایەن و کەسایەتییەکانی کوردستان ئەنجامدەدرێن".  چنار سەعد عەبدوڵڵا گوتی: "ناکرێ هەموو جارێ بەهۆی ناکۆکی هەوڵبدەین دوور لە یەکدی بوەستین؛ ئەوە کاریگەریی نەرێنی لەسەر دامودەزگاکانی هەرێمی کوردستان دروستدەکات؛ زۆر ئاساییە وەک هێزە سیاسییەکان ناکۆکیمان هەبێت، بەڵام کۆمەڵێک بەهای نیشتمانی هەن کە پێویستە سەرجەممان لەسەریان کۆکبین و سازشیان لەسەر نەکەین".  ئەندامەکەی سەرکردایەتیی پارتی دیموکراتی کوردستان دەڵێت: "سەرۆک بارزانی پێداگری لەسەر ئەوە کرد کە ئێمە لەگەڵ بنەمای گفتوگۆین و گوتی، پێم باشە مەکتەبی سیاسی بەردەوام بێت لەسەر گفتوگۆ و دانوستاندنەکان و ئەوەش بەو واتایەیە کە سەرکردایەتیی پارتیی دەستکراوە کردووە لە دانوستاندنەکانی لەگەڵ یەکێتی".  رۆژی یەکشەممە ٠٨ - ٠٥ - ٢٠٢٢، ئەنجوومەنی سەرکردایەتیی پارتی دیموکراتی کوردستان بە سەرپەرشتیی سەرۆک بارزانی و ئامادەبوونی نێچیرڤان بارزانی، جێگری سەرۆکی پارتی و ئەندامانی سەرکردایەتیی حیزبەکە کۆبووەوە.  دوای کۆبوونەوەکە مەحموود محەممەد، گوتەبێژی پارتی دیموکراتی کوردستان لە کۆنگرەیەکی رۆژنامەڤانیدا گوتی: "دەبێ بۆ بەرژەوەندییە گشتی و نیشتمانییەکان لایەنە سیاسییەکانی هەرێمی کوردستان لەیەک نزیکببنەوە و پارتی لەگەڵ ئەوەیە ئەو پڕۆسەیە بەرەوپێش بڕوات و دەمانەوێ سەردان و یەکتربینینمان لەگەڵ لایەنە سیاسییەکانی هەرێمی کوردستان لەسەر ئاستی باڵا بێت".  لەبارەی پۆستی سەرۆککۆمار، چنار سەعد عەبدوڵڵا ئاماژەی بەوە کرد کە رەنگە لە گفتوگۆکانیان لەگەڵ یەکێتی رێگەیەکی سێیەم بۆ چارەسەری ئەو پرسە بدۆزرێتەوە و گوتیشی: "لە کۆبوونەوەکە تیشک خرایە سەر ئەوەی پۆستی سەرۆککۆمار مافی کوردە و پێویستە هێزە سیاسییەکانی کوردستان ئەوەندەی ململانێ لەسەر ئەوە بکەین کە ئەو پۆستە بۆ کورد بێت، نابێ لەوە گیر بخۆین کە دەبێ تەنیا بۆ لایەنێکی سیاسی بێت؛ ئەگەر بڕیارە بۆ لایەنێکیش بێت، پارتی دیموکراتی کوردستان ئەمە بە مافی خۆی دەزانێت".  ئەو ئەندامەی سەرکردایەتیی پارتی سەبارەت بە بەردەوامبوونی حیزبەکەی لە هاوپەیمانییە سێقۆڵییەکە گوتی: "لەدوای رووخانی دەسەڵاتی بەعس، پارتی ئەزموونی هاوپەیمانێتی لەگەڵ زۆربەی کەسایەتی و هێزە سیاسییەکانی عێراق تاقیکردەوە؛ ئەوانەی کە ئەمڕۆ ناوێکیان هەیە پێشتر ناوێکی دیکەیان هەبوو و کۆمەڵێک بەڵێنیان بە هەرێمی کوردستان دا، بەڵام بێبەڵێنی زۆرمان بینیوە و دەمانەوێ مۆدێلێکی دیکە تاقی بکەینەوە و ئەمەش بۆ هێزێکی سیاسی کە براوەی یەکەمی هەرێمی کوردستانە، مافێکی رەوایە".  چنار سەعد گوتیشی: "پارتی لەگەڵ ئەوەی ئەندامە لە هاوپەیمانێتییە سێقۆڵییەکە، رۆڵی نێوبژیوان و لە یەکنزیککردنەوە دەگێڕێت؛ پێشتریش نێچیرڤان بارزانی وەک جێگری سەرۆکی پارتی لەلایەن سەرۆک بارزانییەوە راسپێردرا لەگەڵ حەلبووسی دەستپێشخەری لەنێوان تەیاری سەدر و هێزە سیاسییەکانی دیکە بکەن و سەردانی نەجەفیان کرد و هەوڵیاندا هێزەکانی دیکە کۆبکەنەوە".  ئەندامەکەی سەرکردایەتیی پارتی لەبارەی لێدوانەکەی وەزیری نەوتی عێراق و ئەگەری بەکارهێنانی هێز بۆ جێبەجێکردنی بڕیاری دادگەی فیدراڵیی عێراق گوتی: "خۆزگە لایەنە بەرپرسەکانی حکومەتی عێراق وازیان لەو گوتارە تووندانە دەهێنا، هەندێکجار هەست بەوە دەکرێت دەیانەوێ حکومەتی هەرێمی کوردستان و هێزە سیاسییەکانی کوردستان پەراوێز بخەن؛ چۆن دەتوانن تاکلایەنانە بڕیار لەسەر دۆسیەی نەوت بدەن، لەکاتێکدا ئێمە ئێستا هاوبەشین لە حکومەت و دامەزراوەکانی ئەم وڵاتە. هیوادارم ئەو ئەزموونە شکستخواردووە تاقی نەکەنەوە لەبەر ئەوەی حکومەتی عێراق بەدرێژایی مێژوو هەوڵیداوە هێزی سەربازی دژی هەرێمی کوردستان بەکاربهێنێت، بەڵام سەرکەوتوو نەبوو لەوەی پاشەکشێ بە داوا رەواکانی گەلی کوردستان بکات؛ بۆیە ئەمڕۆش ئەگەر بیر لەو بژارەیە بکەنەوە، ئەنجامەکەی ئەوەیە هەر شەرمەزارییان بۆ دەمێنێتەوە".