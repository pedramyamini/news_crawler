کچە پوورێکی ئەو کچەی سەگ پەلاماری داوە، بە رووداوی گوت، "کاژێر ٠٧: ٣٠ خولەکی ئەم بەیانییە پێنج سەگ پەلاماری (ف، م)ی پورزامیان داوە کە پشت و هەردوو دەست و قاچییان بە سەختی بریندار کردووە، هەر خۆشم ماوەی رابردوو چوار سەگ پەلاماریاندام و بەزۆر لەژێر دەستیان رزگارم بووە، ئەمە چیرۆکی رۆژانەی هەموو کارمەندانی کافتریاکانی زانکۆی سلێمانییە لە کەمپی نوێ، بگرە مامۆستا و خوێندکارانیشە. "  چالاک قەشانی، بەڕێوەبەری نەخۆشخانەی شۆڕش بە تۆڕیی میدیایی رووداوی راگەیاند، "کچێکی تەمەن ٣٦ ساڵ ئێوارەی ئەمڕۆ گەیێندراوەتە نەخۆشخانەکەمان کە لە زانکۆی سلێمانی سەگ پەلاماری داوە و بەهۆی رووداوەکەوە بەشێکی زۆر لە ماسولکەکانی قۆڵی زیانیان پێگەیشتووە، بەڵام تەندروستیی جێگیرە. "  لە ماوەی رابردوودا چەندین جار لەنێو زانکۆکە بە هەمان شێوە سەگ پەلاماری خوێندکارانی کچی بەشە نێوخۆی زانکۆکەی داوە، رووداوەکان دووبارەدەبنەوە و چارەسەری بنەڕەتی نەکراون.  نەژاد حوسێن، بەڕێوەبەری بەشە نێوخۆییەکانی کەمپی نوێی زانکۆی سلێمانی بە تۆڕیی میدیایی رووداوی راگەیاند، ئەو کچەی ئەمڕۆ برینداربووە خوێندکاری بەشە نێوخۆیی زانکۆی سلێمانی نییە بۆیە ئاگاداری ئەو کەیسە نین، "دەمانەوێت چارەسەری بنەڕەتیی ئەو کێشەی زۆریی سەگە بەرەڵایانە بکەین لەناو زانکۆ، چەندین جاریش هەوڵمانداوە، بەڵام بێ سوود بووە، چونکە شوێنی زانکۆکەمان دەشتاییە و ناوچەیەکی چۆڵە، بەهۆیەوە سەگی بەرەڵای زۆرە، کە هەموو سلێمانی بەدەست ئەو کێشەیەوە دەناڵێن و دەبێت چارەسەر بکرێت. "  بەڕێوەبەری بەشە نێوخۆییەکانی کەمپی نوێی زانکۆی سلێمانی ئاماژەی بەوەش کرد، "ئێمە هەوڵمانداوە ئەمجارە لەڕێگەی دادگەوە کێشەکە چارەسەر بکەین، دادگە بڕیاربدات بۆئەوەی بە یاسای لیژنەی تایبەتمەند لە پزیشکی ڤێتێرنەری و لایەنی پەیوەندیدار بێن بۆئەوەی ئەو سەگە بەرەڵایانە کۆبکرێنەوە و ببرێن بۆ شێڵتەرێک یان جێگەیەکی دیکەی پارێزراو، کە لە رابردوودا ئێمە خۆمان هەستاوین بەو کارە، بەڵام دواتر تاوانبار کراین لەلایەن رێکخراوەکانی ئاژەڵدۆست، کە هەموو شتەکانیشمان بە یاسایی کردبوو و پزیشکی ڤێتێرنەریشمان لەگەڵدا بوو. "  نەژاد حوسێن گوتیشی، "هەوڵمانداوە سەگە بەرەڵاکان لە بەشە نێوخۆییەکان دووربخەینەوە، بەڵام کاری زیاتری دەوێت و دەبێت بە تەواوی لە زانکۆ دووربخرێنەوە، چونکە مەترسین بۆسەر ژیانی خوێندکاران. "  بەپێی زانیارییەکانی تۆڕیی میدیایی رووداو، کچەکە تەمەنی ٣٦ ساڵە، دەرچووی پەیمانگەیە، ئێستا بۆ دابینکردنی بژێویی ژیانی لە کافتریای کۆلێژی وەرزش لە زانکۆی سلێمانی کار دەکات و لەکاتی چوون بۆسەر کار تووشی رووداوەکە بووە، کە چەند سەگێک لەنێو زانکۆکە پەلاماریان داوە، جگە لەویش هەر ئەمڕۆ کچێکی دیکە لە زانکۆکە سەگ پەلاماری داوە و چەند پیاوێک رزگاریان کردووە. سەگی بەرەڵا لەنێو زانکۆکە زۆرن، چونکە بەشێک لە سیاجی زانکۆکە لە هەندێک جێگە کێشەی تێدایە، بۆیە سەگەکان هاتووچۆ دەکەن و دێنە ناوی.