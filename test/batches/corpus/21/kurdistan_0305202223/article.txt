ئەمڕۆ سێشەممە، ٣ - ٥ - ٢٠٢٢ لە رۆژی جیهانیی ئازادیی رۆژنامەگەرییدا، قوباد تاڵەبانی، جێگری سەرۆکی ئەنجوومەنی وەزیرانی حكومەتی هەرێمی كوردستان سەردانی ئۆفیسی سەرەكی سەنتەری میترۆی كرد.  رەحمان غەریب، رێکخەری سەنتەری میترۆ بۆ داکۆکیی لە مافی رۆژنامەنووسان بە تۆڕی میدیایی رووداوی راگەیاند: "قوباد تاڵەبانی رایگەیاند کە پێشكەوتنی میدیا لە كاخەزەوە بۆ ئەلیكترۆنی دەستكەوتێکی گرنگە بۆ مرۆڤایەتی لە گەیشتنی زانیاری بەشێوەیەکی خێرا و لە هەبوونی زیاتر لە سەرچاوەیەک، بەڵام پێشكەوتن لە بواری دیجیتاڵی کێشەی خۆی هەیە بە تایبەتیش كاتێك دەبێتە سەکۆیەک بۆ ئاشكراكردنی نهێنی كەسیی هاووڵاتییان و هەڕەشە لە ژنان و بڵاوکردنەوەی زانیاری فەیک دەکات".  بە گوتەی رەحمان غەریب، قوباد تاڵەبانی بۆ رووبەڕووبونەوەی ئاستەنگەکان داوای لە كۆمەڵگەی مەدەنی و رێكخراوەكانی داكۆکی لە ماف و ئازادییەكان کردووە رۆڵی گرنگ ببینن.  رێکخەری سەنتەری میترۆ هەروەها گوتیشی: "باسمان لە راپۆرتە نێودەوڵەتییەکان و نێوخۆییەکان کرد کە رەخنەگرتن لە هەرێمی کوردستان لە بابەتی ئازادیی رۆژنامەگەری هەیە، پێویستە حکومەتی هەرێمی کوردستان هەڵسەنگاندنێک بۆ کارەکانی خۆی لەو بابەتەدا بکات و کار بکات بۆئەوەی ئەمساڵ هەرێمی کوردستان هەرێمێکی جوانتر بێت بۆ ژینگەی کاری رۆژنامەگەری. "  بەگوتەی رەحمان غەریب، جێگری سەرۆکی ئەنجوومەنی وەزیرانی هەرێمی کوردستان رایگەیاند: "کاتێک رۆژنامەنووسان و نووسەران لەسەر پیشەكەیان یان ئازادی بیروڕا تیرۆر دەكرێن، ئەوە پەڵەی شەرمە بۆ ناو و ناوبانگی هەرێمی کوردستان. "  رێکخەری سەنتەری میترۆ بۆ داکۆکی لە مافی رۆژنامەنووسان رایگەیاند، قوباد تاڵەبانی باسی لە بیرۆکەیەک کردووە و گوتوویەتی، "بیرۆكەی ئەوەم هەیە پێكەوە کار بکەین بۆ دروستكردنی مۆنیومێنتێك بۆ شەهیدانی رۆژنامەگەریی کوردی بۆ ئەوەی لە رۆژی ئازادیی رۆژنامەگەرییدا وەک سیمبولێک خەڵک سەردانی بکات. "  ئێستا بەشێک لە رۆژنامەنووسان رووبەڕووی ئاستەنگی گەورە لە بەدەستهێنانی زانیاری دەبنەوە، لەوبارەیەوە رەحمان غەریب گوتی: "قوباد تاڵەبانی پێشنیازی بۆ کردین ئەمساڵ راپۆرتێکی تایبەتمان لەسەر بابەتی پێدانی زانیاری لە هەرێمی کوردستان و بەربەست و ئاستەنگەکانی بەردەمی هەبێت، هەروەها داوای لێکردین چاودێریی پێدانی زانیاری بکەین و هەر کەناڵێک داوای زانیاری کرد و پێی نەدرا، ئەوە بکرێتە پێشێلکاری. "