بەرزان شێخ محەممەد، جێگری سەرۆكی ئەنجوومەنی  پارێزگای سلێمانی لەمیانی بەشداریکردن لە بوڵتەنی هەواڵەکانی کاژێر ١٠ ـی تۆڕی میدیایی رووداو کە سنوور مەجید پێشکێشی دەکات، باسی لە دۆخی سلێمانی کرد و گوتی، "هەموو سێکتەرەکانی سلێمانی لە قەیراندان و لە نەخۆشخانەکان کێشەی کەمیی دەرمان و لە چەند شوێنێکی پارێزگای سلێمانی کێشەی کۆنەکردنەوەی زبڵ و خاشاک هەیە. "  لەبارەی داهاتی سلێمانییەوە، جێگری سەرۆكی ئەنجوومەنی  پارێزگای سلێمانی ئاماژە بەوە دەکات، "داهاتی مانگانەی سلێمانی لە مانگێکەوە بۆ مانگێکی دیکە کەم و زیاد دەکات و بە نزیکەیی ٩٠ ملیار دینارە بۆ هەر مانگێک. "  دەشڵێت، "دوو جۆر داهات هەیە و بە شێوەی فەرمی و نافەرمی، ئەنجوومەنی  پارێزگای سلێمانی تەنیا ئاگاداری داهاتە فەرمییەکانە، ئاگاداری ئەو داهاتانە نییە کە لە دەرەوازە سنوورییەکاندا بە شێوەی نایاسایی و لەلایەن کەسانی دەسەڵاتدارەوە دەستیان بەسەردا گیراوە. "  داواشدەکات مووچە بخرێتە سەر داهاتی نەوت و دابەشکردنی مووچە بە داهاتی نێوخۆوە نەبەسترێتەوە و دەڵێ، "داوا دەکەین مووچە و داهاتی نێوخۆ جیابکرێنەوە. "  بەپێی زانیاری لیژنەی دارایی، داهاتی مانگانەی سلێمانی لە نێوان ٩٠ بۆ ٩٦ ملیار دینار بووە لە مانگەکانی کانوونی دووەم و شوبات و ئاداردا، بە بڕیاری ئەنجوومەنی ئابووری هەرێمی کوردستان بەشێک لە پارەی مووچە لە داهاتی نێوخۆ دەدرێت.  بەپێی راپۆرتی لیژنەی دارایی، هەرێمی کوردستان رۆژانە بایی ٤٠ ملیۆن و ٥٠٠ هەزار دۆلار بووە لە مانگێکیشدا ملیارێک و ٢١٥ ملیۆن دۆلار کە دەکاتە ترییلۆنێک و ٧٦١ ملیار و ٧٥٠ ملیۆن، لەو پارەیە % ٥٧ ـی بۆ خەرجی بەرهەمهێنانی نەوت دەڕوات و % ٤٣ ـی بۆ مووچە دەمێنێتەوە کە دەکاتە ٧٥٧ ملیار دینار یان ٥٢٢ ملیۆن دۆلار.  هاوکات، ٢٠٠ ملیار دیناری بەغدا و ٢١٤ ملیار دیناری داهاتی نێوخۆ دەکاتە تریلیۆنێک و ١٧١ ملیار دینار، بەڵام لەوپارەیە ٩٢ ملیاری لە سلێمانی بۆ ناگەڕێتەوە تریلیۆنێک و ٧٩ ملیاری بۆ دەمێنێتەوە لەکاتێکدا تەنیا بۆ مووچە ٩٠٢ ملیار دیناری پێویستە.