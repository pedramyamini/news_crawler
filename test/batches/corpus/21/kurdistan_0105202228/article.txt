ئێوارەی ئەمڕۆ یەکشەممە ٠١ - ٠٥ - ٢٠٢٢ چەند مووشەکێک لە قەزای خەبات کەوتنە خوارەوە. لەو بارەوە، وەزارەتی پێشمەرگە رایگەیاند، "هیچ زیانێکی گیانی بەدوادا نەهاتووە و لێکۆڵینەوەکان لەوبارەیەوە دەستیان پێکردووە. "   لای خۆشییەوە، ئومێد خۆشناو، پارێزگاری هەولێر بە تۆڕی میدیایی رووداوی راگەیاند، مووشەکەکان چەند دانەیەک بوون و لە سنووری ناحیەی رزگاری لە قەزای خەبات کەوتوونەتە خوارەوە، بەڵام هیچ زیانێکی گیانییان نەبووە.  رۆژی ٦ ـی نیسانی ٢٠٢٢، سێ کاتیۆشا لە نزیک کۆمەڵگەی کەورگۆسک و زێی گەورە لە قەزای خەبات کەوتنەخوارەوە. شانەی راگەیاندنی ئەمنی عێراق گوتی، "گرووپێکی لە یاسا لادەر کاتیۆشاکانی ئاڕاستە کردووە. "   هەر لەبارەی هێرشە مووشەکییەکە، لیوا عەواد سوورچی، یاریدەدەری فەرماندەی پۆلیسی پارێزگای نەینەوا بە رووداوی راگەیاند، بەپێی زانیارییە سەرەتاییەکان ئەمشەو شەش مووشەک لە نزیک گوندی منارەی شەبەک و کەرەملیس لە سنووری قەزای حەمدانییە لە پارێزگای نەینەواوە، ئاڕاستەی کۆمپانیای کار کراون لە سنووری قەزای خەباتی سنووری پارێزگای هەولێر.   یاریدەدەری فەرماندەی پۆلیسی پارێزگای نەینەوا گوتیشی، هەر ئەمشەو سێ مووشەک و سەکۆیەکی هەڵدانی مووشەک لە نزیک گوندی فازلییەی سەر بە باشیک دەستیان بەسەر داگیراوە کە بەنیازبوون ئاڕاستەی سەربازی زیلکان بکرێن.