رۆژی هەینی ٦ - ٥ - ٢٠٢٢ پیر دەیان پیر جەعفەر، بەڕێوەبەری کۆچ و کۆچبەران بە (رووداو)ی راگەیاند: لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تائێستا هەزار و ٧١١ خێزان کە ژمارەیان ١٠ هەزار و ٢٦١ کەسە، ئاوارەی دهۆک بوون.  پیر دەیان گوتی، لەو ژمارەیە هەزار و ١٠٠ خێزان لە کەمپەکان نیشتەجێکراون و ئەوانی دیکەش خۆیان لە دەرەوەی کەمپەکان چوونەتە لای کەسوکاریان، یان خانوویان بەکرێگرتووە.  بەڕێوەبەری کۆچ و کۆچبەرانی دهۆک دەڵێت: "ئەو داتایانە بەهۆی پشووەکانی جەژن و کەمی کارمەندی ناو کەمپەکان، بایی ئەوەندە نین پشتیان پێ ببەستین و رۆژی شەممە ٧ - ٥ - ٢٠٢٢ داتایەکی ورد لە ژمارەی خێزان و ئاوارەکان دەخەینە بەردەم رێکخراوی خێرخوازی بارزانی و نەتەوە یەکگرتووەکان و خاچی سوور و بەڕێوەبەرایەتی کۆچ و کۆچبەران بۆ ئەوەی بەگوێرەی داتاکە هاوکاری و خزمەتگوزاری پێشکەش بکرێت".  پیر دەیان چاوەڕوان دەکات لە هەفتەی داهاتوو ئاوارەیەکی زیاتر لە شنگالەوە روو بکەنە هەرێمی کوردستان و پارێزگای دهۆک و کەمپەکانیش چیدیکە جێگەیان نەماوە بۆ وەرگرتنی خێزانە ئاوارەکان و وەک ئاماژەی پێدەدات: "ئەگەر کەمپەکان پڕ بوون و ئاوارەی دیکە روو بکەنە پارێزگای دهۆک، رێکخراوی یوئێن کە سەرپەرشتی ئاوارەکان دەکات، بە هاوکاری ئیدارەی پارێزگای دهۆک، کەمپێکی نوێ دەکەنەوە".  بەڕێوەبەری کۆچ و کۆچبەرانی دهۆک پێیوایە، دوای ئازادکردنی مووسڵ و گەڕانەوەی ئاوارەکان بۆ زێدی خۆیان، رێکخراوە نێودەوڵەتییەکان پشتیان لە دهۆک کردووە و ئێستا باری سەرشانی حکومەتی هەرێمی کوردستان بەهۆی ئەو ژمارە زۆرەی ئاوارەوە گرانبووە و مانگانە بە کرێی ئاو و کارەبا و ئەو زەوییانەی کەمپەکانیان لێ دروستکراوە کە هی خەڵکن، یەک ملیار دینار خەرجی دەخاتە سەر شانی حکومەت.