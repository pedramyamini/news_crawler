باڵیۆزخانەی ئەمریکا لە بەغدا رۆژی دووشەممە ٢ی ئایاری ٢٠٢٢ لە راگەیێندراوێکدا سەبارەت بە هێرشەکەی شەوی رابردوو رایگەیاند، "ویلایەتە یەکگرتووەکانی ئەمریکا هێرشەکەی شەوی رابردوو لە عێراق سەرکۆنە دەکات، کە زیانی بە پاڵاوگەیەکی نەوت لە هەرێمی کوردستانی عێراق گەیاند. "  لە راگەیێندراوەکەی باڵیۆزخانەی ئەمریکا لە بەغدا هاتووە، "ئەم هێرشانە لە عێراق، بەتایبەت ئەو هێرشانەی کە دەکرێنەسەر کەرتی وزە، سەروەریی عێراق دەکەنە ئامانج و زیان بە هاووڵاتییانی عێراق دەگەیێنن. ویلایەتە یەکگرتووەکانی ئەمریکا پاڵپشتیی گەلی عێراق دەکات و بەردەوام دەبین لە کارکردن لەگەڵ هاوبەشە عێراقییەکانمان بۆ مسۆگەرکردنی ئاسایش و سەقامگیری و سەروەریی دەوڵەتی عێراق. "  هاوکات مارک برایسۆن، باڵیۆزی بەریتانیا لە عێراق، لە هەژماری خۆیدا لە تویتەر رایگەیاند، "ئەو هێرشەی شەوی رابردوو کە پاڵاوگەیەکی نەوتی لە هەولێر کردە ئامانج، سەرکۆنە دەکەم. ئەم کردە تووندوتیژانە قبووڵ ناکرێن و خزمەتی بەرژەوەندیی هیچ کەسێک ناکەن. داوا لە هەموو لایەنەکان دەکەم کار بۆ ئاسایش و سەقامگیریی عێراق بکەن. "  هەر ئەمڕۆ تیمی رێکخراوی نەتەوە یەکگرتووەکان بۆ عێراق، ناسراو بە یونامی، نیگەرانیی خۆی بەرامبەر هێرشە مووشەکییەکە دەربڕی و رایگەیاند، "داوا دەکەین سەرکردەکانی عێراق کار بکەن بۆ رووبەڕووبوونەوەی ئەم جۆرە کردارە دووژمنکارانە، کە هەوڵی تێکدانی ئاشتی و سەقامگیریی وڵات دەدەن. "  شانەی راگەیاندنی ئەمنیی عێراق، بەرەبەیانی ئەمڕۆ دووشەممە، سەبارەت بە هێرشە مووشەکییەکە رایگەیاند، "گرووپە تیرۆریست و تاوانکارەکان ئێوارەی دوێنێ پاڵاوگەی کۆمپانیای کاریان لە ناوچەی کەورگۆسک لە شارۆچکەی خەباتی سەر بە پارێزگای هەولێر کردە ئامانج، لەڕێگەی مووشەکبارانکردنەوە، کە بووە هۆی گڕگرتنی یەکێک لە کۆگا سەرەکییەکان، بەڵام ئاگرەکە کۆنترۆڵکرا. "  شانەی راگەیاندنی ئەمنی ئاماژەی بەوەش کردووە، "دوای مووشەک هاوێشتنەکە هێزە ئەمنییەکان دەستیان بە گەڕان بۆ دۆزینەوەی ئەنجامدەرانی ئەو کارە و سەکۆکانی مووشەکەکان کرد؛ لەنزیک ناوچەی فازلییە لە سنووری باشیک لە دەشتی نەینەوا دەستیان بەسەر سەکۆیەکی مووشەک هاوێشتندا گرت، کە چوار مووشەکی تێدا بوو، دواتر مووشەکەکان پووچەڵکرانەوە. "