لیوا کەیوان تۆفیق، بەڕێوەبەری بەڕێوەبەرایەتیی نەهێشتنی ماددە هۆشبەرەکان دەڵێت، رێژەی بەکارهێنەری ماددەی هۆشبەر جێگیرە و هیچ ساڵێک لە ١٥٠٠ تاوانبار تێناپەڕێت.  ساڵی ٢٠٢١، ١٩٤٣ تۆمەتباری ماددەی هۆشبەر لە هەرێمی کوردستان دەستگیرکراون، دەردەکەوێت هێرۆیین لە پلەی یەکەمدایە لە بەکارهێنان و بازرگانیکردن، ئەمساڵیش، بەتەنیا لە مانگی ١، ٢٢٠ تۆمەتبار دەستگیرکراون. کریستاڵ و هێرۆیین دیارترین ماددە بەکارهاتووەکانن و لە مانگی ٢، ١٨٩ تۆمەتبار دەستگیرکراون و بەهەمان شێوە هێرۆیین و کریستاڵ لە پێشەوەی ریزبەندییەکەیان گرتووە، لە مانگی سێشدا، ١٥٦ تۆمەتبار دەستگیرکراون و تلیاک و هێرۆیین لە ریزی پێشەوەی ریزبەندییەکەدان.  لە ١٤/٢/٢٠١٩ رووداو قسەی لەگەڵ گەنجێکی بازرگان و گیرۆدەی ماددەی هۆشبەر لەنێو زیندانی ئاسایشی هەولێر کرد، ئەوکات گەنجێکی لاوازبوو، جەستەی ببوە برین. برینێک کە بەهۆی بەکارهێنانی کریستاڵەوە تووشی بوو بوو، بەڵام ئێستا تەندروستیی باشبووە، حوکمەکەی تەواو کردووە و چەند رۆژێکی دیکە ئازاد دەکرێت.  هەرێمی کوردستان لەسەر نەخشەی بازرگانیکردن بە ماددەی هۆشبەر هەیە و بەکەوانی زێڕین ناودەبرێت، پردی پەیوەندیی وڵاتانی ئاسیا بە ئەوروپایە، وەک بەڕێوەبەری بەڕێوەبەرایەتیی رووبەڕووبوونەوەی ماددە هۆشبەرەکان ئاماژەی پێدا، هەوڵی ئەوان بۆ زیادنەکردنی ئەو رێژەیەیە کە چەند ساڵێکە نەیانهێشتووە زیاد بکات.