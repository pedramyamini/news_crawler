رۆژی سێشەممە ١٠ ـی ئایاری ٢٠٢٢، بە نوسراوێکی فەرمیی فەرماندەی پۆلسی کەرکووک بە ژمارە ٩٠٧٥ و بەپشتبەست بە نووسراوی ژمارە ١٢٣٢٣٦ ـی وەزارەتی ناوخۆی عێراق کە واژۆی حوسێن عەواد، بریکاری وەزارەتی ناوخۆی عێراقی لەسەرە، پۆستی فەرماندەی پۆلیسی پاراستنی دامودەزگاکان لە عەمید محەممەد سەعید، وەرگیرایەوە کە لە پشکی یەکێتیی نیشتمانیی کوردستان بوو و لە شوێنەکەی عەمید سامڕ سلێوە عەبدولمەسیح، دانرا کە دانیشتووی پارێزگای کەرکووکە و کریستیانە.   لە ماوەی چوار ساڵدا، زیاتر لە ١٠٠ پۆستی ئیداریی و ئەمنیی لە پارێزگای کەرکووک لە دەستی کورد دەرهێندراون و بە کەسانی دیکە کە بە بنەچە عەرەب، تورکمان و پێکهاتەی دیکەن پڕکراونەتەوە.   بڕیاری لادانی عەمید محەممەد لە ٢٨ - ١٠ - ٢٠٢١ ـەوە دراوە، بەڵام فەرماندەی پۆلیسی کەرکووک جێبەجێکردنی راگرتبوو، ئەمڕۆ بە گوشاری بریکاری وەزارەتی ناوخۆی عێراق بڕیارەکە جێبەجێکرا و ئەو ئەفسەرە کوردە لە پۆستەکەی دوورخرایەوە.   ئیدارەی کەرکووک لە ژێر ناوی جێبەجێکردنی پڕۆژەی دابەشکردنی پۆستەکان بەڕێژەی ٣٢ % بەسەر پێکهاتەکان، ئەو گۆڕانکارییانە ئەنجامدەدات و بەردەوامی هەیە.