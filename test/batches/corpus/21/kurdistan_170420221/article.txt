ئێوارەی رۆژی شەممە ١٦ی نیسانی ٢٠٢٢ دوای وەرگرتنی گوتەکانیان لە بەڕێوەبەرایەتیی گشتیی ئاسایشی ئامەد ٣٢ کەس ئازاد کران. هەر یەک لە قەدری ئەسەن، خاوەن ئیمتیازی هەفتەنامەی خوەبوون و رۆژنامەڤان عەلی کۆچەر لە نێو ئەو ٣٢ کەسەدابوون، کە بەبێ ئەوەی بدرێنە دادگا ئازادکران.   لەو حەوت کەسەش، کە رەوانەی دادگای ئامەد کران، دوو کەس بە ناوەکانی ئینانچ موتڵو، فارووق ئازارکان خرانە زیندانەوە.   لە بەڕێوەبەرایەتیی گشتیی ئاسایشی ئامەد لیکۆڵینەوە لەگەڵ ٢٧ کەسدا بەردەوامە.   بەرەبەیانی رۆژی هەینی ١٥ی نیسانی ٢٠٢٢، لە سەر راسپاردەی داواکاری گشتیی ئامەد کە لە چوارچێوەی لێکۆڵینەوەکان لە ئاهەنگەکانی نەورۆزی ئەمساڵ بە تۆمەتی پڕوپاگەندەکردن بۆ پەکەکە / کەجەکە بڕیاری دەستبەسەرکردنی ١٠٥ کەسی دا، ئۆپەراسیۆنێک دەستیپێکرد.   ئۆپەراسیۆنەکە لە شەش پارێزگای باکووری کوردستان و تورکیا بەڕێوەچوو، پارێزگای ئامەد ناوەندی ئۆپەراسیۆنەکە بوو. لە کۆی ١٠٥ داواکراو  ٧٥ یان دەستبەسەرکران.