رۆژی دووشەممە ١٦ - ٥ - ٢٠٢٢ گوڵستان سەعید، سەرۆکی فراکسیۆنی بزووتنەوەی گۆڕان لە پەرلەمانی کوردستان لە بوولتەنی کاژێر هەشتی تۆڕی میدیایی رووداو کە لەلایەن بێستوون عوسمانەوە پێشکێشدەکرێت، رایگەیاند: "کۆبوونەوەی فراکسیۆنەکانی پەرلەمان بەستراوەتەوە بە ئەنجامی کۆبوونەوەکەی ئەمڕۆی دەستەی سەرۆکایەتیی پەرلەمان، چونکە تێیدا بڕیاردەدەن چۆن پەرلەمان کارا بکەنەوە".  گوڵستان سەعید گوتی: "راستە پەرلەمان لە ماوەی دوو مانگی رابردوودا کۆبوونەوەی بۆ خوێندنەوە و پەسندکردنی پڕۆژەیاساکان هەڵپەساردووە، بەڵام دەرگەی پەرلەمان دانەخراوە و لیژنەکان کارەکانیان کردووە و راپۆرت لەسەر پێشنیازە یاساکان نووسراوە".  سەرۆکی فراکسیۆنی بزووتنەوەی گۆڕان دەڵێت: "ئەوەی تائێستا بووەتە گرفت لەبەردەم پەرلەمان، بەڕێوەنەچوونی دانیشتنەکانی بووە؛ بۆیە ئەمڕۆ رۆژێکی چارەنووسساز دەبێت بۆ پەرلەمانی کوردستان، چونکە دەردەکەوێت هێزە سیاسییەکان و دەستەی سەرۆکایەتی بە چ میکانیزمێک دەگەنە رێککەوتن لەبارەی یاسای هەڵبژاردن و کاراکردنەوەی کۆمیسیۆنی هەڵبژاردن کە بوونەتە گرفت لەبەردەم کۆبوونەوەکانی پەرلەمان".  لەبارەی ئەگەری رێککەوتنی لایەنەکان بۆ دەربازبوون لە دۆخی چەقبەستووی سیاسیی هەرێمی کوردستان، گوڵستان سەعید گوتی: "ئێستا جۆرێک نەرمی نواندن لەنێوان یەکێتی و پارتیدا هەیە بۆ گفتوگۆکردن و ئەوەش باشە، چونکە هەرێمی کوردستان لەوە زیاتر هەڵناگرێ تووشی ناسەقامگیری سیاسیی بێت؛ ناکرێ پەرلەمان کە خۆی شوێنی رەوایەتییدانە و خەڵک دەنگی بە ئەندامەکانی داوە، دەرگەکەی دابخرێت و ببێتە گرفت".  ماوەی چەند مانگێکە پارتی و یەکێتی لەسەر چەند پرسێک ناکۆکی کەوتووەتە نێوانیان. نێچیرڤان بارزانی، سەرۆکی هەرێمی کوردستان لە پەیامی پیرۆزبایی جەژنی رەمەزاندا دەستپێشخەرییەکی خستە بەردەم لایەنە سیاسییەکان و داوای لە پارتی و یەکێتی و سەرجەم لايه‌نه كوردستانييه‌كان کرد جه‌ژن بكه‌نه ده‌رفه‌تێک بۆ وەلاوەنانی كێشه و ناكۆكییەکان.  لەو بارەوە دڵشاد شەهاب، راوێژکاری باڵای سەرۆکی هەرێمی کوردستان بە تۆڕی میدیایی رووداوی رایگەیاند، "یەکێتی و پارتی وەڵامی دەستپێشخەریی سەرۆکایەتیی هەرێمی کوردستانیان داوەتەوە"، دەشڵێت، "سەرۆکایەتیی هەرێمی کوردستان کۆڵنادات و دەیەوێت یەکڕیزی بێتە ئاراوە. "  سەبارەت بە هەمواری یاسای هەڵبژاردن، سەرۆکی فراکسیۆنی بزووتنەوەی گۆڕان دەڵێت: "پارتی رێککەوتنی سیاسی لەگەڵ بزووتنەوەی گۆڕان هەیە؛ بە نووسراو ئاماژەی داوە کە یاسای هەڵبژاردن بەبێ رێککەوتن نابێ تێپەڕێت و دەبێ هەموار بکرێتەوە".  مانەوە و کشانەوەی بزووتنەوەی گۆڕان لەنێو حکومەت لەو مژارانەیە کە لە نێو بزووتنەوەکەش قسەیان لەبارەوە دەکرێت و گوڵستان سەعید دەڵێت، کشانەوە لە حکومەت نەبووەتە بۆچوونی گشتیی بزووتنەوەکەیان و دەڵێت: "رای جیاواز لەناو بزووتنەوەی گۆڕان هەیە، بەڵام کشانەوە لە حکومەت زەمینەسازی زۆری دەوێت و هێشتا ئەو بابەتە نەبووەتە رای گشتی بزووتنەوەی گۆڕان".