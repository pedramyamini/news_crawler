د. نەبیل حەمدی بوشناق، بەڕێوەبەری گشتیی تەندروستیی کەرکووک، رۆژی هەینی، ٦ - ٥ - ٢٠٢٢ بە تۆڕی میدیایی رووداوی راگەیاند، ئەو کەسە تەمەنی ٤٧ ساڵ بووە و دانیشتووی گەڕەکی موسەڵا بوو، گوشتفرۆش بوو، ئەو کەسە دۆخی نەخۆشییەکەی پێشکەوتوو بوو واتە دەمێک بوو تووشبوو بوو و درەنگ هاتبووە نەخۆشخانە، بۆیە بەوهۆیەوە گیانی لەدەستداوە.  بەڕێوەبەری تەندروستیی کەرکووک باسی لەوەشکرد کە ئێستا لە پارێزگای کەرکووک هیچ تووشبووێکی تای خوێنبەربوونی تۆمارکراو نییە.  رۆژی ١ی ئەم مانگە بەڕێوەبەرایەتیی تەندروستیی کەرکووک تۆمارکردنی یەکەم کەیسی تووشبوون بە تای خوێنبەربوونی راگەیاند.  تای خوێنبەربوون نەخۆشییەکی ڤایرۆسی هاوبەشە لە نێوان مرۆڤ و ئاژەڵدا، لە رێگەی گەنەوە بۆ ئاژەڵ بەشێوەیەکی سەرەکی دەگوازرێتەوە؛ ئاژەڵی ماڵی و کێوی وەک گوێزەرەوەی ڤایرۆسەکە بۆ مرۆڤ دادەنرێن؛ بڵاوبوونەوەی ئەم نەخۆشییە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.   بەگوتەى د. حەیدەر حەنتوش، بەڕێوەبەرى یەکەى نەخۆشییە گوازراوەکان لە بەڕێوەبەرایەتیى تەندروستیى پارێزگاى زیقار، لە چوار مانگى رابردوودا ١٧ کەس لە سنوورى پارێزگاى زیقار تووشی تاى خوێنبەربوون بوون و سیانیان گیانیان لە دەستداوە کە ١٦ ـیان لە مانگى نیساندا تووشبوون و تووشبووەکەى دیکە لە مانگى ئاداردا تۆمارکراوە.