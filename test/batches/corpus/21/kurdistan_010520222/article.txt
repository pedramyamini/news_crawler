ئەمڕۆ یەکشەممە، مەسرور بارزانی، سەرۆکی حکومەتی هەرێمی کوردستان به بۆنه‌ی رۆژی جیهانیی كرێكاران پەیامێکی پیرۆزبایی ئاراسته‌ی كرێكارانی كوردستان و سه‌رجه‌م كرێكارانی جیهان کرد.  لە پەیامەکەی مەسرور بارزانیدا هاتووە: "حكومه‌تی هه‌رێمی كوردستان به بایه‌خ و رێز و پێزانینەوە، لە رۆڵ و خزمەت و ماندووبوونی كرێكارانی کوردستان له پرۆسەی ئاوەدانکردنەوە و بنیاتنانی ژێرخانی ئابووری هەرێمی کوردستان دەڕوانێت".  هەر بەپێی پەیامەکە، مەسرور بارزانی دەڵێت: "حكومه‌تی هه‌رێمی كوردستان پابەندبوونی خۆی، بە پاراستنی مافەکانی کرێکاران و ده‌ستەبه‌ركردنی ژیانێکی باشتر و هەلومەرجی کارکردنی لەبارتر و تەندروستتر، دووپات دەکاتەوە".   لە هەرێمی کوردستاندا، هیچ ئامارێکی فەرمی نییە، کە ژمارەی کرێکار ئاشکرا بکات، بەڵام بەپێی ئامارێکی نافەرمی، نزیکەی ٥٠٠ هەزار کرێکار لە هەرێمی کوردستان هەن. لەو ژمارەیە نزیکەی ١٣٣ هەزار کرێکار ناویان لە سەندیکای کرێکارانی هەرێمی کوردستان تۆمار کردووە، کە دەکاتە نزیکەی ٢٦ %.  چالاک رەئووف، سەرۆکی لقی سلێمانی سەندیکای کرێکارانی کوردستان دەڵێت، لە ماوەی ٣٠ ساڵی رابردوودا هیچ گۆڕانکارییەک لە ژیان و گوزەرانی کرێکاران رووینەداوە و ئاماژە بەوەش دەدات کە کرێکارانی بیناسازی لە هەرێمی کوردستاندا "بێ خاوەنن. "