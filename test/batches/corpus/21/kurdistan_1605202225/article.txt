ئەمڕۆ دووشەممە، ١٦ - ٥ - ٢٠٢٢، سامان یابە عەلی، بەڕێوەبەری راگەیاندنی تەندروستیی کەرکووک بە تۆڕی میدیایی رووداوی راگەیاند: "ئەو منداڵەی بە ناوی موراد عەباس، ئەمڕۆ لە کەرکووک گیانی لەدەستدا، نەخۆشی دڵی هەبووە و هەر لە ماڵەوە بووە کە گیانی لەدەستداوە، دواتر رەوانەی نەخۆشخانە کراوە، مردنەکەی هیچ پەیوەندیی بە خۆڵبارینەوە نەبووە".   بە گوتەی سامان یابە عەلی: "ئەو منداڵە کوردە و تەمەنی ساڵ و نیوێک بوو و خەڵکی دێی عەلاوە مەحموود بوو"  هەر ئەمڕۆ، نەبیل مەهدى بوشناق، بەڕێوەبەرى گشتیى تەندروستیى کەرکووک بە تۆڕى میدیایی رووداوى راگەیاند، لە شەوى رابردووەوە ٢٠٠ کەس بەهۆى هەناسەتووندییەوە رەوانەى نەخۆشخانەکانى کەرکووک کراون. گوتیشی، چەند ژمارە تەلەفۆنێک تەرخانکراون بۆ ئەو کەسانەى پێویستیان بە هاوکارییە بۆ ئەوەی بە ئەمبوڵانس بۆ نەخۆشخانە بگوازرێنەوە.  بەڕێوەبەرى گشتیی تەندروستیى کەرکووک دەڵێت، هۆشدارییان داوەتە هاووڵاتییان، کە بۆ کارى زۆر پێویست نەبێت لە ماڵەکانیان نەچنەدەر و ئەگەریش چوونە دەرەوە بوتڵێک ئاو لەگەڵ خۆیان ببەن و گوتیشى: "چڕیى ئەم خۆڵبارینە بە ئاستێکە کە هەڵگرى ماددەى کیمیایی و مەترسیدارە".