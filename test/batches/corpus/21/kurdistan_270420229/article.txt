رابەر ئەنوەر، بەڕێوەبەری راگەیاندنی دەزگای گشتیی کاروباری مین بە تۆڕی میدیایی رووداوی راگەیاند: کاژێر ٠٩: ٠٠ی سەرلەبەیانی رۆژی چوارشەممە ٢٧ی نیسانی ٢٠٢٢، گەنجێک بە ناوی خالید ئەسکەندەر، تەمەن ٢٠ ساڵ، بە مەبەستی هێنانی گژوگیای بەهارە لە سۆرانەوە دەچێتە کوێستانەکانی شارۆچکەی گەڵاڵەی قەزای چۆمان، بەهۆی ئەوەی ناشارەزا بووە، چووەتە نێو کێڵگەیەکی مین و مینێکی پێدا تەقیوەتەوە، بەو هۆیەوە بریندار بووە".  بەگوتەی رابەر ئەنوەر، برینی بریندارەکە سووکە و نەگەیشتووەتە ئەو ئاستەی ئەندامێکی جەستەی لەدەست بدات، ئێستا لە نەخۆشخانەی سۆران چارەسەر وەردەگرێت.  سنوری قەزای چۆمان لە سنوری پارێزگای هەولێر پشکی شێری ئەو مینانەی بەرکەوتووە، کە لە شەڕی هەشت ساڵەی نێوان عێراق و ئێران چێندراون. بەشێک لەو مینانە تائێستاش هەڵنەگیراونەتەوە، ساڵانە قوربانیان لێدەکەوێتەوە.