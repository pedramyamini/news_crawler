رۆژی سێشەممە ١٧ ـی ئایاری ٢٠٢٢، جێنین پلاسخارت، نوێنەری سکرتێری گشتیی نەتەوەیەکگرتووەکان لە عێراق لە گوتارێکدا لە ئەنجوومەنی ئاسایش قسەی کردو لەسەر دۆخی سیاسیی عێراق و هەرێمی کوردستان، پەیوەندییەکانی نێوان هەولێر و بەغدا، هێرشە مووشەکییەکەی سەر هەولێر لەلایەن ئێرانەوە، دۆخی شنگال، شەپۆلەکانی خۆڵبارین لە عێراق قسەی کرد.   لەبارەی دۆخی هەرێمی کوردستان و بەڕێوەچوونی هەڵبژاردنی چاوەڕوانکراو، پلاسخارت گوتی: "نەبوونی یەک دەنگی لە هەرێمی کوردستان زیانی هەبووە.. زۆر گرنگە گۆڕەپانی هەرێمی کوردستان بۆ هەموو هێزە سیاسییەکان کراوە بێت. گرنگە دەرفەتی یەکسان بۆ هەموویان بڕەخسێت، واتە دەبێت ژینگەیەکی تایبەت بە هەڵبژاردن بڕەخسێت. "  لەبارەی دۆخی سیاسیی عێراق و پێکنەهێنانی حکومەت لە حەوت مانگی رابردوودا جێنین پلاسخارت ئاماژەی بەوە کرد کە دەبێت سیاسییەکانی عێراق چارەسەری دۆخەکە بکەن.   نوێنەری سکرتێری گشتیی نەتەوەیەکگرتووەکان لە عێراق لەبارەی هێرشە مووشەکییەکی سەر هەولێر لەلایەن ئێرانەوە "نیگەران"ی خۆی دەربڕی و باسی لەوە کرد، ئێران بەڵگەی بۆ تۆمەتەکانی "نەدۆزیەوە" و ناوچە بەئامانجگیراوەکە ناوچەیەکی سڤیل بوو.       دەقی گوتارەکەی جێنین پلاسخارت، نوێنەری سکرتێری گشتیی نەتەوەیەکگرتووەکان لە عێراق لە ئەنجوومەنی ئاسایش:   بەڕێز سەرۆک، ئەندامانی بەڕێزی ئەنجوومەنی ئاسایش. بەداخەوە، گوتەی ئەمڕۆمان لەسەر زۆر خاڵ و تێبینی دەوەستێت کە لای هەمووان ئاشنان، ئەوەش بەهۆی ئەوەی رووە بەنێوبانگەکانی ژیانی سیاسیی عێراق خۆیان بەشێوەیەکی بەردەوام دووبارە دەکەنەوە. بەڵام پێش ئەوەی بچمە سەر ئەو بابەتە، سەرەتا پێم خۆشە هەستی خۆم لەبارەی ئەو شەپۆلە خۆڵبارینانە دەربڕم کە بەم دواییە عێراقییان گرتەوە.   لە کاتێکدا هەبوونی خۆڵبارینی لەم جۆرە دیاردەیەکی نوێ نییە بۆ عێراق، شەپۆلەکەی ئێستا دووربووە لەو ئەزموونەی لەم چەند ساڵەی رابردوودا لە عێراق هەبووە. لە کۆتایی مانگی شوباتدا قسەم بۆ ئەم ئەنجوومەنە کرد و لەبارەی مەترسییەکانی دیاردەی گۆڕانی کەشوهەوا و کاریگەرییەکانی قسەم کرد و نیگەرانی قووڵی خۆم لەبارەی بەبیابانبوون راگەیاند. لەو کاتەوە عێراق رووبەڕووی چەند شەپۆلێکی خۆڵبارین بووەتەوە کە ئاسمانیان لێڵ کردووە، خەڵکیان ناچارکردووە لە ماڵەوە بمێننەوە و تەنانەت بوونەتە هۆی نەخۆشی و مردنیش.   ئێستا چاوەڕێی ئەوە دەکرێت ئەم شەپۆلی خۆڵبارینانە زیاتربن. بە واتایەکی دیکە، هەنگاونەنان، کە لێرەش دەبیندرێت، زیانی گەورەی دەبێت. جەنابی سەرۆکی ئەنجوومەنی ئاسایش، ئەوەی کە گوتم لەبارەی ئەو شەپۆلی خۆڵبارینانە تەنیا جێگەی نیگەرانیی خەڵکی عێراق نین.   عێراقییەکان چاوەڕێی چینی سیاسی دەکەن بۆئەوەی قۆڵ هەڵماڵن و پێشکەوتنێک لەبارەی ئەو هەموو شتانە بەدەستبهێنن کە لەنێوخۆی وڵاتدا هەن و دەبێت چارەسەربکرێن، لەبری ئەوەی سەرقاڵی کێشمەکێشی سیاسیی چەقبەستوو بن. هەروەک ئاگادارن، حەوت مانگ پێش ئێستا هەڵبژاردنی پەرلەمانی لە وڵات بەڕێوەچوو و چەندینجار وادە بۆ پێکهێنانی حکومەت دانرا، بەڵام حکومەت پێکنەهات.   راستە عێراق تەنیا وڵات نییە کە رووبەڕووی پێکهێنانی ماوە درێژی حکومەت بووەتەوە. بەڵام سەرکردە سیاسییەکانی عێراق کارێکی باش دەکەن ئەگەر خۆیان لە پشت ئەو ئارگیومێنتەوە نەشارنەوە، چونکە کارێکی لەو جۆرە دەبێتە هۆی دوورکەوتنە لەوەی کە لە مەترسیدایە.   ئەوەی روودەدات دەبێتەهۆی بەردەوامبوونی چەقبەستوویی سیاسی و رێگەش بە گرووپە چەکدارەکانی دەرەوەی دەسەڵات دەدات بۆئەوەی ئازادانە و بێ لێپێچینەوە لەگەڵیان لەسەر تەقاندنی مووشەک بەردەوام بێت. ئەوەی روودەدات دەبێتەهۆی بەردەوامبوونی چەقبەستوویی سیاسی لە کاتێکدا هاووڵاتیی ئاسایی کێشە و مەینەتی هەیە؛ ئەوەی روودەدات دەبێتەهۆی بەردەوامبوونی چەقبەستوویی سیاسی، ئەوە لە کاتێکدایە دەکرێت لە هەر چرکەساتێکدا توڕەیی خەڵک دەستپێبکات. هەربۆیە پرسیارەکەم ئەمەیە: دەبێت چ شتێک رووبدات بۆئەوەی روون بێتەوە کە ئەم دۆخە جێگەی بەرگریکردن لێی نییە؟   تاوەکو ئەمڕۆ سەرکردە سیاسییەکان جەخت لە بیرۆکەی دیالۆگ دەکەنەوە یان باس لە گەڕێکی دیکەی دانوستاندن دەکەن. بەدڵنیاییەوە ئەمە شتێکی باشە، بەڵام ئەی ئامادەیی بۆ ئەنجامدانی سازش؟ جێگەی نیگەرانییە کە تاوەکو ئێستا بوونی نییە. سەردانی هەر بازاڕێک بکەیت عێراقییەکان پێت دەڵێن: جارێکی دیکە بەرژەوەندیی نیشتمانیی لە پلەی دووەمدایە و ئەوەی لە پلەی یەکەمدا دێت بریتیە لە رەچاوکردنی کورتخایەنی کۆنتڕۆڵکردنی سەرچاوەکان و رکابەرایەتیی سیاسی بۆ دەستکەوتنی پۆست.   هەربۆیە کاتی ئەوەیە (دووبارەی دەکەمەوە) بگەڕێینەوە بۆ ئەو شوێنەی کە دەبێت لەوێ بین، ئەویش بریتییە لە خەڵکی عێراق و هەنگاونان کە ئەم شتانە لەخۆدەگرێت: گەیاندنی خزمەتگوزاری گونجاو بۆ هەموو هاووڵاتییان، کۆتاییهێنان بە گەندەڵی و تائیفەگەری و بەتاڵانبردنی دامەزراوەکانی دەوڵەت، ئەنجامدانی ئەو چاکسازییانەی کە زۆری پێویستن، فرەچەشنکردنی ئابووری، بەڕێوەبردنێک کە شتی باشی لێ چاوەڕێ بکرێت لەبری تیپەڕاندنی دۆخەکە بێ چارەسەرکردنی قەیرانەکان،   کۆتاییهێنان بەوەی کەسانێک لە سەرووی یاساوە بن و لێکۆڵینەوەیان لەگەڵ نەکرێت، چونکە لێکۆڵینەوە لە هەر شتێک خەسڵەتێکی سەرەکی دەوڵەتە، کۆنتڕۆڵکردنی لایەنە چەکدارییەکانی دەرەوەی دەوڵەت و جێبەجێکردنی دەسەڵاتی دەوڵەت. لە ماوەی سێ ساڵی رابردوودا گوێتان لێم بووە کە چەندینجار ئاماژەم بەم خاڵانە کردووە. شتێک هەیە زۆر روونە کە ئەوەیە فەرامۆشکردن و دابیننەکردنی پێداویستییە سەرەکییەکانی خەڵکی عێراق زۆر درێژەی کێشاوە. جارێکی دیکە دەڵێم، هەنگاونەنانی سیاسیی باجی گەورەی هەبووە و دەبێت، نەوەک بۆ ئەوەی لە دەسەڵاتن، بەڵکو بۆ ئەوانەی کە رۆژانە دەیانەوێت پێداویستییەکانی رۆژانەیان دابینبکەن.   چەند خاڵێکی دیکەی تایبەت هەن و لە پەیوەندییەکانی نێوان بەغدا و هەولێرەوە دەستپێدەکەم. ئەو شێوازی دانوستاندنەی کە هەیە و لەسەر بابەتێکی تایبەتی دەوەستێت هەر بەردەوامە، لەبری ئەوەی ئەوە بەدەستبهێندرێت کە زۆر پێویستە، ئەویش بریتییە لە هەبوونی میکانیزمی دامەزراوەیی بۆ هەبوونی چارەسەرێکی گشتگیر و ماوەدرێژ بۆهەموو پرسە جێناکۆکەکان. روونە کە ئەو میکانیزمە زۆر پێویستە، بەڵام تاوەکو ئێستا بەدەستنەهاتووە؛ ئەوە لە کاتێکدایە کە رکابەرایەتیی نێوخۆیی لە هەردوولا هەیە و ئەوەش جێگەی نیگەرانییە.   هەروەک چۆن جاری رابردوو ئاماژەم پێکرد: رۆحیەتی هاوبەشی و هاوئاهەنگی دەتوانێت رێنوێنیکەری هەموو ئەوانە بێت پەیوەندیدارن بەم بابەتەوە و دەبێت بەو جۆرەش بێت، لەوانەش ئەوەی کە پەیوەندی بە بڕیارەکەی ئەم دواییەی دادگەی فیدراڵییەوە هەیە تایبەت بە یاسای نەوت و گازی حکومەتی هەرێمی کوردستان. من لەگەڵ هەردوولا لە پەیوەندیدام و باوەڕم وایە کە رێگەیەک بۆ دەرچوون لە دۆخەکە هەیە. شتێک هەیە کە نکۆڵی لێناکرێت: رووداوەکانی رابردوو بوونەتە هۆی کەمبوونەوەی متمانە لەنێوان هەردوولادا. هەربۆیە، دروستبوونی متمانە زۆر پێویستە، لەوانەش لە رێگەی ئاماژەدان بەوەی کە لە داهاتوودا پەنا بۆ هیچ کارێکی تاکلایەنە نابردرێت کە فاکتەری سیاسی لەپشتەوەی بێت.   جەنابی سەرۆکی ئەنجوومەنی ئاسایش.  یەک ساڵ دوای ئەوە، وا دیارە ئەو ئیڤێنتە کە جێگەی ئومێد بوو، هیچ ئەنجامێکی نەبووە. بە پێچەوانەوە، جیاوازییەکان قووڵ بوونەتەوە و ئەوەش کاریگەری لەسەر خەڵکی هەرێمی کوردستان هەبووە. ئێستا، بێ ئەوەی گوتەکانی ساڵێک لەمەوبەر دووبارە بکەمەوە، بە روونی دەڵێم: هەرێمی کوردستان یەک بژاردەی هەیە. چاوەڕوان دەکرێت هەڵبژاردنەکانی هەرێمی کوردستان لە ١ی ئۆکتۆبەری ئەمساڵ بەڕێوەبچن و زۆر گرنگە گۆڕەپانی هەرێمی کوردستان بۆ هەموو هێزە سیاسییەکان کراوە بێت، گرنگ نییە گەورەن یان بچووک، بەڵکو گرنگ ئەوەیە دەفەتی یەکسان بۆ هەموویان بڕەخسێت، واتە دەبێت ژینگەیەکی تایبەت بە هەڵبژاردن بڕەخسێت. لەوەش زیاتر، تەنیا دەتوانم ئاماژە بەوە بکەم کە پێگەی جوگرافی هەمیشە لە بەرژەوەندی هەرێمی کوردستاندا نییە. بە واتایەکی دیکە، دەبێت دۆخە جیۆپۆلەتیکییەکەی وا بکات سەرکردەکانی هەرێمی کوردستان کەمێک بوەستن و سەیرێکی رەوشەکە بکەن. ئەوە تەنیا بۆ هەرێمی کوردستان راست نییە، بەڵکو بۆ عێراقیش بەو جۆرەیە. چەندینجار ئاماژەم بەوە کردووە کە بمانەوێت یان نەمانەوێت، نێوماڵێکی لاواز دەبێتە هۆی رەخساندنی ژینگەیەکی بۆ ئەوەی دەستوەردانی دەرەکی بەردەوام دەبێت.      بەڕێز سەرۆکی ئەنجوومەنی ئاسایش؛     با قسە لەبارەی مووشەک و رۆکێتە ئاراستەکراوەکانیش بکەم. ئەوە کارێکی بێزارکەر و سەرنجبەر و مەترسیدارە. بە راگەیاندنی بەرپرسیارێتی لەلایەن سوپای پاسدارانەوە بۆ ئەو ١٢ مووشەکە کورتمەودا بالیستیەی کاژێرەکانی زووی رۆژی یەکشەممە ١٣ی ئادار ئاراستەکران، چاپتەرێکی دیکەی نیگەرانی هەڵدرایەوە. لەکاتێکدا سوپای پاسداران ناوچە بەئامانجکراوەکەی لە هەولێر بە " سەنتەری ستراتیژی بۆ پیلانگێڕی و کردەوەی خراپەکارانەی زایۆنی ناوبرد، " هیچ بەڵگەیەک بۆ ئەو تۆمەتانە نەدۆزرایەوە. ناوچە بەئامانجگیراوەکە ناوچەیەکی سڤیل بوو، باڵەخانەی هاووڵاتییەک بوو.    هەرچەندە ئێستا هەردوولا لە دایالۆگدان و نایانەوێ دۆخەکە هەڵبچێت، عێراق مافی خۆیەتی کە رەتیدەکاتەوە نایەوێ وەکو حەوشەی دواوەی ناوچەکە مامەڵەی لەگەڵدابکرێت و پێشێلی سەروەری و یەکپارچەیی خاکەکەی بکرێت. بەڵام ئەم دۆخە بەردەوامە. لە هەموو لایەکەوە. بۆردوومانەکانی تورکیا و ئێران لە باکوور نموونەیەکن. ئینجا ئێمە سەیری چی دەکەین؟ بۆردوومان و مووشەکبارانی سنووربەزێن ببنە شتێکی ئاسایی بۆ عێراق؟ ئەمە رێگەیەکی پڕ لە مەترسییە بۆ بەرەوپێشبردنی بەرژەوەندییەکان و رێگەیەکیشە کە زیاتر دەوڵەتی عێراق لاواز دەکات.    پێویستە ئەوەش بڵێین: هەر وڵاتێک یان لایەنێک بیەوێ چارەسەری کێشەیەک بکات، دامەزراوەی دیپلۆماسی لەبەردەستن، لەنێویاندا ئۆفیسە باشەکانی خۆمان کە ئامادەن هاوکاربن.    بچینە سەر ئەو لایەنە چەکبەدەستانەی عێراق کە لە دەرەوەی کۆنتڕۆڵی دەوڵەتەوەن: ئاراستەکردنی بێباکانەی رۆکێتەکان، لەنێویاندا بەئامانجگرتنی نزیکەی دوو هەفتەی لەمەوبەری پاڵاوگەیەکی نەوت لە هەولێر، جێگەی نیگەرانین و پاساو هەڵناگرن. ئەم هێرشانە دەبنەهۆی لاوازبوونی سەقامگیری و ئاسایشی عێراق، ئەوەش لەنێو ژینگەیەکی تەواو شێواوی بەسیاسیکراوی دوای هەڵبژارندا.   راستییەکەی ئەمەیە: "ناردنی پەیام بە رۆکێت" و "کاری دیپلۆماسی لە رێگەی مووشەکەوە" کردەوەی بێباکانەن و ئەنجامی وێرانکەریان دەبێت. هەروەها دەرفەتم پێبدەن جەخت لەوە بکەمەوە کە عێراق پێویستی بەوە نییە هێزی چەکداری خۆبەڕێوەبەری هەبێت. جارێکی دیکە جەخت لە گرنگییەکی گەورەی جەختکردنەوە لەسەر دەسەڵاتی دەوڵەت دەکەمەوە. ئەگەر ئەنجامدەرانی ئەو هێرشانە دیاربن، دەبێت ناویان بهێنێت. ئەمە بنەمایەکی سەرەکی بەرزراگرتنی دەسەڵاتی یاسایە.    خوشک و برایان    بچینە سەر پرسی هەمیشە پڕ لە گوشاری شنگال:    هەروەکو هەموومان باش دەزانین، مێژووی ئەم دواییەی شەنگال رووداوی قێزەونی بەخۆیەوە بینی، گەورەترینیان ئەو تاوانە بوو لەسەر دەستی داعش ئەنجامدرا. لەکاتێکدا ئەمڕۆ خەڵک زۆر پێویستیان بە بونیادنانەوەی ژیانیانە، بەردەوام رووبەڕووی ئاستەنگی بێویژدانانە دەبنەوە. ئاستەنگەکان بەهۆی ناکۆکی لەسەر رێکخستنە ئەمنییەکان، دابینکردنی خزمەتگوزاری بۆ خەڵک و هەروەها بەڕێوەبردنێکی یەکخراوە. رێککەوتنی شنگال کە لەلایەن بەغدا و هەولێرەوە لە ئۆکتۆبەری ٢٠٢٠ واژۆ کرا،[لەلایەن زۆرکەسەوە] وەکو تروسکاییەک لە هیوا سەیرکرا. هەنگاوێکی زۆر سەرەتایی بوو، بەڵام بە ئاراستەیەکی راست. ئەوکات هیوام خواست کە رێککەوتنەکە لاپەڕەیەکی نوێ لە دۆخی شنگال هەڵبداتەوە؛ لاپەڕەیەک کە تێیدا پێویستییەکانی خەڵکی شنگال بەر لە هەموو شتێک لەبەرچاوبگیرێن، هاوکاری ئاوارەبووان بکات بگەڕێنەوە سەر ماڵ و حاڵیان؛ گەیاندنی خزمەتگوزاری نۆژەنکردنەوە و خزمەتگوزارییە گشتییەکان خێرابکات. بەڵام بۆ ئەوەی ئەوە رووبدات، بەڕێوەبردنێکی جێگیر و دەسەڵاتێکی رێکخراوی ئەمنی پێویستن. لەو کاتەوەی ئەو رێککەوتنە واژۆکراوە، داوای جێبەجێکردنێکی خێرام کردووە. باشە، روونە کە پێچەوانەکەی هاتووەتە کایەوە. تاوەکو ئەمڕۆ. هیچ رێککەوتنێک بۆ هەڵبژاردنی قایمقامێکی نوێی سەربەخۆ نەکراوە، بودجە بۆ هێزی ئاسایشی خۆجێیی بە بلۆککراوی ماوەتەوە و دەکرێت هۆکارەکەی دەستوەردانبیت لە رێکارەکانی پرۆسەی ناڕوونی دامەزراندن بۆ ئەو هێزە.     سەبارەت بە پرۆسەی دامەزراندنەکە: جارێکی دیکە جەخت لە گرنگی پراگماتیزم و ریالیزم دەکەمەوە. ناکرێ بە یەکچاو سەیری ئەو خەڵکە بکەین کە لەرابردوودا پەیوەندیان بە "هێزەکانی دیکەوە" کردووە. دەبێت لەوە تێبگەین کە هەندێکیان لە ئەنجامی نەبوونی دەسەڵاتی دەوڵەت بۆ سەلامەتی و ناسنامە و دەستکەوتنی داهاتێک بۆ ژیاندنی خێزانەکانیان ئەو کارەیان کردووە.  بەڕێز سەرۆک، داواشمان لە هەردوو لە بەغدا و هەولێر کردووە بە هانای خەڵکی شنگالەوە بڕۆن، باوەشیان بۆ هەموو شنگالییەکان بکەنەوە. لە هەمانکاتدا، ئەوانەی رەخنەیان لە رێککەوتنی شەنگال هەیە، جەخت لەوە دەکەنەوە کە راوێژ لەگەڵ کۆمەڵگە خۆجێیەکان ناکرێت.    لە چەند هەفتەی رابردوودا پێکدادان دووبارە روویدایەوە. بەداخەوە، ئەوە وای لە خێزانەکانی شنگال کرد جارێکی دیکە شتومەکەکانیان بپێچنەوە و رووبکەنەوە هەرێمی کوردستان بۆ ئەوەی لە ئاوارەییدا بمێننەوە.    بۆیە با جەخت لەم خاڵانە بکەمەوە:     -   ئاسایشی شنگال دەبێت هەمیشە پێشینە و سەرەکیترین بێت.  - شنگالییەکان شیاوی ئەوەن لە ئاشتیدا لە ژێر دەسەڵاتی دەوڵەتدا بژین  - گێرەشێوێنییە نێوخۆیی و دەرەکییەکان لە شنگال شوێنیان نابێتەوە  - پێویستە بەغدا و هەولێر بەرپرسیارییەتی خۆیان جێبەجێبکەن، بەپەلە بەیەکەوە کاربکەن بۆ ئەوەی ژیانی خەڵک باشتربکەن، کار لەسەر گەڕانەوەی خۆبەخشانە و شکۆمەندانەی ئاوارەکان بۆ سەر ماڵوحاڵیان بکەن.    بەڕێز سەرۆکی ئەنجوومەنی ئاسایش؛    هەندێک قسە لەسەر کوێتییە بێسەروشوێنبووەکان، هاووڵاتیانی وڵاتی سێیەم و موڵك و سامانی ونبووی کوێتی بکەم لەنێویدا ئەرشیفی نیشتیمانی. لەم چەند مانگەی رابردوودا، وەزارەتی بەرگریی عێراق هەوڵەکانی چڕکردوونەتەوە بۆ ئەوەی شایەتحاڵی نوێ بهێنێت لە رێگەی پەخش و میدیا و کەناڵە دیپلۆماسیییەکان لەسەر ئاستی جیهان. لە ئەنجامدا، لانیکەم دوو شایەتحاڵی گرنگ هاتوونەتە پێشەوە لەو ماوەیەدا؛ ئەوە پشتڕاستی دەکاتەوە کە پەخشەکان لە سەر ئاستێکی جوگرافی فراوان دەکرێن و دەکرێت سوودبەخش بن لە بەدەستهێنانی زانیاری.    ئەمە ئەوە نیشاندەدات، هەوڵدان بۆ دەستکەوتنی زانیاری لەلایەن شایەتحاڵی نوێوە، هەروەها جەختکردنەوە لە دەستکەوتنی وێنەی شیکاری مانگی دەستکرد لەلایەن وڵاتانی پەیوەندیداری ئەندامەوە هەنگاوی بنچینەیین بۆئەوەی ئەم فایلە گرنگ و هەستیارە بە کۆتا بگەیێنن.    بەڕێز سەرۆک،    قسەکانم بە سەرنج خستنەسەر گرنگی کۆتاییهاتنی چەقبەستنی سیاسی کۆتایی پێدەهێنم. هەندێ کێشەی مەترسی نیوخۆیی بەهۆی کاریگەرییەکانی پەتا و گرژییە جیۆپۆلیتیکییەکان هاتوونەتە کایەوە.  خواستێکی راستگۆیانە و بەکۆمەڵ و بەپەلە بۆ چارەسەرکردنی ناکۆکییە سیاسییەکان دەبێت سەرکەوتن بەدەستبهێنێت بۆئەوەی وڵات بەرەو پێش بچێت و هەروەها پێویستییەکانی خەڵکەکەی بەجێبهێنێت.    سوپاس