موقەدەم فازڵ حاجی، گوتەبێژی پۆلیسی هاتووچۆی هەولێر بە رادیۆی رووداوی راگەیاند: "گۆڕینی تابلۆی ئۆتۆمبێل بە رێککەوتنی وەزارەتەکانی ناوخۆی عێراق و هەرێمی کوردستان بووە و هەردوو وەزیر واژۆیان کردووە، بۆیە تابلۆکە لەلایەن عێراقەوە متمانەپێکراوە. "  بڕیارە بەڕێوبەرایەتیی هاتووچۆی هەولێر ژمارە جوانەکانی تابلۆی ئۆتۆمبێل لە زیادکردنێکی ئاشکرادا بفرۆشێت. گوتەبێژی پۆلیسی هاتووچۆی هەولێر لەبارەی ئەوەوەی کە چەند ژمارەی جوان دەفرۆشرێن گوتی: "جارێ دیار نییە ژمارە جوانەکان چەندن و لە ژمارە چەندەوە دەست پێدەکات. "  بەشێک لە شۆفێران گلەیی ئەوە دەکەن کە کاتی خۆی ئۆتۆمبێلەکانیان بە خەڵکی ناوەڕاست و باشووری عێراق فرۆشتووە، بەڵام ئەو کەسانە دیار نین و ئۆتۆمبێلەکانیشیان نەکردووە بە ناوی خۆیانەوە. ساڵانە باج دێتە سەر ئۆتۆمبێلەکە و دەبێت فرۆشیارەکە بیدات کە ئۆتۆمبێلەکەی بە ناوەوەیە.   فازڵ حاجی باسی لەوەش کرد: "ئەوانە کۆمەڵێکیان فایلیان گەڕاوەتەوە هەرێمی کوردستان و کێشەیان نییە، چونکە نووسراویان بۆ دەکرێت بۆ بەڕێوەبەرایەتیی باج. کۆمەڵێکیشیان لە ناوەڕاست و باشووری عێراق بە هەرەمەکی کاریان بۆ کراوە و فایلیان نییە. "  هەروەها ئاماژەی بەوەش کرد: "ئەوانەی فایلیان نییە کاتی خۆی داوامان لە بەغدا کردووە کە لیستمان بۆ بکەن، بەڵام تاوەکو ئێستا نەیانکردووە و بۆمانیان نەناردووە. بۆیە ئەوانەیان ئۆتۆمبێلەکان هەر لەسەر ناوی فرۆشیارەکە دەمێنێتەوە و باجیان لێ وەردەگیردرێت و ناتوانین هیچ کارێکیان بۆ بکەین و دەبێت ساڵانە باج بدەن، چونکە هیچ شتێک نییە بیسەلمێنێت کە ئەو ئۆتۆمبێلە لێرە نەمابێت. "