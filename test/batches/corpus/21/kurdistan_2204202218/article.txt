رۆژی هەینی ٢٢ - ٤ - ٢٠٢٢، د. سیروان محەممەد، بەڕێوەبەری تەندروستیی گەرمیان بە تۆڕی میدیایی رووداوی راگەیاند: "دۆخی دەرمان زۆر زۆر خراپە، ئێستا تەنیا دەتوانین ئیدارەی فریاکەوتنی خێرا و ئەو نەشتەرگەرییانە بدەین کە پێویستی بەپەلەیان پێیەتی".  سیروان محەممەد ئاماژەی بەوە کرد کە ئەو دەرمانانەی دەبێت لە هەر نەخۆشخانە و بنکەیەکی تەندروستیدا هەبن زۆربەیان نەماون.  بەڕێوەبەری تەندروستیی گەرمیان گوتیشی: "تاوەکو ئێستا هیچ سولفەیەک بۆ کڕینی دەرمان بۆ گەرمیان لە ئەنجوومەنی وەزیرانی هەرێمی کوردستان دیاری نەکراوە، بەڵام ئێمە سەرقاڵی ئامادەکاریی تەندەرینی خۆمانین بۆ کڕینی دەرمان".  جگە لە گەرمیان کەمیی دەرمان لە سلێمانیش بەردەوامە، رۆژی هەینی ٢٢ - ٤ - ٢٠٢٢ سامان شێخ لەتیف، گوتەبێژی تەندروستیی سلێمانی بە تۆڕی میدیایی رووداوی راگەیاند: "کێشەی کەمی دەرمان لە سنوورەکەمان بەردەوامە و تاوەکو ئەمڕۆ هیچ بودجەیەک بە فەرمی بۆ تەندروستیی سلێمانی بە مەبەستی کڕینی دەرمان خەرج نەکراوە".  لە هەرێمی کوردستان حەوت بەڕێوەبەرایەتیی تەندروستی سەر بە وەزارەتی تەندروستیی هەرێمی کوردستان هەن، بەڕێوەبەرایەتییەکان لە شارەکانی هەولێر، سلێمانی، دهۆک، هەڵەبجە، کەلار، کۆیە و رانیەن.