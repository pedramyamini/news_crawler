رۆژی شەممە ١٤ - ٥ - ٢٠٢٢ سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان یاوەری سیداد بارزانی کرد بۆ دەربڕینی هاوخەمی و پرسەی کۆچی دوایی خەلیفە بن زاید ئالنەهیان، سەرۆکی ئیمارات.  سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان لە تویتەر لەبارەی سەردانەکەی نوسیویەتی "لە سەردانێکدا بۆ کۆنسوڵگەری گشتیی میرنشینی عەرەبی یەکگرتوو لە هەولێر، یاوەری بەڕێز سیداد بارزانی بووم بۆ گەیاندنی پرسەنامەی سەرۆک مەسعود بارزانی بە خێزانی شاهانە و سەرکردایەتیی و گەل و حکومەتی ئیمارات بۆ کۆچی دوایی شێخ خەلیفە بن زاید ئالنەهیان. "  رۆژی هەینی ١٣ - ٠٥ - ٢٠٢٢، خەلیفە بن زاید ئالنەهیان، سەرۆکی ئیمارات و فەرماندەی گشتیی هێزە چەکدارەکان لە تەمەنی ٧٤ ساڵیدا کۆچی دواییکرد.  ئەمڕۆ شەممە ١٤ - ٥ - ٢٠٢٢ ئەنجوومەنی باڵای ئیمارات لە کۆبوونەوەی ئەمڕۆیدا بە گوێرەی بڕگەی ٥١ ـی دەستوور، محەممەد بن زایدی وەکو سەرۆکی وڵات هەڵبژارد.