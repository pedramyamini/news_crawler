بۆ پەرەنەسەندن لە بواری پیشەسازیدا ئیلام تەنیا نموونەیەکە، دەنا پارێزگاکانی دیکەی رۆژهەڵاتی کوردستانیش هەمان رەوشیان هەیە؛ بۆئەوەی ئەو رەوشەش بگۆڕدرێت، پەرلەمانی ئێران یاسای وەرنەگرتنی باجی دەرکردووە.  سەعید کەریمی، بەڕێوەبەری باجی پارێزگای ئیلام رایگەیاند، "ئەگەر یەکە پیشەسازییەکان لە ناوچە گەشەسەندووترەکانی پارێزگادا بن، پێنج ساڵ باجیان لێوەرناگیرێت، بەڵام ئەگەر لە ناوچە کەمتر گەشەسەندووەکاندا بن، لێخۆشبوون لە باج ١٠ ساڵ دەبێت، ئەگەر کارگەکان لە ناوچە پیشەسازییەکاندا بن سێ ساڵی دیکەشیان بۆ درێژدەکرێتەوە".  ئەو بڕیارە ساڵی ٢٠١٦ دەرچووە، بۆئەوەی یارمەتی بە پرۆژە پیشەسازییە نوێیەکان بدرێت لەسەر پێی خۆیان راوەستن و پەرە بە خۆیان بدەن. گەرچی ئەوە کاریگەریی لەسەر داهاتی باجی گشتی دەبێت، بەڵام یاسادانەر ئەو رێگایە دەگرێتەبەر بۆئەوەی سەرمایە بەرهەم بێنێت و گەشەی ئابووریی لێبکەوێتەوە.  بەپێی ئامار و راپۆرتە فەرمییەکان، ئەم رێکارەش نەیتوانیوە لە رۆژهەڵاتی کوردستان هاندەری سەرمایەگوزاری بێت. بۆ نموونە بەپێی راپۆرتی ساڵی ٢٠١٤ی رێکخراوی پیشەسازی و کانگاکانی پارێزگای سنە، لەم پارێزگایەدا ٩٧٤ کارگە هەبوون، بەپێی راپۆرتی نوێی ماڵپەڕی وەزارەتی پیشەسازی و بازرگانیی ئێران، پارێزگای سنە ٩٣٢ یەکەی بەرهەمهێنەری هەیە، واتە ٣٢ یەکە کەمتر لە هەشت ساڵ لەمەوبەر.  گەرچی وەرنەگرتنی باج دەتوانێت کاریگەریی لە وەبەرهێناندا هەبێت، بەڵام لە رۆژهەڵاتی کوردستان کۆسپی دیکە لەبەردەم وەبەرهێناندا هەیە. یەکێک لەوانە نەبوونی پارەیە، ئەمە تەنانەت هۆکارێکی سەرەکیی داخرانی کارگە چالاکەکانیشە. هۆکاری دیکە هاوکارینەکردنی بانکەکانە، ئەوان لە دانی قەرزی بانکی بە وەبەرهێنەران ئاسانکاری ناکەن و جگە لەوە سوی زۆریش وەردەگرن.  فەرهاد شاهمورادیان، بەڕێوەبەری پترۆکیمیایی هولەیلان دەڵێت، "بیرۆکراسییە ئیدارییەکان و ژێرخانە سەرەتاییەکان کە دەبێت هەبن، وەکو ئاو و گاز، ئەمانە کێشەکانی بەردەم وەبەرهێنەرن. "  یەکێک لە پێویستییەکانی سەرمایەگوزاری لە هەر ناوچەیەک، بوونی ئاسایشی سەقامگرتوویە، بەڵام لە ئێران روانگەی بەرپرسان بۆ رۆژهەڵاتی کوردستان روانگەیەکی ئەمنییە، ئەوەش کاریگەریی لەسەر بڕیاری وەبەرهێنەر هەیە.  بەهێزبوونی کەرتی گشتی، بچووک بوونی بازاڕی خواست و نەبوونی هێزی شارەزاش کاریگەرییان لە نەبوونی سەرمایەگوزاریدا هەیە. هەموو ئەوانە وایانکردووە بە تەنیا وەرنەگرتنی باج بۆ هاندانی سەرمایەگوزاری لە رۆژهەڵاتی کوردستاندا بەس نەبێت.