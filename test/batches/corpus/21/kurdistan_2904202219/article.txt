شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، "لە سۆشیال میدیا وا بڵاوکراوەتەوە گوایە سلێمان هەڵشۆیی خۆی کوشتووە، بۆ ئەو مەبەستە لەلایەن بەڕێوەبەری بەشی پۆلیسی گرتن و گواستنەوەی راپەڕینی سەربە بەڕێوەبەرایەتیمان دڵنیایی تەواو کرایەوە لە سەلامەتی تۆمەتبار و هیچ هەوڵێکی نەداوە بۆ خۆ کوشتن و زیان گەیاندن بەخۆی. "  گوتەبێژی پۆلیسی راپەڕین دەشڵێت، بەڕێوەبەرایەتیی پۆلیسی راپەڕین رای گشتی لەوە دڵنیادەکاتەوە کە سلێمان هەڵشۆیی "سەلامەتە و هیچ هەوڵێکیشی بۆ خۆکوشتن نەداوە. "  شۆڕش ئیسماعیل پێیوایە کە "ئەو دەنگۆیانە مەرامێکی لە پشتە بۆ بەلاڕێدابردنی رێڕەوی لێکۆڵینەوە. " دەشڵێت "بەڕێوەبەرایەتیمان رێکاری یاسایی لە دژی ئەو پەیج و ئەکاونتانە دەگرێتەبەر کە هەواڵی نادروستی لەم شێوەیە بڵاودەکەنەوە. "  سلێمان هەڵشۆیی لە سەرەتایی دەستگیرکردنەیەوە [رۆژی ٢٠ - ١٢ - ٢٠٢٠] بە بڕیاری دادوەر و بە ماددەی ٤٥٦ لە یاسایی سزادانی عێراقی راگیراوە و تاوەکو ئێستاش لێکۆڵینەوە لە دۆسیەکەیدا دەکرێ و بەردەوامە.  سلێمان هەڵشۆیی وەک بازرگان لە دەڤەری بیتوێن و پشدەر خۆی ناساندبوو و کۆتایی ساڵی ٢٠٢٠ مایەپووچبوونی خۆی راگەیاند و دواتر لەلایەن هێزێکی ئاسایشەوە بۆ پاراستنی گیانی لە ماڵەکەی برایە دەرەوە و تاوەکو ئێستاش بە بڕیاری دادوەر لە بەشی گرتن و گواستنەوەی بەڕێوەبەرایەتی پۆلیسی راپەڕین دەستبەسەرە.