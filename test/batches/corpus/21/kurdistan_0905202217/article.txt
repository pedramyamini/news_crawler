نافیا محەممەد، پەنابەری رۆژئاوای کوردستان دەڵێت، پێشانگەکە زۆر باشە، "ئێمە سیڤیی خۆمان پێشکێش کردووە و پێویستمان بە کارە، زۆر باشە بۆ ئافرەتان و گەنجان. "  لە پێشانگەکەدا ٣٠ کۆمپانیا بەشدارییان کردووە، نزیکەی ٢٠٠ هەلی کار هەن کە سیڤی و فۆرمیان بۆ وەردەگیرێت، دواتریش چاوپێکەوتن لەگەڵ ئەو کەسانە دەکرێت کە سیڤییەکانیان بە دڵی خاوەن کارەکانە.  دڵشاد جاسم، نوێنەری کۆمپانیایەکی بەشداربووی پێشانگەکە دەڵێت، ٣٠ فۆرمیان لەو کەسانە وەرگرتووە کە بەدوای کاردا دەگەڕێن، بۆئەوەی ١٠ شوێنی خاڵیی نێو کۆمپانیاکەیان لەڕێگەیانەوە پڕبکەنەوە.  کوردین خەیری، خاوەنکارە و کردنەوەی پێشانگەکە بە رێگەیەکی باش دەزانێت، چونکە ئەو کەسەی کە داواکاری بۆ کار پێشکێش دەکات پێش پێشکێشکردنی داواکارییەکە دەزانێت کارەکە چۆنە، ئاماژە بەوەش دەکات کە هەندێک داوای کاریان لە پێشانگەکەدا وەرگرتووە.  رێکخراوێکی کۆمەڵگەی مەدەنی راهێنانی بە ٣٠٠ گەنج کردووە. پرژین جەسیم، بەڕێوەبەری پرۆژە دەڵێت، خولیان بە ٣٠٠ کەس گوتووەتەوە، ئامانجیان لەو کارە ئەوە بووە کە لەڕێگەی ئەو پێشانگەیەوە ٢٠٠ بۆ ٢٥٠ کەس بتوانن کار بدۆزنەوە، "پلانمان هەیە پێشانگەیەکی دیکەش بکەینەوە، بۆئەوەی هەلی کاری زیاتر بڕەخسێنین. "  ئەو کەسانەی سیڤی پێشکێش دەکەن، توانای جیاوازیان هەیە، بتەمەنیان لەنێوان ٢٠ بۆ  ٤٠ ساڵدایە.