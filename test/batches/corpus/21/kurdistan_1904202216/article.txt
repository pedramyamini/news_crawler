ئەمڕۆ سێشەممە ١٩ - ٠٤ - ٢٠٢٢، نێچیرڤان بارزانی، سەرۆکی هەرێمی کوردستان بەبۆنەی جەژنی سەری ساڵی ئێزدییەکان [چوارشەمبا سۆر] پەیامێکی پیرۆزبایی بڵاوکردەوە و تێیدا هاتووە، "هەموو خوشک و برایانی ئێزدی دڵنیادەکەینەوە کە هەرچی رفێنراوێکی ئێزدی مابێت، هەموو هەوڵێک بۆ رزگارکردن و دیاریکردنی چارەنووسیان دەدەین. "  جەژنی چوارشەممەی سوور، یاخود جەژنی سەری ساڵی کوردانی ئێزدی، یەکێکە لە جەژنە دیارەکان کە هەموو ساڵێک لە مانگی نیسان دەکرێت. ئەم جەژنە لە ماڵان و لە پەرستگەی لالش بە چەندین رێوڕەسم بەڕێوەدەچێت.  سەرۆکی هەرێمی کوردستان پشتیوانی تەواوی مافی ئێزدییەکان، ئاوەدانکردنەوەی ناوچەکانیان، مسۆگەرکردنی ئارامی و ئازادییەکانیان دەکات و دەڵێت: "بۆ ئەو مەبەستەش بەردەوام لەگەڵ لایەنە عێراقی و نێودەوڵەتییەکان کار دەکەین. "  لە بەشێکی دیکەی پەیامەکەیدا، سەرۆکی هەرێمی کوردستان دەڵێت: "بەداخەوە ئەمساڵ جەژنەکە لە کاتێکدایە کە هێشتا بەشێکی بەرچاو لە خوشک و برایانمان لەنێو کەمپەکاندا ژیان بەسەر دەبەن، ئێمە بەڕێز و پێزانینەوە لە خۆڕاگریی ئێزدییەکان دەڕوانین و هیوادارین جەژن و بۆنەکانی دیکە لە رەوشێکی باشتردا بگەڕێتەوە و سەرجەم برا و خوشکانی ئێزدی گەڕابێتنەوە سەر ماڵ و حاڵ و ناوچە ئاوەدانکراوەکانی خۆیان. "  نێچیرڤان بارزانی، سەرۆکی هەرێمی کوردستان لە بەشێکی دیکەی پەیامەکەیدا ئاماژەی بەوە کردووە، "جارێکی دیکە سەرجەم خوشک و برا ئێزدییەکان و تەواوی پێکهاتە و ئاینزاکان و هەموو خەڵکی کوردستان پشتڕاست دەکەین کە هەمیشە کوردستان وەکو شوێنی لێبووردەیی، یەکتر قبووڵکردن و پێکەوەژیانی ئاشتییانە دەمێنێتەوە، هەموومان پێکەوە پارێزەری ئەم کولتوورە و مافەدەستوورییەکانی گەلی کوردستان دەبین. "  سێشەممە، ١٥ - ٣ - ٢٠٢٢ جەهوەر عەلی بەگ، بریکاری میری ئێزدییان میوانی نیوڕۆژی تۆڕی میدیایی رووداو بوو کە شەهیان تەحسین پێشکێشی دەکات، رایگەیاند، "ژمارەی دایک و خوشکانی ئێمە کە لەدەستی داعشدابوون شەش هەزار و ٤١٧ کەس بوو؛ ٣ هەزار و ٥٥٢ کەس رزگارکراون؛ زیاتر لە دوو هەزار و ٥٠٠ کەسیان لە لایەن نووسینگەی نێچیرڤان بارزانی، سەرۆکی هەرێمی کوردستانەوە رزگارکراون کە نووسینگەیەکی تایبەت بە رزگارکردنی کوردانی ئێزدی دەستی داعشە. "