سەرکەوت ئەحمەد، گوتەبێژی بەڕێوەبەرایەتیی پۆلیسی سلێمانی بە رادیۆی رووداوی راگەیاند، "دوێنێ ١٥ ئافرەتی دەرۆزەکەرمان دەستگیر کردووە لەگەڵ کەسێکدا کە نوشتە و جادووی کردووە. چوار ئافرەتیشمان دەستگیر کردووە کە فێڵیان لە شۆفێرێک کردبوو و پارەیان لێ دزیبوو. "  گوتەبێژی بەڕێوەبەرایەتیی پۆلیسی سلێمانی ئاماژەی بەوەش دا، هەڵمەتی دەستگیرکردنی دەرۆزەکەران هەر بەردەوام بووە. ئەم دەرۆزەکەرانە کە زانییان هێزەکانی پۆلیس چاودێرییان دەکەن، جارجار شوێنی خۆیان دەگۆڕی بۆئەوەی لە چاوی پۆلیس دووربن.  هێزەکانی پۆلیسی نەهێشتنی تاوان و پۆلیسی بەشی رۆژهەڵات و رۆژئاوای سلێمانی هەموو شوێنەکان دەپشکنن بۆئەوەی لە هەر جێیەک دەرۆزەکەر ببینن دەستگیری بکەن.  سەرکەوت ئەحمەد دەڵێت، "بانگەوازمان کردووە و تێیدا خەڵکمان راسپاردووە کە لە هەر شوێنێکدا دەرۆزەکەریان بینی، پەیوەندی بە هێڵە گەرمەکانمانەوە بکەن بۆئەوەی بچن دەستگیریان بکەن. "  لە بەشێک لە شەقامی شارەکاندا لە ترافیکلایتەکاندا کۆمەڵێک منداڵ دەبیندرێن کە کلێنس و بنێشت دەفرۆشن یان جامی ئۆتۆمبێلەکان پاکدەکەنەوە بۆئەوەی پارەیان پێبدرێت و زیاتر کارەکەیان جۆرێکی ناڕاستەوخۆی دەرۆزەکردنە. "  گوتەبێژی بەڕێوەبەرایەتیی پۆلیسی سلێمانی ئەوەشی خستەڕوو، "ئەو منداڵانەی لەسەر شەقامەکانن خۆیان بە تەنیا نەهاتوونەتە ئەوێ، بەڵکو دوور و نزیک یان دایک یان باوک یان کەسێک چاودێریی دەکات. ئەوانە کەسانێکن کە بە فێڵ پارە پەیدا دەکەن و پێویستیان پێی نییە -- دەزانن کە رەنگە خەڵک بەزەیی بە پیاوێکی گەورەدا نەیەتەوە کە دەتوانێت کار بکات بۆئەوەی هەستی خەڵک بجوڵێنێت، هەربۆیە منداڵەکەی دەخاتە سەر شەقام. "  سەرکەوت ئەحمەد باسی لەوەش کرد، "کاتێک هێزەکانی ئێمە لێپێچینەوە لە منداڵەکە دەکەن، باوکی یان دایکی خێرا دەگاتە سەری و دەڵێت: ' منداڵی منە و ژیانمان وا و وایە. پارەمان پێویستە بۆیە سواڵی پێدەکەم.' ئێمە لێپێچینەوەمان لە دایک و باوکەکان کردووە و منداڵەکانمان بردوونەتە نەوجەوانان. خەڵکمان زۆر لەسەر ئەوە دەستگیرکردووە کە منداڵەکانیان دەخەنە بازاڕ و لێیان ناپرسنەوە و پارەیان پێ پەیدا دەکەن. "  بە گوتەی گوتەبێژی بەڕێوەبەرایەتیی پۆلیسی سلێمانی، لە مانگی رەمەزاندا هیچ رووداوێکی کوشتن نەبووە، دوای ئەو مانگەیش تەنیا ئەو رووداوەی چەمچەماڵ هەبووە کە لە جەژندا روویدا.