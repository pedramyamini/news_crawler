ئەمڕۆ دووشەممە ١٦ - ٥ - ٢٠٢٢، سامان ئەحمەد، بەڕێوەبەری راگەیاندنی پەرلەمانی كوردستان بە تۆڕیی میدیایی رووداوی راگەیاند، سبەی سێشەممە سەرۆکایەتیی پەرلەمانی کوردستان بۆ گفتوگۆکردن لەبارەی دەستپێکردنەوەی دانیشتنەکانی پەرلەمانی کوردستان کۆدەبێتەوە.   بەگوتەی بەڕێوەبەری راگەیاندنی پەرلەمانی كوردستان، بڕیارە لەبارەی پرسی هەڵبژاردن و هەمواری یاسای هەڵبژاردن و کاراکردنەوەی کۆمیسیۆنیش گفتوگۆبکرێت.   ئەو کۆبوونەوەیە لەکاتێکدایە، بڕیاربوو ئەمڕۆ دووشەممە، دەستەی سەرۆکایەتیی پەرلەمانی کوردستان کۆببێتەوە، بەڵام بۆ سبەی دواخرا.   نێچیرڤان بارزانی، سەرۆکی هەرێمی کوردستان بە مەرسومی سەرۆکایەتیی ١ ـی تشرینی یەکەمی ٢٠٢٢ ـی وەکو رۆژی بەڕێوەچوونی هەڵبژاردنی پەرلەمانی کوردستان دیاریکردووە.   شێروان زرار، گوتەبێژی کۆمیسیۆنی باڵاى هه‌ڵبژاردن و راپرسى هەرێمی کوردستانیش لەبارەی ئەگەری ئەنجامدانی هەڵبژاردن لە وادەی خۆیدا ئەمڕۆ دووشەممە بە تۆڕی میدیایی رووداوی راگەیاند، "ئەگەر لە ماوەیەکی کورتدا لایەنەکان بگەنە رێککەوتن لەبارەی هەڵبژاردن بە گشتیی و کاراکردنەوەی کۆمیسیۆن، ئەوکاتە کۆمیسیۆنیش هاوکار دەبێت بۆ ئەنجامدانی هەڵبژاردن لە کاتی خۆیدا. "  بڕیارە دەستەی سەرۆکایەتیی پەرلەمانی کوردستان دوای کۆبوونەوەکەیان لەگەڵ سەرۆکی فراکسیۆنەکان کۆببنەوە، ئەوەش بۆ تاوتوێکردنی پرسی هەڵبژاردن و دانیشتنەکانی پەرلەمانی کوردستان.  پرسی هەڵبژاردنی خولی شەشەمی پەرلەمانی کوردستان گرفتی لە نێوان لایەنەکاندا دروستکردووە. یەکێتی، گۆڕان، یەکگرتوو، کۆمەڵ و نەوەی نوێ داوا دەکەن یاسای هەڵبژاردن هەمواربکرێتەوە و هەرێمی کوردستانیش دابەشبکرێت بەسەر چەند بازنەیەکی هەڵبژاردندا. پارتی دیموکراتی کوردستانیش دەڵێت، ئەنجامدانی هەڵبژاردن بەشێوەی فرەبازنەیی ناوچەگەری تۆخ دەکاتەوە.