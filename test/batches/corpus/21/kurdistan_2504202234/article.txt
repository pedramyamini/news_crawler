ئازاد محەممەد، جووتیاری نموونەیی لەبارەی سوودەکانی ئەم بارانبارینە بە رووداوی گوت: "ئێستا کە لە کۆتایی مانگی نیسانداین، سێ جۆر گەنم لە هەرێمی کوردستان هەن، جۆرێکیان لە خاکە رەق و ناوچە سەختەکانن، کە ئەم بارانبارینە بۆ ئەو جۆرە سوودێکی زۆری نابێ، چونکە تاڕادەیەک گوڵیانکردووە و بەرەو زەردبوون چوون. جۆری دووەم؛ گەنمی تازە پێشگەیشتووە کە بە تەواوی گوڵیان نەکردووە، بارانبارین لەم کاتەدا سوودێکی زۆرباشی بۆی دەبێ. جۆری سێیەمیش؛ گەنمی پێگەیشتووە لە ناوچە کەمێک فێنکەکان، کە بۆ ئەمجۆرەش سوودێکی زۆر باشی دەبێ، چونکە گەنمەکە لە رێگەی قەد و گوڵەوە ئاو هەڵدەمژێت".  بەڵام حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە رووداوی گوت، بارانبارین هیچ سوودێکی نابێت بۆ دەخڵ و دانی ئەو ناوچانەی گەرمیان کە وشکەساڵییان تێدا راگەیێندراوە و هەروەها بۆ بەشێکی دەشتی هەولێر کە مەترسی وشکەساڵی لەسەرە.  زیاتر لە ٣ ملیۆن و ٥٠٠ هەزار دۆنم زەوی کشتوکاڵی لە هەرێمی کوردستاندا هەیە و ساڵانە بەشێکی زۆری بە گەنم و جۆ دەچێندرێت؛ وەزارەتی کشتوکاڵ ئامارێکی وردی لەبەردەستدا نییە کە ئەم وەرزەی چاندن چەند لەو زەوییانە بە دانەوێڵە چێندراون.  لە سنووری پارێزگای هەولێر چەند ناوچەیەکی گرنگی کشتوکاڵی هەن کە بە چاندنی گەنم دەوڵەمەندن، ئەوانیش هەریەکە لە ناوچەکانی دەشتی شەمامک، قەراج و کەندێناوە، بەڕانەتی و دەڤەری زرارەتین.  بەراورد بە ساڵی رابردوو، ئەمساڵ وشکەساڵییەکە زووتر دەرکەوت و کاریگەرییەکانیشی چاوەڕوان دەکرێت خراپتر ببێت لە ساڵانی رابردوو، بەشی زۆری دەخڵ و دانی جووتیاران لە ناوچەی زرارەتیی سەر بە پارێزگای هەولێر بە تەواوی وشک بوون.  دەڤەری زرارەتی دەکەوێتە باکووری پارێزگای هەولێر و ناوچەیەکی بەرفراوان و بەپیتە بۆ کشتوکاڵ، بەتایبەت بۆ گەنم و جۆ، بەڵام زەوییەکانی ئەو ناوچەیە بەشی زۆریان دێمین و پێویستیان بە ئاوی بارانە، ئەمساڵ بەهۆی کەمیی رێژەی بارانبارین بە هەزاران دۆنم زەویی جووتیارانی سنوورەکە وشک بوون. بەشێک لەو بەرهەمانەشی کە ماون مەترسیی وشکبوونیان لەسەرە.  ئەمساڵ باڵای گوڵە گەنمەکانی دەشتی زرارەتی لە ٣٠ سانتیمەتر بەرزتر نەبوون، زۆرینەی گوڵە گەنمەکان زەرد هەڵگەڕاون و خاکەکەشی بە تەواوی وشک بووە، ئەوەش لە کاتێکدایە کە ساڵانی رابردوو دۆخی دانەوێڵە لەو سنوورە باشتر بوو.  دلێر سدیق، جووتیارێکی گوندی سەرکەورییە لە دەڤەری زرارەتی و بە رووداوی گوت: "جووتیاران هەزار دۆنم زەویی ئەم ناوچەیەیان کردووەتە گەنم، بەڵام بەشی زۆری زەوییەکان وشک بوون، ئەوانەی ماونەتەوە و ئومێدی دوورینەوەیان لێدەکرێت، ئەو زەوییانەن کە بە ئاوی ژێر زەوی ئاودراون. "  ئەو جووتیارە باس لەوەش دەکات، ئەمساڵ زیانی ملیۆنان دۆلار بەر جووتیارانی سنوورەکە دەکەوێت، هەروەها دەشڵێت، "پێویستە حکومەت بیر لە چارەسەرێک بکاتەوە، لەڕێگەی راکێشانی ئاو لە رووباری زێی گەورەوە، بەشی زۆری زەوییەکانی ئەم ناوچەیە بەراو بکات. ئەگەر دۆخەکە وابڕوات ئەوە قەیرانێکی گەورە بەرۆکی جووتیاران دەگرێت و بەشێک لە جووتیاران بیر لەوە دەکەنەوە کە بۆ ساڵی داهاتوو زەوییەکانیان نەکێڵن. "  سوود و زیانەکانی بارانبارینی کۆتایی نیسانی ئەمساڵ، تەنیا لە دەخڵ و داندا دەرناکەون، ئازاد محەممەد، جووتیاری نموونەیی دەڵێ: " ئەم بارانبارینە بۆ ئەو شوێنانەی کە رەشەگڵ و ئاودارن، زیانێکی کەمی دەبێ، چونکە رەنگە لە رێگەی گەڵاوە دار تووشی نەخۆشی بکات، بەڵام بە گشتیی بۆ دارستانی سرووشتی و بەراویش، سوودێکی بێ ئەندازەی هەیە".  ئازاد محەممەد دەڵێت: " ناتوانین بڵێین بەم بارانە وشکەساڵی نەهێشت، بەڵام بە گشتی گژوگیا و دارستانەکان دەبووژێنێتەوە و ئەگەر تەرزەی لەگەڵدا نەبێ، سوودێکی زۆری بۆ رەز و باخ و کشتوکاڵ بە گشتی دەبێت. "   شەپۆلێکی بارانبارین شارەکانی هەرێمی کوردستانی گرتووەتەوە، بەپێی پێشبینیی کەشناسیش، ئەمشەو بارانبارین تاوەکو درەنگانی شەو و بەشێوەی پچڕ پچڕ بەردەوام دەبێت، هەندێکجاریش دەبێتە بارانی بەخوڕ.  دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند، بارانبارینەکە بەجۆرێکە "رەنگە تاوەکو رادەیەک ئاستی ئاو لە هەندێك گەڕەک و شەقامەكان بەرزبێتەوە، بەڵام مەترسیی لافاوی گەورە و زیانی گەورەی لێ چاوەڕوان ناكرێت. "