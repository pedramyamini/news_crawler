رۆژی شەممە ٢١ ـی ئایاری ٢٠٢٢، د. موسەننا ئەمین، ئەندامی لیژنەی پەیوەندییەکانی دەرەوەی پەرلەمانی عێراق بە تۆڕی میدیایی رووداوی گوت: "هاونیشتمانییان داوای هاوکاری لە ئێمە دەکەن؛ کەسێک کە زیاتر لە ٢٠ ساڵە لە بەریتانیا دەژی، هاوژینەکەی و چوار منداڵی وڵاتینامەی بەریتانیایان هەیە؛ ئێستا دەیانەوێت بە زۆر ٣٠ - ٥ - ٢٠٢٢ بینێرنەوە بۆ هەرێمی کوردستان".  ئەندامەکەی لیژنەی پەیوەندییەکانی دەرەوەی پەرلەمانی عێراق دەڵێت: "هۆکاری ناردنەوەی پەنابەران رەتکردنەوەی دۆسیەکانیانە؛ هەندێکیشیان تۆمەتی دیکەیان لەسەرە، وەکو ئەوەی ناسنامەیەکی ساختەیان بۆ دروستکراوە یان بۆ ئاسانکاریی یاسایی بۆیان زانیاری دروستیان نەدابێتە حکومەتی بەریتانیا؛ ئەوانە بە تاوان بۆیان هەژمارکراوە و بووەتە هۆکاری ئەوەی بڕیاری دەرکردنیان دراوە".  موسەننا ئەمین باس لەوە دەکات، کۆمەڵێک هاونیشتمانی "دەستگیرکراون" و بڕیارە ٣٠ ـی ئەم مانگە بنێردرێنەوە و گوتیشی، پەیوەندی بە وەزارەتی دەرەوەی عێراق و باڵیۆزخانەی عێراقەوە لە بەریتانیا دەکەن و پێیان دەڵێن کە نابێت هیچ بەڵگەنامەیەک دروستبکەن بۆ ناردنەوەی ئەو کەسانە و گوتیشی، پێشتریش وەزارەتی دەرەوەی عێراق دڵنیایان کردوونەتەوە کە هاوکار نابن بۆ بەزۆر ناردنەوەی پەنابەران لە وڵاتانی دەرەوە.  موسەننا ئەمین ئاماژەی بەوە کرد کە ئەوان وەکو لیژنەی دەرەوەی پەرلەمانی عێراق داوا دەکەن ئەو پەنابەرانە هەر نایاساییەکیان کردبێت بەگوێرەی یاسای وڵاتەکە سزای خۆیان وەربگرن و لە نزیکی کەسوکاریان سزاکەیان تەواو بکەن؛ گوتیشی: "حکومەتی بەریتانیا بەبێ دادگە ئەمەی کردووە؛ بۆیە من بەو کەسانەم گوتووە کە لە دادگەی وڵاتەکە دژی حکومەتی بەریتانیا سکاڵا تۆماربکەن و داوای مافی خۆیان بکەن".  بەریتانیا دەیەوێت بە تووندکردنی رێکارەکانی وەرگرتنی وڵاتینامە رێگری لە چوونی کۆچبەران بۆ وڵاتەکە بکات؛ لەوچوارچێوەیەدا بەپێی رێککەوتنێک لەنێوان حکومەتی بەریتانیا و رواندا هەر کۆچبەرێکی گەنجی سەڵت بە نایاسایی لە ١ - ١ - ٢٠٢٢ ـەوەوە لەڕێگەی ئاوەوە لە فەرەنساوە چووبێتە بەریتانیا، بۆ رواندا دەگوازرێتەوە.   هەنگاوەکانی بەریتانیا لەکاتێکدان، بەپێی ئاماری حکومەتی ئەو وڵاتە، لە چوار مانگی سەرەتای ٢٠٢٢ دا چوار هەزار کۆچبەر لە نۆکەندی ئینگلیزەوە بە نایاسایی چوونەتە بەریتانیا. ئەو ژمارەیەش چوار هێندەی ئەوەیە کە لە هەمان ماوەدا لە ساڵی ٢٠٢١ ـدا تۆمار کراوە.