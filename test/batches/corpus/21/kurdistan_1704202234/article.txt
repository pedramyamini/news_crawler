رۆژی یەکشەممە ١٧ - ٤ - ٢٠٢٢، رەفیق قادر، بەڕێوەبەری بەشی کردە پزیشکییەکان لە گەرمیان بە تۆڕی میدیایی رووداوی راگەیاند، "ماوەی دوو رۆژ دەبێت کارمەندانمان بایکۆتیان شکاندووە و گەڕاونەتەوە سەر کارەکانیان، چونکە بەڵێن درابوو سەرجەم شایستە داراییەکانمان بۆ خەرجبکرێت. "   بە گوتەی رەفیق قادر، ئەمڕۆ کاژێر ١١: ٠٠ ـی پێش نیوەڕۆ، وەزیری دارایی واژۆی لەسەر خەرجکردنی پارەی شەش مانگی بۆ کردوون، "تەنیا ئەوە ماوە پارەکە بگاتە دەستمان، بڕیار وایە بەردەوامیش بن لە دابینکردنی سەرجەم شایستە داراییەکانی دیکەمان. "  لەبارەی دابەشکردنی پارەکەوە، گوتی، "بڕیارە سبەی پارەکە بگاتە کەلار و راستەوخۆ دوای تەواوکردنی رێکارە کارگێڕییەکان دەست بە دابەشکردنی پارەکە بەسەر کارمەندەکان دەکەین. "  رۆژی شەممە، ٢ ـی نیسانی ٢٠٢٢، رەفیق قادر، بە رووداوی راگەیاندبوو، لە ١٩ ـی ئادارەوە، کارمەندانی بەشی کردە پزیشکییەکان و شۆفێرانی ئەمبوڵانسەکان بایکۆتیان کردووە و کار ناکەن و هیچ هەنگاوێکی جیددی لەلایەن "وەزیری تەندروستیی حکومەتی هەرێمی کوردستان، بەڕێوەبەری گشتیی تەندروستیی گەرمیان، ئیدارەی گەرمیان و قایمقامەوە نەنراوە بۆ چارەسەرکردنی کێشەکانمان. "  لەبارەی کێشەی کارمەندانی بەشی کردە پزیشکییەکان و شۆفێرانی ئەمبوڵانسەکان گوتی، "زیاتر لە نۆ مانگە پارەی هاتووچۆ (ئیفاد)ـیان بۆ خەرجنەکراوە. "   لە بەرامبەردا، د. سیروان محەممەد، بەڕێوەبەری گشتیی تەندروستیی گەرمیان، رەتیکردەوە کە کاریان بۆ چارەسەرکردنی گرفتەکانی کارمەندانی بەشی فریاکەوتنی خێرای گەرمیان نەکردبێت و بە رووداوی گوت، "لە ساڵی ساڵی رابردووەوە ئەو کێشانەمان هەیە و تەنانەت سەردانی وەزیری تەندروستیشم کردووە و ئەو بابەتەم لەگەڵی باسکردووە، هەر بۆ چارەسەرکردنی ئەو بابەتە بۆ خۆم سەردانی وەزارەتی داراییشم کردووە، ناکرێت هەموو ساڵێک لەگەڵ دووبارەبوونەوەی کێشەکان ئێمە سەردانیان بکەین، بۆیە زۆرجار لە رێگەی نوسراوەوە ئاگاداریان دەکەینەوە کە کێشەکان چارەسەرنەکراون. "  لە گەرمیان رۆژانە کەیسی جۆراوجۆر کە بارودۆخی تەندروستییان خراپە و لەو سنوورە ناتوانرێت چارەسەر وەربگرن، دەگوازرێنەوە بۆ نەخۆشخانەکانی سلێمانی، لەبارەی چۆنێتی گواستنەوەی ئەو کەیسانە بۆ سلێمانی، لە کاتی بایکۆتکردنی کارمەندانی بەشی فریاکەوتنی خێرا، رەفیق قادر گوتی، لە رۆژێکدا پێنج و لە مانگێکدا ١٠٠ بۆ ١٥٠ ' ئیحالە ' لە گەرمیانەوە بۆ سلێمانی هەیە. لەو ماوەیەی کە کارمەندانی بەشی فریاکەوتنی خێرا بایکۆتیان کردووە زیاتر لە ٤٠ نەخۆش بە ئەمبوڵانسی تایبەت گواستراونەتەوە بۆ سلێمانی بە نرخی ٢٥٠ هەزار دینار یاخود هاونیشتیمانییان بۆ خۆیان نەخۆشەکانییان دەگوازنەوە بۆ سلێمانی.  لەبارەی گواستنەوەی ئەو کەیسانە بە ئۆتۆمبێلی تایبەتی هاونیشتیمانیان و بە ئەمبوڵانسی تایبەت گوتی، "ئەو کەیسانەی کە دەگوازرێنەوە بۆ خۆیان بارودۆخیان خراپە ئەگەر بە ئۆتۆمبێلی هاونیشتمانییانیش بگوازرێنەوە، ئەوە دوو هێندە خراپە و بارودۆخیان دەکەوێتە مەترسییەوە. "