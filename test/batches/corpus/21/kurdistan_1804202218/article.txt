د. موسەننا ئەمین، پەرلەمانتاری یەکگرتوو لە پەرلەمانی عێراق بە رادیۆی رووداوی راگەیاند: "هۆکاری نەناردنی بەشە ئاردی مانگانەی هەرێمی کوردستان کەمتەرخەمیی وەزارەتی بازرگانیی عێراقە ئەگەرنا لە رووی کارگێڕی، یاسایی و سیاسییەوە هیچ کێشەیەکی تێدا نییە. ئەم کەمتەرخەمییە تاوانە بەرامبەر بە خەڵکی هەرێمی کوردستان. "  ئەو پەرلەمانتارەی یەکگرتوو دەشڵێت: ئەو گەنمەی بۆ ساڵێکی هەرێمی کوردستان پێویستە، لە سایلۆکانی هەرێمی کوردستان نییە و بەشی ئاشەکان ناکات، بۆیە دەبێت وەزارەتی بازرگانی گەنمیان بۆ بنێرێت.  د. موسەننا ئەمین گوتی: "ئەمەیش شتێکی بێمانایە، چونکە عێراق گەنم لە هەرێمی کوردستان دەکڕێت و دەیبات بۆ شوێنێکی دیکە هەڵیدەگرێت و جارێکی دیکە دەینێرێتەوە بۆ هەرێمی کوردستان. بەو هۆیەیشەوە دابەشکردنی ئارد لە هەرێمی کوردستان دوا کەوتووە، لە کاتێکدا لە پارێزگاکانی دیکەی عێراق وا خەریکە بۆ سێیەم مانگ ئارد دابەش بکرێت کە لە هەرێمی کوردستان ئەوەی بە تەواوی دابەش نەکراوە. "  پەرلەمانتارەکەی یەکگرتوو باسی لەوە کرد کە زیاتر لە مانگێکە لەگەڵ بەڕێوەبەرایەتیی دانەوێڵەی عێراقدا خەریکە. ئەوان هەر بەڵێنیان داوە، بەڵام لە کۆتاییدا بەڵێنەکەیان نەبردووەتە سەر و، گوتوویانە "گەنممان نەماوە و دەبێت لە ئوسترالیاوە هاوردەی بکەین.. کاتێکیش ئوسترالییەکە گەیشتووە هەر بەڵێنەکەیان نەبردووەتە سەر. "  د. موسەننا ئەمین گوتیشی: "دوێنێ پەیوەندیم بە وەزیری بازرگانیی عێراقەوە کرد و، بەڵێنی دامێ خۆی چارەسەری بکات. هاوکات پەیوەندیشم بە سەرۆککۆمارەوە کرد بۆ ئەوەی جەخت لە وەزیری بازرگانی بکاتەوە بۆ ئەوەی ئاردەکە بۆ هەرێمی کوردستان بنێرێت. هەردووکیان جەختیان کردەوە کە چارەسەری دەکەن. ئەم بەیانییەیش جارێکی دیکە پەیوەندیم بە وەزیری بازرگانییەوە کردەوە و گوتی فەرمانم داوە کە چارەسەر بکرێت. "