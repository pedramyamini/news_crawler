بەپێی نووسراوی ژمارە (٧٣٢٣)ی سەرۆکایەتی شارەوانیی هەولێر، کە رۆژی ٢٩ - ٠٥ - ٢٠٢٢ دەرچووە و واژۆی سەرۆکی شارەوانیی هەولێری لەسەرە، ئاراستەی بەڕێوەبەرایەتیی شارەوانی سێ کراوە بۆ جێبەجێکردن، بەپێی نووسراوەکە لەمەودوا رێگە بە دروستکردنی خانوو لە کەرتی سێ هەزاری لە گەڕەکی سێبەردان دەدرێت.  سیامەند کەریم، گوتەبێژی سەرۆکایەتیی شارەوانیی هەولێر بە رووداوی راگەیاند، بڕیارەکە هەموو زەوییەکان ناگرێتەوە، تەنیا ئەوانەن کە سەرەبلۆکیان بۆ دانراوە و شەقامیان بۆ کراوەتەوە، کە پێیاندەڵێن کەرتی سێ هەزاری گەڕەکی سێبەردان و سەرجەمیان تاپۆن، شارەوانیی هەولێر بۆ بەشەکانی دیکەش لە هەوڵدایە بۆ ئەوەی لە داهاتوودا رێگەپێدانی دروستکردنی خانوو بۆ ئەوانەش دەربکات".  بەگوێرەی نووسراوەکەی سەرۆکایەتیی شارەوانی هەولێر هەموو ئەوانەی خاوەنی ئەو زەوییانەن، کە سەرەبلۆکیان بۆ کراوە و شەقامیان دیاریکراوە، دەتوانن رۆژی دووشەممە، ٣٠ - ٥ - ٢٠٢٢ سەردانی بەڕێوەبەرایەتیی شارەوانیی هەولێر بکەن بۆ وەرگرتنی رێگەپێدانی دروستکردنی خانوو.