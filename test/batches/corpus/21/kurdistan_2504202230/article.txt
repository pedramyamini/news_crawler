رۆژی دووشەممە، ٢٥ - ٤ - ٢٠٢٢، رائید سەرکەوت کاڕەش، گوتەبێژی بەرگریی شارستانیی هەولێر بە رووداوی گوت: "لەهەندێک ناوچەی ناو سەنتەری شاری هەولێر ئاو کۆبووەتەوە بە نموونە لەسەر شەقامی ١٠٠ مەتریی و نزیک مزگەوتی ئیمامی عەلی، بەڵام هەموو تیمەکانمان سەرقاڵی چارەسەرکردنی ئەو شوێنانەن، کە ئاویان تێدا بەرزبووەتەوە، لەهەر شوێنێک مەترسی هەبێت هاووڵاتیان دەتوانن پەیوەندیی بە تیمەکانمانەوە بکەن و بە ژمارە ١١٥. "  رائید سەرکەوت کاڕەش، گوتەبێژی بەرگریی شارستانیی هەولێر گوتیشی: "هەموو تیمەکانمان لە ئامادەباشیدان و ئەوە خۆشمان گەڕاوینەتەوە بۆ دەوام و دۆخەکە ئاساییە، هیچ مەترسییەکی لافاو تائێستا نییە، هەموو ئامادەکارییەک دەکەین بۆ بەهاناوەچوونی خەڵک و لەهەر شوێنێک کێشە هەبوو، خەڵکی دەتوانن پەیوەندییمان پێوەبکەن. "  ئەمشەو بارانێکی بەخوڕ سەنتەری شاری هەولێری گرتەوە و لە چەندین شوێن ئاستی ئاو بەرزبووەتەوە.  لە دوێنێ یەکشەممەوە شەپۆلێکی بارانبارین هەرێمی کوردستانی گرتووەتەوە و تائێستاش بەردەوامە، بەپێی ئاماری وەزارەتی گواستنەوە و گەیاندن لە ماوەی ٢٤ کاژێردا زۆرترین باران لە حاجی ئۆمەران باریوە، کە ١٧.٢ مللیمەتر بووە، راوێژکارێکی وەزارەتی کشتوکاڵیش دەڵێت کاریگەریی بارانەکە لەناوچەیەک بۆ ناوچەیەکی دیکە دەگۆڕێت.     لە مانگەکانی کۆتایی ساڵی رابردوودا، دوو جار لافاو لە شاری هەولێر دروست بوو و چەند ناوچەیەکی سەنتەری شاری هەولێر و شارۆچکەکانی دەوروبەری زیانیان بەرکەوت و چەندین کەسیش گیانیان لەدەستدا.  لە لافاوەکەی رۆژی ١٧ ـی کانوونی یەکەمی ٢٠٢١، ئاو چووە نێو ٣ هەزار و ١٨٣ خانوو و زیان بە کەلوپەلەکانی نێویان گەیشت. هەزار و ١٨٩ ئۆتۆمبێل زیانیان بەرکەوت، هەروەها ٤٠٨ خانوو و ٣٥٠ دووکان زیانیان بەرکەوت.    لافاوەکە، کە بووە هۆی گیانلەدەستدانی ١٣ کەس شارۆچکەکانی دارەتوو، قوشتەپە، شەمامک، گردجووتیار، بەحرکە و  گەڕەکی رۆشنبیریی شاری هەولێری گرتەوە. ئومێد خۆشناو، پارێزگاری هەولێر رایگەیاند لافاوەکە نزیکەی ٢٠ بۆ ٢١ ملیار دینار زیانی هەبووە.