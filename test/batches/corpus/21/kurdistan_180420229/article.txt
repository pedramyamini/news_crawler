رۆژی یەکشەممە ١٨ - ٤ - ٢٠٢٢ سیروان محەممەد، بەڕێوەبەری راگەیاندنی کارەبای سلێمانی بە تۆڕی میدیایی رووداوی گوت: "لەسەر بودجەى داهاتى (٨ %)ی کارەبا، بە سەرپەرشتى بەڕێوەبەرایەتى گشتى کارەباى سلێمانى و بەبڕى زیاتر لە ١٥٣ ملیۆن دینار و بە هاوکارى کۆمپانیاى (IQ) کە کارى بڕینى شەقامەکەیان بۆ ئەنجامداین، دواقۆناخى پڕۆژەی دابینکردنى کارەباى بەردەوام بۆ شەقامى مەلیک مەحموود دەستیپێکردووە، کە لە گۆیژەسیتى دەستپێدەکات بۆ پردى کۆبانێ".  بە گوتەی سیروان محەممەد، بەشەکانى دیکەى شەقامى مەلیک مەحموود کارەباى بەردەوامیان بۆ دابینکراوە و ئەو بەشەى کە ماوە لە ئاییندەیەکى نزیکدا تەواو دەبێت و بەوەش سەرجەمى شەقامەکە بە شەوان رووناک دەبێت.  کۆی تێچووی پڕۆژەکە نزیکەی ٧٠٠ ملیۆن دینارە.