ئەمڕۆ ١٥ - ٠٤ - ٢٠٢٢ گوندی سەرەرۆ لە دەڤەری بەرواری باڵا سەر بە ناحیەی کانی ماسێ لە سنووری قەزای ئامێدی تۆپباران کرا. وەکو لە ڤیدیۆیەکەدا دەردەکەوێت، تۆپێک بەر ماڵی هاونیشتمانییەک کەوتووە بنمیچی ماڵەکەی کونکردووە.   ردوان ئەحمەد، خاوەنی ماڵەکەیە و بە تۆڕی میدیایی رووداوی راگەیاند، پێشتر بەهۆی شەڕی تورکیا و پەکەکە گوندەکە چۆڵکرابوو و نزیکەی ساڵێکە ئەوان نەیاتوانیوە سەردانی گوندەکەی خۆیان بکەن، بەڵام ئەمڕۆ پێیان گوتوون کە ناو گوندەکەنیان تۆپباران کراوە و دواتر سەردانی ماڵەکەیان کردووە و بینیویانە تۆپێکی بەرکەوتووە.  ئەو هاونیشتمانییە ئاماژەی بەوەش کرد، خانووەکەیان نوێیە، بەهۆی شەڕەوە نەیانتوانیوە تێیدا بمێننەوە و تەنیا چەند رۆژێک تێیدا بوون.  دوێنێش تۆپخانەکانی سوپای تورکیا بەسەختی ناوەندی گوندی هروورێیان لە سنووری ئامێدی تۆپبارانکرد. بەوهۆیەوە زیان بەچەند خانوو و ئۆتۆمبێلێک کەوت.  لە مانگی نیسانی ٢٠٢١ تورکیا ئۆپەراسیۆنێکی بۆ چەند ناوچەیەکی سنووری لە سنووری قەزاکانی ئامێدی و باتیفا دەستپێکرد، بەهۆی ئەو ئۆپەراسیۆنەوە تاوەکو ئێستا شەش گوند چۆڵکراون.  لەسەرەتای دەستپێکردنی ئەو ئۆپەراسیۆنەوە تاوەکو ئێستا سێ هاونیشتمانیی سڤیل کوژراون و سێ کەسی دیکەش بریندار بوون.