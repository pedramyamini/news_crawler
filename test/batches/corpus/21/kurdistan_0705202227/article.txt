بەپێی ئەو گرتە ڤیدیۆییەی کە ئەنجوومەنی ئاسایشی هەرێمی کوردستان بڵاویکردووەتەوە، دوو لەو هاووڵاتییە بیانییانە خەڵکی ئەمریکا و ئەوەی دیکەشیان خەڵکی بەریتانیایە.  تۆڕی میدیایی رووداو پەیوەندی لەگەڵ هەر یەک لە وەزارەتی دەرەوەی ئەمریکا و بەریتانیا لەسەر ئەم بابەتە کرد. وەزارەتی دەرەوەی ئەمریکا وەڵامی رووداوی دایەوە و گوتی "ئاگاداری ئەم راپۆرتانەین". هەروەها لە وەڵامدانەوەکەدا جەخت لەسەر گرنگی سەلامەتی هاووڵاتییە ئەمریکییەکان کرا.   دەقی وەڵامەکەی وەزارەتی دەرەوەی ئەمریکا، "سەلامەتی هاووڵاتییە ئەمریکییەکانی دەرەوەی وڵات لە گرنگترین بابەتەکانە بە لای وەزارەتی دەرەوە. ئێمە ئاگاداری ئەو راپۆرتانەین، بەڵام بەهۆی رەچاوکردنی تایبەتمەندییەوە، ناتوانین زانیاری زیاتر بدەین. "   هەروەها رووداو پەیوەندی بە وەزارەتی دەرەوەی بەریتانیا کرد و لەبارەی ئەم بابەتەوە پرسیاری کرد. وەزارەتی دەرەوەی بەریتانیا لە وەڵامدا گوتی، "ناتوانین هیچ سەرنج یان زانیارییەک لەم بارەیەوە بدەین. "   ئەو دوو هاووڵاتییە ئەمریکییە ناویان ڤنسنت مارک و جین دیڤولە و هاووڵاتییە بەریتانییەکەش ناوی ئێمر ئێدوارسە.   دەقی پرسیاری رووداو بۆ وەزارەتی دەرەوەی ئەمریکا:   ئەنجوومەنی ئاسایشی هەرێمی کوردستانی - عێراق رۆژی چوارشەممە راگەیێندراوێکی لەگەڵ چەند چاوپێکەوتنێکی تۆمارکراو لەگەڵ دوو هاووڵاتیی ئەمریکی بەناوی ' ڤینسینت مارک ئەلێکسەندەر و جین دیڤول ' بڵاوکردەوە، گوایە پەیوەندیان بە یەکینەکانی بەرخودانی شەنگال (یەبەشەوە) کردووە وەکو هەوڵێک بۆ ئەوەی شەڕی داعش بکەن، بەڵام دواتر پێیانزانیوە کە ئەوان پەیوەندیان بە پارتی کرێکارانی کوردستان (پەکەکە) کردووە و ناتوانن ریزەکانیان بەجێبهێڵن. ئەنجوومەنی ئاسایشی هەرێمی کوردستان دەڵێت، ئەوان لە دەست پەکەکە رزگارکراون دوای ئەوەی توانیویانە پەیوەندی بە هێزەکانی پێشمەرگە بکەن کە لەلایەن هاوپەیمانیی نێودەوڵەتییەوە هاوکاری دەکرێن، ئێستا ئەوان لەگەڵ ئۆفیسی کۆنسوڵی سەر بە وەزارەتی دەرەوەش لە هەولێر لەسەر هێڵن بۆ ئەوەی بگەڕێنەوە ئەمریکا.   ئێمە بە پەرۆشین بزانین ئایا هیچ زانیاریتان لەسەر ئەم بابەتە هەیە بۆمانی ئاشکرابکەن. ئاگاداری پرۆسەکەن؟ هیچ کۆمێنتتان لەسەر ئەم بابەتە هەیە؟ پڕۆسەی گەڕاندنەوەی هاووڵاتییەکانتان چۆن بەڕێوەدەبەن، ئایا رووبەڕووی هیچ سزایێک دەبنەوە؟   دەقی وەڵامی وەزارەتی دەرەوەی ئەمریکا:    سەلامەتی هاووڵاتییە ئەمریکییەکانی دەرەوەی وڵات لە گرنگترین بابەتەکانە بە لای وەزارەتی دەرەوە. ئێمە ئاگاداری ئەو راپۆرتانەین، بەڵام بەهۆی رەچاوکردنی تایبەتمەندییەوە، ناتوانین زانیاری زیاتر بدەین.