تۆمەتبارەکە دواتر لەبەردەم هەیوانی ماڵی خەزووری، چرۆی هاوژینی و خوشک و برایەکی بە گوللە دەکوژێت و خەسووشی بە سەختی بریندار دەبێت.   ئەحمەد جاف، باوکی کوژراوەکانە و بە رووداوی گوت، "گوتم ئاوات چی بوو؟ کێ تەقەی کرد؟ گوتی حوسێن تەقەی کرد. چۆمان و موسا و دوو کچمی کوشت، ژنەکەم و کوڕەزایەکی دیکەمی بریندار کرد، دوای ئەوەی منداڵەکانی بردەوە شێت بوو، لەسەر مریشک کەسێکی کوشت، باوەژن و خوشکەزایەکی خۆیشی کوشتووە. شەش، حەوت کەسی کوشتووە. "  بەهۆی ناکۆکی نێوانیان، نزیکەی پێنج مانگە چرۆ، گەڕابووەوە ماڵی باوکی. هاوژینەکەی چەندین جار داوای گەڕانەوەی کردبوو، هاوژین و ماڵە خەزووری رازی نەبوون. مانگێک لەمەوبەر بە ئۆتۆمبێل لە خەزووری دابوو.   بنەماڵەی چرۆ دەڵێن، "چەندجارێک هەڕەشەی لێکردووین، هەرچەندە سکاڵامان کردووە، بەڵام دەستگیرنەکراوە. "  مەریوان ئەحمەد، برای کوژراوەکانە و دەڵێت، "لە شەشی مانگی ١١ ـی ساڵی رابردووەوە منداڵەکانی لای ئێمە بوو دواتر لە دادگە داوای کردنەوە ئێمەیش وەکو حەقی باوکایەتی بۆمان بردەوە، هەر ئەو رۆژە فڕێی دانە سەر شەقام. پۆلیسی بازیان مانگێک و ١١ رۆژە منداڵەکانی بردووە بۆ خانەی بێسەرپەرشتان. منداڵەکانی تاوەکو ئێستایش هەر لەوێن. "   تۆمەتبار تەمەنی ٤٩ ساڵە و ئەفسەرە لە هێزەکانی بەرگریی و فریاکەوتنی سلێمانی، زیاتر لە ٢٠ ساڵە هاوسەرگیریی لەگەڵ چرۆ ئەحمەدی تەمەن ٤٠ ساڵان کردووە. خاوەنی یەک کوڕ و چوار کچن.   هەرچەند تاوەکو ئێستا شوێن و چۆنێتی دەستگیرکردنی رانەگەیێندراوە، بەڵام نۆ کاژێر دوای رووداوەکە، گوتەبێژی ئاسایشی رۆژئاوای سلێمانی بە تۆڕی میدیایی رووداوی راگەیاند، "تۆمەتبارەکەمان دەستگیرکردووە. "