رۆژی شەممە ١٦ - ٤ - ٢٠٢٢ شاڵاو جەمال، بەڕێوەبەری گشتیی کشتوکاڵی سلێمانی میوانی بوولتەنی کاژێر ١٠ ـی تۆڕی میدیایی رووداو بوو کە لەلایەن سنوور مەجیدەوە پێشکێش دەکرێت، رایگەیاند: "هەموو ساڵێک لە پارێزگای سلێمانی نزیکەی یەک ملیۆن دۆنم زەوی بە گەنم دەچێنرێت و ئەمساڵ لە سنووری پارێزگای سلێمانی یەک ملیۆن و ٩٠ هەزار دۆنم زەوی بە گەنم چێنراوە، بەفر و سەرما وەرزی پێگەیشتنی گەنمەکەی دواخست و نەبارینی بارانیش بووە هۆی وشکەساڵی لە هەندێک ناوچەی پارێزگای سلێمانی".  بەڕێوەبەری کشتوکاڵی سلێمانی دەڵێت: "لە هەموو پارێزگای سلێمانی ٤٨ وێستگەی کەشناسیمان هەیە و بەپێی راپۆرتی ئەو وێستگانە، لە پێنجوێن، چوارتا، بەرزنجە، ماوەت و بازیان، بەڕێژەیەک باریووە کە لە وشکەساڵی رزگاریان بووە، بەڵام لەو ناوچانە رووبەرێکی کەم بە گەنم چێنراوە و ئەو شوێنانەش کە گەنمیان لێ چێنراوە رێژەی بارانبارین لێیان کەمبووە و ئەمساڵ ئەگەر بارانی دیکە نەبارێت سامانی گەنم لە پارێزگای سلێمانی مەترسییەکی زۆری لەسەر دەبێت".  هەموو ساڵێک جیاواز لە گرفتی کەمی باران، گرفتی پەیدابوونی سن و کوللە لە پارێزگای سلێمانی سەریهەڵداوە و وەک شاڵاو جەمال ئاماژەی پێدەدات: "ئەمساڵ وەزارەت پارەی بۆ دابین کردووین و ئەم هەفتەیە دەرمانمان پێدەگات، بۆ ئەوەی بەسەر ئەو ناوچانەدا دابەشیان بکەین کە مەترسی سن و کوللەیان لەسەرە".  بەڕێوەبەری کشتوکاڵی سلێمانی گوتی: "ئەمساڵ پێشبینیمان کردبوو زیاتر لە ٦٥٠ هەزار تۆن گەنم لە پارێزگای سلێمانی بەرهەم بێت، بەڵام تاوەکو ئێستا روون نییە ئەو رێژەیە لە گەنم بەرهەم دێت، لە ٢٥ ـی ئەم مانگە ئەگەرێک هەیە بۆ باران بارین و ئەگەر رێژەی بارانەکە باش بێت، دەتوانم بڵێم گرفتێکمان نابێت و بەرهەمی گەنم لەو پێشبینییەی کردبوومان نزیک بێت".  بەگوێرەی پێشبینی بەڕێوەبەری کشتوکاڵی سلێمانی، ئەمساڵ سلێمانی بەلای کەمەوە بەشی پێداویستی خۆی گەنم بەرهەم دەهێنێت و رای دەگەیێنێت: "ساڵانە ٢٠٠ هەزار تۆن گەنم بەشی دانیشتووانی سنووری پارێزگای سلێمانی دەکات و پێشبینی ئەوە دەکەم بەرهەمی گەنمی ئەمساڵمان لە ٢٠٠ هەزار تۆن کەمتر نەبێت".  شاڵاو جەمال پێیوایە، رێگەی رووبەڕووبوونەوەی وشکەساڵی لە هەرێمی کوردستان لێدانی بیری ئاو نییە بۆ جووتیاران و پێویستە بەنداوی بچوک دروستبکرێت بۆ گلدانەوەی ئاو و دەڵێت: "پارێزگای سلێمانی شوێنی زیاتر لە ١٢٠ بەنداوی بچووکی هەیە و تاوەکو ئێستا چوار بەنداو بڕیاری لەسەر دراوە، خەڵکێکی زۆر سەرمایەیان هەیە و پڕۆژەی دروستکردنی بەنداویان داوەتە حکومەت، بەڵام دەسەڵاتەکە لای ئەنجوومەنی وەزیرانە و لەدەستی پارێزگاکاندا نییە".