جەبار مستەفا، سەرۆکی دەزگای گشتیی کاروباری مین لە هەرێمی کوردستان بە رادیۆی رووداوی راگەیاند: "لە هەرێمی کوردستاندا هەر لە سەرەتاوە ٧٧٦ کیلۆمەتر دووجا زەوی بە مین و تەقەمەنی و پاشماوەی جەنگی پیس بووە. لەو رووبەرە ٢٥٥ کیلۆمەتر دووجا ماوە کە پاک بکرێتەوە. "  لە گوندی کانی شابای پێنجوێن بەشێکی جووتیاران دەڵێن، چەند دۆنم زەوییان هەیە کە شوێنی کشتوکاڵیانە، بەڵام مینی تێدایە و پاک نەکراوەتەوە. تاوەکو ئێستایش مین بە چەندین سەر ئاژەڵیان تەقیوەتەوە.  سەرۆکی دەزگای گشتیی کاروباری مین ئاماژەی بەوە دا، کێڵگە مینییەکان هێندە زۆرن کە توانایی و دەسەڵاتی دەزگای گشتیی کاروباری مین لە هەرێمی کوردستان لە ئاستیدا نییە.  جەبار مستەفا گوتی: "هەموو شوێنەکان لە بەرنامەماندان کە پاک بکرێنەوە، بەڵام ئێستا بەپێی ئەو ئامێرە کەمانەی کە هەمانن تیمەکانمان ناتوانن بگەنە هەموو شوێنێک. هەوو ئەو شوێنانەی مینیان تێدایە دڵنیایان دەکەمەوە کە لە بەرنامەماندان و پاکیان دەکەینەوە. "  بە گوتەی جەبار مستەفا، ٦٠ % ـی زەویی پیسبوو بە مین و پاشماوەی جەنگی دەکەوێتە پارێزگای سلێمانی.  بەپێی ئاماری دەزگای  گشتیی کاروباری مین، ساڵی ٢٠٢٠ لە هەرێ کوردستان ١٨ کەس مین و پاشماوەی جەنگییان پێدا تەقییەوە، ساڵی ٢٠٢١ ئەو ژمارەیە زیاد بوو بۆ ٤٢ کەس کە ١٩ یان مردن و سێیان بریندار بوون.   سەرۆکی دەزگای گشتیی کاروباری مین گوتی: "زۆربەی بەرکەوتووەکانی مین لە پێنجوێن، سیدەکان و چۆمانن. "