بەڕێوەبەرایەتیی ھاتووچۆی کۆیە لە راگەیێندراوێکدا دەڵێت، رۆژی هەینی ٦ ـی ئایاری ٢٠٢٢، لە رێگەی ناحیەی سکتان لە نزیک گوندی گردگۆران پێکدادان لە نێوان ئۆتۆمبێلێکی جۆری نیسان پیکئاپ و مینی پاسێک روویدا.   هاوکار عەلی، گوتەبێژی تەندروستیی کۆیە ئەمڕۆ هەینی ٦ - ٥ - ٢٠٢٢ بە تۆڕی میدیایی رووداوی گوت، بەهۆی رووداوەکەوە ١٦ کەس برینداربوون، کە ١٤ یان خوێندکاری پەیمانگەی تەکنیکی کۆیەن.   ئاماژەی بەوەش کرد، پێنج لە بریندارەکان لە نەخۆشخانەی کۆیەن و بریندارەکانی دیکە لە نەخۆشخانەی رانیەن.   هاوکار عەلی باسی لەوەشکرد، یەکێک لە بریندارەکان لە نەخۆشخانەی کۆیەوە بۆ هەولێر گوێزراوەتەوە و بریندارێکی دیکەش لە رانیەوە بۆ سلێمانی گوێزراوەتەوە.   بە گوێرەی ئامارەکانی هاتووچۆی هەرێمی کوردستان، ساڵی رابردوو لە هەرێمی کوردستان ٤١١٩ رووداوی هاتووچۆ روویانداوە و بەهۆیانەوە ٦٦٢ کەس گیانیان لەدەستداوە و ٧١٢١ کەسیش بریندار بوون.