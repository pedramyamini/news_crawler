سیامەند کەریم، گوتەبێژی سەرۆکایەتی شارەوانیی هەولێر، رۆژی چوارشەممە، ٢٠ - ٤ - ٢٠٢٢، بە تۆڕی میدیایی رووداوی راگەیاند: "تیمەکانی شارەوانیی هەولێر بەتایبەت بەڕێوەبەرایەتی خزمەتگوزاری ژینگەپارێزی لە سنووری سەرجەم شارەوانییەکان هەموو ساڵێک بەتایبەت بەر لە وەرزی زستان، هەڵمەتی پاککردنەوەی ئاوەڕۆکان دەستپێدەکات و بەردەوام دەبێت، بەڵام ئەوەی نیگەرانی کردووین ئەو شتانەیە کە لەنێو ئاوەڕۆکاندا دەدۆزرێنەوە، بۆ نموونە بلۆک و بەرد و خاشاکی زۆر، کە رێگە لە ئاوەڕۆکان دەگرێت. "  سیامەند کەریم ئاماژەی بەوەدا ئەمساڵ تیمێکی تایبەتیان پێکهێناوە بەتەنیا بۆ ئاوەڕۆکان و گوتی: "بەداخەوە خەڵک لە کاتی گیرانی ئاوەڕۆکان هاوکار نییە و لە ئاوەڕۆکاندا هەموو شتێک دەبینرێت لە بەرد و دار و خاشاک و خۆڵ و بلۆک و شتی دیکەش، کە نابێت وابێت. "  سەرۆکایەتیی شارەوانی هەولێر لە راگەیێندراوێکدا لەوبارەیەوە رایگەیاندووە: "تیمەكانی شارەوانی بلۆك و كەلوپەل لەناو چاڵەكان و ئاوەڕۆكان دەردەهێنن... فڕێدانی بلۆك و كەلوپەل و خۆڵ و خاشاكی قورس بۆ نێو چاڵەكانی ئاو وەرگرتن و مەنهۆڵەكان، دەبێتە هۆی كۆبوونەوەی ئاوی زیادە و لە كاتی بارانباریندا ئەگەری روودانی لافاوی لێدەكەوێتەوە. "  بەپێی پێشبینییەکانی کەشوهەوا لە رۆژانی داهاتوودا ئەگەری بارانبارین هەیە، بۆیە رۆژی سێشەممە شارەوانیی هەولێر، هەڵمەتێکی فراوانی خاوێنکردنەوەی سەر و ناو چاڵەکانی ئاو وەرگرتن دەستپێکرد، کە لە رۆژانی داهاتووشدا بەردەوام دەبێت.