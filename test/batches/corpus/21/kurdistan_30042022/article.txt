بە گوێرەی راپۆرتی ئاژانسی پەنابەرانی رێکخراوی نەتەوەیەکگرتووەکان کە رۆژی هەینی ٢٩ - ٤ - ٢٠٢٢ بڵاویکردوەتەوە، ساڵی رابردوو ٣٠٧٧ کەس لە کاتی هەوڵدانیان بۆ گەیشتن بە ئەوروپا لە دەریای نێوەڕاست و زەریای ئەتڵەنتیک گیانیان لەدەستداوە؛ ئەوە لە کاتێکدایە لە ساڵی ٢٠٢٠ دا و لە هەمان ئەو دەریا و زەریایە ١٥٤٤ کەس گیانیان لەدەستدابوو.   ئاژانسەکەی نەتەوەیەکگرتووەکان وردەکاری زیاتری لەو بارەوە درکاندووە و دەڵێت، ١٩٢٤ کەس لە ٣٠٧٧ کەسەکە لە رێگەکانی بەشی نێوەڕاست و رۆژئاوای دەریای نێوەڕاست گیانیان لەدەستداوە و ١١٥٣ کەسەکەی دیکەشیان لەو رێگە ئاوییەدا گیانیان لەدەستداوە کە خەڵکی لە باکووری ئەفریقاوە بە مەبەستی گەیشتن بە دوورگەکانی کەناری بەکاریان هێناوە.   شابیا مانتو، گوتەبێژی ئاژانسی پەنابەرانی رێکخراوی نەتەوەیەکگرتووەکان دەڵێت، زۆربەی کۆچبەرەکان بۆ پەڕینەوەیان بەلەمی زۆر خراپیان بەکارهێنابوو و ئەوەش بووە هۆی ئەوەی کە زۆرجار بەلەمەکان وەربگەڕێن یان تێکبچن و ببنە هۆی گیانلەدەستدانی کۆچبەرەکان.   ئەوەی کە پەیوەندی بە پەڕینەوەی کۆچبەرانەوە هەیە، ئاژانسەکەی نەتەوەیەکگرتووەکان دەڵێت، ساڵی رابردوو ٥٣ هەزار و ٣٢٣ کۆچبەر بە بەلەم گەیشتوونەتە ئیتاڵیا و ئەوەش بەراورد بە ساڵێک پێشتر ٨٣ % زیادیکردووە. هەروەها هەر لە ساڵی ٢٠٢١ دا ٢٣ هەزار و ٤٢ کەس گەیشتوونەتە دوورگەکانی کەناری.