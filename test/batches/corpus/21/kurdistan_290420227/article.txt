عەمید جەمال وارانی، فەرماندەی لیوای ١٤٤ی هێزەکانی ٧٠ی پێشمەرگە رۆژی هەینی ٢٩ - ٤ - ٢٠٢٢، لەبارەی هێرشەکەی دوێنی شەوی چەکدارانی داعش بۆ سەر سەنگەرەکانیان بە تۆڕی میدیایی رووداوی راگەیاند: "هێرشەکەی چەکدارانی داعش بۆ سەر سەنگەرەکانی هێزەکانی فەوجی یەکی لیوای ١٤٤، لە سنووری گوندی دوڕاجی ناحیەی زنانەی سەر بە قەزای کفری، کاتژمێر ١٠ی شەوی ٢٨ لەسەر ٢٩ی نیسانی ٢٠٢٢ بوو، چەکدارانی داعش پەلاماری سەنگەرێکی ئێمەیان دا، هێرشەکە لە دوو قۆڵەوە بوو، شەش چەکدار بوون، سێیان تاوەکو سنووری ٢٥٠ مەتر لە سەنگەرەکان نزیکبوونەتەوە و سوپاس بۆ خوا هێزەکانمان وریابوون و وەڵامی هێرشەکەیان بە باشی دایەوە و چەکدارانی داعشیان ناچار بە هەڵاتن کرد، خۆشبەختانە هیچ زەرەرو زیانێک ڕووینەداوە. "  عەمید جەمال وارانی گوتیشی: "چەکدارانی داعش قەناس و بیکەیسی و چەکی دیکەشیان پێبووە، بە ماتۆڕسکیلەوە هێرشیان هێنا و ویستیان لەم پەلامارەدا، هاوشێوەی جەژنی رەمەزانی رابردوو کە چۆن پێشمەرگەیەکیان شەهید کرد، لەم جەژنەشدا هەمان کردەوەی تیرۆریستی دووبارە بکەنەوە، بەڵام پێشمەرگەکانمان نەیانهێشت پلانەکەیان سەربگرێت. "  ناوچەی زنانە و پەلکانە و غەڕرەی سەر بە قەزای کفری لەو ناوچانەن، کە داعش تێیدا ناوبەناو پەلاماری هاونیشتمانیان و هێزە ئەمنییەکان دەدات، هەرچەندە هێزە ئەمنییەکان ئۆپەراسیۆنی سەربازی و گەڕانی بەردەوامییان تێیدا هەیە، بەڵام سەختی ناوچەکە و دووری ناوچەکانی ئاوەدانیی لەیەکترەوە بووەتە هۆی ئەوەی داعش بیقۆزێتەوە.  رۆژی سێشەممە، ٢٦ - ٤ - ٢٠٢٢، وەهاب ئەحمەد، بەڕێوەبەری ناحیەی زنانەی سەر بە قەزای کفری لە ناوچەی گەرمیان سەبارەت بە جموجۆڵەکانی داعش و رفاندنی هاونیشتمانیان بە تۆڕی میدیایی رووداوی گوت: "ناوچەکەی ئێمە ناوچەیەکی فراوان و سەختە، راستە هێزێکی زۆری لە پێشمەرگە و هێزەکانی یەکەی حەفتا و بەرگری و فریاکەوتنی لێیە، بەڵام ئەم ناوچەیە پێویستی بە ئۆپەڕاسیۆنی بەردەوام و فراوان و هاوئاهەنگی زیاتری هێزەکانی عێراق و پێشمەرگە هەیە بۆ ئەوەی داعش لەم ناوچەیە دەرپەڕێنرێت، جگە لەوەش دەبێت هێزەکان هاوکاربن. "  سەبارەت بە رفاندنی چەند شوانێک لەلایەن داعشەوە، وەهاب ئەحمەد، گوتی: "دەبێت هێزە ئەمنییەکان نەهێڵن خەڵک بەتایبەت شوانەکان ئەوانەی بەدوای لەوەڕدا دەگەڕێن نزیکی هەندێک ناوچە بکەونەوە کە هاتووچۆکردن تێیدا قورسە و چەکدارانی داعش بۆ مانەوەیان سوودی لێوەردەگرن، لەوانە گوندەکانی دوڕاجی و پەڵکانە، هەرچەندە ئێمە چەندین جار بە خەڵکی ناوچەکە و شوانەکانیشمان گوتووە نزیکی ئەو ناوچانە نەکەونەوە، بەڵام هەر دەڕۆن، ئەمە خراپە. "  لەبارەی بایەخی ناوچەکە و ژمارەی چەکدارانی داعش لەو ناوچەیە، وەهاب ئەحمەد رایگەیاند: "چەکدارانی داعش هەندێکجار ئەو ناوچەیە بۆ خۆرێکخستنەوە و هێرشکردنە سەر پارێزگاکانی دیالە، سەلاحەدین و کەرکووک دەقۆزنەوە و بەکاردەهێنن، بەتایبەت لەو کاتانەی لە شارەکاندا گوشاریان دەکەوێتە سەر ژمارەیان لەو ناوچەیە زیاتر دەبێت، بەڵام کە گوشاریان لەسەر نامێنێت ژمارەیان لەم ناوچەیەی ئێمە کەم دەبێتەوە، ئێستا بەپێی زانیارییەکان ژمارەیان مەفرەزەیەک و دووان دەبێت. "