بەگوێرەی راگەیێندراوێکی سەرۆکایەتیی هەرێمی کوردستان، رۆژی سێشەممە ١٧ ـی ئایاری ٢٠٢٢، نێچیرڤان بارزانی، سەرۆکی هەرێمی کوردستان پێشوازی لە ماتیۆ تولەر کردووە. تولەر ئەرکەکەی لە عێراق کۆتاییدێت و بە مەبەستی ماڵئاوایی سەردانی هەولێری کردبوو.  نێچیرڤان بارزانی سوپاسی باڵیۆزی ئەمەریكای كرد بۆ هه‌وڵ و یارمەتیدانی لە برەودان بە پەیوەندییەكانی عێراق و هەرێمی كوردستان لەگەڵ ئەمەریكا و هیوای سەركەوتنی لە ئەركی نوێیدا بۆ خواست.  لە راگەیێندراوەکەدا هاتووە، "ماتیۆ تولەر سوپاسی سەرۆک نێچیرڤان بارزانی و دامودەزگا و لایەنە پەیوەندارەكانی هەرێمی كوردستانی كرد بۆ ئەو هاریكاری و هاوئاهەنگییەی لە ماوەی ئەركەكەیدا لە عێراق لەگەڵ خۆیان و باڵیۆزخانەی ئەمەریكا هەیانبووە و هیوای خواست ئەو هاوكاری و هاوئاهەنگییە بەردەوام بێت. "   بەگوێرەی راگەیێندراوەکە، لە دیدارەکەدا هەردوولا پەیوەندییەكانی عێراق و هەرێمی كوردستانیان لەگەڵ ئەمەریكا و برەودان بە بوارەكانی هاریكاریی هاوبەش و هاندانی سەرمایەی ئەمەریكی بۆ وەبەرهێنان لە عێراق و هه‌رێمی کوردستان تاوتوێ كرد و تیشكیان خستەسەر دۆخی عێراق و کێشه و ئاڵەنگارییەکانی به‌رده‌م پڕۆسه‌ی سیاسیی و هه‌وڵه‌کانی تێپه‌ڕاندنی دۆخه‌که.  یەکێکی دیکە لەو تەوەرانەی لە نێوان نێچیرڤان بارزانی و ماتیۆ تولەر باسی لێوەکرا، هەڵبژاردنی داهاتووی هەرێمی کوردستان بوو. لە راگەیێندراوەکەدا هاتووە: دۆخی هەرێمی كوردستان و پەیوەندیی نێوان لایەنە سیاسییەكان، پڕۆسەی هەڵبژاردنی داهاتووی هەرێمی كوردستان، بەردەوامیی هەڕەشەی داعش لە ناوچەكە و هاندانی چالاكیی ئابووری لە هەرێمی كوردستان، چەند تەوەرێكی دیكە بوون لە دیدارەكەدا باسیان لێوەکرا.