رۆژی دووشەممە ١٦ ـی ئایاری ٢٠٢٢، سەفین محەممەد، خاوەنی کێڵگەی پەلەوەری لە سنووری پارێزگای سلێمانی بە تۆڕی میدیایی رووداوی گوت، نرخی کیلۆیەک مریشک لەسەر ئەوان زیاتر لە دوو هەزار و ٥٠٠ دینار دەکەوێت. گوتیشی: تۆنێک ئالیک لە ٤٠٠ دۆلارەوە بووەتە ٧٠٠ دۆلار. لیترێک گاز لە ٤٠٠ دینارەوە گەیشتووەتە ٨٧٠ دینار. دەرمان گرانبووە. جووجکە لە ٣٠ سەنتەوە گەیشتووەتە ٧٠ سەنت. هەروەها زۆربوونی ڤایرۆس و بڵابوونەوەی نەخۆشی پەلەوەریی هەموویان هۆکاری بەرزبوونەوەی نرخن.   لە ماوەی هەفتەیەکدا نزیکەی هەزار دینار چووەتەسەر نرخی یەک کیلۆ مریشک. سەفین محەممەد گوتی، ئێستا مریشک لە کێڵگەکاندا کیلۆی چوار هەزار دینار دەکات؛ ئەوانەی بە کۆ لە بازاڕ دەیفرۆشن دەیدەنە ٤ هەزار و ٢٥٠ دینار و بە ٤ هەزار و ٥٠٠ دینار دەگاتە دەستی هاونیشتمانیان.  رۆژی دووشەممە ١٦ - ٥ - ٢٠٢٢، حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی گوت، "بەرزبوونەوەی نرخی مریشک زیاتر هۆکاری هەبوون و خواستە لەسەری، جار هەیە هەموو کێڵگەکان پێکەوە جووجک بەخێودەکەن و دەیخەنە بازاڕەوە، ئەوکاتە نرخ دادەبەزێت. بە پێچەوانەوە بێت نرخ بەرز دەبێتەوە. "   گوتەبێژی وەزارەتی کشتوکاڵ باسی لەوەش کرد کە هۆکاری دیکەی بەرزبوونەوەی نرخی مریشک بەرزبوونەوەی نرخی ئەو پێداویستییانەیە کە جووجکی پێ پەروەردە دەکرێت.  لە هەرێمی کوردستان نزیکی دوو هەزار کێڵگەی پەلەوەری هەن. حوسێن حەمەکەریم گوتی، ئەگەر هەموویان لەکاردابن ئەوە زیاتر لە پێویستی بەرهەمی نێوخۆ بەرهەمی مریشک لە هەرێمی کوردستاندا دەبێت.