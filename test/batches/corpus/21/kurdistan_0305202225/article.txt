رۆژی سێشەممە ٣ - ٥ - ٢٠٢٢ خاڵ عەلی، فەرماندەی فەوجی لالشی حەشدی شەعبی لە شنگال میوانی بەرنامەی رووداوی ئەمڕۆی تۆڕی میدیایی رووداو بوو کە لەلایەن نوێنەر فاتیحەوە پێشکێش دەکرێت و رایگەیاند: "ئەوەی لە شنگال روویدا لە یەکتێنەگەیشتن بوو لەنێوان حەشدی شەعبی و سوپای عێراق لەسەر هەندێک خاڵی سادە کە لایەنێک لە شوێنێک بمێنێت یان لێی دەربچێت؛ ئەوەش وایکرد شەڕ بکەوێتە نێوانیان و بەرپرسی هەردوو لایەن بەرپرسیارێتی ئەو لەیەکتێنەگەیشتنە دەگرنە ئەستۆ، لەبەر ئەوەی نەدەبوایە بگاتە ئەو ئاستە".  فەرماندەی فەوجی لالشی حەشدی شەعبی لە شنگال لە بارەی هۆکاری شەڕەکەوە باسی گوتی، "لە خانەسۆر و سنوونێ و دووگور کە خاڵی هاوبەشی نێوان حەشد و سوپایە شەڕ روویدا، مرۆڤ نازانێ چ هەڵوێستێکی هەبێ بەرانبەر ئەو هەڵسوکەوتەی نێوان دوو هێزی سەربازی لە ناوچەیەکی هەستیاری وەک شنگال، هەر کێشەیەک لەنێوانیانیش هەبێت پێویستە بە گفتوگۆ و کۆبوونەوە چارەسەری بکەن".  هەروەها گوتیشی: "ماوەی ١٠ رۆژە هەوڵدەدەین نێوەندگیری بکەین، بەڵام بەرپرسانی هەردوو لایەن پێدەچوو فەرمانیان بە دروستی نەگاتە ئەو هێزانە و  هەربۆیە دۆخەکە گەیشتە ئەو ئاستەی کە شەڕ بە بیکەیسی و چەکی وەک ئارپیجی دروستبێت، لەکاتێکدا بەرپرسی هەردوولا لەگەڵ یەک لە کۆبوونەوەدابوون".  خاڵ عەلی یەبەشە بە هێزێکی عێراقی و فەرمی ناو دەبات و وەک ئاماژەی پێدەدات، "ئێمە پێوەندیمان بە فەرماندەیی ئۆپەراسیۆنەکانی نەینەوا و سەرکردایەتیی حەشدەوە کرد و پێیان گوتین یەبەشە فەوجی ٨٠ ـی حەشدی شەعبییە و سەر بە فەرماندەیی ئۆپەراسیۆنەکانی حەشدی شەعبییە لە نەینەوا و ئەوان هێزێکی فەرمین لەناو حەشدی شەعبیدا".  خاڵ عەلی گوتیشی، بەپێی ئەو رێککەوتنەی بۆ کشانەوەی هێزەکان لە شنگال کراوە، دەبێ سوپاش بکشێتەوە و پۆلیسی ناوخۆ و ئاسایشی نیشتیمانی لەناو شار بمێننەوە، لەناو سەنتەری شاری شنگال ئەو رێککەوتنە جێبەجێکرا، هێزەکان هەموویان کشانەوە و تەنیا نووسینگەیەک ماوە ئەویش ئاسایشی یەبەشەیە کە حکومەتیش رەزامەندی لەسەر مانەوەی داوە.  لەبارەی هەڵوێستی حەشدی شەعبی بەرامبەر شەڕی یەبەشە و سوپای عێراق، خاڵ عەلی دەڵێت: "حەشدی شەعبی نایەوێ لەنێوان دوو هێزی عێراقیدا کێشە و شەڕ هەبێت و شەڕی نێوان یەبەشە و سوپای عێراق بە هەڵە دەزانین و بەرپرسی هەردوو هێزەکەش دەبێ بەرپرسیارێتی ئەو شەڕە بگرنە ئەستۆ، جا هەر لە کوژرانی خەڵکەوە تاوەکو هەڵاتی هاووڵاتییان".  فەرماندەی فەوجی لالشی حەشدی شەعبی لە شنگال پێیوایە، فەوجی ٨٠ ـی حەشدی شەعبی کە یەبەشەیە، کۆمەڵیک هەڵەی هەیە، ئەوان هەندێک بیری سیاسییان هەیە کە هی ٢٠١٤ یە، ئەوکاتەی پەکەکە هاتووەتە شنگال و ئەوانی پەروەردە کردووە و بیرۆکەی پێداون.  زیاتر روونیدەکاتەوە: "ئەوان ناتوانن خۆیان لەو بیرە دەرباز بکەن، ئەوان هەر ماوەیەک سیاسەتێک دەکەن و تاوەکو ئێستاش لەسەر ئەو سیاسەتەن، عەبدوڵڵا ئۆجەلان خەمی ئەوانی نییە، کەچی وێنەکەی بەرز دەکەنەوە، پەکەکە هەزاران چەکداری هەیە و لە دەیەی ١٩٩٠ ـەوە شەڕ دەکات و هیچ خەمێکی ئەوانی نەبووە، کەچی خۆپێشاندانێک دەکرێ لە شنگال، ئەوان وێنەی ئۆجەلان بەرزدەکەنەوە، پێویستە ئەوان خۆیان لەو بیرە دەرباز بکەن، ئەوە خاڵێکی نەرێنییە و وەهمێکە لای یەبەشە دروستبووە".