ئەمڕۆ دووشەممە ٢٥ - ٤ - ٢٠٢٢ سەرکۆ ئازاد گەڵاڵی، پەرلەمانتاری فراکسیۆنی یەکێتی نیشتیمانی کوردستان لە پەرلەمانی کوردستان میوانی نیوڕۆژ بوو لە رووداو، کە لەلایەن سەنگەر عەبدولڕەحمان پێشکەش دەکرێ و رایگەیاند: "یەکێتی لە مانگەکانی رابردوو باسی ناناوەندی ئیداری کردووە، چەند پرۆژەیەکی پێشکەشی ئەنجوومەنی وەزیران کردووە و کۆبوونەوەی تیمەکانی پارتی و یەکێتی لەناو حکومەت بەڕێوەچووە بۆ ئەوەی ناناوەندی ' لامەرکەزی ' دابەزێت بۆ ئیدارە سەربەخۆکان، بەتایبەت پارێزگاکانی هەڵەبجە و سلێمانی و هەردوو ئیدارەی سەربەخۆی راپەڕین و گەرمیان".  سەرکۆ ئازاد گەڵاڵی پێیوایە: "یەکێتی کە خۆی بە خاوەنی زۆرینەی دەنگی ئەو ناوچانە دەزانێت، ئەو پێشنیازەی کردووە و دەیەوێ بەپێی ئەو داهاتەی لەناوخۆیدا هەیە، خزمەتگوزارییەکان دەستەبەر بکات".  ئەو پەرلەمانتارە، کە ئەندامی لیژنەی دارایی پەرلەمانیشە، لەبارەی کێشەی دابەشکردنی مووچە لە سلێمانی دەڵێت: "لە مانگی یەکی ساڵی ٢٠٢١ بڕی ٣٠٩ ملیار دینار لە خەزێنەی سلێمانیدا هەبووە، دوای ئەوەی ئەنجوومەنی وەزیران لە مانگی یەکی پار بڕیار دەدات کە پڕکردنەوەی مووچە لە داهاتی ناوخۆ بێت کە ئەوە سزادانی ناوچەیەکە، ئەوکات مانگانە دەبووایە سلێمانی ٩٠ ملیار دینار بخاتە سەر کورتهێنانی مووچە و پارێزگاکانی هەولێر و دهۆک ١٢٨ ملیار دینار لە داهاتی ناوخۆیان بۆ مووچە تەرخان بکەن".  سەرکۆ ئازاد دەڵێت ئێستا مانگانە ٧٥ ملیار دینار لە داهاتی سلێمانی، بۆ پرکردنەوەی مووچە تەرخاندەکرێت و ١٨ ملیار دینار لە خەزێنەی گشتی پارێزگای سلێمانی دەچێت بۆ خەرجی دامەزراوە نیشتیمانییەکان، حەوت ملیار دیناریش بۆ دەرماڵە خەرجدەکرێت، بەدەر لە خەرجکردنی پارەی دەرمان و خۆڵ و خاشاک.  بەگوێرەی لێکدانەوەی سەرکۆ ئازاد گەڵاڵی: "پارێزگای سلێمانی پێویستی بە ٣٦٠ ملیار دینار هەیە بۆ پێدانی مووچە، لەو پارەیە بڕیار دراوە ٩٠ ملیار دینار لە داهاتی سلێمانی بۆ مووچە خەرجبکرێت، کێشە لە کۆکردنەوەی داهاتی سلێمانی هەیە، بەڵام ئەگەر بە رێکوپێکیش کۆبکرێتەوە، کە ١٥٠ ملیار دینارە، ناکاتە ئەوەی کۆی مووچەی ئەو پارێزگایەی پێبدرێت و ١٩٠ ملیار دینار کورتهێنانمان دەبێت".