رۆژی دووشەممە، ٢٥ - ٤ - ٢٠٢٢، شۆڕش ئیسماعیل، وەزیری پێشمەرگە، لەبەردەم ژمارەیەک لە بەرپرسانی وەزارەتەکەی روونکردنەوەی لەبارەی پرسەکانی پلەبەرزکردنەوەی ئەفسەران (تەرقیە)و ژمارەیەک پرسی دیکە دا.  شۆڕش ئیسماعیل، گوتی: "هەموو هەوڵ و توانایەکمان ئەوەیە پلە بەرزکردنەوە بچێتە سەر سکەی خۆی و لەکاتی خۆیدا هەموو ساڵێک دوو خشتە پێشکەش بە ئەنجوومەنی وەزیران بکرێت، بەڵام تائێستاش نەتوانراوە ئەمە بکرێت. خشتەکەی وەزارەتی پێشمەرگە لە ئەنجووومەنی وەزیرانە و پێموایە لەوێش چووە،  دەمانەوێت ئەمە تۆزێ خێراتریش بکەین، بەڵام تائێستا نەمانتوانیوە هی هێزەکانی حەفتا و هەشتا بنێرێن، لەبەر کۆمەڵێک هۆکار کە رەنگە پەیوەست نەبێت بە وەزارەتی پێشمەرگەوە. "  رۆژی دووشەممە، ٢٥ - ٤ - ٢٠٢٢،  لیوا قارەمان  کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە، سەبارەت بە پلە بەرزکردنەوەی پێشمەرگە و ئەفسەران گوتی: "ئێمە خشتەی پلە بەرزکردنەوەی ئەفسەرانمان بۆ ساڵانی ٢٠١٨ و ٢٠١٩ بۆ ئەنجوومەنی وەزیران ناردووە و چاوەڕوانین وەڵاممان دەستبکەوێت و تەواو بکرێت بۆ ئەوەی خشتەیەکی دیکەی ئەفسەران تایبەت بە ساڵانی ٢٠٢٠ و ٢٠٢١ بنێرین. "  پلەبەرزکردنەوەی پێشمەرگە دوای راوەستانی بۆ ماوەیەک دەستیپێکردەوە و سەرەتای ساڵی ٢٠٢١ پلە بەرزکردنەوەی ساڵی ٢٠١٧ دەستپێکرد.  لە نووسراوێکدا شۆڕش ئیسماعیل، وەزیری پێشمەرگە رۆژی یەکشەممە ١٦ - ٠١ - ٢٠٢٢ پلەبەرزکردنەوەی زیاتر لە ٥٧٨٧ پلەدار و پێشمەرگەی راگەیاند.