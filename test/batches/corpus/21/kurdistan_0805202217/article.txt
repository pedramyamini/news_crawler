رۆژی یەکشەممە ٨ - ٥ - ٢٠٢٢ مەیسەر حاجی، بەڕێوەبەری پەروەردەی کوردی لە شنگال میوانی بوولتەنی کاژێر ١٣: ٠٠ی تۆڕی میدیایی رووداو بوو کە لە لایەن شەهیان تەحسینەوە پێشکێش دەکرێت و رایگەیاند: "ئەمڕۆ تاقیکردنەوەی کۆتایی ساڵی قۆناخی چواری سەرەتایی تاوەکو پۆلی ١١ دەستیپێکرد؛ ئەو قوتابییانەی لە شنگالەوە ئاوارەی کامپەکانی هەرێمی کوردستان بوون، بەپێی بڕیاری وەزیری پەروەردەی هەرێمی کوردستان، دەتوانن لە قوتابخانەکانی ئەو ناوچانە تاقیکردنەوەکانیان ئەنجامبدەن کە روویان تێکردوون".  سەرەتای ئەم مانگە گرژی لە شنگال دروستبوو؛ رۆژی دووشەممە ٢ - ٥ - ٢٠٢٢ شەڕ لەنێوان یەبەشە و لیوای ٧٢ی سوپای عێراق لە شنگال روویدا و سەربازێکی سوپا و شەڕڤانێکی یەبەشە گیانیان لەدەستدا؛ ئەوەش وایکرد زیاتر لە ١٧٥٠ خێزانی کوردی ئێزدی شنگال چۆڵبکەن و روو لە هەرێمی کوردستان بکەن.  بەڕێوەبەری پەروەردەی شنگال دەڵێت، ژمارەیەکی زۆر قوتابی لەنێو ئاوارەکاندان کە بەشێکیان ئێستا گەڕاونەتەوە شنگال بۆ ئەنجامدانی تاقیکردنەوەکان و ١٢٥ لەو قوتابیانە کە نەگەڕاونەتەوە، لە کامپەکانی سنووری پارێزگای دهۆک تاقیکردنەوەیان ئەنجامدا و ئەنجام دەدەن.  تائێستاش دڵنیاییەک نییە بۆ ئەوەی جارێکی دیکە شەڕ لە شنگال روونەداتەوە و ئەوەش وایکردووە ئەو خێزانانە نەوێرن بگەڕێنەوە سەر ماڵوحاڵیان لە شنگال.  مەیسەر حاجی دەڵی: "ئەو قوتابییانەی گەڕاونەتەوە شنگال بۆ تاقیکردنەوەکان، بە یەکجاری نەگەڕاونەتەوە؛ ئەگینا خێزانەکانیان هەر لەناو کەمپەکانی دهۆکن".  بەگوێرەی لێدوانی بەڕێوەبەری پەروەردەی کوردی شنگال، "هەر قوتابییەکی شنگال کە پێڕانەگەیشتووە بچێتە تاقیکردنەوە یان بە هەر ئەگەرێک بەشداری نەکردووە، لە کاتێکی دیکەدا تاقیکردنەوەی پێدەکرێت".  رۆژی ٠٩ - ١٠ - ٢٠٢٠ بەغدا و هەولێر لەبارەی ئاساییكردنەوەی دۆخی شنگال و بەڕێوەبردنی ناوچەکە رێككەوتن.  رێککەوتنەکە بەسەر سێ تەوەری کارگێڕی، ئەمنی و ئاوەدانکردنەوە دابەشبووە، لەگەڵ پاشکۆیەکی نۆ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.