موقەدەم عومەر عەلی، بەڕێوەبەری پۆلیسی هاتووچۆی قەزای چەمچەماڵ بە رادیۆی رووداوی راگەیاند، بەیانی ئەمڕۆ هەینی ١٥ ـی نیسانی ٢٠٢٢، کاژێر ٠٨: ٣٠ خولەک، لەسەر رێگەی کەرکوک - چەمچەماڵ لە نزیک مۆنیۆمێنتی ئەنفال رووداوێکی هاتووچۆ لە نێوان دوو ئۆتومبێل لە جۆرەکانی سایپای ئێرانی کرێ و نیسان سێنترای تایبەت روویدا.  ئاماژە بەوەش دەکات، بەهۆی رووداوەکەوە شۆفێری سێنتراکە برینداربوو و شۆفێری سایپاکەش گیانی لەدەستدا. ئەو کەسەی گیانی لەدەستداوە ناوی (ئالان فازڵ حەسەن) بووە و تەمەن ٥٦ ساڵ بووە.   رووداوێکی دیکەی هاتووچۆدا لەسەر رێگەی سلێمانی - چەمچەماڵ روویداوە. عومەر عەلی دەڵێت، رووداوەکە لە نزیک وێستگەی كارەبای غازی چەمچەماڵ بووە. لە ئەنجامی پێکدادانی دوو ئۆتومبێلەکەدا كەسێک برینداربوو و زیانی ماددیشی لێکەوتەوە.   بەڕێوەبەری پۆلیسی هاتووچۆی چەمچەماڵ، هۆکاری زۆربوونی رووداوەکانی هاتووچۆ بۆ خێرایی لێخوڕین و پابەند نەبوونی شۆفێران بە رێنمایەکانی هاتووچۆ دەگێڕێتەوە.