وەزارەتی بەرگریی تورکیا رۆژی ١٢ ـی ئایاری ٢٠٢٢، بڵاویکردەوە، هەسەدە لە سنووری کۆبانێوە بە هاوەن خاڵێکی سەربازیی بنکەی کۆپروباتی لە سنووری شارۆچکەی کارکامش لە پارێزگای دیلۆک لە باکووری کوردستان کردە ئامانج، بەو هۆیەوە چوار سەرباز و هاووڵاتییەکی سڤیل برینداربوون.   هەمان رۆژ وەزارەتی بەرگریی تورکیا بڵاویکردەوە، وەڵامی هێرشەکەی هەسەدەیان داوەتەوە و ئۆپەراسیۆنێکیان بەناوەی "تۆپبارانی سزادان" دەستپێکردووە و تێیدا تۆپهاوێژەکانی تورکیا ناوچەکانی دەورووبەری کۆبانێیان تۆپباران کردووە و لە ئەنجامدا ٢١ شەڕڤانی هەسەدە گیانیان لەدەستداوە.   ئەمڕۆش وەزارەتی بەرگریی تورکیا راگەیێندراوێکی دیکەی بڵاوکردەوە و ئاماژەی بۆ ئەوە کرد، هێزەکانی وڵاتەکەی لە تۆپبارانکردنی ئەو ئامانجانەی کە لە ناوچەکەدا دەستنیشانیان کردبوون، بەردەوامن.  وەک لە راگەیێندراوەکەدا هاتووە، گوندەکانی رۆژئاوای کۆبانێ تۆپباران کراون و ٣١ شەڕڤانی دیکە گیانیان لەدەستداوە. بەو جۆرەش ژمارەی ئەو شەڕڤانانەی لە رۆژی پێنجشەممەوە و لە ئەنجامی تۆپباران گیانیان لەدەستداوە گەیشتووەتە ٥٢ کەس، ئەوە بە گوێرەی وەزارەتی بەرگریی تورکیا.   تاوەکو ئێستا فەرماندەیی هێزەکانی هەسەدە هیچ روونکردنەوەیەکیان لەبارەی ئەو ئامارەوە بڵاونەکردوەتەوە.   رۆژی ١٢ ـی مانگ، فەرماندەیی هەسەدە راگەیێندراوێکیان بڵاوکردەوە و رەتیانکردەوە هێزەکانیان هێرشیان کردبێتە سەر خاڵە سەربازییەکەی سنووری پارێزگای دیلۆک و سوپای تورکیایان تۆمەتبارکرد بە ئەنجامدانی ئەو هێرشە بۆ ئەوەی ببێتە پاساوێک تاوەکو هێرش بکەنە سەر رۆژئاوای کوردستان.   لە بەشێکی دیکەی راگەیێندراوەکەیدا هاتبووە، سوپای تورکیا ٢٩ گوندی لە کۆبانێ، عەین عیسا، منبج و شەهبا تۆپبارانکردووە و لە رێگەی ئەو جۆرە پیلانانەوە مەبەستییەتی هێرشی فراوان بکاتە سەر ناوچەکانی ژێر دەسەڵاتی بەڕێوەبەرایەتیی خۆسەر.