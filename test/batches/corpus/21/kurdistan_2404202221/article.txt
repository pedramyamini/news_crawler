لە وێنەکاندا شوێنەواری دابەزینی ئاو بە دەربەندی رانیەوە دیارە. سەرچاوەی ئاوی دەربەندی رانیە بەشێکی لە رۆژهەڵاتی کوردستانەوەیە، بەشێکی دیکەشی لە زێی بچووکەوەیە و ئاوی دەربەندی رانیەش دەڕژێتە نێو بەنداوی دووکان.  خالید حەسەن، بەڕێوەبەری کشتوکاڵی راپەرین بە تۆڕی میدیایی رووداوی راگەیاند، "وشکەساڵی و کەمی باران کاریگەریی لەسەر گەنم و جۆ هەبووە، بەڵام لە دەڤەری راپەرین ئەو کاریگەرییە نەبووە بەو پێیەی لە ناوچەی راپەرین رێژەی بارانبارین لەچاو ناوچەکانی دیکەی هەرێمی کوردستان باشتر بووە، لە ئەمساڵدا ٦٣٢ ملیمەتر باران لە دەڤەرەکەمان باریوە. "  بەڕێوەبەری کشتوکاڵی راپەرین باسی لەوەش کرد، دەرکەوتنی دابەزینی ئاستی ئاو لە دەربەندی رانیە "هی ئەمساڵ نییە و ئەمساڵ بڕێکی باش زیادبوونی بەخۆیەوە بینیوە، بەڵام لە ساڵی ٢٠١٩ ئاستی بارانبارین رێژەیەکی مێژوویی تۆمارکردبوو؛ هێشتا ماوە بگاتەوە ئاستی ئاسایی خۆی. لە ساڵی ٢٠٢١ دابەزینێکی بەرچاوی بەخۆیەوە بینیبوو. "  دەربەندی رانیە دیمەنێکی جوان و دڵڕفێنی هەیە، بووەتە یەکێک لە شوێنە گەشتیارییەکانی سنووری ئیدارەی راپەڕین، کە ساڵانە ژمارەیەکی زۆر لە هاونیشتمانیان و گەشتیارانی بیانییش سەردانی دەکەن؛ سەرچاوەیەکی بژێویی باشە بۆ بەشێک لە راوچییەکانی ئەو ناوچەیە، بەتایبەت لەڕووی راوەماسییەوە.