عوسمان حەمەئەمین، دووکاندارێکی دەربەندیخانە و دەڵێت، "خۆمان زبڵەکە فڕێدەدەین. دۆخی شارەکە رۆژێک نییە، دوو نییە؛ مانگێک نییە، دوو نییە، ئەوە چارەسەر نییە. "   ئیسماعیل مەحموود، دووکاندارێکی دیکەیە و دەڵێت، "زبڵەکە کاریگەری هەیە. هەموو کەس نەخۆشە ئەوەش دەبێتە دەردێکی تر و بارگرانییەکی تر لەسەر خەڵک. ئەوە چ دیاردەیەکی ناشرینە؟ "   عەلی مەحموود، کرێکارێکی دەربەندیخانە و گوتی، "زبڵەکە بۆنی زۆرە. جارێ هاوین نەهاتووە بۆنی بەوجۆرەیە. زبڵەکە کاریگەری هەیە لەسەر خەڵک، هەموومان منداڵی وردمان هەیە تووشی نەخۆشی دەبن. "   ناو بەناو شارەوانی دەربەندیخان هەڵمەتی پاککردنەوەی شار ئەنجامدەدەن، بەڵام توانا و ئامێرەکانی شارەوانی، زۆر کەمترە لەو زبڵ و خاشاکە زۆرەی رۆژانە فڕێدەدرێت.   عوسمان عەبدوڵڵا، سەرۆکی شارەوانی دەربەندیخان دەڵێت، "ئامێری پێویستمان نییە، کرێکاری پاککەرەوەمان نییە، تەنیا یەک کرێکاریشمان نییە و ئامێری کۆکەرەوەی خۆڵ و خاشاکمان نییە یان دەبێت کۆمپانیا بگەڕێتەوە یان دەبێت سێکتەری خزمەتگوزاری بگەڕێتەوە، واتا هەموو شتەکانی دیکە. "   کۆمپانیای ئۆرانۆس ئەرکی پاککردنەوەی دەربەندیخان و ١٣ شارەوانی دیکەی سنووری سلێمانی لە ئەستۆدایە. کۆمپانیاکە دەڵێن، هەشت مانگە شایستە داراییەکانیان پێنەدراوە سکاڵای یاساییان تۆمارکردووە، تاوەکو یەکلاکردنەوەی دۆسییەکەیان بڕیاریان داوە کارەکانیان لە هەموو شارەوانییەکان رابگرن.