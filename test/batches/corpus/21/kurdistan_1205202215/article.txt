ئەمڕۆ پێنجشەممە ١٢ - ٠٥ - ٢٠٢٢، کەریم عەلی، ئەندامی فراکسیۆنی گۆڕان لە ئەنجوومەنی پارێزگای سلێمانی، میوانی بوولتەنی هەواڵە ئابوورییەکانی کاژێر ٠٩: ٠٠ی تۆڕی میدیایی رووداو بوو، کە محەممەد شێخ فاتیح، پێشکێشی دەکات.  بە گوتەی کەریم عەلی لە حکومەتی هەرێمی کوردستاندا ئەوەی گرفتی داهات بێت "نییە، هەر کەسێک هەر پاساوێک دەهێنێتەوە من لە جێگەی ئەو بم ئەو پاساوە ناهێنمەوە. تەنیا داهاتی دەروازەکانی پەروێزخان و باشماخ، کارەبا و هاتووچۆ سەرووی ٨٠ ملیار دیناربووە جگە لە داهاتی شارەوانی و باج  و دەرامەت و سێکتەرەکانی دیکە".  کەریم عەلی دەڵێت: "ئەو کەسانەی ئیدارەی داهات دەدەن چ لە هەولێر و چ لە سلێمانی هیچیان لە کەسیان باشتر نین، هەر هەمووشیان لە یەک شتدا کۆکن ئەویش سزادانی هاووڵاتیانی هەرێمی کوردستانە".  بە بڕوای ئەندامەکەی ئەنجوومەنی پارێزگای سلێمانی "ئیدارە تەواو لاوازکراوە، چ پارێزگارە چ سەرپەرشتیاری ئیدارەی سەربەخۆکانە، بەڵام سەرۆکی حکومەت ئەگەر دەیەوێت بزانێت داهات چۆنە و چۆن زیاد بکات، ئێمە ئامادەییمان تێدایە هاوکاری بین، تیشک بخەینە سەر تەواوی ئەو بابەتانە. چەند بابەتێک لە خاڵە سنوورییەکان هەن کە وادەکات داهات کەم بکات، سەرۆکی حکومەت و جێگرەکەی و وەزارەتەکان هەموویان ئاگادارن، ئەو سێ حیزبەی کە لە دەسەڵاتدان بە بزووتنەوەی گۆڕانیشەوە، کە خۆم ئەندامی ئەو بزووتنەوەیەم، خۆم ئاگادارم".  سەبارەت بە هۆکارەکانی کەمبوونەوەی داهاتیش، کەریم عەلی دەڵێت: "لە خاڵە سنوورییەکاندا لە ئیبراهیم خەلیلەوە بۆ پەروێزخان قاچاخچیەتی خاڵێکی تەواوە بۆ لادانی داهاتی هەرێمی کوردستان، لێخۆشبوونی گومرگی بووەتە مۆتەکەیەکی زۆر خراپ بۆ کەمکردنەوەی داهاتی خاڵە سنوورییەکان، بەپێی ئەو بەدواداچوونانەی من کردوومە لە خاڵە سنوورییەکان، سەرچاوەی وردی نێو یەکێک لە دەروازەکان پێیگوتم لە کۆی ٦ بۆ ٧ بار زیاتر لە ٣ باری لێخۆشبوونی گومرگری دەیگرێتەوە. هەروەها کۆمەڵێک کۆمپانیای نزیک لە دەسەڵات لە دەروازەکان دانراون، رۆژانە سەرانە وەردەگرن، ئەمە وایکردووە بازرگانانی ئێمە بچنە ناوچەکانی دیکەی خوارووی عێراق".  بە گوتەی کەریم عەلی حکومەت ئەگەر دەیەوێت چاکسازی بکات، "با چاکسازی لە سەرچاوەکانی داهاتی نەوت، خاڵە سنوورییەکان و داهاتی ناوخۆ و چاکسازی لە خەرجییەکانیش بکات".