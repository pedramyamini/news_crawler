یوسف رابح، پەیامنێری رووداو لە شنگال رایگەیاند، شەوی رابردوو دۆخی سنووری شنگال گرژی تێدا بوو و ئەمڕۆش جارێکی دیکە گرژی لە سنوونێ دروستبووەوە.   پەیامنێری رووداو گوتی: "ئەو شوێنەی کە لە رۆژانی ١٨ و ١٩ی نیساندا شەڕی تێدا دروستبوو و لە ئەنجامدا حەوت کەس برینداربوون، ئێستاش شەڕی تێدایە؛ سوپای عێراق بنکەیەکی سەربازیی هەیە و  چەند شوێنێکیشی کردووەتە ئامانج کە یەبەشە تێدایە".  هاوکات شێروان دووبەردانی، نوێنەری پارێزگای نەینەوا لە پەرلەمانی عێراق لەو بارەوە گوتی، دوای شەڕ و پێکدادانەکەی شەوی رابردوو لە نێوان هێزەکانی یەکینەکانی بەرخودانی شنگال ناسراو بە یەبەشە و هێزێکی لیوای ٧٢ی سوپای عێراق لە ناوچەی شنگال، ئەمڕۆ هێزەکانی یەبەشە لە شارۆچکەی سنوونێ لە سنووری شنگال هێرشیان کردەسەر هێزێکی لیواکە و تەقەیان کرد و لە ئەنجامدا دوو سەربازی لیواکەیان بریندارکرد.  شێروان دووبەردانی، ئەمڕۆ دووشەممە ٢.٥.٢٠٢٢ گوتی: "ئەمڕۆ هێزەکانی یەبەشە هێرشیان کردەسەر هێزێکی لیوای ٧٢ی سوپای عێراق لە ناوچەی شنگال، چونکە هێزەکانی ئەو لیوایە دوێنێ دوای شەڕ و پێکدادان چەندین بازگەیان لە هێزەکانی یەبەشەی سەر بە پارتی کرێکارانی کوردستان - پەکەکە لە شنگال سەندەوە؛ بۆیە لە ئەنجامی هێرشەکەی ئەمڕۆدا دوو سەربازی لیوای ٧٢ی سوپای عێراق برینداربوون؛ تەنانەت هێزەکانی یەبەشە لەم هێرشەدا تەقەیان لە کاروانی ئۆتۆمبێلەکانی فەرماندەی لیوای ٧٢ی سوپا کرد".  نوێنەرەکەی پارێزگای نەینەوا لە پەرلەمانی عێراق دەشڵێ: "پێشتر شاندێکی باڵای سەربازی و ئەمنیی عێراق لەگەڵ فەرماندەکانی یەبەشە لە شنگال کۆببوونەوە و تاوەکو رۆژی هەینی ٢٩.٤.٢٠٢٢ مۆڵەتیان پێدابوون بۆ ئەوەی سەرجەم چەکدارە بیانی و ناعێراقییەکان شنگال و ناوچەکە جێبهێڵن. رۆژی شەممە رابردووش ٣٠.٤.٢٠٢٢، شاندێکی باڵای سەربازیی و ئەمنی بە سەرۆکایەتی فەریقی یەکەم عەبدولئەمیر یارەڵڵا، سوپاسالاری عێراق گەیشتە شنگال لە سنووری پارێزگای نەینەوا بەمەبەستی دڵنیابوون لە جێبەجێکردنی کشانەوەی سەرجەم  چەکدارە بیانی و ناعێراقییەکان".  شێروان دووبەردانی گوتی: "نزیکەی ٤٠٠ چەکدار لە ناوچەی شنگال کشاونەتەوە، بەڵام هێشتا ژمارەیەکی دیکە نەکشاونەتەوە و لە چیای شنگال ماونەتەوە".  ئەمە لە کاتێکدایە شەوی رابردوو لە ناوچەی بابشلۆ لە رۆژئاوای شنگال، شەڕ و پێکدادان لە نێوان لیوای ٧٢ی سوپای عێراق و هێزەکانی یەکینەکانی بەرخودانی شنگال سەریهەڵدا و تاوەکو دوای کاژێر ١٢: ٠٠ی نیوەشەو بەردەوام بوو، چونکە سوپای عێراق داوا دەکات بازگەکانی ناوچەکە رادەستی هێزەکانی لیوای ٧٢ی سوپا بکرێن و هێزەکانی یەبەشەش بەم داوایە رازی نین.