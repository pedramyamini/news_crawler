لەشكر حەمید، سەرۆكی پێشووی لیژنە هاوبەشەكانی قایمقامیەتی  سلێمانی  لە پەیجی تایبەتی خۆی لە تۆڕی كۆمەڵایەتیی فەیسبووك  نووسیویەتی،  گوشارێكی زۆری لەسەرە و دەیانەوێت بێدەنگی بكەن و  دەشڵێت، "دەیانەوێت  قسە لەسەر خۆراك و كوالێتیی خۆراك نەكەم؛ شتە خراپەكان باس نەكەم، بە بیانووی ئەوەی خەڵك دەترسێنم. "  لەو بارەیەوە دکتۆر سەباح هەورامی، بەڕێوەبەری گشتیی  تەندروستیی سلێمانی بە   تۆڕی میدیایی رووداوی راگەیاند، بەو پێیەی ئەو  كەسە فەرمانبەری ئەوانە، داواكاری گشتیی سلێمانی نووسراوێكیان ئاراستە  كردوون و "وەڵامی نووسراوەكەی داواكاری گشتیمان داوەتەوە و  پێمان راگەیاندوون ئەو هاونیشتمانییە وەکو فەرمانبەرێکی دەوڵەت ئەو کارانەی نەکردوون و ئاگاداریشمان کردووەتەوە. "  لە نووسراوەكەی داواكاری گشتی بۆ تەندروستیی سلێمانی ئەوە خراوەتەڕوو، "لەشكر  حەمید بە چ سیفەتێك پشكنین بۆ خۆراك دەكات، لە كاتێكدا ئەوە كاری  لایەنە پسپۆڕی و فەرمییە باوەڕپێكراوەكانە؟ " هاوكات باس لەوەش کراوە کە بەشێك لە راپۆرت و كارەكانی لەشكر حەمید دەچێتە خانەی ریكلامكردن و بەرژەوەندیی چەند شوێنێكی بازرگانی.   لە ماوەكانی رابردوودا لەشكر حەمید دوای وازهێنانیش لە پۆستی سەرۆكی لیژنە   هاوبەشەكانی قایمقامیەتی سلێمانی، لە چەندین كەناڵی راگەیاندنەوە قسەی  لەسەر كوالێتیی خۆراك كردووە.