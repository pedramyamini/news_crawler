عەبدوللەتیف زەریف، هاونیشتمانییەکی ورمێیە و دەڵێت، "جیاوازییەکی زۆر لە نێوان ئەمساڵ و ساڵی رابردوودا هەیە و شت زۆر گرانبووە. خەڵک پارەی نییە تاوەکو بتوانێت پێداویستییەکانی جەژن بکرێت. "   ئەگەر بەشێکی کەمی هۆکاری ئەو دۆخە، کەشوهەوا و باران بارین بێت، بەشی زۆری بەهۆی دۆخی ئابوورییە. شتوومەک و پێداویستییەکان گرانن و خەڵک کەمتر توانای دابینکردنی پێداویستییەکانیان هەیە.  فاخر زەینی وەند، هاونیشتمانییەکی ورمێیە و گوتی، "ئەمساڵ کیلۆیەک شیرینیمان بە ٥٠ هەزار تمەن کڕی، لەکاتێکدا ساڵی رابردوو بە ٣٥ هەزار تمەن بوو. پێویستە لەسەر ئەو کەسانەی کە توانایان هەیە هاوکاریی ئەو کەسانە کە ناتوانن پێدایستییەکانیان دابین بکەن. "   بەپێی راپۆرتی ناوەندی ئاماری ئێران، لە یەک مانگدا نرخی خواردەمەنی لە هەموو شتێک زیاتر بەرزبووەتەوە. تەنیا لە یەک مانگدا نرخی خواردەمەنی بە رێژەی ٤.٩ % بەرزبووەتەوە. لە ساڵێکیشدا رێژەی بەرزبوونەوەکە، ٤٣ % بووە. میوە، سەوزە و چەرەسیش پێشەنگی گرانبوونی نرخن.  هاونیشتمانییان هۆکاری ئەم گرانییە دەخەنە ئەستۆی فرۆشیاران و فرۆشیارانیش دەیخەنە ئەستۆی بەرهەمهێنەران. دەشڵێن، بەرزبوونەوەی بەردەوامی نرخەکان بووەتەهۆی ئەوەی نەوێرن بە قەرزیش شت بفرۆشن.  هەژار سۆفی دووکاندارێکی ورمێیە و گوتی، "نرخەکان نزیکەی دوو هێندە بەرزبووەتەوە. شیرینی ساڵی رابردوو بە ٢٥ هەزار تمەن بوو، بەڵام لەمساڵدا بۆ زیاتر لە ٥٠ هەزار تمەن بەرزبووەتەوە. "  خەڵکی رۆژهەڵاتی کوردستان جەژنی رەمەزانی ئەمساڵیش لە ژێرباری قورسی بەرزبوونەوەی نرخی شتوومەک و خواردەمەنییەکان تێدەپەڕێنن. بە گیرفانی بەتاڵتر و سفرەی بچووکترەوە.