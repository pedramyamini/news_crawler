موردا بەکر لەگەڵ خێزانەکەی لە ساڵی ٢٠١٤ و بەهۆی شەڕی داعشەوە ئاوارەی کەمپی شاریا بوون، ئەمجارەش بەهۆی شەڕی نێوان یەبەشە و سوپای عێراق جارێکی دیکە ئاوارە بوونەوە، ئەو هێشتا هاوژینێک و حەوت منداڵی لە دەست چەکدارانی داعشدا ماونەتەوە و رزگار نەکراون.  موراد خدر بە تۆڕی میدیایی رووداوی گوت، "لە شنگال شەڕە و ئاسایش بەرقەرار نییە، لێرەش لە کەمپەکان لەبەر ئاگر ئەویش سەلامەت نییە، بۆیە گوتمان دەچینە لای کەسوکارەکانمان لە شاریا، لێرە ئاسوودەین. "  نزیکەی ٧٠٠ خێزانی خەڵکی شنگال کە دوومجارە ئاوارەی پارێزگای دهۆک دەبنەوە، لە لای کەسوکارەکانیان و لە دەرەوەی کەمپەکان نیشتەجێبوونە.  هەدیا سلۆ، ئاوارەیەکی دیکەی شنگالە و باسی لەوە کرد، "لە نێوەڕاستی دووگرێ شەڕ بوو و دەنگی تەقە دەهات، شەڕ کەوتە نێو ماڵان و بە زۆر تاوەکو منداڵەکانمان رزگارکردن، نەماندەوێرا بچینە ناو حەوشەی ماڵەوە. "  ئیسماعیل حەسەن، ئاوارەیە و دەڵێت، ژیانی نێو کەمپ و دەرەوەی کەمپ وەکو یەک نییە، پیاو لەنێو بینایەکی تەواونەکراودا بێت باشترە لەوەی بچێتە نێو کەمپەکان، دەشڵێت، "کەسوکارەکانمان لێرەن، ماڵی مام و برایەکم لێرەیە و گوتمان دەچینە لای ئەوان. "  بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە دهۆک باس لەوە دەکات، کارگێڕی پارێزگای دهۆک بە هاوکاری دەزگای خێرخوازی بارزانی و رێخکراوی UNHCR، خزمەتگوزاریی سەرەتایی بۆ ئەو خێزانانە پێشکێشکردووە کە دووەمجارە ئاوارە دەبنەوە.  پیر دەیان جەعفەر، بەڕێوەبەری بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە دهۆک بە رووداوی گوت، "هەزار و ٧١١ خێزان کە ژمارەیان ١٠ هەزار و ٢٦١ کەسن بەگوێرەی تواناکانمان هاوکاریمان پێشکێشکردوون، تیمەکانمان راسپاردوون بە هاوکاری دەزگای خێرخوازی بارزانی هەرچی لە توانایاندا بێت بیکەن، ئەوەش بەپێی راسپاردەی جەنابی پارێزگاری دهۆک. بەڕاستی ئەوان لە رۆژی یەکەمەوە لەسەر هێڵن بۆ ئەوەی کە چەند لە کەمپەکاندا شوێن هەبێت جێگەیان بکرێتەوە، نزیکەی هەزار و ١٠٠ خێزان چوونەتە نێو کەمپەکان و ئەوانی دیکەش چوونەتە دەرەوەی کەمپەکان. "  بەگوێرەی ئامارەی بەڕێوەبەرایەتیی کۆچ و کۆچبەران و وەڵامدانەوەی قەیرانەکان، لە سنووری پارێزگای دهۆک نزیکەی ٢٨ هەزار خێزان لەنێو کەمپەکاندا دەژین و نزیکەی ٣٨ هەزار خێزانیش لە دەرەوەی کەمپەکاندا دەژین.