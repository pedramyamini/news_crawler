لە راگەیێندراوەکەی هەپەگەدا کە ئەمڕۆ هەینی ٦ - ٥ - ٢٠٢٢ بڵاوکراوەتەوە، هاتووە، لە نێوان ١٢: ٣٠ - ١٥: ٣٠ خولەکی رۆژی ٥ ـی ئایار، گەریلاکان لە دوو قۆڵەوە بە ئاڕاستەی شاخی چیاڕەش و کۆڕەژارۆ چالاکییان ئەنجامدا و لەو چالاکییەدا سێ سەرباز کوژران.   هەپەگە باس لەوە دەکات، هەر  رۆژی ٥ ـی ئایار، سوپای تورکیا لە رێگەی فڕۆکەی جەنگی، هەلیکۆپتەر و فڕۆکەی بێفڕۆکەوانەوە نۆ جار ناوچەکانی گارە، ئاڤاشین، زاپ و مەتینی بۆردوومان کردووە. لە راگەیێندراوەکەدا هاتووە، لە ئەنجامی بۆردوومانەکەدا هیچ گەریلایەک گیانی لەدەستنەداوە و بریندار نەبووە.   ئەم راگەیێندراوە لە کاتێکدایە، رۆژی ٤ ـی ئایاری ٢٠٢٢ وەزارەتی بەرگریی تورکیا بڵاویکردەوە، پێنج گەریلای پەکەکە لە ناوچەی زاپ لە هەرێمی کوردستان لە میانی ئۆپەراسیۆنی ناسراو بە چنگ - قوفڵ لە ئەنجامی بۆردوومانی فڕۆکە بێفڕۆکەوانەکانیانەوە گیانیان لەدەستداوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لەلایەن سوپای تورکیاوە لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد.   وەزارەتی بەرگریی تورکیا گیان لەدەستدانی ٦٧ گەریلا و کوژرانی شەش سەربازی سوپای وڵاتەکەی راگەیاندووە. هەپەگەش کوژرانی ٢٦٩ سەربازی تورکیا و گیان لەدەستدانی ١٩ گەریلای راگەیاندووە.   رۆژی ٢٩ ـی نیسانی ٢٠٢٢ وەزارەتی بەرگریی تورکیا رایگەیاند، قۆناخی یەکەمی ئۆپەراسیۆنەکەیان بەسەرکەوتوویی تەواو بووە. ناوەندی چاپەمەنیی و راگەیاندنی هەپەگەش دەڵێت، گەریلا رێگرە لەوەی سوپای تورکیا پێشڕەوی بکات.