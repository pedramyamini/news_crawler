رێكان جه‌مال، سه‌رۆكی لیژنه هاوبه‌شه‌كانی قایمقامییەتی سلێمانی بە تۆڕی میدیایی رووداوی گوت، دوانیوەڕۆی رۆژی هەینی، له‌سه‌ر زانیاری و سكاڵای هاوڵاتییان، سەنتەرێکی جوانکارییان لە سلێمانی بەناوی "وایت بیوتی سه‌نته‌ر" داخست کە بە ناوی هه‌بوونی پزیشكی تایبه‌ت به جوانكاری و خاوێنكردنه‌وه‌ی پێست، خانمێك كه خاوه‌نی هیچ بڕوانامه‌یه‌كی پزیشكی جوانكاری نییه، له شاری هه‌ولێره‌وه به ناوی پزیشكی پسپۆڕی جوانكاری هاتووه بۆ سلێمانی بۆ كاركردن و هەفتەی رۆژێک کاری کردووە و خانمانی فریوداوە بێ ئەوەی هیچ مۆڵەتێکی تەندروستی هەبوبێت".  سه‌رۆكی لیژنه هاوبه‌شه‌كانی قایمقامییەتی سلێمانی گوتیشی، "ئەو خانمە لە تۆڕەکۆمەڵایتییەکان پەیجی هەبووە و لەوێوە رێکلامی بۆ خۆی کردووە و کڕیارەکانی هێناوەتە ئەو سەنتەرە جوانکارییە. "  بەگوتەی رێکان جەمال، له‌كاتی سه‌ردانی لیژنه‌ی ئارایشتگای قایمقامییه‌ت بۆ سەنتەرەکە، ده‌ركه‌وتووه كه‌سه‌كه كاری بۆتۆكس و فیله و لێزه‌ر و جوانكاری پێست ده‌كات و خانمانی هەڵخه‌ڵه‌تاندووه، ئەوە لە کاتێکداتە کە لەو بوارە نازانێت و هیچ بڕوانامەیەکی زانستیشی نەبووە.   سەرۆکی لیژنە هاوبەشەکانی قائمقامییەتی سلیمانی باسی لەوەش کرد، "به‌پێی رێنماییه‌كانی ته‌ندروستی، پێویسته ئه‌و كه‌سەی كاری جوانكاری پێست و بۆتۆكس و فیله‌ر ده‌كات هه‌ڵگری بڕوانامه‌ی تایبه‌ت بێت به بواره‌كه‌ی و له لایه‌ن وه‌زاره‌تی ته‌ندروستییه‌وه مۆڵه‌تی كاركردنی وه‌رگرتبێت، به‌پێچه‌وانه‌وه لیژنه هاوبه‌شه‌كانی قایمقامییه‌تی سلێمانی رێگری له كاركردنی ده‌كه‌ن و رووبه‌ڕووی رێكاری یاسایی ده‌كه‌نه‌وه. "  ئەو بەرپرسەی لیژنە هاوبەشەکانی قایمقامییەتی سلێمانی ئاماژە بەوەش دەکات، "ئەو خانمە بڕوانامەی دیبلۆمی هەبووە لە شیکاری نەخۆشی کە ئەوەش نەگوونجاوە بۆ ئەو کارە، بۆیە بەپێی یاسا سەنتەرەکەمان داخست و ئەو کەسەش کە خۆی بە پزیشک ناساندووە رووبەڕووی یاسای دەکەینەوە".