رۆژی چوارشەممە ١٨ - ٠٥ - ٢٠٢٢، د. کاروان سەباح هەورامی، بەڕێوەبەری گشتیی سەرچاوەکانی ئاو لە هەرێمی کوردستان، میوانی بەرنامەی رووداوی ئەمڕۆی تۆڕی میدیایی رووداو بوو، کە نوێنەر فاتیح پێشکێشی دەکات. لە بەرنامەکەدا باس لە دۆخی ئاو و مەترسییەکان و رێگەچارەکان و هەوڵەکان بۆ کەمکردنەوەی کاریگەرییەکانی کرا.  کاروان سەباح پێیوابوو ئەمساڵ نەک بۆ کوردستان، "بۆ هەموو رۆژهەڵاتی نێوەڕاست دۆخەکە سەخت دەبێت، راستە لە رووی بارانبارین و بەفریشەوە ئەمساڵ باشتر بووە لە ساڵی رابردوو، ئەویش بە رێژەیی. بەڵام ئەگەر حیساباتی وشکەساڵییە هایدرۆلۆجییەکە بکەین دۆخەکە سەختترە لەوەی کە پار هەمانبوو. چونکە پار هێشتا بڕستێکی ساڵانی رابردوو مابوو لە سەرچاوە ئاوییەکان، بەڵام ئەمساڵ ئەو بێ بڕستیەی کە پار دەستیپێکرد ئەمساڵ کاریگەرییەکانی زیاتر دەبێت. ئەمساڵ لە زۆربەی شوێنەکان رێژەی بارانبارین نەگەیشتووەتە ٥٠ % ی رێژەی ئاسایی".  بە بڕوای کاروان سەباح کێشەکە هەر تەنیا کەمبوونەوەی رێژەی بارانبارین نییە، "بەڵکو گۆڕانی ریتمی دابارینەکەشە، ئەو بارانەی کە دەبێت لە مانگێکدا ببارێت لە شەو و رۆژێکدا دەبارێت، لەبری ئەوەی ببێتە سوود زیانی دەبێت و لافاو دروست دەبێت، سوودی بۆ ئاوی ژێرزەویش نابێت و ئاوەکە بەرەو نێوەڕاست و باشووری عێراق دەڕوات و بۆ ئەوان سوودی دەبێت".  بەڕێوەبەری گشتیی سەرچاوەکانی ئاو لە هەرێمی کوردستان پێیوایە کێشەکە، "کێشەیەکی فرەڕەهەندە و چارەسەرکردنیشی بەو ئاسانییە نییە، گۆڕانی کەشوهەوا شتێکی پێشبینیکراوە، بەڵام ئەوەی ناسرووشتییە خێراییەکەیەتی لەگەڵ هۆکارە مرۆییەکان کە زیاترە لە هۆکارە سرووشتییەکان".  بە گوتەی کاروان سەباح، "تاکێک لە شاری هەولێر دوو ئەوەندەی ستانداردی جیهانی ئاوی بەردەکەوێت، ملیۆن و نیوێک کەس لە هەولێر هێندەی ٣ ملیۆن کەس لە شارێکی وەکو عەممانی پایتەختی ئوردن ئاو خەرج دەکات".  کاروان سەباح دەڵێت: "ئێمە پێویستمان بە پێداچوونەوە بە ئیدارە و فەلسەفە و ستراتیژیی ئاو هەیە، کە کابینەی نۆ زۆر بە چڕی لەسەر بابەتی ئاو کاردەکات، لە رووی ژێرخانی بنەڕەتیشەوە دەبێت کاری لەسەر بکەین".  کاروان سەباح پێشیوایە ئەگەر بەم شێوەیەی ئێستا هەیە زێدەڕۆیی لە بەکارهێنانی ئاودا بکرێت، "ئەگەر هەموو ئاوی رۆژهەڵاتی نێوەڕاست بهێنینە هەرێمی کوردستان، کێشەی ئێمە چارەسەر نابێت. پێویستە هاووڵاتی ئەوە تێبگات ئەو ئاوەی کە دەخورێتەوە بەهای هەیە، هی ئەوە نییە، قیری پێ بشۆی، ئۆتۆمبێلی پێ بشۆی و تاوەکو بەیانی لەسەر تانکی سەربان بڕوات".  بە گوتەی کاروان سەباح کاتێک هەموو شتێک تێکەڵ بە جیهانی سیاسەت دەکرێت، ئەنجامێکی باشی نابێت و دەڵێت: "پێوەری ئاو دانراوە کە رەنگە بە دڵی هەموومان نەبێت و کێشەی تەکنیکی هەبێت، بەڵام دەبینین حیزبێک، پەرلەمانتارێک، دامەزراوەیەکی میدیایی هانی خەڵک دەدات پێوەری ئاوەکانیان لێ بکەنەوە.. کاتێک ئەو سەرچاوە ئاوییانەی ئێمە وشک بوون ئەوانەی هانی خەڵک دەدەن پێوەری ئاو لێ بکەنەوە ئاو زۆر خەرج بکەن، چی بە منداڵەکانی خۆیان دەڵێن؟ ".