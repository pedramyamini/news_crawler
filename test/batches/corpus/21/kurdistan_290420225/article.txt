ژیار جەلال، بەڕێوەبەری چاودێریی کۆمەڵایەتی سلێمانی بە رادیۆی رووداوی راگەیاند، ئەو منداڵە بێسەرپەرشتانەی لە پارێزگای سلێمانی لە خانەکانی بێسەرپەرشتان دەمێننەوە ٦٥ منداڵن و لە هەشت خانە و داینگەدا دەمێننەوە. منداڵەکان لە خانەکاندا بەپێی پۆلێنی تەمەن دەمێننەوە، خانەی کوڕان و کچان بە جیا هەن و ئەو منداڵانەی ساوان و تەمەنیان کەمە شوێنی تایبەتیان هەیە. ئێمە لە یەک رۆژەوە منداڵ وەردەگرین تاوەکو تەمەنی ١٨ ساڵی.  بەڕێوەبەری چاودێریی کۆمەڵایەتیی سلێمانی گوتی، "منداڵی خانەکانی بێسەرپەرشتان بەپێی یاسا کە تەمەنی بووە ١٨ ساڵ نابێت لە خانەکان بمێننەوە، بەڵام ئێمە وەک ئەرکێکی مرۆڤانەی خۆمان رێگەنادەین تاوەکو کارێک یان شوێنێکی تایبەت دەدۆزنەوە بچنە دەرەوە. بەپێی ئەو ئامارانەی لە رابردوودا هەن، زۆرجار منداڵ هەبووە کە لە خانەکانی بێسەرپەرشتان چووەتە دەرەوە، تووشی تاوان بووە، منداڵ هەبووە خۆی کوشتووە، منداڵی کوڕ هەبووە چووەتە زیندانەوە بەهۆی تاوانێکەوە، کچ بەرەو رێگەی هەڵە رۆیشتووە، بەراستی بەڕێکردنی ئەو منداڵانە بەبێ ئەوەی کار و شوێنی تایبەتیان هەبێت، کارەساتە چونکە بۆ منداڵەکە شۆکە، ئێمە بۆیە ئەوە ناکەین و نایانخەینەسەر شەقام".  ژیار جەلال ئاماژەی بەوەشکرد، دەبێ حکومەت بیرێک لەو منداڵانە بکاتەوە، کاتێک خوێندن تەواو دەکەن دابمەزرێن، یان کاریان بۆ بدۆزرێتەوە، بەڵام بەداخەوە حکومەت ئەوەی نەکردووە.  لەبارەی خوێندنی ئەو منداڵانەی لە خانەکانی بێسەرپەرشتانن، ژیار جەلال گوتی: " منداڵانی بێسەرپەرشتیش وەک منداڵانی دیکە لە قوتابخانەی ئاسایی دەخوێنن، ئێمە هەندێکجار ئەو منداڵانەی لامانن دەیانبەینە باخچەی تایبەتی منداڵان و بە سوپاسەوە خاوەنی دایەنگە و باخچەکانیش هاوکارمانن. هەروەها پڕۆژەیەکمان پێشکێشی پەرلەمان کردووە، کە لە پڕۆژەکانی وەبەرهێنان شوێنی مانەوە بۆ ئەو کەسانەی نێو خانەی بێسەرپەرشتان تەرخان بکرێن، بۆئەوەی کە لای ئێمە دەردەچن شوێنێکی تایبەتیان هەبێت".  هەروەها بەڕێوەبەری چاودێریی کۆمەڵایەتیی سلێمانی گوتیشی، "لە خانەکانی بەساڵاچووان میلاکمان زۆر کەمە، کەسێک کە خانەنشین دەبێت کەس لە شوێنی دانانرێت، ئێمە لە زۆربەی شتەکان پشتمان بە خێرخوازان بەستووە، ئەگینا ئێمە ئەو پارەیەی مانگانە هەمانە کە ٦ ملیۆن دینارە تەنیا بەشی بەنزینی ئۆتۆمبێلەکانمان دەکات".