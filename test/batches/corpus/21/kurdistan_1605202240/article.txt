رۆژی دووشەممە ١٦ - ٥ - ٢٠٢٢ دیار بەحری، بەڕێوەبەری گشتیی شارەوانیی دهۆک میوانی بوولتەنی کاژێر ١٣: ٠٠ی تۆڕێ میدیایی رووداو بوو، کە شەهیان تەحسین پێشکەشی دەکات و رایگەیاند: "بە بڕیاری وەزارەتی شارەوانی، ئەو کەسانەی کرێی شارەوانییەکانیان لایە جا چ بەشێوەی موساتەحە بێت یان هەر قەرزێکی دیکەی موڵکی، لە ماوەی ٩٠ رۆژ ئەگەر قەرزەکەیان بدەنەوە، حکومەت ١٥ % ی لێخۆشبوونیان بۆ دەکات و ئەوانەش کە توانایان نییە تێکڕای پارەکە بدەن، حکومەت قەرزەکەیان بۆ دەکاتە قیست".  دیار بەحری گوتی: "پێشتر هاووڵاتییان داوایان لێدەکردین قەرزەکەیان بۆ بکەین بە قیست، بەڵام بەهۆی نەبوونی بڕیارێکی لەوشێوەیە نەماندەتوانی بۆیان بکەین بە قیست، ئەو بڕیارە هەم کارئاسانییەکە بۆ هاووڵاتییان و هەمیش دەبێتە هۆی زیادبوونی داهاتی حکومەت بەوەی پارە قەرزەکانی بۆ دەگەڕێتەوە".  لەبارەی چۆنیەتی وەرگرتنەوەی قیستەکان، بەڕێوەبەری گشتیی شارەوانیی دهۆک دەڵێ: "هاووڵاتی کاتێک داوا دەکات قەرزەکەی بۆ بکرێتە شێوازی قیست، دەسەڵات دراوەتە ئێمە بڕی قیست و ژمارەی قیستەکانیان بۆ دیاریبکەین و ئێمەش بەشێوەیەک دەیکەین، کە لە بەرژەوەندیی هەردوولامان بێت".  بە گوتەی دیار بەحری: "لەکۆی داهاتی شارەوانییەکان بڕی ١٥ % ی دەچێتە ناو هەژمارێکی تایبەتەوە و دواتر لە سنووری هەمان شارەوانی لە پڕۆژە خزمەتگوزارییەکان خەرجدەکرێت".  بەڕێوەبەری گشتیی شارەوانیی دهۆک باس لە وەرگرتنی رەزامەندی دەکات بۆ فرۆشتنی زەوییە نایابەکان و وەک ئاماژەی پێدەدات: "بڕیارێکی نوێ دەرچووە کە شارەوانییەکانی دهۆک دەتوانن زەوییە رووکن و نایابەکان بفرۆشن و ١٠٠ % ی پارەکەی لە پڕۆژە خزمەتگوزارییەکان خەرجبکەن".