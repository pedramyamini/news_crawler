ئەمشەو یەکشەممە ١ ـی ئایاری ٢٠٢٢، هێرشی مووشەکی کرایە سەر قەزای خەبات کە لە سنووری شارۆچکەی حەمدانییەی سەر بە پارێزگای نەینەوا مووشەکەکان ئاڕاستە کرابوون. ئەنجوومەنی ئاسایشی هەرێمی کوردستان راگەیێندراوێکی بڵاوکردەوە و دەڵێت، "چەندین جارە لە شوێنێکی دیاری سنووری شارۆچکەی حەمدانییە، کە دەکەوێتە نێوان بارەگای فەوجی مەغاویری فەرماندەیی ئۆپەراسیۆنەکانی نەینەوا و بارەگای چەکدارانی عەسائب لە بەرتەلە و بارەگای لیوای ٣٠ ـی حەشدی شەبەک، لەلایەن گرووپە لەیاسا دەرچووەکان هێرشی مووشەکی دەکرێتە سەر هەرێمی کوردستان. "   پاش هێرشەکە، پارێزگاری هەولێر چووە شوێنی هێرشە مووشەکییەکەی قەزای خەبات و دڵنیایی دایە هاونیشتمانیان کە هێرشەکان ئامانجەکانیان ناپێکن و گوتی، "ئەم جۆرە هێرشانە لەلایەن گرووپە میلیشیاکانەوە ئەنجام دەدرێت. "   ئەنجوومەنی ئاسایشی هەرێمی کوردستان باس لەوەش دەکات، "ئەو شوێنانە لە ژێر کۆنتڕۆڵی هێزەکانی حکومەتی فیدڕاڵین و دوورنین لە بارەگا جێگیرەکانی هێزە چەکدارەکانی حکومەتی فیدراڵی. "   لە راگەیێندراوەکەدا ئەوەش هاتووە، "داوا لە سەرۆکوەزیران و حکومەتی فیدڕاڵی دەکەین ئەو ناوچەیە کە بووەتە پەناگە و شوێنی هێرشکردنە سەر هەرێمی کوردستان لەو تیرۆریست و چەتانە پاک بکەنەوە و ئارامی و سەقامگیری دەستەبەر بکەن. "   ئێوارەی ئەمڕۆ یەکشەممە ٠١ - ٠٥ - ٢٠٢٢ چەند مووشەکێک لە قەزای خەبات کەوتنە خوارەوە. لەو بارەوە، وەزارەتی پێشمەرگە رایگەیاند، "هیچ زیانێکی گیانی بەدوادا نەهاتووە و لێکۆڵینەوەکان لەوبارەیەوە دەستیان پێکردووە. "   رۆژی ٦ ـی نیسانی ٢٠٢٢، سێ کاتیۆشا لە نزیک کۆمەڵگەی کەورگۆسک و زێی گەورە لە قەزای خەبات کەوتنەخوارەوە. شانەی راگەیاندنی ئەمنی عێراق گوتی، "گرووپێکی لە یاسا لادەر کاتیۆشاکانی ئاڕاستە کردووە. "   ئەنجوومەنی ئاسایشی هەرێمی کوردستان گوتی، "بەرپرسیاریێتی تەواوی ئەو هێرشانە دەکەوێتە ئەستۆی ئەو گرووپە تیرۆریستییانە و باجی ئەو هێرشانەش دەدەنەوە.. لەگەڵ حکومەتی فیدڕاڵی هەماهەنگی دەکەین بۆ رووبەڕووبوونەوەیان و کۆتاییهێنان بەم کردارە تێکدەرانە. "