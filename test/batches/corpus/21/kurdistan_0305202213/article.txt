عەمید سەباح، فەرماندی لیوای شەشی پێشمەرگە رۆژی سێشەممە ٠٣ - ٠٥ - ٢٠٢٢ بە تۆڕی میدیایی رووداوی راگەیاند، "پێشمەرگەکان دەوامیان لە گوندی جولحان بووە لە سنووری شوان و خەڵکی دەڤەری راپەڕین لەکاتی گەڕانەوەیان لەبری تێپەڕبوون بە رێگەی خۆمان بە هەڵە بە رێگەی ژێر دەسەڵاتی سوپادا تێپەڕیون و لە بازگەکە راگیراون، دوای ئەوەی لێپرسینەوەیان لەگەڵ کراوە و خۆیان ناساندووە کە پێشمەرگەن و لە ئەرکدابوونە، بەڵام لەلایەن هێزەکانی سوپاوە راگیراون. "   عەمید سەباح دەشڵێت، "دوای رووداوەکە وەزارەتی پێشمەرگەمان ئاگادار کردەوە و هێزەکانمان بۆ هەموو ئەگەرێک ئامادە کرد و دەستمان کرد بە پەیوەندیی بەستن لەگەڵ هێزە عێراقییەکان و هۆشداریمان پێدان لە گواستنەوە یان دەستگیرکردنی پێشمەرگەکان، ئەوە بوو دوای چەند کاژێرێک پێشمەرگەکان ئازاد کران و ئێستا لە بارەگای لیوای شەشن. "  هەر ئەمڕۆ سەرچاوەیەکی ئاگادار بە تۆڕی میدیایی رووداوی راگەیاند، دوای دەستگیرکردنی ئەو پێشمەرگانە، هێزێکی پێشمەرگە جوڵەیان پێکراوە و هۆشدارییان داوەتە سوپا لەوەی پێشمەرگەکان ئازاد بکرێن. هەروەها گوتیشی، "پاش مانەوەیان بۆ چەندین کاژێر بە دەستبەسەرکراوی، دواجار بە نێوەندگیریی مەڵبەندی کەرکووکی یەکێتی و هێزە ئەمنییەکانی سنوورەکە ئاڵۆزییەکان کۆتاییانپێهات و پێشمەرگەکان ئازادکران. "