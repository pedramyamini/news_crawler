ئەمڕۆ دووشەممە ٩ - ٥ - ٢٠٢٢، سەمیر هەرکی، شووتیفرۆش لە شاری هەولێر بە رووداوی گوت: "چوومە عەلوەی هەولێر شووتی بکڕم، لە نێو ٢٥ تۆن شووتی، شووتییەکم بینیوە کە ٢٧ کیلۆیە هەر کە بینیم بڕیارمدا بۆ ماوەی ١٠ رۆژی هەڵیبگرم بۆ ئەوەی بزانم هیچ کێشی کەمدەکات، سەرەتا کێشەکەی ٢٧ کیلۆ و ١٠٠ گرام بوو ئێستا و دوای زیاتر لە هەفتەیەک بووەتە ٢٦ و ٨٠٠ گرام".   بە گوتەی سەمیر هەرکی، هەرچەندە مووشتەری هەیە، بەڵام ئامادە نییە بیفرۆشێت و دەڵێت: "شووتییەکە بە نرخی ئەمڕۆ بایی ١٦ هەزار دینارە".  سەمیر هەرکی بە نیازە شووتییەکە لەگەڵ ماڵی خەزوورانی بخوات. لەو بارەوە گوتی: "بەشی یەک عەشیرەت دەکات بڕیارە لەگەڵ ماڵە خەزوورانم بیخۆم. "  سۆران حەسەن، ژمێریار لە گۆڕەپانی شووتی و کاڵەک لە عەلوەی هەولێر وێنەی لەگەڵ شووتییەکە گرتووە، بە رووداوی راگەیاند، "هاوکارێکمان بارێکی شووتی لە ئێرانەوە هێناوە و شووتییەکی تێدابووە کە ٢٧ کیلۆیە، منیش کە بینیم پێم جوانبوو رەسمی لەگەڵ بگرم، چونکە ئەوە شتێکی دەگمەن و جوانە. "  بە گوتەی سۆران حەسەن رۆژانە ٨٠ لۆری شووتی دێتە عەلوەی هەولێر، کە زیاتر لە سێ هەزار تۆن دەکات. سۆران گوتی: "خەڵکی هەولێر شووتی خۆرن، هەفتانە نزیکەی ٣٠ هەزار تۆن شووتی دەفرۆشین".