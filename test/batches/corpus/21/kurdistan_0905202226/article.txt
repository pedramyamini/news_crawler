رۆژی دووشەممە، ٩ - ٥ - ٢٠٢٢، سەعید مستەفا ته‌ته‌رخان، جێگری سەرۆکی لیژنەی دەستپاکی  پەرلەمانی کوردستان بە تۆڕی میدیایی رووداوی راگەیاند: " دەستەی دەستپاکی راپۆرتی خۆی لەبارەی راپۆرتی سێیەمی لێژنەی بەدواداچوونی جێبەجێکردنی یاسای چاکسازی ژمارە ٢ی ساڵی ٢٠٢٠ی ئاڕاستەی پەرلەمان کردووە و پەرلەمانیش ئاڕاستەی سەرجەم لێژنەکانی کردووە. "  سەعید مستەفا ته‌ته‌رخان، گوتی: "ئێمە لە ماوەکانی کەمی داهاتوو لە لێژنەی دەستپاکی لەسەر راپۆرتەکە کۆدەبینەوە و لەهەر کوێیەک کێشە هەبێت ئەوا بەرپرسانی ئەو وەزارەت و دامودەزگایانە بانگێشت دەکەین بۆ ئەوەی روونکردنەوەمان بدەنێ لەوەی بۆچی نەتوانراوە یاساکە وەکو خۆی جێبەجێ بکرێت. "  یاسای چاکسازیی لە ١٩ ماددە پێکهاتووە و لە ١٦ - ٠١ - ٢٠٢٠ لەلایەن پەرلەمانی کوردستان پەسەندکرا و ٣ی شوبات نێچیرڤان بارزانی، سەرۆکی هەرێمی کوردستان واژۆی لەسەر کرد.