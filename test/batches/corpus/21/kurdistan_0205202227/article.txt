ئەمڕۆ دووشەممە ٠٢ - ٠٥ - ٢٠٢٢ سامان یابە، گوتەبێژی بەڕێوەبەرایەتیی تەندروستیی کەرکووک بە تۆڕی میدیایی رووداوی راگەیاند، بەهۆی کاریگەریی ئەو خۆڵبارینە چڕەی کە پارێزگای کەرکووکی گرتووەتەوە، لە ٢٤ کاژێردا ٥٥٣ کەس رەوانەی نەخۆشخانە کراون، بەڵام زۆربەیان دوای وەرگرتنی چارەسەر، رەوانەی ماڵەوە کراونەتەوە و بەشێکی کەمیان لەژێر چاودێریدا ماونەتەوە.  سامان یابە گوتی: "بەشێک لەوانەی تووشی تەنگەنەفەسی بوون، ئەوانەن کە نەخۆشیی رەبوویان هەبووە، لەو ماوەیەشدا هیچ هاونیشتمانییەک بەهۆی کاریگەریی خۆڵبارینەوە گیانی لەدەستنەداوە".  بەپێی پێشبینییەکانی بەڕێوەبەرایەتیی گشتیی کەشناسی و بوومەلەرزەزانی هەرێمی کوردستان، سبەی سێشەممە لە پارێزگای کەرکووک، ئاسمان نیمچەهەور دەبێت و مەودای بینین لەنێوان ٧ - ٩ کیلۆمەتر دەبێت.