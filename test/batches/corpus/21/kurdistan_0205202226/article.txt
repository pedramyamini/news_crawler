کاژێر ٠٦: ٣٠ بۆ ٠٧: ٠٠ ـی بەیانی رۆژی دووشەممە ٢ - ٥ - ٢٠٢٢، لە گەڕەکی سەنگاوییەکان لە ناحیەی شۆڕشی سەر بە قەزای چەمچەماڵ لە سنووری پارێزگای سلێمانی، کەسێک دەچێتە سەر ماڵە خەزوری و چوار کەسیان لێ دەکوژێت و دوو کەسێکیش بریندار دەکات، دواتر یەکێک لە بریندارەکانیش گیانلەدەستدەدات. پاش نیوەڕۆی ئەمڕۆ، ئاسایشی رۆژئاوای سلێمانی دەستگیرکردنی تۆمەتبارەکەی راگەیاند.   ئێوارەی رۆژی دووشەممە ٢ ـی نیسانی ٢٠٢٢، قوباد تاڵەبانی، جێگری سەرۆکوەزیرانی هەرێمی کوردستان لەگەڵ خانەوادە و کەسوکاری قوربانییانی رووداوەکەی چەمچەماڵ و ژمارەیەک لە پیاوماقوڵی دەڤەرەکە کۆبووەوە.   بەگوێرەی راگەیێندراوی نووسینگەی جێگری سەرۆکوەزیرانی هەرێمی کوردستان، لە دیدارەکەدا قوباد تاڵەبانی پرسە و هاوخەمی خۆی بۆ خانەوادە و کەسوکاری ئەو رووداوە ' دڵتەزێنە ' دەربڕی و رایگەیاند: "ئەو دۆسیەیە دۆسیەی منە و دڵنیایی کردنەوە کە تاوانبار بە سزای یاسایی خۆی دەگات. "   جێگری سەرۆکوەزیرانی هەرێمی کوردستان داواشی لە خانەوادە و کەسوکاری قوربانیان کرد کە دان بە خۆیاندا بگرن و لەلایەن خۆیانەوە هیچ کاردانەوەیەک نەنوێنن و دڵنیاشی کردنەوە "ئەگەر تەنانەت رۆژێک ئێوەش لە تاوانبار خۆش بن، ئەو وەک قوباد تاڵەبانی لێی خۆش نابێت و دەبێت بە سزای یاسایی خۆی بکات. "   بەگوێرەی راگەیێندراوەکە، قوباد تاڵەبانی جەختیشی کردەوە "لەمەودوا قبوڵی ناکەن هیچ کەس و لایەنێک لە هەر پلە و پێگەیەکدا بن داڵدەی تاوانباران بدەن و هەرجۆرە هاوکاریکردن و داڵدەدانی تاوانباران وەک بەشداریکردن لە تاوانەکە حیسابی بۆ دەکرێت. "