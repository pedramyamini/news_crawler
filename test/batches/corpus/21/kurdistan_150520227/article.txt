رۆژی یەکشەممە ١٥ی ئایاری ٢٠٢٢، ئومێد ئەحمەد، گوتەبێژی وەزارەتی کارەبای هەرێمی کوردستان بە تۆڕی میدیایی رووداوی راگەیاند: "بۆ زانینی خواستی کارەبا بەگوێرەی شارەکان، وەزارەتی کارەبا لیژنەیەکی پێکهێناوە بۆ ئەوەی بزانین گەشەی لۆد چەندبووە و ئێستا چۆنە، کە چەند ساڵێکە ئەنجاممان نەداوە".  ئومێد ئەحمەد گوتی: "لە ئەمڕۆوە لە سنووری شارەکانی سلێمانی و هەڵەبجە، ئیدارەکانی گەرمیان و راپەڕین و سۆران، بۆ ماوەی ٤٨ کاژێر بەبێ بچڕان کارەبای نیشتمانی دەبێت بۆ ئەوەی بزانین لەو ناوچانە خواستی کارەبا چەندە".  گوتەبێژی وەزارەتی کارەبای هەرێمی کوردستان ئاماژەی بەوەدا تێستی دواتر لە شار و شارۆچکەکانی هەردوو پارێزگای هەولێر و دهۆک دەبێت و بۆ ئەوێش بۆ ماوەی ٤٨ کاژێر کارەبای نیشتمانی بەبێ پچڕان دابیندەکرێت.  ئومێد ئەحمەد کە هاوکات بەڕێوەبەری گشتیی کۆنترۆڵی کارەبای هەرێمی کوردستانە، باسی لەوەشکرد، بۆیە تاقیکردنەوەکەیان کردووە بە دوو بەشەوە، چونکە وەزارەتی کارەبا توانای ئەوەی نییە لە یەک کاتدا کارەبای ٢٤ کاژێری بۆ هەموو هەرێمی کوردستان دابینبکات.  سەبارەت بە کاژێرەکانی پێدانی کارەبای نیشتمانی لەم وەرزەدا، گوتەبێژی وەزارەتی کارەبا گوتی: "لە ناوچەیەکەوە بۆ ناوچەیەکی دیکە جیاوازە. بۆ نموونە لەناوچە گەرمەکان وەکو گەرمیان نزیکەی ١٧ کاژێر کارەبای نیشتمانی هەیە؛ ئەو ناوچانەی کە هێشتا فێنکن  ١٩ بۆ ٢٠ کاژێر کارەبای نیشتمانییان پێدەدرێت".  لە هەرێمی کورستان ١٤ وێستگەی بەرهەمهێنانی کارەبا هەن؛ دووانیان کارۆئاوین لە بەنداوەکانی دەربەندیخان و دووکان، ئەوانی دیکە بە سووتەمەنی کاردەکەن.  ئاستی بەرهەمهێنانی کارەبا لە هەرێمی کوردستان ٣ هەزار و ٥٢٥ مێگاواتە؛ خواستی بەکارهێنان بەگوێرەی ناوچە و وەرزەکان دەگۆڕێت و لە وەرزە گەرم و ساردەکاندا خواست دەگاتە زیاتر لە شەش هەزار مێگاوات.