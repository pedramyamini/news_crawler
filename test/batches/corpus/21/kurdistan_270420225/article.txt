بە گوێرەی راگەیێندراوێکی حکومەتی هەرێمی کوردستان، پێش نیوەڕۆی رۆژی چوارشەممە ٢٧ ـی نیسانی ٢٠٢٢، ئه‌نجوومه‌نی وه‌زیرانی هه‌رێمی كوردستان به سه‌رۆكایه‌تیی مه‌سرور بارزانی، سه‌رۆكوەزیران كۆبوونه‌وه‌ی ئاسایی خۆی ئه‌نجام ده‌دات.   به گوێره‌ی كارنامه‌ی كۆبوونه‌وه‌كه سێ بڕگه ده‌خرێنه‌ڕوو کە بریتین لە:   - خستنەڕووی پوختەی سەردانی شاندی حکومەتی هەرێمی کوردستان بە سەرۆکایەتی سەرۆکوەزیران بۆ بەریتانیا و کۆبوونەوەی لەگه‌ڵ بەرپرسانی باڵای ئه‌و وڵاته.   - خستنەڕووی رەشنووسی پڕۆژەیاسایەک لەبارەی (دەستەی متمانەبەخشی بە دامەزراوەکان و پڕۆگرامەکانی پەروەردە و خوێندنی باڵا لە هەرێمی کوردستان - عێراق) گفتوگۆکردن لەبارەیەوە.   - قسەکردن لەبارەی بارودۆخی كاره‌با له هه‌رێمی كوردستان و پێشنیازه‌كانی وه‌زاره‌تی كاره‌با بۆ باشترکردنی كاره‌با به تایبه‌تی له‌گه‌ڵ نزیكبوونه‌وه له وه‌رزی هاویندا.  چەندین کۆبوونەوەی ئەنجوومەنی وەزیرانە ئاوات شێخ جەناب بەشداریی ناکات. ئەمڕۆ چوارشەممە، سەرچاوەیەک لە نووسینگەی ئاوات شێخ جەناب، وەزیری دارایی و ئابووریی هەرێمی کوردستان بە رووداوی گوت، ئەمڕۆ وەزیری دارایی دەست بە دەوامی ئاسایی خۆی دەکاتەوە و بەشداریی کۆبوونەوەی ئەنجوومەنی وەزیرانی هەرێمی کوردستان دەکات.