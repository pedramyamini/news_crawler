دکتۆر سازان ئیبراهیم، بەڕێوەبەری تەندروستیی دەربەندیخان بە تۆڕی میدیایی رووداوی راگەیاند، لەکاتی تێپەڕبوونی ماتۆڕسوارێک بە تەنیشت دیواری یاریگەی دەربەندیخاندا لە گەڕەکی زمناکۆ، بەهۆی بەهێزی رەشەباوە، دیوارەکە رووخاوە بەسەریدا و بەسەختی برینداربووە.  بەڕێوەبەری تەندروستیی دەربەندیخان گوتیشی، بریندارەکە دوای گواستنەوەی بۆ بەشی فریاکەوتنی نەخۆشخانەی گشتیی شەهید تۆفیق، چارەسەری پێویست و سەرەتایی بۆ کراوە و لەبەر سەختی برینەکەی بە ئەمبوڵانس رەوانەی نەخۆشخانەی شار لە سلێمانی کراوە.  نیوەڕۆی ئەمڕۆ، شەپۆلێکی خۆڵبارین و رەشەبایەکی بەهێز، ناوچەکانی گەرمیان و دەربەندیخان و سلێمانی گرتەوە و بەهۆیەوە زیانی ماددی و گیانی لێکەوتەوە و چەندین دار و درەختیش شکان.  گوتەبێژی دەستەی کەشوهەوای عێراق گوتی، ئەو شەپۆلی خۆڵبارینەی ئێستا عێراقی گرتووەتەوە، تاوەکو رۆژی دووشەممە بەردەوام دەبێت، "ئەم شەپۆلەی ئێستا، وەکو شەپۆلی خۆڵبارینەکەی رۆژی چوارشەممە بەهێز نییە. "   عامر جابری، گوتەبێژی دەستەی کەشوهەوای عێراق بە تۆڕی میدیایی رووداوی راگەیاند، "ئەو تۆز و با و شەپۆلی خۆڵبارینەی کە عێراقی گرتووەتەوە تاوەکو رۆژی دووشەممە بەردەوام دەبێت. ئەو شەپۆلی پاڵەپەستۆیەی لە دەریای نێوەڕاستەوە رووی لە عێراق کردووە، وایکردووە جارێکی دیکە خۆڵبارین دەستپێبکات، بە تایبەتی لە بەشی رۆژئاوای وڵات کە مەودای بینینی کەمکردووەتەوە. "