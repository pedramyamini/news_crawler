عادل حەسەن رەشید، شارەزای بواری ناساندنی جینۆساید و ئەندامی ناوەندی عێراقی بۆ بەبەڵگەکردنی تاوان و تووندوتیژی بە رادیۆی رووداوی راگەیاند: "ئەو شاندە کە هاتوونەتە هەرێمی کوردستان سەردانی چەندین زانکۆ و ئەو ناوچانەیان کردووە کە ساڵی ١٩٨٨ لەلایەن رژێمی بەعسەوە ئەنفال کراون. "  لە سەردەمی رژێمی بەعسدا لە گوندی تیکای زاخۆ ١٤ هاونیشتمانی بە دەستی سوپای عێراق شەهیدکراون.  ئەندامەکەی ناوەندی عێراقی بۆ بەبەڵگەکردنی تاوان و تووندوتیژی گوتی: "ئێستا لە تاوانەکەی ئەو گوندە دەکۆڵرێتەوە و کەسوکاری شەهیدەکان دەدوێنرێن بۆ ئەوەی بزانرێت تاوانەکە چ کاریگەرییەکی دەروونیی لەسەر داناون. "  بە گوتەی عادل حەسەن رەشید، شاندەکە هەوڵ دەدات بە شێوەیەکی زانستی و ئەکادیمی کارەکەی بکات و، دوای لێکۆڵینەوەکەی ئەنجامەکە بۆ رای گشتی و شەقامی عێراقی دەخاتەڕوو.   ئەندامەکەی ناوەندی عێراقی بۆ بەبەڵگەکردنی تاوان و تووندوتیژی ئاشكرای کرد، پێشنیاز کراوە لە عێراق کۆنفرانسێکی نێودەوڵەتی لەسەر جینۆساید ساز بکەن و لە فەرەنسا و چەند وڵاتێکی دیکەیش کۆنفرانس ساز بکەن.