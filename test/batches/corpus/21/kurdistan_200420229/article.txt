رۆژی چوارشەممە ٢٠ ـی نیسانی ٢٠٢٢، ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، لێخۆشبوونی ١٥ % ـی قەرزی ئاو بۆ هاوبەشانی ئاو، تاوەکو ٩ ـی حوزەیرانی ئەمساڵ درێژکرایەوە. بە گوێرەی راگەیێندراوێکی بەڕێوەبەرایەتییەکە، "بەهۆی بارودۆخی دارایی هاونیشتمانییان و لەپێناو بەرژەوەندی هەمووان ئەو بڕیارە دراوە. "   سەبارەت بە بڕیارەکە، تەواوی بەڕێوەبەرایەتیی و فەرمانگەكانی سەر بە بەڕێوەبەرایەتیی گشتیی ئاو و ئاوەڕۆ لە شار و شارۆچكەكانی هەرێمی کوردستان ئاگادار كراونەتەوە بۆ ئەوەی تاوەکو وادەی دیاریکراو کار بەو بڕیارە بکەن.   وەرگرتنی پارەی ئاو پێشتر بە گوێرەی رووبەری خانوو بوو، بۆ هەر مەترێک چوارگۆشە ٥٠ دینار وەردەگیرا، بەڵام ئێستا بە پێوەرە.   بەپێی پێوەری ئاو، پارەی ئاوی ماڵان بەم شێوەیە هەژمار دەکرێت:   - لە ٠ بۆ ٥ مەتر سێجا ئاو، بۆ هەر مەترێک ٥٠ دینار وەردەگیرێت.  - لە ٥ بۆ ١٥ مەتر سێجا ئاو، بۆ هەر مەترێک ١٥٠ دینار وەردەگیرێت.  - لە ١٥ بۆ ٣٠ مەتر سێجا ئاو، بۆ هەر مەترێک ٤٠٠ دینار وەردەگیرێت.  - ئەگەر بگاتە ٦٠ مەتر سێجا ئاو، بۆ هەر مەترێک ٦٠٠ دینار وەردەگیرێت.  - لە ٦٠ مەتریش سێجا بەرەوسەرەوە، بۆ هەر مەترێک ٢٠٠٠ دینار وەردەگیرێت.