دایکی یادگار دەڵێت، ١٥ نەشتەرگەرییان بۆ منداڵەکەیان ئەنجامداوە، هەشت نەشتەرگەری لە تورکیا و ئەوانی دیکەیش لە هەرێمی کوردستان بۆی ئەنجامدراوە، هەروەها ١٠٠ هەزار دۆلاریان لێ خەرجکردووە. بەگوتەی دایکی، هێشتا یادگار پێویستی بە سێ نەشتەرگەریی دیکە هەیە بۆ ئەوەی بتوانێت لەسەر پێی خۆی بڕوات.  دایکی یادگار باسی لەوە کرد، زۆر جار گۆرەوی دەکاتە پێی یادگار بۆئەوەی پەنجەی قاچەکانی نەبینێت و گوتی، "زۆرجار کە دەچێتە دەرەوە و دێتەوە دەڵێت: خۆزگە قاچەکانی منیش چاککبووبایەوە بۆ ئەوەی وەکو منداڵەکانی دیکە یاری تۆپی پێم بکردایە. براکەی کە لەخۆی بچووکترە ئاسایی یاری دەکات و هیچ کێشەیەکی نییە، بەڵام یادگار ناتوانێت و پێشتر لەسەر چۆک بەڕێوەدەچوو، ماوەیەکە کەمێک باشتر بووە ئەویش دەستی دەگرم. لە تەمەنی یەکڕۆژییەوە تاوەکو ئێستا بەردەوام لەڕێگەی نەخۆشخانەین. "  یاسر قەمەر، باوکی یادگار دەڵێت، "بۆ نەشتەرگەرییەکەی پارەمان قەرز کردووە، ئێستاش قەرزارین و هیچمان لەدەست نایەت، بۆیە داوا لە خێرخوازان دەکەین ئەگەر بتوانن هاوکاریمان بکەن بۆ ئەوەی بتوانین نەشتەرگەریی بۆ بکەین و لەو دۆخە رزگاری بێت. "  پزیشکێکی پسپۆڕ دەڵێت، ئەو جۆرە نەخۆشییە زۆر کەمە و بە دەگمەن دروست دەبێت، لەنێوان هەر ٩ بۆ ١٠ هەزار کەس یەکێک تووشی ئەو جۆرە نەخۆشییە دەبێت و بەوشێوەیە لەدایک دەبێت، هەروەها دەشڵێت، ئەو نەشتەرگەرییانەی کە پێویستە بۆ یادگار بکرێت، پێویستیی بە ٢٠ هەزار دۆلار هەیە.   د. ئازاد شوکری، پسپۆڕی تایبەتمەندی نەشتەرگەریی جوانکاری ئاماژە بەوە دەکات، "حالەتی یادگار دەگمەنە و لە زگماگەوە بۆی دروستبووە، ئەوەش کاریگەری لەسەر گەشەکردنی پەنجەکانی قاچی هەبووە، ئەوە حاڵەتە پێویستیی بە نەشتەرگەرییە و لەو بڕوایەدام هێشتا نەشتەرگەریی جوانکاری پێویستە و دەبێت بۆی بکرێت، ئەوەش لەڕیگەی چاندنەوەی گۆشت و هەندێک ئێسکیشی دەبێت دەستکاری بکرێت. "   خێزانی یادگار دانیشتووی قەزای ئاکرێن لە سنووری پارێزگای دهۆک، ئەوان وەکو خۆیان دەڵێن، هەرچی پارەیان هەبوو لەڕێگەی دکتۆر و نەخۆشخانەکاندا خەرجیانکردووە، تەنانەت خانوو و ئۆتۆمبێلێشیان بۆ فرۆشتووە، بەڵام هێشتا ناتوانێت لەسەر پێیەکانی بڕوات و پێویستی بە نەشتەرگەری زیاترە.