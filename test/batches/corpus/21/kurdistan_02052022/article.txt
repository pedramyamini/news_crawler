تۆڕی میدیایی رووداو لە کاژێر ٠٥: ٠٠ بەیانییەوە دەستی بە رووماڵکرد و دوایین زانیاری و پێشهاتەکانی شار و شارۆچکەکانی باشووری کوردستان، رۆژئاوا و باکووری کوردستان و تورکیای لەڕێگەی پەیامنێرەکانەوە گواستەوە.   نەبەز ئیسماعیل، گوتەبێژی وەزارەتی ئەوقاف و کاروباری ئایینی هەرێمی کوردستان بە تۆڕی میدیایی رووداوی راگەیاند "رووداو لە مانگی رەمەزان شتێکی جیاوازی پێشکێشی خەڵکی کوردستان کرد، جێگەی دەستخۆشییە. " گوتیشی، ئەمساڵ لە سەرجەم مزگەوتەکان لە هەموو شار و شارۆچکەکان نوێژی جەژن بەڕێوەچووە.   رووداو بە درێژایی مانگی رەمەزان لە بەرنامەی پاشیڤ کە کاژێر ١: ٠٠ بۆ ٣: ٠٠ی بەیانی پێشکێش دەکرا بڕگە و بابەتی ئایینی و سروود و موناجات و چەندین بڕگەی دیکەی جیاوازی پێشکێش کرد. هەریەکە لە پەیام عەزیزی، سەفقان ئۆرکێش، ئادەم بێدار و بانوو دڵشاد بەرنامەکەیان پێشکێش دەکرد.   پارێزگاری هەولێر: هاوینێکی سەختمان لەپێشە  ئومێد خۆشناو، پارێزگای هەولێر لە مزگەوتی جەلیل خەیات لەبارەی کەمئاویی لە سنووری پارێزگاکە بە تۆڕی میدیایی رووداوی راگەیاند " کاریگەرییەکانی ساڵی رابردووی وشکەساڵی هەرماوە و ئەمساڵیش بەداخەوە رێژەی باران کەمبووە، بەڵام ئەوەی جێگەی دڵخۆشییە ئامادەکارییەکی باشمان کردووە و دوو مانگ لە پێش رووداوەکانین. "  پارێزگاری هەولێر گوتیشی "بودجەی پێویست لەلایەن بەڕێز سەرۆکوەزیرانەوە دابینکراوە کە زیاتر لە ٧ ملیار دینارە و بۆ کارە هونەرییەکانیش ٤ ملیۆن و ٧٠٠ ملیۆن دینارە. تیمەکانیش هەموو ئامادەکارییان کردووە"  لە بەشێکی دیکەی قسەکانیدا پارێزگاری هەولێر رایگەیاند کە ئەمساڵ "هاوینێکی سەختمان لەپێشە، بەڵام وەکو حکومەت ئامادەکاریی باش دەکەین. "  سەبارەت بە هێرشە مووشەکییەکەی شەوی رابردووی سەر هەولێر، ئومێد خۆشناو گوتی " بە دڵنیاییەوە ئەوانەی ئەو کارە تیرۆریستیانە ئەنجام دەدەن، هیچ پەیوەندی بە پاشماوەی داعش نییە، بەڵکو گرووپە میلیشیاکانن ئەنجامی دەدەن. خۆشبەختانە هێرشەکەی شەوی رابردووش مایەپووچ بوو و هیچ زیانێکی گیانی و ماددی نەبوو. "