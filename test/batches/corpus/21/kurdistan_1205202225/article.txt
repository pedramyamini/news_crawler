ئەندامێکی جڤات: زۆرینەمان دەنگمان بە کشانەوە داوە  نزار مەحموود، ئەندامی جڤاتی نیشتمانی نیشتمانی بزووتنەوەی گۆڕان بە رووداوی راگەیاند، زۆرینەی ئەندامانی جڤاتی نیشتمانی لەگەڵ ئەوەدان کە گۆڕان لە کابینەی نۆیەمی حکومەتی هەرێمی کوردستان بکشێتەوە، دەنگیشی لەسەر دراوە و بووەتە بڕیار.  نزار مەحموود گوتی: "جڤاتی نیشتمانی سێ لیژنەی پێکهێناوە بۆ دیاریکردنی کات و میکانیزمی کشانەوەکە و هەرکاتێک کارەکان تەواوببن، دەستبەجێ تیمەکەمان لە حکومەت دەکشێتەوە".  لە رۆژی ٢٧ ـی ئاداری ٢٠٢٢، کاردۆ محەممەد، رێکخەری ژووری پەرلەمانی بزووتنەوەی گۆڕان بەشداریی لە بووڵتەنی کۆڕۆژی رووداو کرد و گوتی، "جڤاتی نیشتمانیی بزووتنەوەی گۆڕان لە گفتوگۆیەکی توونددان لەبارەی کشانەوە یان مانەوەی بزووتنەوەکە لە حکومەت. ئەگەر بە قازانجی خەڵکی کوردستانی بزانین، دەکشێینەوە. "   گوتەبێژی گۆڕان: بڕیاری کشانەوەمان لە حکومەت نەداوە  گوتەبێژی بزووتنەوەی گۆڕان لە راگەیێندراوێکدا کە دوێنێ چوارشەممە، ١١ - ٥ - ٢٠٢٢ بڵاویکردەوە، ئاماژەی بەوە کرد، "بڕیارێکی لەوشێوەیە نەدراوە و هەر کاتێک بزووتنەوەکە بڕیاری کشانەوەی لە حکومەتی هەرێمی کوردستان، یاخود حکومەتی خۆجێی دا؛ ئەوا بەفەرمی رایدەگەیێنێت. "  سەرچاوەیەکی بەرپرس لەنێو بزووتنەوەی گۆڕان بە رووداوی راگەیاند، هێشتا گۆڕان بڕیاری یەکلاکەرەوەی نەداوە، بەڵام گفتوگۆی چڕوپڕ لەوبارەوە دەکات و ئێستاش بەردەوامە.  پاش ئەوەی لە دوایین هەڵبژاردنی پەرلەمانی عێراق گۆڕان نەیتوانی هیچ کورسییەک بەدەست بهێنێت، دەنگۆکان لەبارەی کشانەوەی گۆڕان لە حکومەتی هەرێمی کوردستاندا زیاتربوون.  "تیمی گۆڕان ئامادەن بکشێنەوە"  نزار مەحموود، ئەندامی جڤاتی نیشتمانی بزووتنەوەی گۆڕان دەڵێت "تیمی حکومەتمان، هیچ گرفتێکیان لەگەڵ بڕیاری جڤاتدا نییە، هەرکاتێک زۆرینە بڕیاربدەن، پابەند دەبن و دەکشێنەوە".  پۆستەکانی بزووتنەوەی گۆڕان لە کابینەی نۆیەمی حکومەتی هەرێمی کوردستاندا بریتین لە:  - جێگری سەرۆکی هەرێمی کوردستان  - یاریدەدەری سەرۆکی حکومەتی هەرێمی کوردستان بۆ کاروباری چاکسازی (هێشتا پڕی نەکردووەتەوە)  - وەزارەتی دارایی و ئابووری  - وەزارەتی ئاوەدانکردنەوە و نیشتەجێکردن  - وەزارەتی بازرگانی و پیشەسازی  - وەزارەتی کار و کاروباری کۆمەڵایەتی  بەرپرسێکی گۆڕان: بڕیاری کشانەوە لە حکومەت نەدراوە  شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە تۆڕی میدیایی رووداوی راگەیاند، جڤاتی نیشتمانیی بزووتنەوەی گۆڕان لە هیچ کۆبوونەوەیەکدا بڕیاری کشانەوەی لە حکومەت نەداوە و هیچ بڕیارێکی لەو شێوەیە نییە.  شوناس شێرکۆ گوتی، لە کۆبوونەوەکانی پێشتردا جڤاتی نیشتمانیی بزووتنەوەی گۆڕان گفتوگۆی لەبارەی ئەگەری کشانەوە لە حکومەت کردووە، ئەوەش ئەگەر رێککەوتنی تایبەت بە بەشداریکردن لە حکومەت جێبەجێنەکرێت و رایگەیاند: ئەو کاتەش جڤاتی نیشتمانیی بزووتنەوەی گۆڕان تەنیا گفتوگۆی کردووە و هیچ جۆرە بڕیارێکی لەو شێوەیە نەدراوە.  ئیسماعیل نامیق، ئەندامی پێشووی جڤاتی نیشتمانی بزووتنەوەی گۆڕان، لەبارەی دۆخی بزووتنەوەکە لە پەڕەی خۆی لە تۆڕی کۆمەڵایەتی فەیسبووک، بابەتێکی بڵاوکردووەتەوە و تێیدا دەڵێت: "کاک نەوشیروان وەکو چۆن کۆمەڵەی ھەڵوەشاندەوە، خۆزگە پێش مردنی گۆڕانیشی ھەڵدەوەشاندەوە، بەداخەوە ئێستا ئەم جووڵانەوەیە، کە پێشتر ھێزێکی کاریگەرو مۆدێلێکی نوێی خەباتی سیاسیی بوو لە کوردستانی عێراقدا، بووە بە مەخسەرەی خەڵک بە ھەموو مانایەک، کەس نازانێ کێ رێکخەریەتی و کێ بڕیاردەریەتی، دەستلەکارکێشاوەکان بڕیاردەرن، ئەندامانی جڤات نازانن چ بڕیارێک لە جڤاتەکەیاندا دراوە، ھەریەکە و قسەیەک دەکات، لە ساڵی ٢٠١٦ وه ئەم حیزبە ھەرکات دیاریدەکات بۆ ھەڵبژاردن و کۆنفرانس، کەچی تائێستا نەیتوانیوە ئەنجامیان بدات".  وادەی کۆنفڕانسی نیشتمانی بەسەرچووە و کاتەکەی دیارنییە  بڕیاربوو رۆژی ٢٦ ـی کانوونی دووەمی ٢٠٢٢، بزووتنەوەی گۆڕان دوومین کۆنفڕانسی نیشتمانیی ببەستێت، بەڵام دواخرا، هێشتاش وادەی نوێ دیارینەکراوە، لەگەڵ ئەوەی بەرپرسانی ئەو بزووتنەوەیە باس لە پێویستیی خێراکردنی بەستنی کۆنفڕانسی نیشتمانیی دەکەن، بە تایبەت لە دوای دەستلەکارکێشانەوەی رێکخەر و خانەی راپەڕاندن.  چۆمان محەممەد، رێكخه‌ری ژوری یاسایی بزووتنه‌وه‌ی گۆڕان سەبارەت بە دووەمین کۆنفڕانسی نیشتمانیی بزووتنەوەی گۆڕان بە تۆڕی میدیایی رووداوی گوت، "بەشی زۆری ئامادەکارییەکان بۆ بەستنی کۆنفڕانسی نیشتمانیی و کاری لیژنەکان تەواوبوون، بەڵام هیچ وادەیەک دیارینەکراوە بۆ بەستنی کۆنفڕانس".  رێكخه‌ری ژووری یاسایی بزووتنه‌وه‌ی گۆڕان سەبارەت بە کۆنفڕانسی نیشتمانیی بزووتنەوەکەی دەڵێت، هەڵبژاردن بۆ رێکخەر و سەرکردایەتی نوێی ئەو بزووتنەوەیە ناکرێت. لەوبارەیەوە روونیدەکاتەوە: "جیاوازی ئێمە لەگەڵ حیزبەکانی دیکە، ئەوەیە کۆنفڕانسی ئێمە هەڵبژاردنی تێدا ناکرێت بۆ سەرکرایەتی یان هەڵبژاردنی کەسی یەکەمی حیزب، چونکە میکانیزمی دیکەمان هەیە، جیاوازی ئێمە لە حیزبەکانی دیکە ئەوەیە هەڵبژاردن بۆ کەس و پۆستەکان، بەڵکو کۆنفڕانسی ئێمە پێداچوونەوەیە بۆ بەرنامەی سیاسی، هەڵسەنگاندنی تیمی نوێنەرانمانە لە فراکسیۆنە هەڵبژێردراوەکان، پێداچوونەوەیە بە پلاتفۆڕمی هەڵبژاردنەکان، دووبارە هەڵسەنگدانەوەیە بۆ کۆی سیاسەت و حیزبایەتی لەنێو دامەزراوەکانی گۆڕان و بەرنامە سیاسییەکەی، قسەکردنە لەسەر پەیڕەوی نێوخۆی کە لەلای ئێمە پێیدەگوترێت دەستووری گۆڕان، هەروەها قسەکردنە لەسەر کۆمەڵێک ئۆرگان ئایا بمێننەوە یان نەمێننەوە. "  لەبارەی ئەندامانی کۆنفڕانسی نیشتمانیش، چۆمان محەممەد رایگەیاند: "کۆمەڵێک میکانیزم بۆ دیاریکردنی ئەندامانی کۆنفڕانس هەن، بەشێکییان هەڵبژاردنیان بۆ کراوە، بەشێکیان جێگیرن وەکو ئەندامانی جڤاتەکانی گشتی و نیشتمانی و تیمی حکومەت، هەڵبژاردنێکمان لە ساڵی ٢٠٢١ کردووە بۆ ئەندامانی کۆنفڕانس هەموو ئەمانە پێکهاتەی کۆنفڕانس دیاریدەکەن. "  رۆژی ٢ - ١ - ٢٠٢٢ جڤاتی نیشتمانیی بزووتنەوەی گۆڕان کۆبووەوە و میدیای فەرمی بزووتنەوەکەش رایگەیاند، لە کۆبوونەوەکەدا دەستەیەکی حەوت کەسی بە نوێنەرایەتیی جڤاتەکانی نیشتمانی، گشتیی و سێ لە هەڵسوڕاوانی دیاری دەرەوەی جڤاتەکان هەڵبژێردران، کە بریتین لە: (هۆشیار عومەر، نزار محەممەد، هاوڕێ کاوە، دڵشاد مەجید، گەیلان شێخ عومەر، د. تەها حەمە عەزیز و شوان قلیاسانی).  بەپێی دەستووری رێکخراوەیی بزووتنەوەی گۆڕان، ئەرکەکانی کۆنفڕانسی نیشتمانی بریتین لە:  - نوێکردنەوەی بەرنامەی سیاسی لە بوارە جیاوازەکاندا.  - پێداچوونەوە بە دەستووری رێکخراوەیی، هەڵسەنگاندن و دەستکاریکردنی پلاتفۆرمەکانی هەڵبژاردنەکانی پارێزگا و هەرێم و عێراقی فیدڕاڵ.  - هەڵسەنگاندنی ئەدای تیمەکانی بزووتنەوەی گۆڕان لە حکومەت و نوێنەرەکانی لە دەزگا هەڵبژێردراوەکانی؛ پارێزگا، هەرێمی کوردستان و عێراقی فیدراڵ.  - هەڵسەنگاندنی ئەدای جڤاتی نیشتمانیی لە چەند ساڵی رابردوودا.  بزووتنەوەی گۆڕان لە هەڵبژاردنی ١٠ - ١٠ - ٢٠٢١ لەگەڵ یەکێتی نیشتمانیی کوردستان و لە هاوپەیمانییەکی هاوبەش بەناوی "هاوپەیمانیی کوردستان" بەشداریی هەڵبژاردنی عێراقی کرد، بەڵام نەیتوانی هیچ بەربژێرێکی بۆ پەرلەمانی عێراق سەربخات، بۆیە رۆژی ١٣ - ١٠ - ٢٠٢١ رێکخەری گشتیی و ئەندامانی خانەی راپەڕاندنی بزووتنەوەکە دەستیان لەکارکێشایەوە.