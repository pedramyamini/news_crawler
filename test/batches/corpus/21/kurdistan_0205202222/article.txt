لە شنگال شەڕ لە نێوان هێزەکانی یەبەشە و سوپای عێراق بەردەوامە و لە شەڕەکەدا سەربازێکی سوپای عێراق کە خەڵکی شنگالە کوژرا. شەڕەکە ترس و دڵەڕاوكێیەکی زۆری لای هاونیشتمانیان لە سنوورەکە دروستکردووە و بەشێکیان ماڵ و حاڵی خۆیان جێهێشتووە.   رۆژی دووشەممە ٢ ـی نیسانی ٢٠٢٢، حەیدەر شەشۆ، فەرماندەی هێزی پاراستنی ئێزدخان لە شنگال لە بووڵتەنی کاژێر ١٧: ٠٠ ـی رووداو بەشداری کرد، کە سیما ئابخزێر پێشکێشی دەکات و گوتی، "بە داخەوە کە هەر جارێک رووبەڕووبوونەوە لە نێوان سوپای عێراق و هێزەکانی نزیک لە پەکەکە روودەدات خەڵکی ئێمە دەبێتە قوربانی و دەربەدەردەبن. بەیانی ئەمڕۆ جارێکی دیکە شەڕ لە نێوانیاندا روویداوە و کوژراو و بریندار هەیە. "  حەیدەر شەشۆ دەڵێت، "دەبێت خەڵکی ئێمە دەست لەنێو دەستبن و ئەو کەسانەی لە دەرەوەی یاسا هاتوونەتە شوێنەکانیان وەدەریان بنێن تاوەکو خەڵکی ئێمە نەبنە قوربانی. ئێمە وەکو ئێزدی و خەڵکی شنگال نامانەوێت شەڕی سوپای عێراق بکەین. ئەمڕۆ لایەنێکی سەربازی و سیاسی دەرەوەی عێراق هاتووە دەستی بەسەر زەوییەکانی ئێمەدا گرتووە. "   هەروەها شێروان دووبەردانی، نوێنەری پارێزگای نەینەوا لە پەرلەمانی عێراق ئەمڕۆ دووشەممە ٢ ـی نیسانی ٢٠٢٢، بە (رووداو)ی راگەیاند، "ئەمڕۆ هێزەکانی یەبەشە هێرشیان کردە سەر هێزێکی لیوای ٧٢ ـی سوپای عێراق لە ناوچەی شنگال، چونکە هێزەکانی ئەو لیوایە دوێنێ دوای شەڕ و پێکدادان چەندین بازگەیان لە هێزەکانی یەبەشەی سەر بە پارتی کرێکارانی کوردستان - پەکەکە لە شنگال سەندەوە. "   شێروان دووبەردانی گوتیشی: "نزیکەی ٤٠٠ چەکدار لە ناوچەی شنگال کشاونەتەوە، بەڵام هێشتا ژمارەیەکی دیکە نەکشاونەتەوە و لە چیای شنگال ماونەتەوە. "