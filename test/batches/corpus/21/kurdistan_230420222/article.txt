رۆژی شەممە ٢٣ - ٤ - ٢٠٢٢ رێزان شێخ دلێر، راوێژکاری مەکتەبی سیاسیی یەکێتی لە بوولتەنی کاژێر ١٠ کە لە لایەن سنوور مەجیدەوە پێشکەشکرا، بە هەڵکەوت عەزیز، پەیامنێری رووداوی لە بەغدا راگەیاند: "کادیرانی یەکێتی داوای گۆڕانکاری دەکەن و ئێستا دەبێ ئەو گۆڕانکارییە بکرێت؛ مەرج نییە ئەوەی سەرکردایەتی لەناو حیزبدا دەیەوێ بیکات، ئەوە داواکاری بەشەکانی دیکەی ناو حیزب بێت؛ بۆیە لە هەموو شارەکان دیداری یەکێتیمان ئەنجامداوە".  راوێژکاری مەکتەبی سیاسیی یەکێتی گوتی: "ئەمجارە دەبێ گوێ لە داواکارییەکانی ئەوان بگیرێت، نەوەک سەرکردایەتی خۆی داواکاری هەبێت و بەوانی رابگەیێنێت؛ دیداری یەکێتی نابێتە جێگرەوەی کۆنگرە و تەنیا بۆ دید و بۆچوونی کادیرانی یەکێتی نیشتمانیی کوردستانە".  لەبارەی گۆڕانکاری لە مەکتەبی سیاسی و سەرکردایەتیی یەکێتی لەو دیدارەدا رێزان شێخ دلێر رایگەیاند: "ئەو بابەتە دواتر بەپێی داواکاری کادیرانی هەموو شار و ناوچەکان هەڵدەسەنگێندرێت، ئەگەر ئەوان داوای گۆڕانکاری بکەن؛ هەندێک لە سەرکردایەتییەکان رەنگە ئێستا لە جێگەی ئەوەدا نەبن کە سەرکردە بن، بۆیە دوای داواکارییەکانی ئەوان، رەنگە داوای کۆنگرە یان پلینیۆم بکرێت".  رێزان شێخ دلێر هەروەها باسی لەوەش کرد: "سەبارەت بە پەیوەندی نێوان یەکێتی و پارتی تاوەکو ئێستا هیچ نزیکبوونەوەیەک لەنێوانیاندا نییە و هەریەکەیان چوونەتە ناو هاوپەیمانییەکی سیاسییەوە، دەرگە داخستنێک لەنێوان هەموو حیزب و لایەنە سیاسییەکاندا هەیە، ئەمە قۆناخێکی سەختە و ناکرێ هەر بەم شێوەیە بڕواتە پێشەوە و حکومەت پێکنەهێندرێ".  راوێژکاری مەکتەبی سیاسیی یەکێتی پێیوایە، حکومەتی ئێستای عێراق کاربەڕێکەرە، بەڵام کاربەڕێکەرێکی خراپ، لەبەر ئەوەی داواکاریی خەڵک زۆرە و خزمەتگوزارییەکان کەمبوونەتەوە؛ ئەگەر دۆخەکە بەم شێوەیە بمێنێتەوە، رەنگە خۆپێشاندانەکان دەستپێبکەنەوە.  چوارشەممەی رابردوو یەکێتی پێنج ئەندامی سەرکردایەتی خۆی بە هۆکاری جیاواز سزادا و رێزان شێخ دلێریش لەو سزادراوانە بوو؛ راوێژکاری مەکتەبی سیاسیی یەکێتی بابەتی سزادان بە ئاسایی دەبینێت و دەڵێت: "هەرکەسێک لەناو حیزبدا کار بکات و رۆڵی هەبێت و بێدەنگ نەبێت، ئاساییە سزاش وەربگرێت. جاری وا هەبووە لە رۆژێکدا بەهۆی ئەو دۆخەی بۆ پۆستی سەرۆککۆمار و زۆربەی ئەو کێشانەی لەنێوان حیزبە سیاسییەکان هەن، زیاتر لە چوار چاوپێکەوتنی میدیاییم هەبووە، بێگومان رەنگە وشەیەک یان رستەیەکم گوتبێ کە ئەوان پێی رازی نەبووبن".  رێزان شێخ دلێر گوتیشی: "بەڵام دواجار خۆم قەناعەتی تەواوم بە بۆچوونەکانم هەیە و بابەتی سازادان نیگەرانی نەکردووم و شانازی پێوە دەکەم؛ لەبەر ئەوەی خیانەتم نەکردووە تا سزا بدرێم. من سزاکەم قبووڵە، بەڵام هیچ کاریگەرییەکی لەسەرم نابێت، هەرکات خیانەتم لە حیزب و نەتەوەکەم کرد و سزادرام، ئەوکات ئەوە بە سزا دادەنێم".