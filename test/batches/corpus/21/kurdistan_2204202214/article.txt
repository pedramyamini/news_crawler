رۆژی هەینی ٢٢ - ٤ - ٢٠٢٢، زوهێر عەلی، بەڕێوەبەری کشتوکاڵی کەرکووک بە تۆڕی میدیایی رووداوی راگەیاند، وشکەساڵی و کەمی بارانباراین گوشارێکی زۆری لەسەر پارێزگاکە بەتایبەت سامانی کشتوکاڵی و ئاژەڵی دروستکردووە.  بە گوتەی زوهێر عەلی، "بەهۆی وشکەساڵی، کەمی بارانبارین، گۆڕانکارییەکانی کەشوهەوا و خراپی خاکەوە، ٥٠٠ هەزار دۆنم زەوی کشتوکاڵیی پارێزگای کەرکووک کە پێشتر کشتوکاڵی بوو ئێستا سوودی لێوەرناگیرێت. ساڵی ٢٠٢٠ بڕی ئەو گەنمەی لە پارێزگای کەرکووک بەرهەمهات ٦٠٠ هەزار تۆن بوو. لە ساڵی ٢٠٢١ بەرهەمی گەنمی پارێزگای کەرکووک بۆ ٢٠٠ هەزار تۆن کەمبووەوە، ئێستا بۆ ساڵی ٢٠٢٢ پێشبینیمان وایە تەنها ١٥٠ هەزار تۆن بێت؛ ئەوەش دەکاتە کەمبوونەوە و لەدەستدانی سامانێکی گەورەی کشتوکاڵی. "   بەهەمان شێوە سامانی ئاژەڵیش کاریگەر بووە بە وشکەساڵی. بەڕێوەبەری کشتوكاڵی کەرکووک باس لەوە دەکات، "پێشتر نزیکەی سێ ملیۆن سەر ئاژەڵی جۆراوجۆرمان لە کەرکووک هەبوو، ئێستا ئەو ژمارەیە بۆ دوو ملیۆن دابەزیوە و ئەوەش کاریگەریی خراپی لەسەر دۆخی سامانی ئاژەڵ لە پارێزگاکە دەبێت. "   لەبارەی سەوزاییش لە کەرکووک، زوهێر عەلی رایدەگەیێنێت، "کەرکووک یەکێکە لەو پارێزگایانەی لەسەر ئاستی عێراق کەمترین سەوزایی تێدایە، بەپێی ئامارەکان ناگاتە ١ % ـی کۆی رووبەری پارێزگاکە و ئەوەش بەهۆی کەمی باخچە و دارستانەوەیە لە پارێزگاکەدا. "  سەبارەت بە کاریگەرییەکانی وشکەساڵی و گەرمبوونی زەوی و گۆڕانکارییەکانی دیکەی کەشوهەوا، بەڕێوەبەری کشتوکاڵی کەرکووک گوتی، "ساڵ دوای ساڵ لە رووی کشتوکاڵ و سامانی ئاژەڵییەوە عێراق کێشەی زیاتری بۆ دروستدەبێت و پێویستە چارەسەری دۆخەکە بکرێت. "