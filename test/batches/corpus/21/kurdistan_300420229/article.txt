سەروەر عەلی، سەرۆکی لیژنەی سەندیکای کشتوکاڵیی عەلوەی سلێمانی بە رادیۆی رووداوی راگەیاند: "ئەو کۆمپانیایە بەروبوومی هاوردە و خۆماڵی دەپشکنێت و جۆر و باشی و خراپییەکەیان دیاری دەکات. ئێستا جووتیاران و بازرگانان بەو بڕیارە ناڕازین. "  سەرۆکی لیژنەی سەندیکای کشتوکاڵیی عەلوەی سلێمانی ئاماژەی بەوە دا، ئەو کۆمپانیایە لە لایەن وەزارەتی کشتوکاڵەوە رێگەی پێدراوە لە دەروازەی عەلوەکان ئەو پشکنینانە بکات.   سەروەر عەلی گوتی: "ئێمەیش وەک سەندیکای عەلوە و بازرگانانی سەوزە و میوە تاوەکو ماوەیەک ناڕازی بووین، بۆیە بۆ ماوەیەک ئەو پارەیەیان وەرنەدەگرت، بەڵام ئێستا کۆمپانیا دەستی بە وەرگرتنی پارە کردووەتەوە و گوێیان بە داواکارییەکەی ئێمە نەدا و ئەو پشکنینە دەکەن. "  سەرۆکی لیژنەی سەندیکای کشتوکاڵیی عەلوەی سلێمانی باسی لەوە کرد، بازرگانانی هاوردە لەو پشکنینە نیگەرانن، چونکە لە دەروازە سنوورییەکانیش دەکرێت و دیسانەوە لە عەلوەیش بۆ بەرهەمەکەیان دەکرێتەوە.   سەروەر عەلی گوتی: "ئێمە داوامان لە قایمقامییەتی سلێمانی و کۆمپانیاکە کردووە کە بەرهەمە هاوردەکان ئەو پشکنینەیان بۆ نەکرێت. نووسراویشمان بۆ وەزارەت کرد، بەڵام هەر گوێیان لێ نەگرتین. "  سەرۆکی لیژنەی سەندیکای کشتوکاڵیی عەلوەی سلێمانی ئەوەی خستەڕوو، ئەگەر دووکاندارانی عەلوە ئەو پارەیە نەدەن، ناویان دەدرێت بە لیژنەکانی قایمقامییەت و ئەوانیش دووکانەکانیان پێ دادەخەن.  سەروەر عەلی ئاماژەی بەوەش کرد: "ئەم پشکنینە لە عێراقدا تەنیا لە سلێمانی هەیە کە شتێکی رۆتینییە و تەنیا لە بەرهەمەکە دەنووسرێت شیاوی خواردنە یان شیاو نییە. "  ئەو بەرپرسەی سەندیکای کشتوکاڵیی عەلوەی سلێمانی هەروەها گوتیشی: "ئێمە داوامان لە وەزارەتی کشتوکاڵ ئەوەیە کە با ئەو پشکنینە هەر لە دەروازە سنوورییەکان بێت و لە عەلوە نەبێت بۆ ئەوەی ئێمە زیان نەکەین. "