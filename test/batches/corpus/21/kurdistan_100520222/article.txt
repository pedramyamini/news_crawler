رووداوەکە رۆژی سێشەممە ١٠ - ٥ - ٢٠٢٢ لە سەنتەری شاری دهۆک روویداوە. هێمن سلێمان، گوتەبێژی پۆلیسی دهۆک لە کۆنگرەیەکی رۆژنامەڤانیدا رایگەیاند کە کاژێر ٠٨: ٠٠ی بەیانی پۆلیسی فریاکەوتنی دهۆک ئاگادارکراونەتەوە کە رووداوێکی "کوشتن" لە گەڕەکی سەرهەڵدان هەیە.   دوای ئەوەی پۆلیس چووەتە شوێنی رووداوەکە و دەستی بە لێکۆڵینەوە کردووە دەرکەوتووە "پیاوێک بە وایەری کارەبا ژنەکەی خۆی خنکاندووە، ئەمەش دوای ئەوەی کە پیاوەکە باسی لەوە کردووە کە لەنێو ماڵدا شەڕیان کردووە و دواتر بە وایەری کارەبا خنکادوویەتی. "  گوتەبێژی پۆلیسی دهۆک ئاماژە بەوە دەدات کە "بکوژەکە" دوای رووداوەکە خۆی رادەستی هێزەکانیان کردووە.   هێمن سلێمان راشیگەیاند کە بەپێی بەپێی ماددەی ٤٠٦ لە یاسای سزادانی عێراقی دەستبەسەر کراوە و لێکۆڵینەوە لەگەڵیدا بەردەوامە.   ژنەکە تەمەنی ٢٨ ساڵە و پیاوەکەش ٣٤ ساڵە. گوتەبێژی پۆلیسی دهۆک دەشڵێت "منداڵێکیان هەیە و کوڕە. "  لە یەکەم رۆژی جەژنەوە تاوەکو ئەمڕۆ سێشەممە چەند رووداوێکی کوشتنی ژنان هەبووە، یەکێکیان بەرەبەیانی یەکەم رۆژی جەژنی رەمەزان، لە شارۆچکەی شۆڕشی چەمچەماڵ، پیاوێک بە دەستدڕێژی گوللە دەچێتە ماڵە خەزووری و لەگەڵ لە دەرگەدان، گوللەیەک بە برازایەکی هاوژینەکەی کە ١٤ ساڵان بووە دەنێت و دەیکوژێت. دواتر لەبەردەم هەیوانی ماڵی خەزووری، چرۆی هاوژینی و خوشک و برایەکی دەکوژێت و خەسووشی بە سەختی بریندار دەکات. هەروەها یەکێک لە ژنە کوژراوەکانیش منداڵێک لەنێو سکی دابووە و ئەویش گیانی لەدەستداوە.   هەروەها شەوی ٥ - ٥ - ٢٠٢٢ لە سلێمانی ژنێک بە ناوی (نیان محەممەد) بە چەقۆ بریندار کرا، خوشکێکی نیان بۆ رووداو قسەیکرد و گوتی، هاوژینەکەی ئەو کارەی کردووە، ئەوەش بەهۆی ئەوەی کە ویستوویەتی لێی جیاببێتەوە. هاوژینی نیانیش کە نەیویست ناوی بڵاوبکرێتەوە بە رووداوی گوت، ئەو بە هیچ شێوەیەک ئەو کارەی نەکردووە، گوتیشی، "ئامادەم بچمە بەردەم دادگە. " گوتەبێژی بەڕێوەبەرایەتیی بەرەنگاربوونەوەی تووندوتیژی دژی ژنانیش لە سلێمانی گوتی کە "ئەو کەسە پێشتر دەستگیرکراوە و بە کەفالەت ئازاد کراوە. "