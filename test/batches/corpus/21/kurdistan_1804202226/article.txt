لە هەرێمی کوردستاندا نزیکەی ملیۆنێک و ٧٥٠ هەزار هاوبەشی کارەبا هەن، لەو ژمارەیە نزیکەی ملیۆنێک و ٣٠٠ هەزاریان پێوەری زیرەکیان بۆ بەستراوە.  رۆژی یەکشەممە ١٨ - ٤ - ٢٠٢٢، ئومێد ئەحمەد، بەڕێوەبەری گشتیی کۆنترۆڵی کارەبای هەرێمی کوردستان بە تۆڕی میدیایی رووداوی راگەیاند، "تاوەکو ئەمڕۆ نزیکەی ملیۆنێک و ٣٠٠ هەزار پێوەری زیرەکی کارەبامان بۆ هاونیشتمانیان بەستووە، بەوەش بڕێکی باش کارەبا گەڕاوەتەوە. "   سەبارەت بە پێدانی کاژێرەکانی کارەبا، بەڕێوەبەری گشتی کۆنترۆڵی کارەبای هەرێمی کوردستان گوتی، کاژێرەکانی پێدانی کارەبای نیشتمانی "بۆ ئەمڕۆ" ١٨ کاژێرە و لە هەندێک شوێن دەگاتە ٢٠ کاژێر.   پڕۆژەی بەستنی پێوەری زیرەکی کارەبا لە ٢٠٢٠ دەستیپێکردووە و بەردەوامە، وەزارەتی کارەبا رایگەیاندووە، "ئامانج لە پڕۆژەکە رێگریکردنە لە بەهەدەردانی کارەبا و بردنی کارەبا بەشێوەی نایاسایی. "   لە هەرێمی کورستان ١٤ وێستگەی بەرهەمهێنانی کارەبا هەن، دووانیان کارۆئاوین لە بەنداوەکانی دەربەندیخان و دووکان، ئەوانی دیکە بە سووتەمەنی کاردەکەن.