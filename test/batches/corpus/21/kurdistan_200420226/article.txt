مەریوان عەلی، بەڕێوەبەری نەهێشتنی ماددە هۆشبەرەکان لە بەڕێوەبەرایەتیی ئاسایشی سلێمانی بە رادیۆی رووداوی راگەیاند: "ئامارەکان بەردەوام لە زیادبووندان. پار ٥٦٠ کەسمان لەسەر ماددەی هۆشبەر دەستگیرکردووە. ئەمساڵیش تاوەکو ئێستا نزیکەی ١٢٠ کەسمان دەستگیرکردووە. دەستگیرکراوەکان کەسانی بیانی و ئافرەتیشیان تێدایە. "  بەڕێوەبەری نەهێشتنی ماددە هۆشبەرەکان لە بەڕێوەبەرایەتیی ئاسایشی سلێمانی ئاماژەی بەوە دا، کەس هەیە لە گرتووخانەدا کە پێنج جار لەسەر ماددەی هۆشبەر گیراوە.   مەریوان عەلی ئەوەی خستەڕوو کە ئەم ماددانە لەبەر ئەوەی لە تاقیگەکاندا دروستدەکرێن کاریگەرییەکانیان لەسەر مێشک و هۆش زۆر زیاترە.   لە ئاسایشی سلێمانی لە ساڵی ٢٠٠٥ ـەوە بەش بۆ ماددە هۆشبەرەکان کراوەتەوە و گرنگیی پێدراوە، لەوبارەیەوە مەریوان عەلی گوتی: "سلێمانی بەراورد بە شارەکانی دیکەی عێراق یەکێکە لە شارە پاک و جوانەکان. "  مەریوان عەلی ئاماژەی بەوەش کرد: "یەکێک لە کێشە گەورەکانی سلێمانی و هەولێر ئەوەیە کە ئێمە بووینەتە ترانزێتی ماددەی هۆشبەری وڵاتانی ئەوروپا. لە ماوەی رابردوودا ١٠٠ کیلۆگرام ماددەی هۆشبەرمان بە یەک جار گرتووە کە بۆ ناو سلێمانی نەبوو و بۆ دەرەوە بوو. ماددەی هۆشبەر لەناو سلێمانییشدا بڵاوبووەتەوە، بەڵام بەو قەبارە گەورەیەی شارەکانی ناوەڕاست و باشووری عێراق نییە. "  بەڕێوەبەری نەهێشتنی ماددە هۆشبەرەکان لە بەڕێوەبەرایەتیی ئاسایشی سلێمانی باسی لەوەش کرد، پار ١٨٦ کیلۆگرام هیرۆینیان گرتووە کە ئەو ماددەیە یەکێکە لە ماددە زۆر گرانەکان و دەستکەوتنی زۆر سەختە و لە سلێمانی وەک ترانزێت گیراوە کە لە میچی ئۆتۆمبێلێکدا بوو.