سەباح نوعمان، گوتەبێژى دەزگاى دژە تیرۆرى عێراق لە کاتی بەشداریکردنى لە بوولتەنی هەواڵەکانی کۆڕۆژى رووداو، رایگەیاند: "بەگوێرەى زانیارییەکانم لە سەرەتاى ئەمساڵەوە ٢٢ تیرۆریستمان دەستگیر کردووە، کە لە هەرێمی کوردستان خۆیان شاردبووەوە، ئەوەش لەسەر بنەماى هاوئاهەنگیى هەواڵگری و گۆڕینەوەى زانیارى لە نێوان بەغدا و هەولێر بووە".   گوتەبێژى دەزگاى دژە تیرۆرى عێراق ئاماژەى بەوەدا بەهاوئاهەنگیى نێوان دەزگاى دژەتیرۆرى عێراق و هەولێر والی باشوورى خۆرئاواى بەغداى داعش دەستگیرکراوە، کە ئەمیرى کەتیبەى زەرقراوی بووە و بە "مەترسیدار" ناوى دەبات کە لەنێوان بەغدا، مووسڵ و سووریا هاتووچۆى کردووە.  سەباح نوعمان دەڵێت: "پێشتر بە هاوئاهەنگیی دەزگاى دژەتیرۆر و هەواڵگریى عێراق و دژەتیرۆرى هەولێر، چاودێریى ئەو تیرۆریستە دەکرا، دەستگیرکردنى ئەنجامى هاوئاهەنگى پێشوەختە بوو لەگەڵ دژەتیرۆرى هەولێر، ئەمە بەڵگەیە بۆ بەهێزى هاوئاهەنگیى نێوان هەردوو دەزگاکە".  ١٢ ى ئایارى ٢٠٢٢، دەزگاى دژە تیرۆرى عێراق لە راگەیێندراوێکدا  ئاشكرايكرد داواکراوێکیان بەناوى محەممەد زەوبەعى دەستگیر کردووە، کە بە (ئەبوو عەزام یان ئەبوو سەیف) ناسراوە و ئەمیرى کەتبیەى زەرقاوى بووە لە باشوورى رۆژئاوای بەغدا و لە نێوان عێراق و سوریا هاتووچۆى کردووە.  ئاماژە بەوەشکراوە دەستگیرکردنى ئەو داواکراوە بە هاوئاهەنگى لەگەڵ هاوپەیمانیى نێودەوڵەتى دژی داعش و دەزگاى دژە تیرۆرى عێراق و هەرێمى کوردستان بووە. دژە تیرۆری عێراق دەڵێت: "ئەو داواکراوە زانیارى گرنگى درکاندووە".