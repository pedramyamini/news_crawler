رۆژی شەممەی رابردوو، ژمارەیەک کەس لە دەروازەی سنووریی پەروێزخان لە دیوی وڵاتی ئێران هێرشیانکردە سەر دوو شوفێری کورد.  راگەیاندن و پەیوەندییەکانی دەروازەی پەروێزخان لەبارەی کۆبوونەوەکە راگەیێندراوێکی بڵاوکردووەتەوە و رایگەیاندووە: "لە کۆبوونەوەکەدا عەباس ئیسماعیل، سەرپەرشتیاری کۆمەڵگەی دەروازەی نێودەوڵەتیی پەروێزخان بە بەرپرسانی کۆماری ئیسلامیی ئێرانی گوتووە: کە شۆفێرانی کورد ناڕازین لە مامەڵەی کرێکارانی نێو دەروازەکە لە دیوی ئێران و بەردەوام ناڕەزایەتی ئەوە دەردەبڕن، کە رووبەڕووی هەڕەشە و لێدان و بێڕێزی دەبنەوە".  رۆژی چوارشەممە، ٢٧ی نیسانی ٢٠٢٢، عەباس ئیسماعیل، بەڕێوەبەری دەروازەی سنووری پەروێزخان بە رووداوی راگەیاند، "بە چەقۆ هێرشکراوەتە سەر شۆفێرێکی خەڵکی باشووری کوردستان، ماوەی دوو رۆژە لەسەر هێڵین لەگەڵ بەرپرسانی ئێران و بە بەڵگە هەموو وێنەکانمان بۆ ناردوون کە چۆن لە شۆفێرەکەیان داوە بەو مەبەستە ئەمڕۆ کۆبوونەوەیەکمان ئەنجامدا. "  لەبارەی نێوەڕۆکی کۆبوونەوەکە، عەباس ئیسماعیل گوتی، "ئەمڕۆ قایمقامی قەسری شیرین و بەرپرسانی ئەمنی و ئاسایشیان لە دیوی ئێران لە پەروێزخان بەشێوەیەکی مەیدانی سەردانی مەرزەکەیان کردووە و کۆبوونەوەیەکمان ئەنجامدا بەڵێنیان پێداین ئەوە حاڵەتە دووبارە نابێتەوە و بۆ ئەو مەبەستە هێزەکانیان لە ناو دەروازە سنوورییەکە زیاتر دەکەن. "  هەر لەو بارەوە بەڕێوەبەری دەروازەی سنووریی پەروێزخان گوتی، "دوێنێ سێشەممەش لەو بارەوە لەگەڵ بەرپرسە ئێرانییەکان لە دیوی ئێران کۆبوونەوەیەکمان، لەسەر ئاستی بەڕێوەبەری مەرز و گومرگەکان و بەرپرسانی دیکە ئەنجامداوە. "  بە گوتەی عەباس ئیسماعیل، بەرپرسانی ئێران پێیان راگەیاندوون، "ئەوانەی ئەو کارەیان ئەنجامداوە دەموچاویان شاردووەتەوە، بەڵام توانیویانە ١٠ کەس دەستگیربکەن لەو کەسانەی ئەو کارەیان ئەنجامداوە و پەڕاوی لێکۆڵینەوەیان بۆ کراوەتەوە. "  لەبارەی هۆکاری رووداوەکەش گوتی، کێشەکە لەسەر غاز بووە، ئێرانییەکان گووتویانە غازمان لێ بکڕن و شوفێرەکانیش نەیانکڕیوە بۆیە لێیانداون.   هاوکات بەهۆی هێرشکردنە سەر دوو شۆفێری کورد لەناو خاکی ئێران، ئەمڕۆ ٢٧ - ٠٤ - ٢٠٢٢ سەرپەرشتیار و شاندێکی دەروازە کە پێکهاتبوون لە لێپرسراوی نووسینگەی گواستنەوەی پەروێزخان و نوێنەری گشتی و ژمارەیەک لە نوێنەرانی شۆفێران لەگەڵ سەرۆکی دادگەی قەسری شیرین، نوێنەری سەرۆککۆماری ئێران لە قەسری شیرین، جێگری قایمقامی قەسری شیرین و بەڕێوەبەری گومرگی پەروێزخان / ئێران و ژمارەیەک لە بەرپرسانی باڵای ئەمنی و سەربازی کۆماری ئیسلامی ئێران کۆبوونەوە.  لەو کۆبوونەوەیەدا بەپێی راگەیێندراوێکی دەروازەکە، سەرپەرشتیاری دەروازە ناڕەزایەتی گەیاندە بەرپرسانی کۆماری ئیسلامی ئێران سەبارەت بەو دوو شۆفێرەی هێرشیان کراوەتە سەر، ئەوانیش باسیان لەوە کرد لەسەر ئەو کارە ١٠ کەسیان دەستگیرکردووە، کە سەرجەمیان لە دادگای قەسری شیرین پەڕاوی لێکۆڵینەوەیان بۆ کراوەتەوە و ئیجرائاتی پێویستیان لەگەڵدا دەکرێت.  سەرۆکی دادگەی قەسری شیرین و بەرپرسانی تری کۆماری ئیسلامی ئێران جەختیان لەوەکردەوە رێگە بە دووبار بوونەوەی ئەو رووداوانە نادەن، ئەمنییەتی دەروازەکە دەپارێزن.  هەر لەو بارەوە ئەحمەد کەلاری، نوێنەری بازرگانانی گەرمیان، کە ئەندامی ئەنجوومەنی کارگێڕی ژووری بازرگانی و پیشەسازیی سلێمانی رایگەیاند، "رووداوەکە رۆژی شەممەی رابردوو روویداوە و کۆمەڵیک کەس لە دیوی ئێران هێرشیان کردووەتە سەر ژمارەیەک لە شوفێرەکانمان لە سەرەتاوە لەسەر هێل بووینە و سەرجەم وێنەکان و نوسوراوی فەرمیم داوەتە  مەھدی شوشتەری، سەرکۆنسوڵی کۆماری ئیسلامی ئێران لە سلێمانی، ئاغای تاتار فەرمانداری قەسری شیرین، ئاغای شەھریار حەیدەری نوێنەری قەسری شیرین، بەمەبەستی بە دواداچوون بۆ رووداوەکە. "  بە گوتەی ئەحمەد کەلاری: "ئەوە یەکەمجارە حاڵەتێکی لەو شێوەیە لە دەروازەی نێودەوڵەتیی پەروێزخان رووبدات، بۆیە لەسەر هێڵ بووین بۆ ئەوەی رێگری لە دووبارەکردنەوەی بکەین و ئەو کەسانەی ئەم کارەیان ئەنجامداوە سزاکەیان وەربگرن. "