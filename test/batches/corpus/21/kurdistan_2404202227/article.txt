رۆژی شەممە ٢٤ - ٤ - ٢٠٢٢، عادل مەلا ساڵح، گوتەبێژی وەزارەتی شەهیدان و کاروباری ئەنفالکراوانی هەرێمی کوردستان بە تۆڕی میدیایی رووداوی راگەیاند: تیمی هەڵدانەوەی گۆڕەکانی سەر بە وەزارەتەکەمان بە هاوئاهەنگی لەگەڵ تیمی نیشتمانی هەڵدانەوە و پاراستنی گۆڕە بەکۆمەڵەکانی عێراق بەگوێرەی یاسا و بە هاوئاهەنگی لەگەڵ دادپزیشکی بەغدا و دامەزراوەی شەهیدانی عێراقی، کارمان کردووە بۆ هەڵدانەوەی ئەو گۆڕانە، سەرجەم رێکارە یاسایی و کارگێڕی و زانستییەکانیان بۆ ئەنجامدراون و هەموو رووفاتەکان پشکنینی پزیشکیان بۆ کراوە و نموونەی ئێسکیشیان لێ وەرگیراوە".  سەبارەت بە کاتی هێنانەوەی رووفاتەکان، عادل مەلا ساڵح گوتی، هیچ کاتێک دیارینەکراوە بۆ گەڕاندەنەوەیان. گوتیشی: "رووفاتەکان لە دادپزیشکی بەغدا دانراون؛ ماوەتەوە دیاریکردنی کاتێک لە نێوان وەزارەتەکەمان و دەزگای شەهیدانی عێراق بۆ گەڕاندنەوەیان.  ئەو روفاتانەی لە قۆناخی یەکەمی هەڵدانەوەی گۆڕه به کۆمەڵەکانی سەماوه دەرهێندراون، ٧٤ یان منداڵ بوون و ٩٧ یان ژن بوون؛ زۆربەیان دانیشتووانی گوندی کوڵەجۆن لە رۆژئاوای کەلار.  ساڵی ٢٠٠٥ یەکەم گۆڕی بەکۆمەڵ لە بیابانی ناحیەی موسەیبی سەر بە پارێزگای بابل هەڵدرایەوە، ٥١٣ رووفاتی تێدابوو، ١٦٧ رووفاتیان لە گوندی دێبنە لە ئیدارەی گەرمیان بە خاکسپێردران، بێئەوەی کەس بزانێت کێن و خەڵکی کام ناوچەی گەرمیانن، تەنیا بە جلوبەرگەکەیان ناسرانەوە کە گەرمیانین.  ١٢ی شوباتی ١٩٨٨ شاڵاوی ئەنفال لەلایەن رژێمی پێشووی بەعس لە دژی کورد دەستیپێکرد. زیاتر لە ١٨٢ هەزار کورد ئەنفالکران.