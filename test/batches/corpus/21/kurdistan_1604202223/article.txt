ئەمڕۆ شەممە ١٦.٤.٢٠٢٢ کۆمەڵەی خاوەن موەلیدە ئەهلییەکانی دهۆک راگەیێندراوێکیان بڵاوکردەوە و رایانگەیاند، بۆ مانگی داهاتوو بۆ هەر ئەمپێرێک کارەبا، بڕی ٥ هەزار و ٢٥٠ دینار زیادە لە هاونیشتمانییان وەردەگرن.   لەوبارەوە هەکار هرووری، گوتەبێژی کۆمەڵەکە قسەی بۆ رووداو کرد و گوتی: لە مانگی یەک و دووی رابردوو، کارگێڕیی پارێزگای دهۆک بەشێک لە پارەی کارەبای موەلیدەی ئەهلی گرتە ئەستۆی خۆی، کە بۆ هەردوو مانگ بڕی ٥ هەزار و ٢٥٠ دینارە، بەڵام تاوەکو ئێستا تەنیا بۆ مانگی یەک، رێژەی ٧٠ % ی پارەکەیان داوە و ئەوی دیکەی ماوە، بۆیە ئەگەر تاوەکو کۆتایی ئەم مانگە پارەکەی دیکەیان بۆ خەرج نەکەن، ئەوا ئەو بڕە پارەیە لە هاونیشتمانییان وەردەگرن.  دواتر پارێزگاری دهۆک راگەیێندراوێکی بڵاوکردەوە و رایگەیاند، هیچ کەس و لایەنێک مافی ئەوەی نییە کە یەک دینار لە هاونیشتمانییان وەربگرێت.  میللەت عیسمەت، سکرتێری رۆژنامەڤانیی پارێزگاری دهۆکیش بە تۆڕی میدیایی رووداوی راگەیاند، پارێزگاری دهۆک کە ئێستا بە سەردانێک لە ئەمریکایە، بە تەلەفۆن قسەی لەگەڵ کردووە و رایگەیاندووە کە پارێزگا ئەو بڕە پارەیە دەدات.  بەهۆی کەمیی کارەبانی نیشتمانییەوە، لە مانگی یەک و دووی رابردوو، یەک ئەمپێر کارەبای موەلیدە لە دهۆک بە زیاتر لە ٢٠ هەزار دینار دەستنیشانکراوە و ئەوکات پارێزگاری دهۆک بڕیاریدا لە جیاتی هاونیشتمانییان بۆ مانگی یەک ٤ هەزار دینار و بۆ مانگی دوو ١٢٥٠ دینار بدات.