رۆژی یەکشەممە، ١ - ٥ - ٢٠٢٢، وەزارەتی شارەوانی و گەشتوگوزاری هەرێمی کوردستان رایگەیاند: "ژمارەی گەشتیارانی بیانی و عێراقی زیادیكردووە و چاوەڕێ دەكرێت لە رۆژانی جەژنی رەمەزاندا ژمارەیەكی زۆر گەشتیار سەردانی كوردستان بكەن".  بەپێی وەزارەتی شارەوانی و گەشتوگوزار، تەنیا لە سنووری پارێزگای هەولێردا لە چوار مانگی ئەمساڵدا ٦٧١، ١٤٦ گەشتیار سەردانی ناوچە گەشتارییەكانی سنووری پارێزگەی هەولێریان كردووە، لەم ژمارەیەشدا نزیكەی ١٠٠ هەزاریان گەشتیاری بیانین و ئەوانی دیكە گەشتیارانی عەرەبن و لە پارێزگە و شوێنە جیاوازەكانی عێراقەوە هاتوون.  ئیسماعیل مینەخان، بەڕێوەبەری گشتیی گەشتوگوزاری هەولێر رایگەیاند: "ئامادەکازیی تەواومان كردووە بۆ ئەوەی بە باشترین شێوە پێشوازی لە گەشتیاران بكەین، بۆ ئەو مەبەستەش چەند رێكارێكمان گرتووەتەبەر، لەوانە، لیژنەی تایبەتمان بۆ دابینکردنی خزمەتگوزاریی پێویست بۆ گەشتیاران لە بازگەکان پێکھێناوە. هەروەها دابەشکردنی ژمارەی تەلەفۆنی لیژنەکانمان بەسەر گرووپە گەشتیارییەکان و گەشتیاران بۆ ئەوەی ھاوکاربین بۆ چارەسەرکردنی هەر رووداوێك یان گرفتێك. "  بە گوتەی بەڕێوەبەری گشتیی گەشتوگوزاری هەولێر، لە دەروازەکانی شاری ھەولێردا بەگوێرەی رێكارەكان ئاوی خواردنەوە و شیرینی بۆ گەشتیاران دابین دەكرێت، لەگەڵ رێنمایی پێویست بە گەشتیاران. هەروەها پێکھێنانی لێژنەی تایبەت بۆ بەدواداچوونی رەوشی گەشتیاران لە ناوچە گەشتیارییەکان بۆ ئەوەی دڵنیاببنەوە لە پێشکەشکردنی خزمەتگوزاریی تەواو بە گەشتیاران.  ئیسماعیل مینەخان ئاماژەی بەوەشداوە کۆمەڵەی میوانخانەکان و چێشتخانەکانی کوردستان / لقی هەولێریان راسپاردووە لەگەڵ لیژنەکانیان، بۆ دڵنیابوون لە کردنەوەی رێستۆرانتەکان بە مەبەستی پیشوازیكردن لە گەشتیاران لە رۆژانی جەژندا، هەروەها لیژنەی تایبەت بە چاودێریکردنی نرخەكان لە بنکە گەشتیارییەکان پێكهێندراوە.  رێوار محه‌ممه‌د ره‌شید، گوته‌بێژی به‌ڕێوه‌به‌رایه‌تیی گشتیی گه‌شتوگوزاری پارێزگای دهۆك، رۆژی یەکشەممە، ١ - ٥ - ٢٠٢٢، بە تۆڕی میدیایی رووداوی راگەیاند: "سەرجەم شوێنە گەشتیارییەکان لەبەردەم گەشتیاراندا کراونەتەوە و چاوەڕوان دەکرێت بۆ ماوەی ١٠ رۆژ، رۆژانە ٤ هەزار گەشتیار سەردانی دهۆک بکەن. "  گوتەبێژی گەشتوگوزاری دهۆک گوتیشی: "ئۆپەراسیۆنەکانی تورکیا کاریگەریی لەسەر هاتنی گەشتیاران و کردنەوەی شوێنە گەشتیارییەکان نابێت. "  دەستەی گەشتوگوزاری هەرێمی کوردستان چوار بەڕێوەبەرایەتیی گشتیی هەیە (هەولێر، سلێمانی، دهۆک و گەرمیان) نادر رۆستی دەڵێت، ١٥ بەڕێوەبەرایەتیی و بنکەی دیکەیان لە هەرێمی کوردستان هەیە کە چواریان وەکو بەڕێوەبەرایەتیی گشتیی مامەڵەیان لەگەڵ دەکرێت، ئەوانیش بەڕێوەبەرایەتییەکانی هەڵەبجە، سۆران، رانیە و زاخۆن.