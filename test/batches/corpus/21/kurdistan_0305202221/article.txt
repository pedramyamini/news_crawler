قەحتان مەحموود، ئەنجوومەنی گوند بە رووداوی گوت، "لە هەندێک ماڵ رۆشتنە ماڵەوە و چەکەکانیان گشتی برد، هەندێ لە ماڵەکان خۆیان چەکەکانیان هێنا بۆ ئەوەی نەڕۆنە ماڵەوە، گوتم ئەم چەکە بۆ دەبەن، ئێمە دەبینە شتێکی ئاسان بۆ داعش ئەگەر چەکمان نەبێت، ئێمە عەشایەرین، عەشایەر دەبێت چەکی هەبێت. "  حوسێن حەیدر، کارمەندە و باسی لەوە کرد، "هاتنە ناوەوە و دایان لە دەرگە، نە موختاریان ئاگادار کردەوە نە هیچ، هاتن گوتیان چەکاکانتان بێنن و ژمارەکانیان دەبەین، چەکەکانیان برد و گوتیان دواجار دەیگەڕێنینەوە، گوتمان چۆن؟ با بە موختار بڵێین، گوتی ئەمان هەقیان نییە، ئێمە لە بەغداوە هاتووین و چەکەکان دەپشکنین. "  مستەفا شەهاب، پێشمەرگەیە و ئاماژەی بەوە کرد، "بەیەکجار ٢٥ سەیارە خۆی کردە ناو ئاواییەوە، بەیانی بوو و گشتمان خەوتبووین و بە رۆژوو بووین، ئێمە شەوان ناخەوین، چونکە دۆخەکە خراپە، ئەمانیش هاتن و چەکەکانیان هەموو برد و فیشەکەکانیشیان هەمووی بردن. "  دوای ناڕەزایەتییەکان، رۆژی دووشەممە چەکەکانیان بۆ گەڕاندنەوە، بەڵام بەشێوەیەک کە تەواوی فیشەکەکان و هەندێ کەلوپەلی چەکانیشیان لێکردبوونەوە.  حەسەن سەڵاح، خەڵکی گوندەکەیە و شۆفێرە، ئەو باسی لەوە کرد، "هیچی نەماوە گشتی بریاوە و هەموو پارچەکانی براوە، فیشەکەکانی براون، ٣٠٠ فیشەکم بریاوە، مەخزەنەکەی خۆم براوە، هەشت مەخزەن براوە، ئێستا دەتوانم بەمە پاسەوانی بکەم؟. "  ئەو گوندانەی هێزە عێراقییەكان چەكیان كردوون، لە دوای هێرشەكانی ١٦ ـی ئۆكتۆبەرەوە بەردەوام لە لایەن چەكدارانی داعشەوە كراونەتە ئامانج، بەهۆی مەترسییە بەردەوامەكانەوە، زۆرینەی دانیشتووانەكەی، گوندەكانیان جێهێشتووە.  ئەنجوومەنی گوندەكان لەڕێگەی تاكە نوێنەرە كوردەكەی پارێزگای دیالەوە، دەیانەوێت سكاڵای یاسایی لەسەر ئەو هێزانە تۆمار بكەن.  سۆزان مەنسور، ئەندامی ئەنجوومەنی نوێنەرانی عێراق بە رووداوی گوت، "لەگەڵ سەرۆکی عەشیرەتی ئەو گوندانە بڕیارمانداوە لە دوای جەژن وەفدێک درووستبکەین و بڕۆین بۆ بەغدا بۆ ئەوەی بزانین هۆکاری ئەو رووداوە چیبووە، بە چی هۆکارێک هاتوون پشکنینیان بۆ ماڵەکان کردووە و چەکی خەڵکی گوندەکانیان کردووە، بەپێی چی یاسایەک لەسەر چی ئەساسێک!، خەڵکی ئەو گوندانە هیچ دەستگیرکردنێکی یاساییان لەسەر نییە. "  چەككردنی دانیشتووانی ئەو گوندانە لە كاتێكدایە كە چەكدارانی داعش لە سنووری قەزای خانەقین هێرشەكانیان زیاتر كردوون و لە مانگی رابردووشدا شەش هێرشیان ئەنجامداوە، بەو هۆیەوە ١٠ کەس کوژراون، ١٦ کەسیش لە خەڵکی سڤیل و هێزە عێراقییەکان بریندار بوون.