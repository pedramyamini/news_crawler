د. موسەننا ئەمین، ئەندامی فراکسیۆنی یەکگرتوو لە پەرلەمانی کوردستان بە تۆڕی میدیایی رووداوی راگەیاند، ئەمساڵ لە عێراق سێ بەشەئارد بەسەر هاووڵاتییاندا دابەشکراوە، بەڵام لە هەرێمی کوردستان یەک بەشیش بەتەواوی دابەشنەکراوە، بۆیە مانگ و نیوێک لەمەوبەر پەیوەندیی بە وەزیری بازرگانیی عێراقەوە کردووە و داوای روونکردنەوەی لێکردووە.  د. موسەننا ئەمین گوتی: "ئەمڕۆ وەزیری بازرگانیی عێراق پەیوەندیی پێوەکردم کە حەوت بارهەڵگر گەنمیان بۆ هەرێمی کوردستان ناردووە، بۆ ئەوەی بکرێتە ئارد و بەسەر بریکارەکانی خۆراک دابەشی بکەن، هەروەها پێیڕاگەیاندم ٤٠ بارهەڵگری دیکەش بەڕێوەن".  سەبارەت بە هۆکاری درەنگ ناردنی گەنمەکە بۆ هەرێمی کوردستان، موسەننا ئەمین ئاماژەی بەوەدا کە وەزیر پێی راگەیاندووە کە ئەوان گەنم لە ئوستراڵیا هاوردە دەکەن و گەنمەکەش تێکەڵ بە گەنمی دیکە دەکرێت، ئینجا دەکرێتە ئارد، لەبەر چەند هۆکارێکی تەکنیکی پرۆسەکە دواکەوتووە. گوتیشی: "وەزیری بازرگانی دڵنیایی تەواوی دا، كە لەماوەی چەند رۆژی داھاتوودا كێشەی ئاردی ھەرێمی كوردستان چارەسەر دەبێت".  بەگوتەی پەرلەمانتارەکەی فراکسیۆنی یەکگرتوو، نەناردنی گەنم لەلایەن عێراقەوە بۆ هەرێمی کوردستان، کاریگەری هەبووە لەسەر بەرزبوونەوەی نرخی ئارد لە هەرێمی کوردستان.  سەبارەت بە دابەشکردنی بەشەئاردی چەند مانگی رابردووی هەرێمی کوردستان، د. موسەننا ئەمین گوتی: "وەزیری بازرگانی بەڵێنی داوە، کە بەشەئاردی چەبد مانگی رابردووش بۆ هەرێمی کوردستان بنێرێت و دابەش بکرێت".