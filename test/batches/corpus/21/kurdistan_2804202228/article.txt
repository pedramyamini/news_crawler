شێروان دووبەردانی، ئەندامى پەرلەمانى عێراق لە فراکسیۆنى پارتى دیموکراتى کوردستان رۆژی پێنجشەممە ٢٨ - ٤ - ٢٠٢٢ بە تۆڕى میدیایی رووداوى گوت: "راپۆرتى پەرلەمان لەبارەى هێرشە مووشەکییەکەى سەر هەولێر ئاڕاستەى ئەنجوومەنى وەزیرانى عێراق کرا".  ٢٣ ى نیسانى ٢٠٢٢، لیژنەى تایبەتى پەرلەمانى عێراق بۆ لیکۆڵینەوە لە هێرشە مووشەکییەکەی ١٣ ـى ئادارى سەر هەولێر راپۆرتەکەى بڵاوکردەوە و تێیدا چەند راسپاردەیەکى خستە بەردەم لایەنە پەیوەندارەکان، لەوانە هەر هاونیشتمانییەک زەرەرمەندى هێرشەکەی ئێران بووبێت دەتوانێت داواى قەرەبووى ماددى و مەعنەوی لە ئێران بکات.  شێروان دووبەردانی رایگەیاند، ئەمیندارێتى گشتیى ئەنجوومەنی وەزیرانی عێراق بڕیار لەوەوە دەدات کە ئایا ئەو راپۆرتە لە کۆبوونەوەى داهاتووی ئەنجوومەنى وەزیرانی وڵات تاوتوێ دەکرێت یان نا.   هەموو سێشەممەیەک کۆبوونەوەى ئەنجوومەنى وەزیرانى عێراق ئەنجامدەدرێت؛ لە کۆبوونەوەى ئەم سێشەممەیە (٢٦ ى نیسان) ئەنجوومەنى وەزیرانی عێراق راپۆرتى لیژنەکەى پەرلەمانى تاوتوێ نەکرد.  ١٣ ى ئادارى ٢٠٢٢، ماڵى شێخ باز بەرزنجی، سەرمایەدارى هەرێمى کوردستان لە هەولێرى پایتەختى هەرێمى کوردستان رووبەڕووى هێرشی موشەکى بووەوە؛ سوپاى پاسدارانى ئێران بەرپرسیارێتى خۆى لەو هێرشە راگەیاند بە پاساوى ئەوەى بنکەی دەزگاى هەواڵگرى موسادى ئیسرائیل بووە؛ ئەو تۆمەتە لە لایەن حکومەتى هەرێمى کوردستانەوە رەتکرایەوە.  یەکێک لە خاڵەکانی راپۆرتی لیژنەکەش دەڵێت: "دوای گەڕان و پشکنین و بەسەرکردنەوەی ئەو شوێنەی کە هێرشیکراوەتەسەر و باڵەخانەکانی دەورووبەری لەلایەن لیژنەی لێکۆڵینەوە لە راستییەکان، لیژنەکە هیچ بەڵگە، کەرەستە و ئامرازێکی گوماناویی لە شوێنەکەدا نەبینی، کە ئاماژە بکات بە بوونی ئامێریی سیخوڕیی کە بۆ مەبەستی سیخوڕیی بەکارهێندرابێت".