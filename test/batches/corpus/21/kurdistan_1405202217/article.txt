گۆڕستانەکە زیاتر لە ٥٠ گومەزی تێدابووە، لەو ژمارەیەش تەنیا حەوت دانەیان ماونەتەوە کە ئەوانیش مەترسیی لەنێوچوون و رووخانیان لەسەرە.  گومەزەکان تەمەنیان لەنێوان ١٠٠ تاوەکو ٢٥٠ ساڵدایە، هەر گومەزێک گۆڕێک تاوەکو پێنج گۆڕی لەژێردایە.  عوبێد محەممەد، بەڕێوەبەری شوێنەواری کفری بە تۆڕی میدیایی رووداوی راگەیاند، "جوگرافیای شاری کفری پڕیەتی لە شوێنی مێژوویی کەلەپووری، ئەم گۆڕستانەش کە گۆڕی موسڵمانان و جووی تێدایە، کە لەلایەن موسڵمانان و جووەکانەوە دروستکراون. دەبێت ئەمانە وەکو شوێنەواری مێژوویی بپارێزرێن. "  بەڕێوەبەری شوێنەواری کفری داوا لە حکومەتی هەرێمی کوردستان و رێکخراوەکان دەکات، بەهانای شوێنەوارەکانی کفرییەوە بچن بەمەبەستی پاراستنیان لە لەنێوچوون و رووخان، دەشڵێت، "شوێنەوارەکان و کەلەپوورەکان شوناسی مێژووی وڵات و شارەکەمانە، دەبێت نەوەی داهاتووشمان ئاشنابن بە شوناسی گەلەکەیان. "  قەزای کفری شارۆچکەیەکی دێرینی باشووری کوردستانە، چەندین شوێنی کەلەپووری و شوێنەواریی تێدایە، بەشی زۆری دانیشتووانی کوردن، تورکمان و عەرەبیش تێیدا دەژین. قەزاکە دەکەوێتە دووریی ١٢٢ کیلۆمەتر لە باشووری رۆژهەڵاتی کەرکووکەوە.