حوسێن ئەمیر عەبدوڵڵاهیان، وەزیری دەرەوەی ئێران، لە پەیوەندییەکی تەلەفۆنیدا لەگەڵ ئان لیندا، وەزیری دەرەوەی سوێد، رایگەیاندووە: "جێی داخە گرووپێکی تیرۆریستی کە رابردووی تاوانەکانی بۆ خەڵکی ئێران و عێراق روونە، کەشی دەستکردی ئەم رەوتەی [دادگاییکردنی حەمید نووری] ـی لە سوێد بە دەستەوە گرتووە".  مەبەستی وەزیری دەرەوەی ئێران رێکخراوی موجاهدینی خەڵقی ئێرانە کە کۆماری ئیسلامی بە گرووپێکی "تیرۆریستی" لە قەڵەمی دەدات.  حەمید نووری، لە کاتی لەسێدارەدانی هەزاران گیراوی سیاسی لە ساڵی ١٩٨٨ بەرپرسیارێتی و رۆڵی هەبووە. ئەو ساڵی ٢٠٢٠ لە سوێد دەستبەسەر کرا، بەڵام لەو ماوەیەدا بەرپرسانی ئێرانی کاردانەوەیان نەبووە. لە دادگەدا ٣٤ کەس سکاڵایان لەسەر تۆمارکردووە و ٢٠ کەسیش شایەتیان لەسەر داوە.  بەگوتەی ئیرەج مسداقی، لە شایەتەکانی ئەو دادگەیە، حەمید نووری تۆمەتی "تاوانی جەنگی"، "کوشتنی بە ئەنقەست" و "ئەشکەنجە"ی دەروونی و جەستەیی دراوەتە پاڵی. بەڵام حەمید نووری تۆمەتانەکان رەتدەکاتەوە.   رەوتی دادگایی حەمید نووری دوو رۆژ لەمەوبەر کۆتاییهات و لە داهاتوویەکی نزیکدا سزاکەی بۆ دیاری دەکرێت. هاوکات لەگەڵ ئەم رووداوانەدا ئاژانسی هەواڵی ئیسنا، لە زاری سەرچاوەیەکەوە کە ناوی نەهێناوە، بڵاوی کردووەتەوە، ئەحمەد رەزا جەلالی، توێژەی ئێرانی - سوێدی، لە دوو هەفتەی داهاتوودا لەسێدارە دەدرێت.  وەزیری دەرەوەی سوێد گوتوویەتی: ئەو هەواڵە جێی نیگەرانیی قووڵە و لەو بارەوە لەگەڵ بەرپرسانی ئێرانی لە پەیوەندیدان. بەڵام پارێزەرەکەی دەڵێت: لەو بارەوە هیچ شتێکیان بەوان رانەگەیاندووە.  ئەحمەد رەزا جەلالی بەهاری ساڵی ٢٠١٦ دەستگیرکرا، پاییزی ساڵی ٢٠١٧ بە تۆمەتی سیخوڕی بۆ ئیسرائیل لەلایەن دادگەی شۆڕشی ئێرانەوە سزای سێدارەی بەسەردا سەپێنرا و دواتر دیوانی باڵای وڵاتیش حوکمەکەی پەسندکرد.  ئاژانسی ئیسنا بڵاوی کردووەتەوە، شارەزایان پێیانوایە دادگاییکردنی حەمید نووری بۆ ئەوەیە گوشار بخەنە سەر ئێران تاوەکو ئەحمەدرەزا جەلالی ئازاد بکرێت.