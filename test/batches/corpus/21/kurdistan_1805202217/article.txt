ئەو پیاوەی گیانی لەدەستدا ناوی حوسێن ئەحمەدە و تەمەنی ٧١ ساڵ بووە. برایەکی بە ناوی محەممەد ئەحمەد بە رووداوی گوت، "لە ماڵەوە بووم، کاتێک پەیوەندییەکی تەلەفۆنیم بۆ هات؛ پێیان راگەیاندم براکەم لە ناکاو لەنێو بازاڕدا بەربووەتەوە و گیانی لەدەستداوە؛ هاوڕێکانیشی لەسەری کۆبوونەتەوە. ئێمەش گەیشتینە شوێنەکە و دواتر کوڕە بچووکەکەی براکەم هێنایە لای خۆم و لەگەڵ خۆم بردمە نەخۆشخانە. کاتێک تەرمی باوکی بینی، ئەویش کەوتە سەر تەرمەکەی و لەنێو نەخۆشخانە دەستبەجێ گیانی سپارد؛ کەوتنی زۆر لە ناکاو بوو. پزیشکەکان هەوڵیان لەگەڵیدا و کارەبایان بەکارهێنا بۆ کارکردنەوەی دڵی، بەڵام سوودی نەبوو، ئەویش گیانی لەدەستدا".   محەممەد حوسێن دوای نیو کاژێر لە مردنی باوکی، ئەویش گیانی لەدەستدا. محەممەد تەمەنی ٣١ ساڵ بووە و پیشەی وانەبێژ بووە.  عەلا حوسێن، برایەکی محەممەد دەڵێت، "پەیوەندییەکی زۆر پتەو لەنێوانیاندا هەبوو. برا بچووکەکەم بچووکترین ئەندامی خێزانەکەمان بوو، بەرگەی گیانلەدەستدانی باوکمانی نەگرت. ئەو پەیوەندییەکی زۆر بەهێزی لەگەڵ باوکم هەبوو. نەخۆش نەبوو و هیچ کێشەکی تەندروستیشی نەبوو، بەڵام پزیشکەکان دەڵێن، بەهۆی شۆکی هەواڵی گیانلەدەستدانی باوکی، تووشی جەڵتە بوو و گیانی سپارد".   لە پزیشکی دادی کەلار توێکاری بۆ هەردوو تەرمەکە کراوە دەرکەوتووە هەردووکیان بە جەڵتە کۆچی دواییان کردووە.  جوامێر ئەحمەد، توێکار لە پزیشکی دادوەریی کەلار دەڵێت، کوڕ و باوکەکە خەڵکی ناوچەی حەمرینی سەر بە پارێزگای دیالەن و ١٠ ساڵە دانیشتووی کەلارن. تەرمەکانیان لە تەنیشت یەکدی لە زێدی خۆیان لە حەمرین بەخاکسپێردراون.