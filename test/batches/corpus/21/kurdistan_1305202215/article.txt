بەگوێرەی ئەو راگەیێندراوەی ناوەندی چاپەمەنی و راگەیاندنی هێزەکانی پاراستنی گەل - هەپەگە ئەمڕۆ هەینی ١٣ ـی ئایاری ٢٠٢٢ بڵاویکردووەتەوە، سێ سەربازی سوپای تورکیا لە ناوچەکانی زاپ و ئاڤاشین لە هەرێمی کوردستان کوژراون.  هەپەگە دەڵێت، دوان لە سەربازەکان ئەو کاتە کوژراون کە گەریلاکان بە چەکی قورس هێرشیانکردووتە سەر سەنگەرێکی سوپای تورکیا و ئەوی دیکەشیان بە نیشانەشکێن کوژراوە. هەر سێکیشیان رۆژی ١٢ ـی ئەم مانگە کوژراون، ئەوە بە گوێرەی هەپەگە.   وەزارەتی بەرگریی تورکیاش لە راگەیێندراوێکدا بڵاویکردەوە، لە ماوەی ٤٨ کاژێردا ١٠ گەریلای پەکەکە لە ناوچەکانی ئاڤاشین، باسیان و زاپ لە هەرێمی کوردستان لە چوارچێوەی ئۆپەراسیۆنی ناسراو بە چنگ - قوفڵ لە ئەنجامی شەڕ و پێکدادان و بۆردوومانی فڕۆکە بێفڕۆکەوانەکانیانەوە گیانیان لەدەستداوە.  بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لەلایەن سوپای تورکیا بۆسەر ناوچەکانی ئاڤاشین، مەتین و زاپ لە خاکی هەرێمی کوردستان دەستیپێکرد.   وەزارەتی بەرگریی تورکیا  تاوەکو ئێستا گیانلەدەستدانی ٨٣ گەریلا و کوژرانی ١٠ سەربازی سوپای وڵاتەکەی راگەیاندووە؛ هەپەگەش کوژرانی ٣١٧ سەربازی تورکیا و گیانلەدەستدانی ٢١ گەریلای راگەیاندووە.