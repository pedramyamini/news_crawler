ئەمڕۆ پێنجشەممە، ١٢ - ٥ - ٢٠٢٢، عەلی رەشید، سەرۆکی ئەنجوومەنی پارێزگای هەولێر بە رووداوی راگەیاند، ئەمڕۆ ئەنجوومەنی پارێزگای هەولێر لە بارەی چەند خالێک کۆبوونەوە کە یەکێک لەوانە درێژکردنەوەی ماوەی لێخوشبوونی قەرزی کارەبا و زیادکردنی رێژەکەی بوو.   بەگوتەی عەلی رەشید، ئەنجوومەنی پارێزگای هەولێر بڕیاریداوە نووسراو بۆ ئەنجوومەنی وەزیران بەرزبکاتەوە سەبارەت بە سێ خاڵ، یەکەم، ساڵی ٢٠١٦ هەر سێ ئەنجوومەنی پارێزگا، دهۆک، سلێمانی، هەولێر و نوێنەرایەتی هەڵەبجەش داوامان کرد ئەو فەرمانبەرانەی پارەی پاشەکەوتکراویان لە لای حکومەتە، لە رێگەی ئەو پارەیە قەرزی کارەبا و ئاو بدەنەوە، ئەمڕۆش دووبارە جەختیان لەو بڕیارە کردووەتەوە.  سەبارەت بە خاڵی دووەم، عەلی رەشید گوتی: "داوامانکرد رێژەی ئەو داشکاندنەی کە بۆ قەرزی کارەبا بۆ هاونیشتیمانیان کراوە زیاتر بکرێت، بۆ ئەوەش چەند پێشنیازێک هەبوو، لەوانە: زیادکردنی ٣٠ % یاخود ٤٠ % بەڵام ئێمە بڕیاماندا کە هیچ رێژەیەک دیاری نەکەین، بەڵکو ئەو داواکارییە بۆ ئەنجوومەنی وەزیران بەرزبکەینەوە و ئەوان خۆیان لەگەڵ وەزارەتی کارەبا بڕیار لەو بارەوە بدەن. "  درێژکردنەوەی ماوەی پێدانی قەرزی کارەبا نوێ نییە و چەند جارێک لە لایەن حکومەتی هەرێمی کوردستانەوە درێژکراوەتەوە و بەگوێرەی دوایین بڕیار ٣١ی ئەم مانگە کۆتایی دێت. لەو بارەوە، عەلی رەشید گوتی: "خاڵی سێیەم، داواکرا ماوەی لێجۆشبوون درێژبکرێتەوە تاوەکو هاونیشتمانی زیاتر بتوانێت سوودمەند بێت و قەرزەکانی بداتەوە، ئەوەشمان دیارینەکردووە و بۆ ئەنجوومەنی وەزیران و وەزارەتی کارەبامان جێهێشتووە".  رۆژی ٢٣ - ١٢ - ٢٠٢٢، سەبارەت بەو قەزرەی کارەبا کە لەلای هاونیشتمانیانە، ئومێد ئەحمەد، گوتەبێژی وەزارەتی کارەبا بە رووداوی گوت: "زیاتر لە ترلیۆنێک و ٣٠٠ ملیار دینارە".