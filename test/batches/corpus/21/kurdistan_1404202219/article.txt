ئەو پێشهاتە دوای ئەوە هات، فرقەی چواری سەر بە هێزەکانی حکومەت رێگریکردووە لە بردنی ماددەی خۆراکی و سووتەمەنی بۆ گەڕەکەکانی ئەشرەفییە و شێخ مەقسود لە شاری حەلەب کە زۆرینەی دانیشتووانەکەی کوردن.    سەرچاوەیەک لە فەرمانگەی دانەوێڵە لە ناوچەی چوارچێوەی ئەمنی کە نەیویست ناوی ئاشکرا بکرێت، بە تۆڕی میدیایی رووداوی راگەیاند، هێزەکانی ئاسایش رێگەیانداوە بە فەرمانبەرانی ژمارەیەک فەرمانگەی حکومی بچنە ژوورەوە، بەڵام نزیکەی کاژێر ١٠: ٠٠ ـی بەیانی جارێکی دیکە چوونەتەوە ئەو شوێنانە و داوایان کردووە کارمەندەکان لە شوێنەکانیان دەربچن.   بە گوتەی سەرچاوەکەی رووداو، ئەو ناوچانەی کە لەلایەن ئاسایشەوە کۆنترۆڵکراون، بریتین لە فەرمانگەی کارەبا، کۆمەڵگەی پەروەردەیی، سەندیکای مامۆستایان و دامەزراوەی دارایی و یەکێتیی جووتیاران و سەنتەری یەکێتیی گەنجان. تەنیا دادگە و بەڕێوەبەرایەتیی ناوچەکانی سەر شەقامی قوەتلی کۆنترۆڵ نەکراون.   بۆ یەکەمینجارە دوای چەند ساڵێک، ئاسایشی بەڕێوەبەرایەتیی خۆسەر خاڵ لە نزیک فولکەی سەبع بەحرات دادەنێت و بەرەو ناوچەی چوارگۆشەی ئەمنی چوونەتە پێشەوە کە دەکەوێتە باکووری شارەکە و بارەگای هێزە ئەمنییەکانی تێدایە.   هەروەها ئاسایش گەمارۆی نانەواخانەی بەعسی داوە کە دەکەوێتە نزیک پارکی گشتی و رێگەکانی بەرەو فڕۆکەخانەی قامشلۆی داخستوون. ئەو ناوچەیە هێزەکانی حکومەت و هێزەکانی رووسیای تێدایە.   هەردوو چوار گۆشەی ئەمنی لە شارەکانی قامشلۆ و حەسەکە لەلایەن هێزەکانی ئاسایش داخراون و رێگە بە هاتووچۆ و چوونی نان و ماددە خۆراکییەکان نادەن.  فرقەی چواری سەر بە سوپای سووریا، سێ هەفتەیە رێگەنادات ئارد و ماددە خۆراکییەکان و سووتەمەنی بچێتە گەڕەکانی شێخ مەقسود و ئەشرەفییە کە دانیشتووانەکەی نزیکەی ٢٠٠ هەزار کەسن.  ساڵانێکە گەڕەکەکانی شێخ مەقسود و ئەشرەفەییە لە ژێر دەسەڵاتی ئیدارەی خۆسەرن و ملکەچی یاساکانی حکومەت نین، بۆیە قەدەخەکردنی چوونی خۆراک و سووتەمەنی لەلایەن فرقەی چوار دووبارە دەبێتەوە.  زۆرجار گرژی و ئەو رێکارانەی کە حکومەتی سووریا دەیان سەپێنێت بەسەر شێخ مەقسود و ئەشرەفییە لە حەلەب و ناوچەکانی شبها کە ئاوارەکانی عەفرینی تێدا نیشتەجێن لە گوندەوارەکانی حەلەبی باکوور، رەنگدانەوەی بەسەر قامشلۆ و حەسەکە دەبێت.