کاروان یاروەیس، بڕیاردەری فراکسیۆنی یەکێتی لە پەرلەمانی عێراق داوا دەکات، "لەبری شەڕی فەیسبووک و شەڕی ئیعلام لەسەر مێزی گفتوگۆ دانیشن و کێشەکان چارەسەر بکەن. "  هەرێم کەمال ئاغا، سەرۆکی فراکسیۆنی یەکێتی لە پەرلەمانی عێراق دەڵێت، "رێگەی دیکە لەبەردەم یەکێتی و پارتی نییە جگە لە رێککەوتن، کۆمەڵێک پرسی ئابووری و نەوت و بابەتی دیکەیە کە ئەمانە هەموویان بە گفتوگۆ و لێکتێگەیشتن چارەسەر دەکرێت، هەر لایەنێک پێیوابێت بە تەنیا دەتوانێت کوردستان ببێتە مەیدانێکی تەواو ئازاد بۆی، پێموایە قورسە و نە یەکێتی بەبێ پارتی و نە پارتی بەبێ یەکێتی ناتوانن لەم قۆناخەدا هیچ دەستکەوتێک بۆ خەڵکی کوردستان دەستەبەر بکات. "  رۆژی یەکشەممە ٨ی ئایار ئەنجوومەنی سەرکردایەتیی پارتی دیموکراتی کوردستان کۆبووەوە. ئەندامێکی سەرکردایەتیی یەکێتی دەڵێت، "سەرۆک بارزانی پێداگری لە گفتوگۆکردن لەگەڵ یەکێتی و لایەنە سیاسییەکانی هەرێمی کوردستان کرد و مەکتەبی سیاسیی دەستکراوە کرد بۆ بەردەوامیدان بە گفتوگۆ لەگەڵ یەکێتی. "  چنار سەعد عەبدوڵڵا، ئەندامی سەرکردایەتیی پارتی دیموکراتی کوردستان لەبارەی گوتەکانی سەرۆک بارزانی گوتی، "تەنانەت گوتیشی، من پێم باشە مەکتەبی سیاسی بەردەوام بێت لەسەر گفتوگۆ و دانوستاندنەکان، بۆیە ئەم پەیامە دەکرێت وردبکرێتەوە بەوەی کە ئەو مەکتەبی سیاسی و سەرکردایەتیی پارتی دەستکراوە کردووە بۆئەوەی بەردەوامبن لەسەر گفتوگۆ، تەنانەت دەکرێت وای بخوێنینەوە کە تەنانەت ئەگەر ببێتە بابەتی موبادەرەکردنیش. "  دوای هەڵبژاردنی پەرلەمانی عێراق لە ١٠ - ١٠ - ٢٠٢١، کێشەکانی نێوان پارتی و یەکێتی لەسەر پۆستی سەرۆککۆمار و دواتریش پرسی مووچە و گازی شل، زیاتر قووڵبوونەوە.  مستەفا چاوڕەش، ئەندامی مەکتەبی سیاسیی یەکێتیی نیشتمانیی کوردستان بە رووداوی راگەیاند، بارودۆخی ئێستای هەرێمی کوردستان "باش نییە" و گوتیشی، "با سەرۆکی هەرێمی کوردستان هەموویان بانگ بکات و کۆیان بکاتەوە. "