رۆژی شەممە ١٦ - ٠٤ - ٢٠٢٢ لە سنووری شوشمێی سەر بە شاری پاوە، کۆڵبەرێک بەناوی تورەج کەریمی، ٣٧ ساڵ، خەڵکی گوندی شمشێری سەر بە شاری پاوە، بەهۆی تەقەی هێزی پاراستنی سنووری ئێرانەوە بریندار بوو.  لە ماوەی پێنج رۆژی رابردوودا نۆ کۆڵبەری دیکەی خەڵکی شارە جیاوازەکانی پارێزگاکانی سنە و کرماشان لە ناوچە سنوورییەکان بەهۆی تەقەی هێزەکانی ئێرانەوە بریندار کراون.  بەپێی راپۆرتی رێکخراوی هەنگاو بۆ مافەکانی مرۆڤ لە رۆژانی سێشەممە، چوارشەممە و پێنجشەممەی هەفتەی رابردوودا هەشت کۆڵبەر بریندار کراون.  دوو کۆڵبەری خەڵکی جوانڕۆ بە ناوەکانی نەبی ئەسەدی و یەحیا روستەم زادە، لە ناوچەی سنووریی نەوسود بریندار کراون.  تۆڕی مافی مرۆڤی کوردستانیش بڵاوی کردووەتەوە، لە رۆژی سێشەممەی رابردوو، تەقە لە ژمارەیەک کۆڵبەر لە ناوچەی نەوسود کراوە و سێ کۆڵبەر بە ناوەکانی ئارمان مستەفازادە، سەلام ئەعزەمی و فەرزاد ئیمامی کە خەڵکی پاوەن، بریندار بوون.  بەیانی هەمان رۆژ کۆڵبەرێکی دیکە بەناوی فەریاد ئەداک، خەڵکی گوندی ژیواری سەر بە شاری سەوڵاوا بریندار بووە.  رۆژی چوارشەممە، دوو کۆڵبەری دیکە بە ناوەکانی یەحیا روستەم زادە خەڵکی جوانڕۆ و محەممەد مەولودی خەڵکی بانە لە ناوچە سنوورییەکانی نەوسود و هەنگەژاڵی بانە بریندار کراون.  لە هەندێ لەو رووداوانە هێزە سەربازییەکانی ئێران کەڵکیان لە چەکی تاپڕ وەرگرتووە. حکومەتی ئێران کاری کۆڵبەرەکان بە نایاسایی دەزانێت.  کۆڵبەرەکان توێژێکی کەمداهاتی رۆژهەڵاتی کوردستانن کە لەبەر نەبوونی هەلیکار و سەرچاوەی داهات، لە بەرامبەر بڕە پارەیەکدا، کەلوپەلی خەڵکی دیکە بە کۆڵ لە سنوورەوە دەگوازنەوە.  ساڵانە دەیان کۆڵبەر لە رووداوە جیاوازەکانی وەک تەقەکردن یان کەوتنەخوارەوە لە شاخ، رووداوی هاتووچۆ، سەرمابردن، بریندار دەبن یان گیان لەدەستدەدەن.