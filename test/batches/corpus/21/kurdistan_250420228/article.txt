خەیری دەروێش، کوردی ئێزدی و دەرچووی پەیمانگەی تەکنیکیی دهۆک بە رادیۆی رووداوی گوت، "ئێمە دەمانەوێت سەرۆکایەتیی زانکۆی پۆلیتەکنیکی دهۆک ئەو کێشەیەمان بۆ چارەسەر بکەن. ئێمە لە پەیمانگەی تەکنیکیی کارگێڕیین. کاتێک دەچین دامانبمەزرێنن، دەڵێن ئێوە بڕوانامەکەتان کێشەی هەیە. "  ئەو دەرچووەی پەیمانگەی تەکنیکیی دهۆک ئاماژەی بەوە کرد، "کێشەکەمان لە ناوی پەیمانگەکەماندایە کە وەزارەتی تەندروستیی عێراق پەسندی ناکات. ئەو تەنیا کارگێڕیی تەندروستی پەسند دەکات. وەزارەتی تەندروستیی عێراق تەنیا لەبەر وشەی کارگێڕی (اداري) ئێمە پەسند ناکات و داماننامەزرێنێت. "  خەیری ئاماژەی بەوە دا، خوێندکارانی پەیمانگەی بەردەڕەش دادەمەزرێندرێن کە رێک هەمان بەشی ئەوانە و پرۆگرامیشیان هەر یەکێکە، جیاوازییەکە تەنیا لە ناودایە کە ئەوان کارگێڕیی تەندروستیی بەردەڕەشن و ئەمان تەکنیکی کارگێڕیی دهۆکن.  ئەکرەم ئیلیاس، دەرچوویەکی دیکەی پەیمانگەی تەکنیکیی دهۆکە و دەڵێت، "ئێمە فایلمان بردووەتە بەغدا، ئەوان تەنیا کێشەیان لەگەڵ ئەو ناوەدایە. پێمان دەڵێن تاوەکو وشەی کارگێڕی (اداري) بەسەر ئەو بڕوانامەیەوە بێت، ئێوە دانامەزرێندرێن. "  لەوبارەیەوە د. هادی خەلیل شنگالی، راگری پەیمانگەی تەکنیکیی دهۆک بە رادیۆی رووداوی راگەیاند، "ئەو وشەی کارگێڕییە بەناوی بەشەکەوە نییە، بەڵکو بە ناوی پەیمانگەکەوەیە. ناوی پەیمانگەکەمان بریتییە لە پەیمانگەی تەکنیکیی کارگێڕی. بەشی کارگێڕیی تەندروستی چ لای ئێمە بێت و چ لە شێخان و بەردەڕەش بێت، هەر هەمان شتە. ناوی پەیمانگەی بەردەڕەش بریتییە لە پەیمانگەی تەکنیکیی بەردەڕەش. "  راگری پەیمانگەی تەکنیکیی دهۆک ئاماژەی بەوە دا، بڕوانامە بەناوی پەیمانگە نادرێت، بەڵکو بەناوی بەشەکەوە دەدرێت، ئەو قسەیەی وەزارەتی تەندروستیی عێراق بیانووە، چونکە خوێندکارەکان لە بەشی تەندروستین و لە بڕوانامەدا هیچ جیاوازییەکیان لەگەڵ ئەوەی شێخان و زاخۆ و بەردەڕەشدا نییە.  د. هادی خەلیل شنگالی باسی لەوەش کرد، "چەند ساڵە لە ٢٠١٠ وە دەرچووەکانمان کێشەیان نەبووە و دامەزرێندراون. ئەمساڵ چەند مانگێکە ئەو کێشەیە سەریهەڵداوە کە پێموایە وەزارەتی تەندروستیی عێراق کێشەی لە تێگەیشتن لە ناوەکەدا هەیە. "