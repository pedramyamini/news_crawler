رۆژی سێشەممە، ١٠ - ٥ - ٢٠٢٢، عەبدوڵڵا بەربیری، سەرۆکی رێکخراوی ئاو لە کوردستان، سەبارەت بە دۆخی ئاو لەهەرێمی کوردستان بە تۆڕی میدیایی رووداوی راگەیاند: "بەراورد بە ١٠ ساڵ لەمەوپێش ئاستی ئاوی ژێر زەوی لەهەرێمی کوردستان لەنێوان ٣٠ بۆ ٦٠ مەتر دابەزیوە، لەهەرێمی کوردستان دەستدرێژییەکی زۆر بۆ سەر ئاوی ژێر زەوی پێشتر هەبوو، هەرچەندە ئێستا کەمبووەتەوە، بەنموونە لەساڵی ٢٠٢٠ دا ٢٧ هەزار بیری بێ مۆڵەت هەبوون. کە ١٧ هەزاریان لە سنووری پارێزگای سلێمانین".  عەبدوڵڵا بەربیری دەڵێت: "بیرەکان زۆر بە بێسەروبەری و بێ بەرنامە لێدراون، کە کاریگەرییەکەیان لە چەند ساڵی داهاتوودا دەردەکەون، لەکاتێکدا لە وڵاتێکی وەکو ئوردن هەڵکەندنی بیری ئاو پێویستی بە رەزامەندی شای ئوردن هەیە. "  عەبدوڵا بەربیری، ئاماژەی بەوەدا بۆ پاراستنی سامانی ئاو، دەبێت پەرلەمانی کوردستان یاسای پاراستنی ئاو پەسندبکات و رێگە لە دەستدرێژیکردنە سەر ئەو سامانە بگرێت، بۆیە نابێت سامانی ئاو بەتایبەت سامانی ئاوی ژێر زەوی بە ئاسانی مامەڵەی لەگەڵدا بکرێت، دەبێت دەستکاری نەکرێت، چونکە ئەوە مافی کەسێک و نەوەیەک نییە.  سەبارەت بە بەفیڕۆدانی ئاو لەهەرێمی کوردستان، سەرۆکی رێکخراوی ئاو لە کوردستان، ئاشکرایکرد: "ساڵانە لە هەرێمی کوردستان ٤٧ ملیار مەتر سێ جا ئاومان هەیە، کە ٣٠ ملیار مەتر سێجای بەفێڕۆ دەچێت. "  عەبدوڵلا بەربیری، هۆشداری دا لەوەی لە ساڵانی داهاتوو کەمی ئاو و رێژەی بارانبارین و گۆڕانکارییەکانی کەشوهەوا کاریگەریی راستەخۆی لەسەر هەرێمی کوردستان دەبێت و گوتی: "گلدانەوەی ئاو لەلایەن وڵاتانی دراوسێوە کاریگەریی لەسەر هەرێمی کوردستان دەبێت، بۆیە دەبێت خۆمان بۆ هەموو ئەگەرێک ئامادەبکەین و خەڵک هۆشیاربکرێتەوە لە باش بەکارهێنانی ئاو لە هەرێمی کوردستان. "  ئەو قسانەی سەرۆکی رێکخراوی ئاو لە هەرێمی کوردستان لەکاتێکدایە عێراق یەکێکە لەو وڵاتانەی کە کاریگەرە بە گۆڕانکارییەکانی کەشوهەوا و بەبیابانبوون و کەمی ئاو تەواو شەکەتی کردووە. لەهەرێمی کوردستانیش لە گەرمیان وشکەساڵی راگەیێندراوە و چەندین لایەنی پەیوەندیدار هۆشدارییان لە کەمبوونەوەی ئاو و کاریگەریی لەسەر ژیان داوە.