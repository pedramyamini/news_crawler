لە بەرنامەی بە کاتی سلێمانیی رادیۆی رووداو کە ئاسۆ سەراوی پێشکێشی دەکات، باس لە رۆڵی ئۆپۆزیسیۆن لە هەرێمی کوردستاندا کرا و هەریەکە لە شوان قلیاسانی، سەرۆکی لیژنەی ئامادەکاری کۆنفڕانسی نیشتمانیی بزووتنەوەی گۆڕان. ئەبوکاروان، ئەندامی مەکتەبی سیاسیی حیزبی شیوعیی کوردستان و فارووق عەلی، ئەندامی ئەنجوومەنی باڵای کۆمەڵی دادگەریی کوردستان تێیدا بەشدار بوون.  دوای ئەوەی بزووتنەوەی گۆڕان بۆ هەڵبژاردنی خولی پێنجەمی پەرلەمانی عێراق هیچ کورسییەکی بە دەست نەهێنا، رەخنەیەکی زۆر ئاڕاستەی بزووتنەوەکە کرا و لە ئەنجامدا عومەری سەید عەلی، رێکخەر و ئەندامانی خانەی راپەڕاندن دەستیان لەکارکێشایەوە.  شوان قلیاسانی، سەرۆکی لیژنەی ئامادەکاری کۆنفڕانسی نیشتمانیی بزووتنەوەی گۆڕان رایگەیاند، "ئەوان دەستیان لەکارکێشایەوە، بەڵام دەستیان لە دەسەڵاتەکانیان بەرنەداوە -- بە کاک عومەری سەید عەلی و ئەندامانەی خانەی راپەڕاندنەوە جگە لە دووانیان کە دەرباز و برزۆن چوونەتەوە ماڵەوە. ئەوانی دیکەی خانەی راپەڕاندن لە گردەکەن و وازیان لە دەسەڵاتەکانیان نەهێناوە. هەر تەنیا لە راگەیاندندا گوتوویانە دەستیان لەکارکێشاوەتەوە. ئێستایش کاک عومەری سەید عەلی لە گردەکە دەوام دەکات. "  بەشێکی زۆری ئەندام و لایەنگرانی بزووتنەوەی گۆڕان گلەیی ئەوە لە بزووتنەوەکەیان دەکەن کە بە بەشداریکردنیان لە حکومەتدا رۆڵیان لاواز بووە و نەیشیانتوانیوە کاریگەرییان لەسەریشی هەبێت.  سەرۆکی لیژنەی ئامادەکاری کۆنفڕانسی نیشتمانیی بزووتنەوەی گۆڕان ئاماژەی بەوە دا، "ئێستا گۆڕان سەرێکی گەورە و لەشێکی بچکۆلەی هەیە. سەری گۆڕان نایەوێت لە حکومەت بکشێتەوە و نەیویست بەو بەرنامەیەی گۆڕان کار بکات کە لە حکومەتدایە. ئەو بەرنامەیەی گۆڕان بۆ داواکارییەکانی خەڵکی هەرێمی کوردستان هەیەتی، ئەگەر حکومەت جێبەجێی نەکات، نابێت گۆڕان لە حکومەتدا بمێنێتەوە. "   لە هەرێمی کوردستاندا حیزبەکانی ئۆپۆزیسیۆن گلەیی ئەوەیان لێ دەکرێت کە نەیانتوانیوە کاریگەرییان لەسەر حکومەت و بڕیارەکانی هەبێت و خەریکە متمانەی خەڵک پێیان لاواز دەبێت.  شوان قلیاسانی گوتی، "حکومەت و ئۆپۆزیسیۆن دوو دیوی دراوێکن. حکومەتی ساغ ئۆپۆزیسیۆنی ساغی لێ دروست دەبێت. ئۆپۆزیسیۆن نەیتوانیوە بتی ناخی خۆی بشکێنێت تاوەکو بتوانێت بتی دەسەڵات بشکێنێت. بۆ ئەوەی ئۆپۆزیسیۆن بیت دەبێت خۆت دروست بکەیت بۆ ئەوەی متمانەی خەڵک بە دەست بهێنیت. ناکرێت ئۆپۆزیسیۆن بیت، بەڵام قاچێکت لە دەسەڵات بێت، وەک ئەوەی ئێستا گۆڕان دەیکات. "  ئەبوکاروان، ئەندامی مەکتەبی سیاسیی حیزبی شیوعیی کوردستانیش گوتی، "لە هەرێمی کوردستاندا ئۆپۆزیسیۆن هەیە، بەڵام لە هەر سەردەمێکدا گوتار و شێوازی دەربڕینی جۆرێک بووە. ئەوەی ئێستا هەیە هەست ناکرێت بەرنامەی جیاوازی لە دەسەڵات هەبێت. لە کاتێکدا ناڕەزایەتیی خەڵک گەیشتووەتە لووتکە، بەڵام هەڵوێستی ئۆپۆزیسیۆن جۆرێکە لە رەخنەگرتن. "  ئەندامەکەی مەکتەبی سیاسیی حیزبی شیوعی باسی لەوە کرد، "ئۆپۆزیسیۆنی ئێستا بەرنامەیەکی تۆکمە و تەواوی نییە. بەرنامەیەکی نییە بۆ چۆنیەتیی پەیوەندییەکانمان لەگەڵ بەغدا و وڵاتان و ژیان و گوزەرانی خەڵک. ئەگەر ئەم دەسەڵاتە نەمێنێت، ئۆپۆزیسیۆنیش لەگەڵیدا نامێنێت، چونکە نەیانتوانیوە ببنە شوێنگرەوەی. "   فارووق عەلی، ئەندامی ئەنجوومەنی باڵای کۆمەڵی دادگەریی کوردستانیش گوتی، "ئۆپۆزیسیۆن بۆ ئەوەی بوونی خۆی بسەلمێنێت پێویستی بە پەرلەمانێکی کارایە. بە داخەوە ئێستا بە جۆرێک پەرلەمان پەکخراوە کە هیچ رۆڵێکی نەماوە تاوەکو رۆڵی ئۆپۆزیسیۆن دەربکەوێت. سەرۆکایەتییەکەی بە جۆرێک دروست کراوە کە هیچ کام لەو پڕۆژانەی حیزبە ئۆپۆزیسیۆنەکان پێشکێشیان کردوون نەخراونەتە بەرنامەی کارەوە. "  ئەو ئەندامەی ئەنجوومەنی باڵای کۆمەڵ پێیوایە، ئەگەر حیزبە ئۆپۆزیسیۆنەکان نەیانتوانی زۆرینەی کورسییەکانی پەرلەمان بە دەست بهێنن یان بە لای کەمەوە کۆڵەکەی سەرەکیی پێکهێنانی حکومەت بن، ئەوا باشترە بە هاوبەشی بەشداریی حکومەت نەکەن، چونکە بە هاوبەشێتییان ناتوانن باری لاری حوکمداری راست بکەنەوە، بەڵکو خۆیشیان تووشی لاری دەبن -- رابردوو ئەوەی سەلماندووە.   دوای ئەوەی گۆڕان لە هەڵبژاردنی پەرلەمانی عێراقدا کورسیی نەهێنا، بەشێکی زۆری لایەنگران و ئەندامانیان داوایان کرد کە لە حکومەت بکشێنەوە و ببنە ئۆپۆزیسیۆن، بەڵام بزووتنەوەکە ئەو بڕیارەی نەدا و لە حکومەتدا مایەوە.  شوان قلیاسانی گوتی، "برادەرانمان لە حکومەت ئامادەییان دەربڕی بکشێنەوە، بەڵام رێگریی دیکە هەیە بۆ ئەوەی بکشێنەوە. دوای ئەوەی دەنگەکانمان کەمی کرد لە کۆبوونەوەی جڤاتی نیشتمانیدا زۆرینە دەنگیدا کە لە حکومەت بکشێینەوە. "  فارووق عەلی لەو بارەیەوە گوتی، "باشتر بوو برادەرانی گۆڕان برادەرانیان لە یەکگرتوو و کۆمەڵ جێنەهێشتایە و پێکەوە ئۆپۆزیسیۆن بوونایە. "  لە کایەی سیاسیی هەرێمی کوردستاندا حیزبەکانی ئۆپۆزیسیۆن هەریەکەیان بە جودا کار و بەرنامەی خۆیی هەیە و پێکەوە نەبوونەتە بەرەیەک و بەرنامە و پڕۆژەی هاوبەش پێشکێش بە پەرلەمانی کوردستان بکەن.   شوان قلیاسانی، سەرۆکی لیژنەی ئامادەکاری کۆنفرانسی نیشتمانیی بزووتنەوەی گۆڕان گوتی، "ئێستا ئۆپۆزیسیۆنێکی جیددی لە هەرێمی کوردستاندا نابینم. ئێستا هەرێمی کوردستان پێویستی بە بەرەیەکی ئۆپۆزیسیۆنە. ئەوەی ئێستا هەیە ئۆپۆزیسیۆنی تەنیایە و کاریگەریی لەسەر دەسەڵات نییە و ناتوانێت بڕیارێکی دەسەڵات بگۆڕێت. لەوەتەی ئۆپۆزیسیۆنەکان زۆر و پەرت بوون، ژیانی خەڵک خراپتر بووە و دەسەڵات بەهێزتر. "  شوان قلیاسانی لەبارەی ئەوەی بەشێک لە دەنگەکانی گۆڕان بۆ نەوەی نوێ چووبن گوتی، "نەوەی نوێ کۆمەڵێک لە دەنگەکانی گۆڕانی بردووە، تەنانەت بۆ ئەوەی کاریگەری لەسەر خەڵک دابنێن کۆمەڵێک لە درووشمەکانی گۆڕانیشیان بردووە، بەڵام کاریگەرییان لەسەر دەسەڵات نییە. "  ئەبوکاروان، ئەندامی مەکتەبی سیاسیی حیزبی شیوعیی کوردستانیش لای وایە، حیزبەکانی ئۆپۆزیسیۆن بەرنامە و دیدگایەکی روون و کاری هاوبەشیان نییە، بۆیە جێی متمانەی خەڵک نین. خەڵک چەندە لە حیزبەکانی دەسەڵات ناڕازییە، ئەوەندەیش متمانەی بەم ئۆپۆزیسیۆنە نییە. هەر ئەوەیشە کە دەبینین لە کاتێکدا حیزبەکانی دەسەڵات لەوپەڕی لەدەستدانی دەنگدان، کەچی دەنگی حیزبەکانی ئۆپۆزیسیۆن زیاد ناکات. ئەزموونەکانی رابردوو خەڵکی لە ئۆپۆزیسیۆن نائومێد کردووە.  ئەبوکاروان گوتیشی، "ئێمە حیزبە ئۆپۆزیسیۆنەکان خاڵی هاوبەش لەنێوانماندا هەیە، بەڵام دانیشتن و کۆبوونەوەی پێکەوەییمان نییە. کاتی خۆی کە من لە خولی چوارەمی پەرلەماندا بووم، وەک حیزبی شیوعی زۆر خاڵی هاوبەشمان لەگەڵ حیزبە ئۆپۆزیسیۆنەکانی دیکەدا هەبوو. دەسەڵات لە هەموو کۆبوونەوەیەکی مەکتەبی سیاسیی لەگەڵ مەکتەبی سیاسیی ئێمەدا دەیانگوت: با ئەم ئەبوکاروانە بە تەنیا راگەیێندراو دەربکات لەوە تووندتر بێت، بەس بۆ لەگەڵ گۆڕان و کۆمەڵ بێت؟ "  فارووق عەلی، ئەندامی ئەنجوومەنی باڵای کۆمەڵی دادگەریی کوردستان لەبارەی ئەوەی لە هەڵبژاردنی پەرلەمانی عێراقدا دەنگیان کەمی کردبێت گوتی، "کۆمەڵ لە دوا هەڵبژاردندا دەنگی کۆمەڵ کەمی نەکردووە، بەڵکو کورسیی کەمیی کردووە. ئێمە لە ئەنجوومەنی باڵا بەرپرسیارێتیی ئەنجامەکەمان خستە ئەستۆی خۆمان، چونکە تاوەکو ئەندازەیەک لە دیاریکردنی بەربژێری سنوورەکاندا نەمانپێکابوو. "