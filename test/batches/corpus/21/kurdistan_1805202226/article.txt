رۆژی چوارشەممە، ١٨ - ٥ - ٢٠٢٢، رەمەک رەمەزان، قایمقامی قەزای چەمچەماڵ لەبارەی هاتنی هێزی عێراق بۆ بازگەی بانی مەقان لە چەمچەماڵ و جێگیرکردنیان لە ناوچەکانی نزیکەی کێڵگەی نەوتیی کۆرمۆر لە ناحیەی قادرکەرەمی باشووری چەمچەماڵ بە رووداوی گوت: "ئەو هێزە سەربازییەی دوێنێ سێشەممە هاتنە سنووری بانی مەقان وەکو ئاگادارکراینەوە بۆ پێشوازیکردن بووە لە شاندێکی ژمارەیەک لە وەزارەتەکانی عێراق کە بۆ شاری سلێمانی رۆیشتوون، دواتر ئەو هێزە کە هێزی پاسەوانی سنوور بوون، گەڕانەوە شوێنی خۆیان. راست نییە گوایە هێزی عێراقی بۆ نزیک کێڵگە نەوتی و گازییەکانی ناوچەکە هێنرابن"  رەمک رەمەزان، گوتیشی: "کێڵگەی نەوتی و گازی لەناوچەکەماندا لەلایەن ئیدارەی خۆجێیەوە دەپارێزرێت کە هێزەکانی ئاسایش و پۆلیسی بەرگری و لیوایەکی نەوت و گازن و هەموویان سەر بە حکومەتی هەرێمی کوردستانن و دۆخی ئاسایشی ناوچەکەش تەواو ئارامە و هیچ جوڵەیەکی جێ نیگەرانی نییە. "  رۆژی شەممە ١٤ی ئایاری ٢٠٢٢ کۆمپانیای نەوتی باکووری عێراق لە راگەیێندراوێکدا رایگەیاند، هێزەکانی حکومەتی هەرێمی کوردستان دەستیان بەسەر بیرەنەوتەکانی خورمەڵە، ئاڤانا، سەفیە و کۆرمۆر لە کێڵگەی نەوتی بای حەسەندا گرتووە، کە لەژێر دەسەڵاتی کۆمپانیای نەوتی باکووری عێراق بووە، بەڵام ئاماژەی بە کاتی هاتنی هێزەکە یاخود مانەوە و نەمانەوەیان تاوەکو ئێستا نەکردووە.  کۆمپانیای نەوتی باکوور دەشڵێت، تیمێکی تەکنیکییان لەگەڵ بووە بە مەبەستی بەکارهێنانی بەرهەمی ئەو بیرەنەوتانە لە بەرژەوەندیی حکومەتی هەرێمی کوردستان، "کۆمپانیاکە سکاڵای لەسەر ئەو بابەتە لە دادگەی تایبەتمەند تۆمارکردووە. " بەڵام حکومەتی هەرێمی کوردستان لە رێگەی روونکردنەوەیەکەوە ئەو هەواڵەی رەتکردەوە.  لە مانگی نیسانی ساڵی ٢٠٠٧ دا دانەگاز و کرێستن پێترۆڵیەم گرێبەستیان لەگەڵ حکومەتی هەرێمی کوردستان واژۆکرد بۆ وەبەرهێنان لە کێڵگە گازییەکانی کۆرمۆر و چەمچەماڵ لە هەرێمی کوردستان، گرێبەستەکە لە بەرهەمهێنان، بەبازاڕکردن و فرۆشتنی گاز و بەرهەمەکانی پێکدێت. دوای ١٥ مانگ لە کێڵگەی کۆرمۆر دەستکرا بە بەرهەمهێنانی گازی سرووشتی.   لە ١٥ ى شوباتدا دادگا باڵاى فیدراڵى عێراق یاسای نەوت و گازى هەرێمى کوردستانى بە نادەستووریى لەقەڵەمداو بڕیاری دا بە رادەستکردنى ئەو سامانە سروشتییەى هەرێمی کوردستان بە حکومەتى ناوەندی، بەڵام حکومەتى هەرێمى کوردستان ئەو بڕیارەى رەتکردەوە و راگەیاند رێوشوێنە یاسایی و دەستوورییەکان دەگرنەبەر بۆ پاراستنى گرێبەستەکانى نەوت.  مانگی رابردوو دوای بڕیارەکەی دادگەی باڵای فیدڕاڵی لەبارەی یاسای نەوت و گاز و گرێبەستە نەوتییەکانی هەرێمی کوردستان ئیحسان عەبدولجەبار، وەزیری نەوتی عێراق رایگەیاند "زانیاریمان هەیە لەبارەی قەبارەی هەناردەکردن کە ٤٣٠ هەزار بەرمیل نەوتی رۆژانەیە، ئەوانە و ١٠٠ هەزار دیکەش هی ئێمەیە لە باکوور، دەزانین ئەو نەوتە بۆ کوێ دەچێت و لە کوێ دەفرۆشرێت و گرێبەستەکانیش دەزانین، ئەمەش تاوانێکی گەورە نییە، بە ئەمانەتەوە ٨٠ % ـی  گرێبەستە نەوتییەکانی هەرێمی کوردستان دروستن، کێشە لە ٢٠ % ـی گرێبەستەکان هەیە. "  رۆژی دووشەممە ١١ ـى نیسانى ٢٠٢٢، کۆمپانیاى بەبازاڕکردنى نەوتى عێراق - سۆمۆ رایگەیاند، وەزارەتى نەوت سەرجەم رێوشوێنە پێویستەکانى گرتووەتەبەر بۆ جێبەجێکردنى بڕیارى داگەى فیدڕاڵى بۆ ئەوەى ئیدارەدانى کەرتى نەوتى هەرێمى کوردستان بچێتە ژێر دەسەڵاتى وەزارەتى نەوت بە هاوئاهەنگی دەسەڵاتدارانى هەرێمى کوردستان، بەشێوەیەک کە لەگەڵ بڕیارەکانى دادگەى باڵاى فیدڕاڵى یەکبگرنەوە.