ناوەندی راگەیاندنی هەپەگە کە باڵی سەربازی پەکەکەیە، ئەمڕۆ دووشەممە ١٨ ـی نیسانی ٢٠٢٢ راگەیێندراوێکی نوێی لەبارەی هێرشەکانی سوپای تورکیای بۆ ناوچەکانی مەتین، زاپ و ئاڤاشین لە باشووری کوردستان بڵاوکردەوە.   هەپەگە ئاماژە بەوە دەکات، لە هێرشەکانیاندا بۆ سەر هێزی ئۆپەراسیۆنی سوپای تورکیا لە ناوچەکانی ئاڤاشین و زاپ ٢٨ سەربازی تورکیا کوژراون و نۆی دیکەش بریندارن. هەروەها دوو هەلیکۆپتەریشیان پێکاوە.   خولوسی ئاکار، وەزیری بەرگریی تورکیا رایگەیاند، سوپای وڵاتەکەی لە رێگەی وشکانی و ئاسمانییەوە ئۆپەراسیۆنەکەی لە ناوچەکانی مەتین، زاپ و ئاڤەشینیان لە باشووری کوردستان دەستیپێکردووە.   وەزیری بەرگریی تورکیا گوتیشی، ئۆپەراسیۆنەکەیان وەک ئەوەی پلانی بۆ دانراوە بەڕێوەدەچێت و ئەو ئامانجەی لە قۆناخی یەکەمدا دیاریکرابوو، بەدەستهاتووە.   بەگوێرەی راگەیێندراوەکەی هەپەگە بێت، لە کاژێر ٠٤: ٢٠ خولەکی بەرەبەیانی ئەمڕۆ سوپای تورکیا گوشارەکانی بۆسەر چیای وەرخەلێ چڕکردووەتەوە. تاوەکو کاژێر ٠٩: ٤٠ لە چیای وەرخەلێ کە تورکیا هەوڵ دەدات دەستی بەسەردا بگرێت، شەڕ و پێکدادانێکی قورس لە نێوان گەریلاکانیان و سەربازانی سوپای تورکیادا بەردەوام بووە.   بەپێی ئاماری بەرپرسانی ئیداریی سنووری پارێزگای دهۆک کە بۆ رووداو قسەیان کردووە، لە ساڵی ١٩٩١ تاوەکو ساڵی ٢٠٢٢ لە سنووری پارێزگاکە ٣٨٠ گوند بەهۆی شەڕی تورکیا و پەکەکە چۆڵکراون.   هەروەها لە ماوەی چوار ساڵی رابردوودا بەهۆی شەڕی تورکیا و پەکەکە ٣٤ کەسی سڤیل گیانیان لەدەستداوە و ١٥ ـی دیکەش برینداربوون.