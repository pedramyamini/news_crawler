رۆژی سێشەممە ١٩/٤/٢٠٢٢، مەسرور بارزانی، سەرۆکوەزیرانی هەرێمی کوردستان لە لەندەن چاوی کەوت بە محەممەد جەعفەر سەدر، باڵیۆزی عێراق لە لەندەن و بەربژێری هاوپەیمانیی رزگارکردنی نیشتمان بۆ پۆستی سەرۆکوەزیران.   بەپێی راگەیێندراوێکی نووسینگەی سەرۆکوەزیرانی هەرێمی کوردستان، لە کۆبوونەوەکەدا هەردوولا گفتوگۆیان کردووە لە بارەی پرۆسەی سیاسی و هەوڵەکانی پێکهێنانی حکومەتی نوێ و گرنگی چارەسەرکردنی کێشەکانی نێوان هەرێمی کوردستان و حکومەتی فیدراڵی بەشێوەیەکی ریشەیی و لەسەر بنەمای دەستوور.  هەر ئەمڕۆ سەرۆکوەزیرانی هەرێمی کوردستان لەگەڵ وەزیرانی دەرەوە و پەروەردەی بەریتانیا کۆبووەوە. هەوڵەکانی پێکهێنانی کابینەی نوێی حکومەتی عێراق و پشتگیریکردنی پڕۆسەی چاکسازی لە بواری خوێندن و پەروەردە تاوتوێ کرا.   بەپێی راگەیێندراوی حکومەتی هەرێمی کوردستان، "لە کۆبوونەوەکەدا بارودۆخی گشتیی و پڕۆسەی سیاسی عێراق، هەوڵەکانی پێکهێنانی کابینەی نوێی حکومەتی عێراق، دوایین گۆرانکارییەکانی ناوچەکە، برەودان بە پەیوەندییەکانی هەرێمی کوردستان و بەریتانیا تاوتوێ کرا. "