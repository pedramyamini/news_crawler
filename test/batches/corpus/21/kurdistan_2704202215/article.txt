محەمەد عەبدوڵلا، مەڕدارە و دانیشتووی گوندی سوسەکۆنی سەر بە ناحیەی پیرەمەگروونە. بە (رووداو)ی گوت: " ٤٧ مەڕ و ٢٤ بەرخم لێدزراون. دوێنێ شەو تاوەکو کاژێر ١٢ مەڕەکان مابوون، بەڵام کاژێر ٢: ٠٠ی بەرەبەیان چوومە نێویان دەبینم نەماون، لەو کاتەوەش هەر دەگەڕێین، هیچ سەرەداوێکمان دەستنەکەوتووە"  ئەو مەڕدارە لە رێگەی کامێرای چاودێرییەوە سۆراخی مەڕەکانی کردووە، دەڵێت: "لە گوندی هەڵەدن لە ناحیەی سوورداش سەیری کامێرەی چاودێریمان کردووە و گومان لە دوو ئۆتۆمبێل دەکەین، کە یەکێکیان کاژێر ٤: ٣٠ی خولەکی بەیانی و یەکێکی دیکەیان ٥: ٣٠ی خولەکی بەیانی لە کامێرای چاودێری دەرکەوتوون، بەتایبەتی لە نێوان کۆتەڵ و کانی شۆک سەردەکەون بۆ ناحیەی سوورداش، کە  لەوێ رێگەیەکی قاچاخ هەیە. "  لە وەسفی مەڕەکانیدا بۆ ئەوەی هاونیشتیمانیان بیانناسنەوە و ئاگاداری بکەنەوە، محەممەد عەبدوڵڵا گوتی: "مەڕەکانمان کوردین، هەموویان سپین، بەرانێکیان لەگەڵدایە رەشە و نێوچاوانی قەشانە، ئەگەر هەر کەسێک زانیارییەکی دەستکەوت بەم ژمارە تەلەفۆنە (٠٧٧٠١٢٤٧٤٢٠) پەیوەندیم پێوە بکات".  محەممەد خانوویەکی لە تەنیشت هۆڵی ئاژەڵەکان هەیە و لەوێ دەمێنێتەوە، پێیوایە ئەوانەی دزییەکەیان لێکردووە، پێشتر چاودێریان کردووە.  مەڕدارەکە، لایەنە پەیوەندیدارەکانی ئاگادارکردووەتەوە و دەڵێت ئەوانیش سۆراخی مەڕوماڵاتەکەی بۆ دەکەن.