ئەمڕۆ پێنجشەممە ١٩ - ٠٥ - ٢٠٢٢ بێگەرد تاڵەبانی، وەزیری کشتوکاڵی هەرێمی کوردستان لە فەیسبووکی خۆی رایگەیاند، نرخی هەر تۆنێک لەو گەنمەی وەریدەگرن بە ٨٥٠ هەزار دینار دەبێت، واتە بەهەمان نرخی سایلۆکانی عێراق. هەروەها وەرگرتنی گەنمەکە بەپێی کوالیتی و ستانداردی وەزارەتی بازرگانیی عێراق دەبێت.  بە گوتەی وەزیری کشتوکاڵ، جووتیاران دەتوانن لەدوای پشکنین و وەرگرتنی گەنمەکانیان پارەی شایستەی دارایی خۆیان راستەوخۆ وەربگرن.  پڕۆسەی وەرگرتن لە سایلۆکان لە ٠١ - ٠٦ - ٢٠٢٢ لەلایەن هەردوو کۆمپانیای خۆشناو و قەیوان، سەرپەرشتیاری پڕۆژەی بەبازاڕکردنی گەنم دەستپێدەکات و جووتیارانی هەرێمی کوردستان دەتوانن گەنمەکانیان رادەست بکەن و ماوەی رادەستکردن (٤٤) رۆژ دەخایێنێت و تاوەکو ٢٠٢٢/٧/١٤ کۆتاییدێت.  هەر ئەمڕۆ وەزارەتی بازرگانیی عێراق لە راگەیێندراوێکدا بڵاویکردەوە، کۆی گشتیی وەرگرتنی گەنمی جووتیاران لە پارێزگاکانی عێراق تاوەکو رۆژی چوارشەممە ١٨ - ٠٥ - ٢٠٢٢ گەیشتووەتە ٩٢٤ هەزار و ٦٥٦ تۆن، تەنیا رۆژی چوارشەممە ٥٢ هەزار و ٥١٥ تۆن گەنم  وەرگیراوە.  هەروەها کۆمپانیای گشتیی بازرگانیی دانەوێڵەی سەر بە وەزارەتی بازرگانیی عێراق، پێشبینی دەکات ئەمساڵ ملیۆنێک و ٥٠٠ هەزار تۆن گەنم وەربگرێت، پێویستی زۆرشیان بە کۆگەکاکردنی ستراتیژیی گەنمە تاوەکو ساڵی داهاتوو.