دکتۆر شاڵاو عارف، لێپرسراوی ستافی پزیشکی کوشتارگەی قەرەگۆل لە سلێمانی بە تۆڕی میدیایی رووداوی راگەیاند، "لە سەرەتای مانگی رەمەزانەوە، هەزار و ٣٣ تۆن گۆشتی تەندروست و پڕ بەهای خۆراکی رەوانەی بازاڕەکانی سلێمانی کراون و نزیکەی شەش تۆن گۆشتیش کە شیاوی خواردن نەبوون، بە رێگەی زانستی لەنێوبراون. "  هاوکات، د. بورهان عومەر، لێپرسراوی هۆبەی كوشتارگەكان لە بەڕێوەبەرایەتیی ڤێتێرنەریی سلێمانی دەڵێت، لەگەڵ نزیکبوونەوە لە جەژن، خواست لەسەر کڕینی گۆشت بۆ دوو هێندە بەرزدەبێتەوە و گۆشتی زیاتر رەوانەی بازاڕەکان دەکەن.  بە گوتەی د. بورهان عومەر، ئێستا رۆژانە ٩٠٠ بۆ هەزار سەر ئاژەڵی بچووک و ١٠٠ بۆ ١١٠ ئاژەڵی گەورە سەردەبڕدرێن.  گوتیشی، لەگەڵ نزیکبوونەوە لە جەژن، خواست لەسەر گۆشتی سوور بەرزدەبێتەوە و نزیک دەبێتەوە لە دوو هێندەی رۆژانی ئاسایی، بەجۆرێک دوو بۆ سێ رۆژ پێش جەژن، رۆژانە زیاتر لە دوو هەزار سەر ئاژەڵی بچووک و ٢٠٠ بۆ ٢٥٠ سەر ئاژەڵی گەورە سەردەبڕدرێن.  لێپرسراوی هۆبەی كوشتارگەكان لە بەڕێوەبەرایەتیی ڤێتێرنەریی سلێمانی دڵنیایی بە هاونیشتمانیان دەدات، کە "ئێستا هیچ نەخۆشییەکی مەترسیدار و گواستراوە لەنێو ئاژەڵاندا نییە، هەر گۆشتێک شیاوی خواردن نەبێت بە رێگەی زانستی لەنێوبراون. "   دکتۆر بورهان عومەر دەڵێت، جۆرەها نەخۆشی لەنێو ئاژەڵاندا هەن، بەشێک لەو نەخۆشییانەش بۆ مرۆڤ دەگوێزرێنەوە، "بەڵام ئێستا هیچ جۆرە نەخۆشییەک نییە لەنێو ئاژەڵان کە مەترسیدار بێت بۆ سەر مرۆڤ لە سنووری سلێمانی و هەرێمی کوردستان. تەنیا نەخۆشییە باوەکان هەن. "  سنوور مەجید لە رێگەی ڤیدیۆواڵەوە زانیارییەکان لەبارەی لەنێوبردنی گۆشت و سەربڕینی ئاژەڵەوە دەخاتەڕوو