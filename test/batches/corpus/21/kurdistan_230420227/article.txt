زیاتر لە ساڵ و نیوێکە لیژنەی ئاوەدانکردنەوە و وەبەرهێنان لە پەرلەمانی کوردستان بەدواداچوون بۆ کێشەی یەکەکانی نیشتەجێبوون دەکەن و چەند جارێک وەزیری ئاوەدانکردنەوەیان بۆ دانیشتنەکانی لیژنەکەیان بانگکردووە بۆ ئەوەی ئەو یەکانەی بۆ خەڵکی هەژار و کرێنشینان دروستدەکرێن تەواو بکرێن.   هاوڕێ مەلا ستار، سەرۆکی لیژنەی ئاوەدانکردنەوە و وەبەرهێنان لە پەرلەمانی کوردستان لەو بارەوە بە رادیۆی رووداوی راگەیاند: "بە داخەوە وەزارەتی ئاوەدانکردنەوە و حکومەتیش نەیتوانیوە ئەو یەکانە تەواو بکات کە زیاد لە ٩٠ % یان تەواو بووە و تەنیا خزمەتگوزارییان ماوە. رۆژانە شووشە و دەرگە و پەنجەرەیان دەشکێت و دیواریان خراپ دەبێت. "  هاوڕێ مەلا ستار ئاماژەی بەوە دا، لەم دوو مانگەی پێشوودا سەردانەکانیان چڕ کردووتەوە بۆ ئەوەی بزانن ئەو یەکانە چییان پێویستە کە نزیکەی ١٠ هەزار دانەن و لە شوقە و خانوو پێکهاتوون.  سەرۆکی لیژنەی ئاوەدانکردنەوە و وەبەرهێنان گوتیشی: "هیچ یەکەیەکیان نییە زیاد لە ٨٥ % ـیان تەواو نەبووبێت. لە هەندێک شوێنیش ٩٧ % ـیان تەواو بووە. ئەوانە هیچیان دابەش نەکراون و پشتگوێخراون. "  هاوڕێ مەلا ستار ئەوەی خستەڕوو، ئەو خزمەتگوزارییانەی کە ماون لە زۆربەی یەکەکاندا رێگە و شۆستەن و لە هەندێکیشیاندا ئاویش ماوە.  سەرۆکی لیژنەی ئاوەدانکردنەوە و وەبەرهێنان هەروەها باسی لەوەش کرد: "بە داخەوە وەزارەتی ئاوەدانکردنەوە خۆی خەریک کردووە بە هەندێک شتەوە کە کەڵکیان نییە و داهات بۆ حکومەت ناگێڕنەوە، وەک ئەو بابەتی سکەی شەمەندەفەرە کە هیچ ئەنجامێکی نابێت. "