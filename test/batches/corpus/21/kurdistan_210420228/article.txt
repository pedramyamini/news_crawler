ئەمڕۆ پێنجشەممە، ٢١ی نیسانی ٢٠٢٢، عەتا ئەحمەد، جێگری سەرۆكی رێكخراوی یەكێتیی مامۆستايانی كوردستان بە تۆڕی میدیایی رووداوی راگەیاند، "هەرچەند بڕیاری تەرخانکردنی پارەکە دەرچووە، بەڵام تاوەکو ئێستا پارەکەمان بۆ خەرجنەکراوە، بەردەوام داوای خەرجکردنی دەکەین و سەردانی زۆر کەسمان کردووە، تێناگەین ئێستا بەم هەموو پارە و دەسەڵاتەوە بۆچی پارەکە دابەش ناکەن. "  بەگوتەی جێگری سەرۆكی رێكخراوی یەكێتیی مامۆستايانی كوردستان، "ساڵی وا هەبووە پارە نەبووە بەسەر مامۆستایان دابەشبکرێت بە پارەی حانووت بەڕێوەبەرایەتییە گشتییەکان پارەکەیان دابین دەکرد، دواتر حکومەتی هەرێمی کوردستان بۆی دەگەڕاندنەوە، بەڵام ئێستا ئەوەش نەماوە.  عەتا ئەحمەد، دابەشنەکردنی پارەکە بە "سیاسی" دەزانێت و دەڵێت: "داوا لە وەزارەتی دارایی کراوە کە پارەکانمان بۆ خەرجبکات، بەڵام وەزارەتی دارایی بۆچی نووسراو بۆ گەنجینەکان بەرزناکاتەوە نازانین، ئێستا بڕیاری خەرجکردنی پارە لە بانکەکان بووەتە گرێیەک و هەمووی بە سیاسی کراوە هەمووان یەکتر تۆمەتبار دەکەن خەڵک لەم نێوەندەدا سەری لێشێواوە".   بە گوتەی، جێگری سەرۆکی یەکێتیی مامۆستایان ئەگەر پاداشتی چاودێری وەرنەگرن ئەوە بەشێک لە مامۆستایان ئامادەنین جارێکی دیکە ببنە چاودێر لەتاقیکردنەوەکان و دەڵێت: "مامۆستایان نائومێد بوون ئەمساڵ رەنگە ئامادە نەبن لە تاقیکردنەوە نیشتیمانییەکان بەخۆڕایی ببنە چاودێر. "  یەکێتیی مامۆستایان بۆ خەرجکردنی پارەی چاودێرەکان سەردانی وەزیری پەروەردەیان کردووە، لەو بارەوە عەتا ئەحمەد گوتی، "بە پلەی یەکەم سەردانی وەزیری پەروەردەمان کردووە، بەڵام ئەوان بەڕێمان دەکەن، دەسەڵاتی وەزارەتەکان لە خەرجکردنی پارە سنووردارە و هەموو دەسەڵاتەکان لە ئەنجوومەنی وەزیرانە".   عەتا ئەحمەد، پێشبینی دەکات پێش دەستپێکردنی تاقیکردنەوە نیشتیمانییەکان پارەکە وەربگرن و دەڵێت: "پێشبینی دەکەین حکومەتی هەرێمی کوردستان پێش دەستپێکردنی تاقیکردنەوەی نیشتیمانی ٢٠٢٢ پارەکە خەرج بکات، بۆ ئەوەی کاریگەری لەسەر مامۆستایان نەبێت و ئامادەبن ببنە چاودێر. "