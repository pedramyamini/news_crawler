رۆژی دووشەممە ٢٣ ـی ئایاری ٢٠٢٢، عەبدولستار مەجید، سەرۆکی فراکسیۆنی کۆمەڵی دادگەری لە پەرلەمانی کوردستان بە تۆڕی میدیایی رووداوی گوت، "بڕیاربوو سبەی سێشەممە کۆبوونەوەی دەستەی سەرۆکایەتیی پەرلەمانی کوردستان و سەرۆکی فراکسیۆنەکان بەڕێوەبچێت، بەڵام بەهۆی هەبوونی پرسەی سەرۆکی پەرلەمانەوە کە باپیری کۆچی دواییکردووە، کۆبوونەوەکە خرایە رۆژی چوارشەممە ٢٥ی ئایاری ٢٠٢٢. "   دواخستنی کۆبوونەوەکە لەکاتێکدایە، زیاتر لە دوو مانگە پەرلەمانی کوردستان کۆنەبووەتەوە، رۆژی ١٩ ـی ئایار مونا قاوەچی، سکرتێری پەرلەمانی کوردستان بە تۆڕی میدیایی رووداوی راگەیاند، کۆبوونەوەی دەستەی سەرۆکایەتیی لەگەڵ سەرۆکی سەرجەم فراکسیۆنەکان بۆ راوێژکردن و دۆزینەوەی میکانیزمێکە بۆ دەستپێکردنەوەی دانیشتنەکانی پەرلەمان.  نێچیرڤان بارزانی، سەرۆکی هەرێمی کوردستان بە مەرسومی سەرۆکایەتیی ١ی تشرینی یەکەمی ٢٠٢٢ ـی وەکو رۆژی بەڕێوەچوونی هەڵبژاردنی پەرلەمانی کوردستان دیاریکردووە هیچ لایەنێکی سیاسیش بەفەرمی لەگەڵ دواخستنی هەڵبژاردندا نییە.  چۆنیێتی بەڕێوەچوونی هەڵبژاردنی پەرلەمانی کوردستان ناکۆکیی لەنێوان لایەنە سیاسییەکانی هەرێمی کوردستاندا دروستکردووە. شێوەی بەڕێوەچوونی هەڵبژاردن لەنێوان یەک بازنە و فرەبازنەیی؛ هەروەها چۆنیێتی دەنگدانی پێکهاتەکەکان و دابەشكردنی کورسییەکانیان خاڵی سەرەکی ناکۆکی لایەنە سیاسییەکانە.   رۆژی یەکشەممە ٢٢ ـی ئایاری ٢٠٢٢، نێچیرڤان بارزانی، سەرۆکی هەرێمی کوردستان سەردانی شاری سلێمانی کرد و لەگەڵ بافڵ تاڵەبانی، عەلی باپیر، سەلاحەدین بەهائەدین و بەرپرسانی پارتی و گۆڕان کۆبووەوە. ئامانجی کۆبوونەوەکان نزیککردنەوەی لایەنە سیاسییەکان بوو لە یەکتر، هەروەها بەشێکی گفتوگۆکانیان تایبەت بوو بە بەڕێوەچوونی هەڵبژاردنی پەرلەمانی کوردستان.