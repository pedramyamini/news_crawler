جێنیفەر گاڤیتۆ هۆشداریش دەدات کە نەبوونی حکومەتێکی کارا دەبێتە هۆی دروستبوونی نائارامی و ناسەقامگیری لە عێراق و نەمانی متمانەی کۆمەڵگەی نێودەوڵەتیی و خەڵکی عێراقیش بە پڕۆسەی سیاسیی ئەو وڵاتە.  رۆژی ٢٢ ـی نیسانی ٢٠٢٢، جێگری یاریدەدەری وەزیری دەرەوەی ئەمریکا بۆ کاروباری عێراق و ئێران لە کۆنفڕانسێکی رۆژنامەڤانیی تەلەفۆنیدا کە پەیام سەربەست، پەیامنێری تۆڕی میدیایی رووداو ئامادەبوو، باسی لە ژمارەیەک خاڵ کرد کە گرنگترینیان ئەمانە بوون:   - ئەمریکا پابەندە بە یارمەتیدانی عێراق بۆ بەهێزکردنی دیموکراسی و سەروەرییەکەی.   - کاتی ئەوەیە کە سەرکردەکانی عێراق حکومەتێک پێکبهێنن.   - ئەمریکا تامەزرۆی ئەوەیە لەگەڵ ئەو حکومەتە نوێیە کاربکات.  - دواکەوتنی پێکهێنانی حکومەت ئاستەنگی بۆ بەرەوپێشبردنی پەیوەندییە دوو قۆڵیەکانی ئەمریکا و عێراق لە هەموو سێکتەرەکاندا دروستکردووە.  - دواکەوتنی پێکهێنانی حکومەت رێگە لە سەرکردەکانی عێراق دەگرێت لە چارەسەرکردنی پرسە گرنگەکان و دابینکردنی خزمەتگوزارییە سەرەکییەکان.  - نەبوونی حکومەتێکی کارا، نائارامی و ناسەقامگیری دەهێنێتە ئاراوە، هەروەها هەڕەشەی لاوازبوونی متمانەی کۆمەڵگەی نێودەوڵەتیی و خەڵکی عێراقیشی لێدەکەوێتەوە.  - "ئەمریکا دەیەوێت عێراقی بەهێز، یەکگرتوو، خۆڕاگر و خاوەن سەروەری هەبێت. ئێمە لەم گەشتەدا، لەگەڵ عێراق دەمێنینەوە بۆ ئەوەی راوێژ، یارمەتی و پاڵپشتیان پێبدەین وەکو هەمیشە هاوڕێی خەڵکی عێراق بین بە خەڵکی هەرێمی کوردستانی عێراقیشەوە بۆ ئەوەی سەرکەوتوو و خۆشگوزەران بن. "  - "پەیامی بەردەوام"ی واشنتن بۆ بەرپرسانی عێراق ئەوە بووە کە "ئەمریکا هیچ هەڵوێستێک وەرناگرێت لەسەر ئەوەی کە دەبێت کام کەسایەتی لە پێکهێنانی حکومەتدا بەشدار بێت. "   - پێکهێنانی حکومەتی نوێ گرنگە بۆ چارەسەرکردنی دۆخی ئاوارەکان و جێبەجێکردنی رێککەوتنی شنگال.  - واشنتن پێیوایە کە رێککەوتنێکی درێژخایەن لە نێوان حکومەتی فیدراڵیی عێراق و حکومەتی هەرێمی کوردستان باشترین رێگەیە بۆ چارەسەرکردنی دۆخەکە، بەتایبەتی بۆ شنگال.   - ئەمریکا پاڵپشتی لە رێککەوتنی شنگال دەکات، بەڵام جێبەجێنەکردنی هەندێک خاڵ، جێگەی نائومێدییە، وەکو پرسەکانی ئاسایش و بەڕێوەبردن کە هێشتا رێگەیەکی زۆریان لەپێشە.  - واشنتن پابەندە بە "خۆشگوزەرانیی گەلی کورد لە چوارچێوەی عێراقێکی بەهێز و خاوەن سەروەریدا"  - گرنگە حکومەتی عێراق و حکومەتی هەرێمی کوردستان لەسەر مێزی گفتوگۆ دانوستاندن لەسەر چارەسەرێک بۆ پرسی نەوت بکەن کە جێگەی رەزامەندیی هەردوو لابێت.     وەزارەتی دەرەوەی ئەمریکا دەڵێت، لە هاوکاریکردنی هێزەکانی پێشمەرگە بەردەوام دەبن و داواش لە ئێران دەکات هێرشەکانی بۆ سەر عێراق و هەرێمی کوردستان بوەستێنێت.      رۆژی هەینی، ٢٢ ـی نیسانی ٢٠٢٢ جێنیفەر گاڤیتۆ، جێگری یاریدەدەری وەزیری دەرەوەی ئەمریکا بۆ کاروباری عێراق و ئێران لە کۆنفڕانسێکی رۆژنامەڤانیی تەلەفۆنیدا کە تۆڕی میدیایی رووداو تێیدا بەشداربوو، گوتی کە ئەمریکا لە هاوکارییەکانی بۆ هەرێمی کوردستان و سوپای عێراق بەردەوام دەبێت.      گاڤیتۆ گوتیشی، ئامانجی سەرەکیی ئەمریکا ئەوەیە توانای سەربازیی پێشمەرگە و سوپای عێراق زیاتر بکات بۆ ئەوەی بتوانن بەرپەچی هەر هەڕەشەیەکی ئەمنی بدەنەوە.      جێگری یاریدەدەری وەزیری دەرەوەی ئەمریکا ئاماژەی بە هێرشەکانی ئێران بۆ سەر هەرێمی کوردستان کرد و گوتی، هێرشەکانی ئێران دەستدرێژیکارانەن.      شەوی ١٣ - ٠٣ - ٢٠٢٢ بە ١٢ مووشەکی بالیستی هێرشکرایە سەر شاری هەولێر، هێرشەکە ماڵی سەرمایەداری کورد شێخ باز بەرزنجى کردە ئامانج، سوپاى پاسدارانى ئێران هەمان رۆژ  بەرپرسیارێتى خۆى لەو هێرشە راگەیاند، بەپاساوى ئەوەى شوێنە بۆردوومانکراوەکە بارەگایەکى دەزگاى هەواڵگریی ئیسرائیل بووە، بەڵام ئەنجوومەنی وەزیرانی هەرێمی کوردستان هەر زوو ئەمەی رەتکردەوە و پاساوەکەی بە بێ بنەما دانا.     وردەکاریی قسەکانی جێنیفەر گاڤیتۆ، جێگری یاریدەدەری وەزیری دەرەوەی ئەمریکا بۆ کاروباری عێراق و ئێران:   جێنیفەر گاڤیتۆ، جێگری یاریدەدەری وەزیری دەرەوەی ئەمریکا بۆ کاروباری عێراق و ئێران رۆژی هەینی لە کۆنفڕانسێکی رۆژنامەڤانیی تەلەفۆنیدا باسی لەوە کرد کە مانگی رابردوو سەردانی عێراق و هەرێمی کوردستانی کردووە و لەگەڵ بەرپرسانی بەغدا و هەولێر کۆبووەتەوە.   جێنیفەر گاڤیتۆ گوتی، هاوبەشیی ستراتیجی نێوان عێراق و ئەمریکا بۆ واشنتن "گرنگە" و ئەمریکا "پابەندبوونی درێژخایەنی بە عێراق و ناوچەکە هەیە. "   هەروەها باسی لەوە کرد کە ئەمریکا پابەندە بە یارمەتیدانی عێراق بۆ ئەوەی بەسەر کێشە ئابوورییەکانیدا زاڵ بێت و گوتیشی، "ئێمە هەروەها پابەندین بە یارمەتیدانی عێراق بۆ بەهێزکردنی دیموکراسی و سەروەرییەکەی. "   جێنیفەر گاڤیتۆ جەختی لەوە کردەوە، هەڵبژاردنی ئۆکتۆبەر دەرفەتێکی گرنگ بوو عێراقییەکان بۆ ئەوەی "بڕیار لە داهاتووی خۆیان بدەن و حکومەتێک هەڵبژێرن" تاوەکو لە زاڵبوون بەسەر قەیرانی ئابووری و ئاستەنگەکاندا یارمەتیدەریان بێت.   گوتیشی، "ئێستا کە عێراقییەکان لە رێگەی سندووقی دەنگدانەوە دەنگی خۆیان گەیاندووە، کاتی ئەوەیە کە سەرکردەکانی عێراق حکومەتێک پێکبهێنن. ئەمریکا تامەزرۆی ئەوەیە لەگەڵ ئەو حکومەتە نوێیە لەسەر ئەو پرسانە کاربکات کە جێگەی بایەخی هاوبەشن، لە نێویشیاندا سەقامگیری و سەروەریی عێراق، زیادکردنی توانا ئابوورییەکان بۆ هەموو عێراقییەکان، بەرەنگاربوونەوەی گەندەڵی، پاراستنی مافی مرۆڤ، سەربەخۆیی وزە، کەشوهەوا و تەندروستی. "  ئەو بەرپرسەی وەزارەتی دەرەوەی ئەمریکا گوتیشی، "ئەم دواکەوتنەی لە پێکهێنانی حکومەتدایە، ئاستەنگی بۆ بەرەوپێشبردنی ئەم پەیوەندییە دوو قۆڵیانەی ئێمە لە هەموو سێکتەرەکاندا دروستکردووە، لە نێویاندا: ئاساییش، ئابووری، کولتووری و پەروەردە، ژینگە، تەندروستی و زیاتر. "  "لە هەمووی گرنگتر، " پێکنەهێنانی حکومەتی نوێی عێراق، بە گوتەی گاڤیتۆ، "رێگە لە سەرکردەکانی عێراق دەگرێت لە چارەسەرکردنی پرسە گرنگەکان و دابینکردنی خزمەتگوزارییە سەرەکییەکان بۆ خەڵکی ئاسایی عێراق. " هەر لە بەر ئەوەش، واشنتن "داوای لە هەموو لایەنە عێراقییەکان کردووە پێکهێنانی حکومەت خێراتر بکەن. "   ئەو دیپلۆماتە ئەمریکییە کە ئەزموونێکی درێژی لەگەڵ کاروباری عێراق و ناوچەکەدا هەیە، هۆشداری دەدات کە "نەبوونی حکومەتێکی کارا، نائارامی و ناسەقامگیری دەهێنێتە ئاراوە، هەروەها هەڕەشەی لاوازبوونی متمانەی کۆمەڵگەی نێودەوڵەتی و خەڵکی عێراقیشی لێدەکەوێتەوە. "  جێنیفەر گاڤیتۆ دەڵێت، ئەمریکا چاوی لەوەیە هەر کە حکومەتی نوێی عێراق پێکهێندرا، کاری لەگەڵدا بکات بۆ ئەوەی رێککەوتنی ستراتیجیی نێوانیان زیاتر جێبەجێبکەن تاوەکو دڵنیابنەوە لە بەزاندنی بەردەوامی داعش و بەرگریکردن لە سەروەریی عێراق، پاڵپشتی لە پڕۆژەکانی پێکەوەبەستنی تۆڕەکانی کارەبا بکەن بۆ ئەوەی توانا و لێهاتوویی زیاد و تێچووش کەمبکەنەوە، ژینگەی وەبەرهێنان بۆ بازرگانییەکانی ئەمریکا بڕەخسێنن، هەلی کار، تەکنەلۆجیا و خزمەتگوزاریی نوێ بۆ عێراق بهێنن و پاڵپشتی لە کارە لەپێشینەکانی عێراق بکەن، لە نێویشیاندا لە بواری کەشوهەوا، پاراستنی ژینگە، پەروەردە و پاراستنی میراتی کولتووری.  ئاماژەی بەوەش کردووە، "ئەمریکا دەیەوێت عێراقی بەهێز، یەکگرتوو، خۆڕاگر و خاوەن سەروەری هەبێت. ئێمە لەم گەشتەدا، لەگەڵ عێراق دەمێنینەوە بۆ ئەوەی راوێژ، یارمەتی و پاڵپشتی بە ئێوە بدەین وەکو هەمیشە هاوڕێی خەڵکی عێراق بین، هاوڕێی هەموو خەڵکی عێراق بین، بە خەڵکی هەرێمی کوردستانی عێراقیشەوە بۆ ئەوەی سەرکەوتوو و خۆشگوزەران بن. "  جێنیفەر گاڤیتۆ باس لەوە دەکات کە "پەیامی بەردەوام"ی واشنتن بۆ بەرپرسانی عێراق ئەوە بووە کە "ئەمریکا هیچ هەڵوێستێک وەرناگرێت لەسەر ئەوەی کە دەبێت کام کەسایەتی لە پێکهێنانی حکومەتدا بەشدار بێت، " بەڵام دەشڵێت، رێژەی بەشداریی دەنگدانەکەی ئۆکتۆبەر، کە ٤٣ % بوو، پیشانیدا کە دەنگدەران داوای "بەهێزکردنی دیموکراسیی عێراق و دانانی سەروەریی عێراق لە سەرووی هەموو شتێکەوە" دەکەن، بۆیە بەرپرسانی ئەمریکا لە گفتوگۆکانیاندا لەگەڵ هاوتا عێراقییەکانیان، "بەردەوام جەختیان لەوە کردووەتەوە کە دیموکراسیی عێراق بەرەوپێشتر ببەن و سەروەری و خۆشگوزەرانیی عێراقیش بپارێزن. بۆیە بەردەوام داوامان لە هەموو لایەنەکان کردووە کە ناکۆکییەکانیان بەلاوەبنێن و لەپێناو بەرژوەندیی خەڵکی عێراق کار بکەن. "  ئەمریکا کە لە سەرەتای ئەمساڵەوە بە گوێرەی رێککەوتنی ستراتیجی، رۆڵی هێزەکانی لە عێراق و هەرێمی کوردستان لە شەڕکردنەوە بۆ راوێژپێدان و مەشق و راهێنان گۆڕیوە، بە گوتەی جێنیفەر گاڤیتۆ، "یەکەمین جارە لە دوای سەردەمی سەدام [حوسێنەوە] پەیوەندیی نێوان عێراق و ئەمریکا سنووری بواری ئەمنی تێپەڕبکات و بوارەکانی دیکەش بگرێتەوە کە لە رێککەوتنی ستراتیجی نێوانیاندا دیاریکراوە. "   گاڤیتۆ گوتیشی، "ئەمریکا لە ماوەی ساڵانی رابردوودا، پاڵپشتیەکی بەرچاوی پێشکێشی عێراق کردووە، ئەوە پێویستیەکی سەرەکیی بووە بۆ پاراستنی پێکهاتەکانی عێراق و دڵنیابوونەوە لەوەی کە دەتوانن بگەڕێنەوە سەر ماڵ و حاڵیان. ئێمە لە پێشکێشکردنی ئەو پاڵپشتییە بەردەوامین. پێمانوایە کە رێککەوتنێکی درێژخایەن لە نێوان حکومەتی فیدراڵیی عێراق و حکومەتی هەرێمی کوردستان باشترین رێگەیە بۆ چارەسەرکردنی دۆخەکە، بەتایبەتیش بۆ شنگال. ئێمە پاڵپشتی لە رێککەوتنی شنگال دەکەین و لە نزیکەوە لەگەڵ حکومەتەکان کارمان کردووە بۆ ئەوەی بەرەوپێشی ببەین. "   لەبارەی ئازادیی رادەڕبینەوە، جێگری یاریدەدەری وەزیری دەرەوەی ئەمریکا بۆ کاروباری عێراق و ئێران گوتی، ئەوان بەردەوام لە رێگەی راگەیێندراوی فەرمی و "گفتوگۆ تایبەتەکانەوە" جەختیان لە ئازادی رۆژنامەڤانیی و رادەربڕین و مافیی دەستکەوتنی زانیاریی کردووەتەوە.   جێنیفەر گاڤیتۆ ئاماژەی بەوەشدا، ئەوان لەگەڵ رۆژنامەڤان و رێکخراوە ناحکومییەکانی ناوچەکە لە هاوئاهەنگیدان بۆ پەرەدان بە ئازادیی رۆژنامەڤانیی و پاراستنی رۆژنامەڤانان، بەتایبەتیش رۆژنامەڤانانی ژن و گوتیشی، " ١٠ رۆژ لەمەوبەر کۆبوونەوەیەکم لەگەڵ کۆمەڵێک رۆژنامەڤانی هەرێمی کوردستان ئەنجامدا بۆ ئەوەی قسە لەسەر ئازادیی رۆژنامەڤانی و گرنگییەکەی بۆ پەیوەندییە دووقۆڵیەکان لەگەڵ ئەمریکا بکەم. "   گاڤیتۆ ئاماژەی بەوە کرد، لە دوایین سەردانی خۆیدا بۆ هەرێمی کوردستان لەگەڵ نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکی حکومەتی هەرێمی کوردستان و ئەندامانی کۆمەڵگەی مەدەنی کۆبووەتەوە و جەختی لە "پەیوەندیی مێژوویی" نێوان ئەمریکا و گەلی کورد کردووەتەوە و پابەندبوونی واشنتنی بە "خۆشگوزەرانیی گەلی کورد لە چوارچێوەی عێراقێکی بەهێز و خاوەن سەروەرییدا" دووپاتکردووەتەوە.   جێگری یاریدەدەری وەزیری دەرەوەی ئەمریکا بۆ کاروباری عێراق و ئێران ئاماژە بەوەش دەکات، لەو گفتوگۆیانەدا، نیگەرانییەکانی ئەمریکای لە بەرامبەر دواکەوتنی پێکهێنانی حکومەتی عێراق خستووەتەڕوو.  دەشڵێت لە کۆبوونەوەکانیدا لەگەڵ بەرپرسانی هەرێمی کوردستاندا جەختی لە "پێویستیی یەکگرتوویی کورد بۆ پاراستنی بەرژەوەندیی کورد لە چوارچێوەی عێراقی فیدڕاڵ کردووەتەوە، " هەروەها باسیان لە "مافەکانی مرۆڤ، پرسەکانی ئازادیی رۆژنامەڤانی، کەرتی نەوت و گاز" کردووە.  لەبارەی ناکۆکییەکانی نێوان هەولێر و بەغدا لەسەر پرسی نەوت و گاز، یاریدەدەری جێگری وەزیری دەرەوەی ئەمریکا گوتی، ئەوان لە گرنگی چارەسەرکردنی کێشەکە بۆ حکومەتی هەرێمی کوردستان و ئابووریی هەرێمی کوردستان تێدەگەن. "ئێمە پاڵپشتیی لە عێراقێکی دیموکراسیی یەکگرتوو دەکەین کە هەرێمی کوردستان لە خۆی بگرێت. وەکو دیارە، عێراق هاوبەشێکی ستراتیجیی درێژخایەنی ئەمریکایە، ئێمە پابەندبوونی درێژخایەنمان لەوێ هەیە. بۆیە گرنگە کە حکومەتی عێراق و حکومەتی هەرێمی کوردستان لەسەر مێزی گفتوگۆ دانوستاندن لەسەر چارەسەرێک بۆ پرسی نەوت بکەن کە جێگەی رەزامەندیی هەردوو لابێت. "