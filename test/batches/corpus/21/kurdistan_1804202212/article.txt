شەیدا سەیاد، لە بەرنامەی ' پاشیڤ ' ـی رووداو بەشداربوو و لەبارەی بیرۆکەی دروستکردنی کارگەکەی، گوتی، لە دوای لێکۆڵینەوە بۆی دەرکەوت زۆربەی ئەو سابوونانەی لە بازاڕەکانی کوردستان هەن و دەفرۆشرێن، "رێژەیەکی زۆر چەوری بەراز و چەوری ئاژەڵەکانی دیکەی تێدایە، هەروەها ئەو زەیتەی لە کافتریا و رێستۆرانتەکان بەکاردێت، دواتر فلتەر دەکرێن، لە دروستکردنی سابووندا بەکاردێت".  ئاماژرەی بۆ ئەوەشکرد، سەرەتا بڕیاردرا سابوون بۆ خۆی و ماڵباتەکەی دروستبکات، لەو زەیت و پێکهاتانەی کە ئەو دەیەوێت و بە گونجاوی دەزانێت، سەرەتا لە دروستکردنی سەرکەوتوو نەبووە، لە دوای سێ هەوڵ توانی سابوون دروستبکات، بەڵام سابوونەکە زیانی بۆ پێستی ئەو هەبووە و زیانی بە پێستی خۆی گەیاندووە، پاشان بۆی دەرکەوت کە دەبێت سابوون بۆ ماوەی یەک مانگ و نیو تاوەکو دوو مانگ بمێنێتەوە بۆ ئەوەی پێکهاتەکانی بە تەواوی تێکەڵ بە یەکدی بن و بەمە دەگوترێت ' خۆچارەسەرکردن '.  ئاماژەی بۆ ئەوەشکرد، لە دوای ئەوەی لە دروستکردنی سابوون سەرکەوتووبووە، لەرێگەی تۆڕە کۆمەڵایەتییەکان بەرهەمەکانی خستووەتەڕوو و خەڵک پێشوازی لێکرد، لە ١٨ - ٤ - ٢٠٢١ ئەو پڕۆژەیەی لە ماڵەوە هێناوەتەوە دەرەوە و کارگەیەکی دامەزراند.  ئەو کچە خاوەنکارە، ئەوەشی خستەڕوو، شەش جۆر سابوون بەرهەمدێنێت، لە زەیتی زەیتوون، زەیتی جوێزی هیندی، زەیتی کەتان و زەیتی رەشکە و ئێستا خۆی زەیتەکان بەرهەمدێنیت، بەنیازیشە لە داهاتوودا شامپۆی قژ و لەش دروستبکات، هەروەها کرێم و سیرۆم.  روونیشیکردەوە، سابوونەکەی ئێستا لە ناحیەی سیروان، هەڵەبجە، سلێمانی، رانیە، قەڵادزێ، شێلادزێ و نرخی لە نێوان چوار بۆ پێنج هەزار دینارە، گرانی نرخەکەشی بۆ باشی پێکهاتەکەی دگەڕێتەوە، چونکە یەک کیلۆ رەشکەی باش نرخەکەی لە نێوان ٤٥ بۆ ٧٥ هەزار دینارە، بەو بڕە تەنیا ١٢ سابوون دروست دەکرێت.  شەیدا سەیاد، خوێندکاری قۆناخی چوارەمی بەشی زانستی فیزیایە لە زانکۆی سلێمانی، لەبارەی سەختی کارەکە بۆ ئەو کە لە هەمانکاتتدا خوێندکاری زانکۆیە، دەڵێت، سەختە، بەڵام بەهۆی ئەوەی حەزی لە کارەکەیە، بۆیە لە کاتی پشووەکاندا سەرقاڵی کارگەکەی دەبێت.  ئەوەشی ئاشکرا کرد، کەسانێک داوایان لێکردووە کاری لەگەڵ بکەن و پڕۆژەکە گەورەتر بکەن، بەڵام بەهۆی لێکتێنەگەیشتن و نەگونجان، ئەو بیرۆکەیە نەچووەتە قۆناخی جێبەجێکردنەوە.  ئەو خاوەن کارگەیە، جگە لە خۆی و ماڵباتەکەی، لەو رۆژانەی کاری هەبێت، چوار کرێکاریشی هەیە و لە کارگەکە کاری بۆ دەکەن.  ' پاشیڤ ' بەرنامەیەکی دوو کاژێری تۆڕی میدیایی رووداوە و بە درێژایی شەوانی رەمەزان لە کاژێر ١٣: ٠٠ - ١٥: ٠٠ شەو، لە یەکێک لە خانووە کۆنەکانی ماڵباتی چەلەبی لەسەر قەلای هەولێر پێشکێش دەکرێت.  لە بەرنامەکەدا د. ئادەم بێدار، پێشکێشاری رووداو، شەوانە لەسەر مژارێکی ئایینی گفتوگۆ لەگەڵ مامۆستایەکی ئایینی دەکات، هەروەها پەیام عەزیزی، هونەرمەند و سروودبێژی رۆژهەڵاتی کوردستان لەگەڵ گرووپێکی میوزیکی شەوان سروودی ئایینی و موناجات پێشکێش دەکات و وەک پێشکێشکاریش بەرنامەش گفتوگۆ و پرسیار دەکات.  سەفقان ئۆرکێش، هونەرمەندی رۆژئاوای کوردستان و پێشکێشكاری رووداو، وەک پێشکێشکار و هونەرمەند لە بەرنامەکەدا بەشدارە، بڕگەیەکی تایبەتی بەناوی ' ئایین بە کوردی ' هەیە و لەگەڵ سروودبێژ و شارەزایانی بواری تەسەوف و عیرفان لە رۆژئاوای کوردستان چەند هەڤپەیڤینێکی تۆمارکردووە و لە بەرنامەکەدا پەخش دەکرێن، هەروەها گۆرانی و سروودی ئایینی پێشکێش دەکات.  بانوو دڵشاد، پێشکێشکاری رووداو، لەگەڵ ئەو سێ پێشکێشکارە گفتوگۆ لەگەڵ میوانەکانی ' پاشیڤ ' دەکات، بەتایبەتیش لە بڕگەی ژنی خاوەن کار.