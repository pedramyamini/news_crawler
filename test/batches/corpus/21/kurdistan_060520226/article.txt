ئەمڕۆ هەینی ٠٦ - ٠٥ - ٢٠٢٢ پۆلیسی دهۆک لە روونکردنەوەیەکدا رایگەیاند، لەم چەند رۆژەی رابردوو دوو گەشتیار بە پاسکیل و لە دەروازەی سەرزێڕ و بە مەبەستی گەشتکردن هاتوونەتە هەرێمی کوردستان، بەڵام لەو کاتەی ویستوویانە بچنە ئامێدی، لە رێگەدا مینێک بە یەکێک لە گەشتیارەکاندا تەقیوەتەوە و بەهۆیەوە گیانی لەدەستداوە.  بەپێی روونکردنەوەکەی پۆلیسی دهۆک، ئەو کەسەی کە گیانی لەدەستداوە، ناوی (تۆرۆبیۆن)ـە و تەمەنی ٢٨ ساڵە.  پۆلیسی دهۆک لە روونکردنەوەکەیدا ئاماژەی بەوە کردووە، دوای ئەوەی لێکۆڵینەوەیان لە رووداوەکە دەستپێکردووە، بۆیان دەرکەوتووە کە "ئەو مینەی بە یەکێک لە گەشتیارەکاندا تەقیوەتەوە، لە لایەن چەکدارانی پەکەکەوە دانراوە. ئەوەش بۆ ئەوەی رەوشی ئارامی هەرێمی کوردستان تێکبدەن. "  پۆلیسی دهۆک سەرکۆنەی ئەو کارە "تێکدەرانەیە" دەکات و رایدەگەیێنێت، "داوا لەو هاووڵاتی و گەشتیارانە دەکەین کە دەیانەوێ بۆ بەسەربردنی کاتی خۆش و گەشتکردن روو لە هەرێمی کوردستان بکەن، نەچنە شوێنە گوماناوییەکان. "  رۆژی پێنجشەممە ٠٥ - ٠٥ - ٢٠٢٢، دوو گەشتیاری دانیمارکی بە مەبەستی گەشتکردن لە باکووری کوردستان و لەڕێگەی دەروازەی سەرزێڕەوە دەچنە هەرێمی کوردستان.   دوێنێ پێنجشەممە، ئەحمەد ئەدنی، بەڕێوەبەری کارگێڕیی نەخۆشخانەی کانی ماسێ بە تۆڕی میدیایی رووداوی راگەیاند، لەنێوان کانی ماسێ و ئامێدی ئەو دوو گەشتیارە رێگەی سەرەکییان لێ تێکچووە و چوونەتە سەر رێگەیەک کە چەندین ساڵە بەهۆی شەڕی تورکیا و پەکەکە کەس هاتووچۆی پێدا ناکات. گوتیشی، "لەو رێگەیەدا بۆمبێک بە یەکێک لە پاسکیلسوارەکاندا تەقیوەتەوە. "