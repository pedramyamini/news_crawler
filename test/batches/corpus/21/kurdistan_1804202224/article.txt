رۆژی دووشەممە ١٨ ـی نیسانی ٢٠٢٢، مەسرور بارزانی، سەرۆکی حکومەتی هەرێمی کوردستان بە سەرۆکایەتی شاندێکی حکومیی و بە سەردانێکی فەرمیی گەیشتە لەندەنی پایتەختی بەریتانیا. بەپێی راگەیێندراوی ئەنجوومەنی وەزیرانی هەرێمی کوردستان، مەسرور بارزانی لەگەڵ بۆریس جۆنسن، سەرۆکوەزیرانی بەریتانیا و بەرپرسانی باڵای دیکەی ئەو وڵاتەدا کۆدەبێتەوە.   لە راگەیێندراوەکەدا ئەنجوومەنی وەزیرانی هەرێمی کوردستان ئاماژە بەوەش دەکات، "لە دیدارەکاندا، گفتوگۆ دەربارەی پەرەپێدانی پەیوەندییەکانی هەرێمی کوردستان و بەریتانیا، دوایین گۆڕانکاری و پەرەسەندنەکانی عێراق و ناوچەکە دەکرێت. "   بەریتانیا لە هەرێمی کوردستان کۆنسوڵخانەی هەیە و یەکێک لە ئەندامانی سەرەکی هاوپەیمانیی نێودەوڵەتی دژی داعشە و ژمارەیەک سەربازی بەریتانیش لە هەرێمی کوردستانن.   رۆژی هەینی ١٥ - ٠٤ - ٢٠٢٢، مەسرور بارزانی سەردانی تورکیای کرد و لە ئیستەنبووڵ لەگەڵ رەجەب تەیب ئەردۆغان، سەرۆککۆماری تورکیا کۆبووەوە. پاش کۆبوونەوەکە، سەرۆکی حکومەتی هەرێمی کوردستان گوتی، ھەردوولا خواستی خۆیان بۆ گرنگیی برەودان بە هاوئاهەنگی و پەیوەندیی دوولایەنە لە هەموو بوارەکاندا بە تایبەتی لە بواری ئابووری و ئاڵوگۆڕی بازرگانی، لەسەر بنەمای بەرژەوەندیی هاوبەش، دووپاتکردووەتەوە.