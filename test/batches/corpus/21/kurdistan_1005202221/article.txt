ناوەندی راگەیاندن و چاپه‌مه‌نیی هێزەکانی پاراستنی گەل - هەپەگە، رۆژی سێشەممە ١٠ - ٥ - ٢٠٢٢ ناسنامەی ئەو گەریلایانەی بڵاوکردەوە کە لە مانگەکانی نیسان و ئایاری ٢٠٢٢ لە ناوچەکانی ئاڤاشین و زاپ لە هەرێمی کوردستان لە شەڕ و پێکدادان لەگەڵ سوپای تورکیا گیانیان لەدەستدابوو.   ناسنامەی گەریلاکان بەمجۆرەیە: وەیسەل دیری کە بە رێبەر ئەندۆک ناسراو بووە و لە دایکبووی ئامەد بووە. باران دۆیماز کە ناسناوەکەی ئارمانج کوردۆ بووە و لە دایکبووی سەمسوور بووە. ئەحمەد یەنەر کە ناسناوەکەی بۆتان ئامەد بووە و لە دایکبووی ئامەد بووە. سەعید گەنجەر کە ناسناوی چیا گارزان بووە و لە دایکبووی ئیستەنبووڵ بووە.    وەک هەپەگە دەڵێت، گەریلاکان لە شەڕ و پێکدادان لەگەڵ سوپای تورکیا لە چوارچێوەی ئۆپەراسیۆنی چنگ - قوفڵ گیانیان لەدەستداوە.   بەرەبەیانی رۆژی ١٨ ـی نیسانی ٢٠٢٢، ئۆپەراسیۆنی ناسراو بە چنگ - قوفڵ لە لایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان بۆسەر پێگەکانی پەکەکە دەستیپێکرد.  وەزارەتی بەرگریی تورکیا گیانلەدەستدانی ٧٣ گەریلا و کوژرانی ١٠ سەربازی سوپای وڵاتەکەی راگەیاندووە، هەپەگەش کوژرانی ٣٠٨ سەربازی تورکیا و گیانلەدەستدانی ١٩ گەریلای راگەیاندووە.