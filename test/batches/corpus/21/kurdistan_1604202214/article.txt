رۆژی شەممە ١٦ - ٤ - ٢٠٢٢ ئازاد محەممەد، جووتیارە نموونەییەکە میوانی بوولتەنی کاژێر ١٢ ـی تۆڕی میدیایی رووداو بوو کە لەلایەن سەنگەر عەبدولڕەحمانەوە پێشکێش دەکرێت و گوتی: "لەو ساڵانەی رێژەی بارانبارین کەمە، دەبێ ئەو زەوییانەی رادەی شێیان هەیە و لە ئاستی دەریاوە نزمن، بە وشکە دان بیانچێنین، لە زەوییەکانی دیکە پێویستە ترۆزی دێم و نۆکی دێم و کۆمەڵیک دانەوێڵەی دێمی هەن کە بە بارانێکی کەم پێڕادەگەن، ئەوان بچێنین، بەڵام جووتیارانی ئێمە پشتیان لە بەرهەمە دێمییەکان کردووە".  ئەو جووتیارە باسی لەوە کرد، پێویستە لەو ساڵانەی وشکەساڵییە، زەوی گەنم بە گاسنی سێ گاسنە بکێڵرێت بۆ ئەوەی دانەوێڵەکە زۆر لە زەوی بڕواتە خوار و بەهۆی تیشکی خۆرەوە وشک نەبێت و نەفەوتێ، بەو شێوەیە لە شێی زەویش سودمەند دەبێت.  ئازاد محەممەد ئەو دیزاینە باخدارییەی لە کوردستان باوە بە شیاو نازانێت بۆ ژینگەی باشووری کوردستان و ئاماژە بەوە دەدات: "پێویستە دیزاینی باخەکانمان بگۆڕین و دارەکانمان چڕ و نزیک لەیەکتربن بۆ ئەوەی شێ بۆ یەکتر بکەن".  زیاتر روونی دەکاتەوە: "سیستمی ئاودێریی باخەکانمان لەو شێوازە باوە کە چاڵێک لەژێر دارەکە دەکرێت و وەک مراوی لێدەکرێت، بیگۆڕین و ئاو لەناو باخەکەدا بڵاوبکەینەوە، مەرجە بەینی دارەکان لەبری چوار مەتر دوو مەتر بێت، بۆ ئەوەی هەم قەدی دارەکە و هەم سەمەرەکەی و هەم رەگ و سێبەرەکەشی سود لەیەکتر ببینن. "  ئەو جووتیارە نموونەییە هەروەها ئاماژە بەوەش دەکات، لەڕێی سۆشیالمیدیاوە بیرۆکەکانی بڵاودەکاتەوە و پێیوایە: "نزیک بە نیوەی جووتیارانی کوردستان بیرۆکەکانی منیان لەڕێی سۆشیالمیدیاوە بینیوە و رەچاویان کردووە".   لەبارەی ژینگەی کوردستانەوە ئازاد محەممەد گوتی: "باشووری کوردستان گەرمە، ئێران و تورکیا کەشوهەوایان زۆر جیاوازە، بەڵام ئیمە لە ئێستەوە کە مانگێکی بەهار نەڕۆیشتووە، سەیری شاخەکان دەکەی گیا و بژەکەی لاڵ بوون لە تینووان، بۆیە دەبێ ئێمە بیرۆکە و ئەزموونی ئەندازیار و زانایانی کشتوکاڵی خۆمان جێبەجێ بکەین نەک بیرۆکەی وڵاتانی دیکە کە لەڕێی ئینتەرنێتەوە دەیانبینین، لەبەرئەوەی ژینگەی ئێمە تایبەتمەندی خۆی هەیە".