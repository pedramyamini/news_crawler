پاشنیوەڕۆی رۆژی دووشەممە ٩ - ٥ - ٢٠٢٢ قوتابییەکی پۆلی دووەمی سەرەتایی بەناوی یاد بڕوا ئازاد، کە قوتابی بوو لە قوتابخانەی زانست لە قەزای کۆیە بەهۆی رووداوی هاتوچۆوە گیانی لەدەستدا، بڕیارە رۆژی پێنجشەممە ١٩ - ٥ - ٢٠٢٢ لەلایەن بەڕێوەبەرایەتی قوتابخانەکەیەوە وەکو رێزێک رێوڕەسمێکی بۆ بکرێت و ئەنجامی هەڵسەنگاندنی ئاستەکەی بدرێتەوە خێزانەکەی.  مامۆستا عومەر سلێمان، یاریدەدەری بەڕێوەبەری قوتابخانەی زانست لە قەزای کۆیە، رۆژی چوارشەممە، ١٨ - ٥ - ٢٠٢٢، بە تۆڕی میدیایی رووداوی گوت: "رێوڕەسمەکە بە ئامادەبوونی خانەوادەکەی دەکرێت و وێنەیەکی کۆچکردوو دادەنرێت و رێزی لێدەنرێت، کاکە یاد بڕوا قوتابییەکی زیرەک و رێکوپێک بوو، هەموو نمرەکانیشی نایابن، بەداخەوەین بۆ ئەو کارەساتە. "  گوتیشی: "کاکە یاد هەموو تاقیکردنەوەکانی کردبوو و دوای تەواوبوونی تاقیکردنەوەکان پێمانگوتن، کە بچنە ماڵەوە و دواتر کارتەکانتان دەدەینەوە، بەڵام بەداخەوە کاک یاد تووشی ئەو رووداوە بوو و کارتەکەی وەرنەگرتەوە. "  دوای رووداوی گیانلەدەستدانی یاد بڕوا لە رۆژی ٩ی ئەم مانگە، خانەوادەکەی لە شۆفێری ئەو بارهەڵگرە خۆشبوون، کە لێی دابوو.