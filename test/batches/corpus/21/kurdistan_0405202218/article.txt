بەپێی ئەو گرتە ڤیدیۆییەی کە ئەنجوومەنی ئاسایشی هەرێمی کوردستان بڵاویکردووەتەوە، دوو لەو هاووڵاتییە بیانییانە خەڵکی ئەمریکا و ئەوەی دیکەشیان خەڵکی بەریتانیایە.  ئەو دوو هاووڵاتییە ئەمریکییە ناویان ڤنسنت مارک و جین دیڤولە و هاووڵاتییە بەریتانییەکەش ناوی ئێمر ئێدوارسە، ئەوان لەو گرتە ڤیدیۆییەی کە ئەنجوومەنی ئاسایشی هەرێمی کوردستان بڵاویکردووەتەوە قسەیان کردووە.   بەگوێرەی راگەیێندراوەکەی ئەنجوومەنی ئاسایشی هەرێمی کوردستان، "ئەوان لە لایەن رێکخستنەکانی پەکەکەوە لەخشتە براون و هەڵخەڵەتێندراون تاوەکو پەیوەندیی بە ریزەکانی یەبەشەوە بکەن لە قەزای شنگال، ئەوەش بە مەبەستی شەڕکردن لە دژی رێکخراوی تیرۆرستیی داعش. "  بەپێی راگەیێندراوەکەی ئەنجوومەنی ئاسایشی هەرێمی کوردستان، ئەو هاووڵاتییانە لە گوتەکانیاندا ئەوە ئاشکرا دەکەن کە ئەوان بە مەبەستی شەڕکردن لە دژی داعش پەیوەندییان بە چەکدارانی یەبەشەوە کردووە نەک پەکەکە، "بەڵام کاتێک بارودۆخەکە دەبینن و دڵنیادەبنەوە، ئەوەی ئەوانی هێناوەتە ئەو ناوچەیە تەواو پێچەوانەی ئەوەیە کە پێشتر پێیانگوتراوە. ئەوانە چەکدارانی پەکەکەن و شەڕیان دژی هێزەکانی پێشمەرگە و هێزە عێراقییەکان و سوپای تورکیایە کە هاوپەیمانی وڵاتەکانیانن. "  لە راگەیێندراوەکەی ئەنجوومەنی ئاسایشی هەرێمی کوردستاندا هاتووە: "کاتێک ئەو راستییانەیان بۆ دەردەکەوێت کە هەڵخەڵەتێندراون، رێگەی خۆدەربازکردنیان لێدەگیرێت و دەستبەسەر دەکرێن و ناتوانن بگەڕێنەوە، پاش ماوەیەکی درێژ و هەوڵێکی زۆر، پەیوەندی بە هێزەکانی پێشمەرگەوە دەکەن، دواتر هەر سێ هاووڵاتییە بیانییەکە لەلایەن هێزەکانی پێشمەرگەی کوردستانەوە رزگار دەکرێن. "