رزگار محەممەد، شۆفێرێکی بارهەڵگرە لە دەربەندیخانەوە گوتی، "هەر بارێک باردەکەیت دەبێت ببرێتە سەرقەپان زیاد هەبێت غەرامەت بۆ دەکات، پارەی قەپانەکەت لێوەردەگرێت. قەپانی ئێرە بۆ هەولێر ناخوات، قەپانی هەولێریش بۆ ئێرە ناخوات. "    رەنجدەر دڵشاد، شۆفێرێکی بارهەڵگرە و دەڵێت، "مەعقول نییە ئەو هەموو شۆفێرە هاتوون رێگەیان گرتووە خەڵکی دنیا هاتوون لەو رێگە وەستاون کەس نایەتە سەرخەت. رۆژی دووجار یان سێ جار دەڕۆینە سلێمانی دەبێت رۆژی ١٥ هەزار دینار بدەین بە قەپان. "  بەرزان حەسەن، شۆفێرێکی دیکەی بارهەڵگرە و دەڵێت، "هیچ شۆفێرێک رازی نییە پێنج هەزار دینار بدات، قەپان لە هەزار دینار کردیان بە دوو هەزار، لە دوو هەزار کردیانە سێ هەزار. ئێستا کردیان بە پێنج هەزار دینار. "   داخستنی رێگەکە تەنها بۆ ئۆتۆمبێلی بارهەڵگر نەبوو بەڵکو بە رووی ئۆتۆمبێلی ئەو هاونیشتمانیانەش کە بە رێگەی کەلار - سلێمانی هاتووچۆ دەکەن، داخرا.   سەڵاح محەممەد، شۆفێری تایبەتە و گوتی، "باش نییە کە ئەو رێگەیە لە خەڵک دەگرن، چونکە هەموو کەسێک ئیشوکاری هەیە مەعقولە لەبەر خاتری بەرژەوەندی ژیانی خۆت رێگە لە خەڵک بگریت؟ داوا لە قایمقام بکەن کێشەکان چارەسەر بکەن بۆ سنوورەکە. "  بەپێی بریاری وەزارەتی ئاوەدانکردنەوە و ئەنجوومەنی وەزیران، لە هەرێمی کوردستان نرخەکان لە ٣ هەزارەوە دەکرێن بە ٥ هەزار.   سلێمان سەعید، قایمقامی دەربەندیخان باس لەوە دەکات، "پەیوەندیمان بە وەزیری ئاوەدانکردنەوە کردووە لە وەڵامدا وتی: ئەمە بڕیاری ئەنجوومەنی وەزیرانە گشتگیرە و بۆ ماوەی ٢٤ کاژێر ئەو پسووڵەیەی کە دەبڕدرێت لە قەپان ئیشی پێدەکریت. "   لە سنووری پارێزگای سلێمانی ١٨ وێستگەی کێشی ئۆتۆمبێل هەن، مانگانە زیاتر لە ١٠٠ هەزار ئۆتۆمبێل بە ٣ هەزار دینار کێش دەکەن  فەرەیدوون عومەر، بەڕێوەبەری وێستگەکانی کێش لە سلێمانی ئاماژە بەوە دەکات، "ئەو پارەیەی کە وەردەگیرێت هەموو مانگێک لە خەزێنەی سلێمانی، هەولێر و دهۆکیش بەهەمان شێوە پارەکان بە راپۆرت دەدرێت بە بەڕێوەبەرایەتیی گشیی و وەزارەتی ئاوەدانکردنەوە ئەو پارەیە زۆربەی زۆری بەکاردێتەوە بۆ پاراستنی رێگەوبانەکان. "   لە دوای نۆ کاژێر لە داخستنی رێگەکە لەلایەن هێزە ئەمنییەکانەوە، چەند شۆفێرێک دەستگیرکران و رێگەکەش بە رووی هاونیشتمانییان کرایەوە. شۆفێرانیش بە پسووڵەی پێنج هەزار دیناری ئۆتۆمبیلەکانیان کێشکرا.