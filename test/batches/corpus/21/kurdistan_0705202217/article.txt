ئیحسان عەبدولجەبار، ئەمڕۆ شەممە ٧.٥.٢٠٢٢، لە کۆبوونەوەی چوارەمی دەستەی رادەربڕین لە وەزارەتی نەوتی عێراق سەبارەت بە بڕیاری دادگەی فیدراڵیی عێراق تایبەت بە نەوتی هەرێمی کوردستان رایگەیاند، "سەبارەت بە بڕیاری دادگەی فیدراڵیی ژمارە ٥٩ ـی ساڵی ٢٠١٢ لەگەڵ پاشکۆی بڕیارەکە ژمارە ١١٠ ـی ساڵی ٢٠١٩؛ ئەم بڕیارە گرنگە، لە رووی پرەنسیپەوە ئەو شێوازەی کە نەوتی هەرێمی پێوە بەڕێوەدەبرێت هەڵەیە، نابێت تێچووی هەر بەرمیلێک بگاتە ٥٠ % ـی نرخی فرۆشتنی، چونکە پێموایە تێچووی هەر بەرمیلێک لە (هەرێمی کوردستان) دەگاتە ٥٠ دۆلار، هەروەها نابێت نرخی فرۆشتنی نەوتی هەرێمی کوردستان هێندە کەمتر بێت لە نرخی فرۆشتنی نەوت لەلایەن سۆمۆوە... لە ئەنجامدا ئەو داهاتەی نەوت کە دەگاتە بودجەی هەرێمی کوردستان لە هەر دۆخێکدا ناگاتە زیاتر لە ٥٠ % ـی نرخی نەوتی فرۆشراو. "   وەزیری نەوتی عێراق دەشڵێت، "بنەمایەکی دیکەی سەرەکی ئەوەیە کە هیچ وڵاتێک نییە لە جیهاندا دوو سیاسەتی وزە پەیڕەو بکات، تەنانەت لە هەموو جیهان سیاسەتی نەوت یەکگرتووە، نابێت دەوڵەتێک بە دوو سیاسەت نەوت و گاز بەرهەمبهێنێت، دەوڵەتێک بەشێکی هاوردە دەکات و بەشێکی دیکەی دەستپێشخەری پێشکێش دەکات بۆ هەناردەکردن، ئەمە لە هەموو جیهاندا هاوشێوەی نییە، ئێمە کاریگەری نەرێنی ئەمەمان بینی لە کاتی مامەڵەکردن لەگەڵ ئۆپێکدا، کاتێک عێراق نەیتوانی پابەندی مەرجەکانی ئۆپێک بێت بەهۆی پابەندنەبوونی هەرێم بە مەرجەکانی ئۆپێک، ئەمە ئاماژەیەکی زۆر روونە کە سیاسەتی نەوتی عێراق یەک دەست نییە. "   ئیحسان عەبدولجەبار ئاماژە دەکات: بڕیارەکەی دادگەی فیدراڵیی لێکدانەوە بوو بۆ دەقەکانی دەستوور، لە راستیدا دەقەکانی دەستوور بۆ من روونن، بەدەر لە ماددەکانی ١١٠، ١١١ و ١١٢، کەسێک دەڵێت کێڵگە بەرهەمهێنەرەکان و کەسێک دەڵێت کێڵگە دۆزراوەکان، بابەتەکە بەم شێوازە بەڕێوەنابرێت، پیشەسازی نەوت بە گشتیی و پیشەسازی وزە بە گشتیی نابێت ویستی سیاسی دەستی باڵای تێدا هەبێت، بەڵێ ویستی سیاسی دەکەوێتە ژێر کاریگەری و کاریگەری دەخاتە سەری، بەڵام ناکرێت پرسی وزە لەسەر بنەمای ویستە سیاسییەکان دابڕێژرێت. پرسی وزە لە هەموو جیهان قازانج ویستە.  وەزیری نەوتی عێراق دڵنیایی دا و گوتی: ئێمە باوەڕمان بە کۆنترۆڵکردنی دەسەڵاتەکان نییە لەلایەن ناوەندەوە... ئێمە دڵنیاییمان دایە هەرێم کە کۆمپانیای نەوتی کوردستان دەسەڵاتی زۆر فراوانی دەبێت، بەڵام تەنیا دوو خاڵ هەن کە گرنگن و بریتین لە پەسندکردنی پلانی پێشخستن و نرخی نەوت، بەڵام تێکڕای پیشەسازی نەوت بەدەر لەم دوو خاڵە کۆمپانیای نیشتمانیی نەوت بەرپرس دەبێت لە سیاسەتی کڕین و گرێبەستکردن، ئەمانە بابەتی ستانداردن کە لەگەڵ هەموو کۆمپانیا جیهانییەکان کاریان پێدەکرێت. ئێمە بۆ هەرێممان روونکردەوە کە ئیدارەیەکی ناوەندیمان ناوێت بەڵکو ئیدارەیەکی فیدڕاڵییمان دەوێت، بۆیە دەسەڵاتی فراوان دەدەینە ئەو کۆمپانیایە کە پێشنیازمان بۆ کردن دروستی بکەن. وەزارەتی نەوت دەیەوێت کەرتی نەوت رێکبخاتەوە و بیکاتە کەرتێکی بازرگانیی راستەقینە و روون و بێگەرد؛ مافی هەموو لایەنەکان مسۆگەر بکات و لەلایەن کۆمپانیایەکەوە بەڕێوەببردرێت هی دەوڵەتی فیدڕاڵ بێت، پارەی داهاتیشی بچێتە هەژمارێکی وەزارەتی دارایی کە پارە بۆ هەرێم دابین دەکات ئەگەر نەیتوانی پارەی پێویست بۆ خۆی دابین بکات، بەڵام هەموو ئەم هەوڵانە و هەموو ئەم نەرمی نواندنە هیچ ئەنجامێکیان نەبوو.  وەزیری نەوتی عێراق روونیشی کردەوە: دیارە ئێمە بەرەو جێبەجێکردنی دەقی بڕیارەکەی دادگەی فیدراڵی دەچین، ژمارە ٥٩ ـی ساڵی ٢٠١٢ و ژمارە ١١٠ ـی ساڵی ٢٠١٩، دەستپێشخەری و نەرمی نواندن و ویستی دروستکردنەوەی متمانە و چارەکردنی پرسەکانی رابردوو ئەنجامیان نەبوو، ئەم بابەتە ئاسان نییە، ئێمە هەرێممان ئاگادارکردەوە کە دەمانەوێت پڕۆسەیەکی روون و رێکاری کارکردنی روون بەڕێوەببەین بۆ مسۆگەرکردنی مافی هەموو لایەنەکان، بەڵام جێبەجێکردنی دەقی بڕیارەکە دووچاری ئاڵەنگاری نێوخۆیی و دەرەکیمان دەکەن، ئاڵەنگاری دەرەکی پرسی وزەیە، واتا لێکەوتەکانی جێبەجێکردنی ئەم بڕیارە چین؟ بۆیە دەبێ کۆمپانیای نیشتمانیی نەوت و کۆمپانیای سۆمۆ رۆڵی خۆیان بگێڕن بۆ کەمکردنەوەی قەبارەی کاریگەرییەکە لەسەر بازاڕی نێودەوڵەتیی لە کاتی جێبەجێکردنی دەقەکانی بڕیارەکەی دادگەی فیدڕاڵیی.  ئەمە لە کاتێکدایە لە مانگی دووی ئەمساڵەوە تاوەکو ئێستا چەندین گەڕی دانوستاندن و گفتوگۆ لە نێوان حکومەتی هەرێمی کوردستان و حکومەتی عێراق لە بەغدا بەڕێوەچوون؛ سەبارەت بە چۆنێتی جێبەجێکردنی دوا بڕیاری دادگەی فیدراڵی تایبەت بە نەوتی خاوی هەرێمی کوردستان.  بەهۆی دوو سکاڵای وەزیری نەوتی عێراق و ئەندامێکی ئەنجوومەنی پێشووی پارێزگای بەسرە، کە لە ساڵانی ٢٠١٢ و ٢٠١٩ تۆماریان کردوون، دادگەی فیدراڵیی عێراق، لە ١٥.٢.٢٠٢٢، بڕیاریدا کە یاسای نەوت و گازی هەرێمی کوردستان ' نادەستوورییە '، بۆیە هەڵیوەشاندەوە، دادگەکە هەروەها بڕیاریدا کە دەبێت حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات. دادگەکە هاوکات مافی دایە وەزارەتی نەوتی عێراق لە یاسایی و راستی و دروستی گرێبەستە نەوتییەکان و گرێبەستە گازییەکانی حکومەتی هەرێمی کوردستان لەگەڵ وڵاتان و کۆمپانیا بیانییەکان بکۆڵێتەوە.   بڕیارەکەی دادگەی فیدراڵیی عێراق، کە کاردانەوەی تووندی سەرۆکایەتیی و حکومەتی هەرێمی کوردستانی لێکەوتەوە لە کاتێکدایە، لە دوای ساڵی ٢٠٠٣ ەوە تاوەکو ئێستا نەتوانراوە یاسایەک بۆ نەوت و گاز لە عێراق دەربکرێت.