بەگوێرەی دوایین راگەیێندراوی ناوەندی راگەیاندنی هێزەکانی پاراستنی گەل - هەپەگە کە شەوی چوارشەممە ٢٠ی نیسان بڵاوکراوەتەوە، کاژێر ١٢: ٢٠ خولەکی رۆژی چوارشەممە ٢٠ی نیسان ژمارەیەک لە گەریلاکانی پەکەکە لە ناوچەی گرێ رووبار سەر بە چیای رەش لە ناوچەی زاپ  رووبەڕووی سوپای تورکیا بوونەتەوە.   لە راگەیێندراوەکەدا ئاماژە بەوەدراوە، لە شەڕەکەدا ١٣ سەربازی سوپای تورکیا کوژراون، تەرمی حەوت لە سەربازەکان لە ژێر دەستی ئەواندان، هەروەها دوو سەربازیشیان بریندار کردوون.  پەیامنێری تۆڕی میدیایی رووداو لە سنووری قەزای ئامێدی راگەیاند، ئەمڕۆ پێنجشەممە تا رادەیەک رەوشی ناوچەکە ئارامە، بەڵام بەگوێرەی ئەو زانیارییانەی لە خەڵکی ناوچەکە وەریگرتوون، شەوی رابردوو لە سنووری شیلادزێ و دێرەلوک لە ناوچەکانی چیای کورۆژارۆ تاوەکو چیای لینک سەر بە پارێزگای دهۆک بەردەوام سێ هەلیکۆپتەر بە ئاسمانی ناوچکەدا سووڕاونەتەوە.  پەیامنێری رووداو رایگەیاند، بەشی ئەم دیوی شەلادزێ و دێرەلوک واتا لە بەشی باکوور ناوچەکە بۆردوومان و تۆپباران نەکراون، بەڵام لە ناوچەکانی بەشی دواوەی چیای کورۆژارۆ لە نزیک چیای مەتین شەوی رابردوو بەردەوام دەنگی بۆردوومان و تۆپباران بیستراوە.    بەگوێرەی ئامارەکانی وەزارەتی بەرگریی تورکیا، لە چوارچێوەی ئۆپەراسیۆنەکەدا تاوەکو ئێستا ٢٨ گەریلا گیانیان لەدەستداوە. لە هێزەکانی تورکیاش دوو ئەفسەر بەپلەکانی ملازمی پیادە کوژراون و نۆ سەربازی دیکەش بریندارن. هەپەگەش تائێستا گیانلەدەستدانی حەوت گەریلا و کوژرانی ٦٢ سەربازی تورکیا و خستنەخوارەوەی دوو فڕۆکەی بێفڕۆکەوانی راگەیاندووە.