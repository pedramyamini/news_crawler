رۆژی سێشەممە ١٠ - ٥ - ٢٠٢٢، بەشدار حەسەن، یەکێک لە پارێزەرانی خۆبەخشی گیراوانی بادینان بە (تۆڕی میدیایی رووداو)ی راگەیاند: "بێریڤان ئەیوب بە حوکمی ماددەیەک لە یاسای ژمارە ٢١ی ساڵی ٢٠٠٣ی پەرلەمانی کوردستان بە دوو ساڵ زیندانیکردن سزادرا، ئەمڕۆ بە بڕیاری دادگای کەتنی یەکی هەولێر ئازادکرا و هەر ساڵێک سێ مانگ لە سزاکەی کەمکرایەوە، لایەنە پەیوەندیدارەکانیش راپۆرتی خۆیان لەبارەی رەفتاری لەشوێنی راگرتنەکەی دابوو بەوەی هیچ کێشەیەکی نییە، ئەوەش وایکرد هیچ کێشەیەکی نەمێنێت. "  بەپێی نووسراوی دادگەی کەتنی هەولێر / ١، رۆژی سێشەممە ١٠ - ٥ - ٢٠٢٢ لێژنەیەک لە دادگە لە دادوەرەکەی حەسەن عەلی موراد ئەمین پێکهات، سزادراو بێریڤان ئەیوب حوسێن داوایەکی لە رۆژی ٢١ی نیسانی ٢٠٢٢ پێشکەشی دادگە کرد بۆ ئەوەی ئازادکردنی بە مەرج بیگرێتەوە، چونکە سێ لەسەر چواری وادەی سزاکەی لە فەرمانگەی چاکسازیی ئافرەتان و منداڵان بەپێی بڕیاری دادگەی تاوانەکانی دووی هەولێر بە ٢٧٠ / ج ٢/٢٠٢١ کە لە رۆژی ٦ی شوباتی ٢٠٢٢ دەرچووە، بەسەربردووە.   بەپێی ئەو بڕیارە (٢٧٠ / ج ٢/٢٠٢١) دادوەر بڕیاری دا بە زیندانیکردنی بۆ ماوەی دوو ساڵ و بەپێی ماددەی یەکەمی یاسای ٢١ی ساڵی ٢٠٠٣، لەگەڵ هەژمارکردنی ماوەی راگرتنی لەماوەی نێوان ١٣ - ١٠ - ٢٠٢٠ تاوەکو ٥ - ٣ - ٢٠٢٢.   دوای کردنەوەی بابەتەکە لەلای فەرمانگە پەیوەندیدارەکان، رەزامەندی فەرمانگەی داواکاری گشتیمان لەهەولێر بۆ هاتەوە لەسەر داواکارییەکە بە نووسراوی ژمارە ٢٣ / ئازادکردنی بەمەرج کە لە رۆژی ٩ - ٥ - ٢٠٢٢ دەرچووە و نووسراوی نووسینگەی لێکۆڵینەوەی بەڵگەی تاوان لە هەولێر ژمارە ١٤٣ کە لە ٩ - ٥ - ٢٠٢٢ دەرچووە، تێیدا پێشینەی ناوبراو روونکراوەتەوە و ماوەی سزاکەی گۆڕیوە، کە ئێمە سەرقاڵین لەگەڵ نووسراوی فەرمانگەی چاکسازیی ئافرەتان و منداڵان لە هەولێر ژمارە ١٠٠٨ لە رۆژی ٢١ - ٤ - ٢٠٢٢ کە ئەوەی تێدایە سزادراو لەکاتی سزاکەی رەفتاری باش بووە.  بەو پێیە و بەهۆی هەموو ئەوانەی سەرەوە ئەم دادگەیە بڕیاری دا بەوەی سزادراو "بێریڤان ئەیوب حوسێن" بەمەرج ئازادبکرێت و یەکسەر لە زیندان بێتە دەرەوە، بەو مەرجەی بە هۆکارێکی دیکە راگیراو یان سزادراو نەبێت، لەگەڵ راگرتنی سەرجەم ئەو ماوە سزا بنچینەیەیی لەسەریەتی، ئەو بڕیارەش لەلایەن بەڕێوەبەرایەتی فەرمانگەی چاکسازی ژنان و ئافرەتانەوە بە سزادراو بە نووسراو بدرێت، پێش ئەوەی ئازادبکرێت و پێیڕابگەیێنرێت، ئەگەر هەر تاوانێکی بە ئەنقەست بکات یان ئەگەر ئازادبکرێت ئەو مەرجانە پێشێلبکات کە دادگە لەماوەی ئەزموونی بەسەریدا سەپاندی، ئەوا بڕیاری ئازادکردنەکە پووچەڵ دەبێتەوە.  بڕیارەکەی دادگا لە رۆژی ١٠ - ٠٥ - ٢٠٢٢ بەپشت بەستن بە ماددەکانی ٣٣١ و ٣٣٢ی یاسای بنەما دادگاییکردنە سزاییەکان دەرچووە، بڕیارەکەش دەکرێت تەمیز بکرێتەوە.  رۆژی ٦ - ٣ - ٢٠٢٢ دادگەی هەولێر هەر یەک لە بێریڤان ئەیوب و عەبدولموتەلیب رەمەزانی بەگوێرەی ماددەی یەک لە یاسای ژمارە ٢١ی ساڵی ٢٠٠٣ی پەرلەمان، بە دوو ساڵ زیندانیکردن سزادا.  یاسای ژمارە ٢١ی ساڵی ٢٠٠٣ تایبەتە بە هەموارکردنەوە و لە کارخستنی چەند مادەیەکی یاسای ژمارە ١١١ی ساڵی ١٩٦٩ یاسای سزاکانی عێراق.  بەشدار حەسەن گوتی: "بێریڤان لە دادگە ئەو تۆمەتانەی رەتکردنەوە کە ئاراستەی کرابوون و گوتی، ئەوەی هەیە لە فەیسبووک پۆستم کردووە و رەخنەم گرتووە".