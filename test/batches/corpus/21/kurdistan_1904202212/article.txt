رۆژی سێشەممە ١٩ ـی نیسانی ٢٠٢٢، ئەڤراز رەشید، بەرپرسی راگەیاندنی قایمقامیەتی قەزای ناوەندی دهۆک بە رادیۆی رووداوی راگەیاند، "تاوەکو ئێستا لەم رەمەزانەدا هیچ ماددە و کاڵایەک دەستی بەسەردا نەگیراوە کە بە قاچاخ هێنرابێت، بەڵام هەر لەم ماوەیەدا دەست بەسەر دوو تۆن ماددەی بەسەرچوو و خراپبوودا گیراوە. لە ١٨ رۆژی رەمەزاندا ٤١٠ سەردان کراوە و ٢٠ شوێن سزا دراون و ١٣ شوێنیش داخراون. "  بەرپرسی راگەیاندنی قایمقامیەتی قەزای ناوەندی دهۆک ئاماژە بەوەش دەکات، "شەو و رۆژ چاودێریی بازاڕ دەکەن. نرخەکان هەر پێش رەمەزان زیاد بوون. هەندێک بەرهەمی وەک شیرینی و شەربەت کەمێک نرخیان زیاد کرابوو کە لیژنەکانمان رێگرییان کرد و نرخەکانیان وەک خۆیان لێکردنەوە. "   رێبوار عەبدولمەجید قادر، گوتەبێژی لیژنەی پشکنین و چاودێریی بازاڕی هەولێر گوتی، "لیژنەکانمان لە چاودێریی بازاڕ و فرۆشگەکان بەردەوامن. لە هەفتەی رابردوودا دوو شوێنی شەربەتفرۆشتنمان داخست کە نرخیان زیاد کردبوو. هەریەکی بە دوو ملیۆن دینار سزادران. لای ئێمەیش هیچ ماددە و کاڵایەکی قاچاخ دەستی بەسەردا نەگیراوە. "   چەند رۆژێکە لە بازاڕەکاندا نرخی گۆشتی سوور زیاد بووە و هەر کیلۆگرامێک گۆشت زیاتر لە هەزار دیناری چووەتە سەر.  گوتەبێژی لیژنەی پشکنین و چاودێریی بازاڕی هەولێر باس لەوە دەکات، "گرانبوونی نرخی گۆشت هۆکارەکەی ئەوەیە ئاژەڵی ئێرە دەچێتە دەرەوە، چونکە گۆشتی ئاژەڵی خۆمان زۆر تامی لە گۆشتی ئەو ئاژەڵانە خۆشترە کە لە سووریا و شوێنانی دیکەوە دەهێنرێن. ئەوە وایکردووە نرخی گۆشت دوو هەزار دینار زیاتر ببێت کە بۆمان کۆنترۆڵ نەکرا. "   رێکان جەمال، سەرۆکی لیژنە هاوبەشەکانی قایمقامیەتی سلێمانییش گوتی، "رۆژانە بەدواداچوون بۆ سکاڵای هاونیشتمانیان دەکەین. لە سلێمانیدا هیچ کاڵا و ماددەیەکی بەسەرچوو بۆ کۆمپانیاکان ناگەڕێنرێتەوە و لەلایەن لیژنەکانی قایمقامیەتەوە لەناودەبرێن. "  سەرۆکی لیژنە هاوبەشەکانی قایمقامیەتی سلێمانی ئاشکرای کرد، لە سەرەتای ئەمساڵەوە تاوەکو ئێستا نزیکەی ٥٨ کەسیان داوەتە دادگە کە ئەو کەسانەن سەرپێچییەکانیان لە ئاستێکدایە کە سزادانیان لە دەسەڵاتی قایمقامیەتدا نییە.  لەبارەی نرخی نانیشەوە کە لە ماوەی رابردوودا بۆ هاونیشتمانییان و نانەواکان ببووە کێشە، رێکان جەمال گوتی، "لە سلێمانی چوار نانی دەبڵ کە کێشی هەر گونکێک ١٢٠ گرام بێت بە ١٠٠٠ دینارە. بە گشتی هەشت نان بە هەزار دینارە. خۆشبەختانە ئێستا نرخی ئاردیش دابەزیوە. "