رۆژی یەکشەممە، ١٧ ـی نیسانی ٢٠٢٢، رەفعەت ساڵح، موختاری گوندی راڤینا لە ناوچەی بەرواری باڵا بە تۆڕی میدیایی رووداوی راگەیاند، گوللە تۆپەکان لە هەردوو بەشی سەرەوە و خوارەوەی گوندەکە کەوتوونەتە خوارەوە، نزیکەی کیلۆمەترێک نزیکبووە لە ماڵەکانی نێو گوندەکە.   موختاری گوندی راڤینا باس لەوەش دەکات، تۆپبارانەکە زیانی گیانی نەبووە، بەڵام ترس و دڵەڕاوکێی لەلای خەڵکی گوندەکە دروستکردووە.   گوندی راڤینا لە ناوچەی بەرواری باڵا لەسەر رێگەی سەرەکی ناحیەی کانی ماسێیە، رێگەیەکی نێودەوڵەتییە لە نێوان باشووری کوردستان لەگەڵ باکووری کوردستان و تورکیا بە رێگەی دەروازەی سەرزێری.   لە شەوی رابردووەوە تاوەکو بەرەبەیانی ئەمڕۆ، ھەشت جاری دیکە چیای کورەژار لە سنووری ناحیەی شیلادزێ و گەلی رەشاڤە لە سنووری ناحیەی دێرەلووک بۆردوومانکراوە، بەھۆی ئەو بۆردوومانانەوە خانووی ھاونیشتمانییەکی شیلادزێ زیانی بەرکەوتووە.  ئێوارەی ئەمڕۆ یەکشەممە، ناسر عەلی، بەڕێوەبەری نووسینگەی رووداو لە دهۆک گوتی، فڕۆکەکانی تورکیا ئاڤاشین و ئاقاری گوندی سیتە و چیای کورەژار لە سنووری ناحیەی شیلادزێ و گەلی رەشاڤە لە سنووری ناحیەی دێرەلووکیان بۆردوومان کرد.