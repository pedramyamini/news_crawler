داریوش حەسەن نەژاد، بەڕێوەبەری ئاوی پارێزگای لووڕستان رایگەیاند، هاوینی ئەمساڵ ٥٠٠ گوند رووبەڕووی قەیرانی کەمیی ئاو دەبنەوە و گوتیشی، دوور نییە ململانێ لەسەر ئاو رووبدات و کێشەی کۆمەڵایەتی دروستبن.  پارێزگای لووڕستان سێیەمین سەرچاوەی ئاوی لەنێو پارێزگاکانی ئێراندا هەیە، بەڵام وشکەساڵی و خراپ بەڕێوەبردنی کاروباری ئاو  وایکردووە، ئەو پارێزگایە رووبەڕووی کۆمەڵێک قەیران بێتەوە. ئەمساڵ بەراورد بە ساڵی رابردوو ٢٦ % کەمتر باران و بەفر لەو پارێزگایە باریوە.  داریوش حەسەن نەژاد، بەڕێوەبەری ئاوی پارێزگای لووڕستان دەڵێ، بە درێژەکێشانی وشکەساڵی، رووبارە گەورەکانی ئەو پارێزگایە وشک دەبن.  بەگوتەی حەسەن نەژاد، هاوینی ئەمساڵ وشکتر لە هاوینی رابردوو دەبێت.  مەهدی پازووکی، بەڕێوەبەری کۆنترۆڵی قەیرانی پارێزگای لووڕستان لە رۆژهەڵاتی کوردستان چەند رۆژ لەمەوبەر گوتی: "ئەمساڵ وشکەساڵی دەبێت و ئەگەر لە بەشی ماڵان و کشتوکاڵدا دەست بە بەکارهێنانی ئاوەوە نەگیرێت، رووبەڕووی کێشە و قەیران دەبینەوە".   لە پارێزگای لووڕستان هەندێ رێکار  بۆ کۆنترۆڵی دۆخی ئاو گیراونەتەبەر؛ بۆ نموونە، چاندنی برنج قەدەخە کراوە، رێکخراوی کشتوکاڵی ئەو پارێزگایە ئەرکدار کراوە جۆری بەرهەمی کشتوکاڵی نوێ کە پێویستیی بە ئاوی کەمتر بێت بدۆزێتەوە بۆ ئەوەی لەبری بەرهەمەکانی دیکە بچێندرێت.  حەمیدڕەزا کەرەموەند، بەڕێوەبەری ئاو و ئاوەڕۆی پارێزگای لووڕستان رۆژی ٠٦.٠٤.٢٠٢٢ گوتی، جگە لەوەی ئاوی ژێر زەوی کەمبووەتەوە؛ بارینی بەفر و باران و ئاوی رووبارەکان کەمە، کێسەی کارەباش هەیە کە ئەوەش کاریگەریی زۆری لەسەر دابینکردنی ئاوی خواردنەوە هەیە.