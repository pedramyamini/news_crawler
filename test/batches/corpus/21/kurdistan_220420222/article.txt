خەدیجە سلۆ ئەحمەد، هاوژینی ئیلیاس عه‌لییە کە لە ساڵی ١٩٨٤ لەسێدارە دراوە، دەڵێت "باوەڕم نەدەکرد، دەمگوت هەرچییەک بێت دەگەڕێتەوە ماڵەوە، تاوەکو زانیاریمان بۆ هات کە [لە سێدارە دراوە]. ئەوە بۆ ئێمە شۆکهێنەر بوو. "  بەڵگەنامەیەکی رژێمی بەعس دەکەوێتە دەستی دوو کوڕی ئیلیاس بەناوەکانی خدر و ریاز. لە بەڵگەنامەکەی رژێمی بەعسدا جگە لەوەی ئاماژەی بە ناوی ئیلیاس کردووە و لە سێدارە دراوە، شەش کەسی دیکەش لە خەڵکی پارێزگاکانی دهۆک، سلێمانی، نەینەوا و بەغدان لەگەڵیدا لە سێدارە دراون.  خدر ئیلیاس عەلی کە بۆی روون بووەتەوە باوکی لە سێدارە دراوە، دەڵێت، "من و براکەم چووینە بەغدا بۆ دەزگای شەهیدانی سیاسیی سەردەمی بەعس لە ناوچەی جادریە و بەڵگەنامەکانی خۆمان پێیان دا، ئەوان لە ئەرشیڤی خۆیاندا گەڕان و پێیان گوتین، کە لە ساڵی ١٩٨٤ [باوکمان] لە سێدارە دراوە. "  ئیلیاس عەلی فەرمانبەربوو لە بەڕێوەبەرایەتیی کشتوکاڵی موسڵ، لە ١٠ - ٤ - ١٩٨٤ لەلایەن هێزەکانی رژێمی بەعسەوە دەستگیرکرا و دوای چوار مانگ لە سێدارە دراوە.   خێزانەکەی ئیلیاس خەڵکی گوندی قەسرێجێن لە ناحیەی زووممار.   عەبدولعەزیز ئیبراهیم گەرگەری، برازای ئیلیاسە، دەڵێت "خوالێخۆشبوو پەیوەندی لەگەڵ شۆڕشدا هەبوو. لەگەڵ فەرماندە عیسا سوار و مەلا حوسێنی ماروونسیدا بوو. رژێمی بەعس ئەوکات لەم ناوچەیە باڵادەست بوو و خەڵکی زانیارییان دابووە هەواڵگریی عێراق کە پەیوەندی لەگەڵ شۆڕشدا هەیە. ئەمە هۆکاری لە سێدارەدانی بوو. "  تەحسین حسێن، نزیکترین هاوڕێی ئیلیاس بووە لە کاتی خۆیدا، دەڵێت "هاوڕێیەکی ئەو زابتی ئاسایش بوو، کاتێک کە قسەیان کردووە، [ئیلیاس] هێرشی زۆری کردووەتە سەر رژێمی بەعس و قسەی پێگوتوون، ئەو زابتەش دەنگی تۆمارکردووە. لە مانگی ٤ ـی ١٩٨٤ دیارنەما. دواتر بەشوێنیدا گەڕاین و بینیمان ئۆتۆمبێلەکەی لەنێو ئەمنی موسڵدا بوو. "