نادر رۆستی، گوتەبێژی دەستەی گەشتوگوزاری هەرێمی کوردستان بە تۆڕی میدیایی رووداوی راگەیاند، "تەواوی بەڕێوەبەرایەتییەکانمان ئامادەکارییان کردووە. لە دەروازەکانیشەوە هەموو ئاسانکارییەک بۆ هاتنی گەشتیاران دەکرێت. "   نادر رۆستی ئاماژە بەوە دەکات، وەکو نەریتێک ساڵانە هەموو بەڕێوەبەرایەتییەکانیان پلانی پێشوازی لە گەشتیاران دادەڕێژن. گوتیشی، "چاوەڕوان دەکەین گەشتیارێکی زۆر روو لە هەرێمی کوردستان بکەن بەشێوەیەک زیاتر نەبێت لە جەژنەکانی رابردوو و کەمتریش نەبێت؛ بۆیە چێشتخانە و هۆتێل و رێستۆرانتەکان ئامادەکارییان کردووە بۆ پێشوازی لە گەشتیاران. "   گەشتوگوزاری سلێمانی پێشبینی دەکات خەڵکێکی زۆر بچێتە پارێزگاکە. داسیار محەممەد، بەڕێوەبەری راگەیاندنی گەشتوگوزاری سلێمانی بە تۆڕی میدیایی رووداوی گوت، "لەسەر بنچینەی کۆبوونەوەمان لەگەڵ نووسینگە و کۆمپانیا گەشتیارییەکان، گەشتیارێکی زۆر بە گرووپ بۆ جەژن سەردانی سلێمانی دەکەن. "   داسیار محەممەد باس لەوەش دەکات، ئەوان لە بازگەکان و دەروازەکان لیژنەی تایبەتیان هەیە بۆ پێشوازی لە گەشتیاران. گوتیشی، "وەکو رێزێک بۆ ئەو گەشتیارانەی روو لە شارەکە دەکەن ئێمە بە شیرینی و ئاو پێشوازییان لێدەکەین. نامیلەکە و نەخشەی گەشتیارییان پێشکێش دەکەین، سەنتەری زانیاریمان هەیە تاوەکو درەنگانی شەو وەڵامی گەشتیاران دەدەنەوە. لە سەیرانگەکانیش زەرفی خۆڵ و بڵاوکراوەی گەشتیاری بەسەر هاووڵاتییاندا دابەش دەکەین. "   دەستەی گەشتوگوزاری هەرێمی کوردستان چوار بەڕێوەبەرایەتیی گشتیی هەیە. بەڕێوەبەرایەتییەکانیی هەولێر، سلێمانی، دهۆک و گەرمیان. نادر رۆستی دەڵێت، ١٥ بەڕێوەبەرایەتیی و بنکەی دیکەیان لە هەرێمی کوردستان هەیە کە چواریان وەکو بەڕێوەبەرایەتیی گشتیی مامەڵەیان لەگەڵ دەکرێت، ئەوانیش بەڕێوەبەرایەتییەکانی هەڵەبجە، سۆران، رانیە و زاخۆن.   هاوکات، رێبوار محەممەد، گوتەبێژی بەڕێوەبەرایەتیی گشتیی گەشتوگوزاری دهۆک بە تۆڕی میدیایی رووداوی گوت، ئامادەکاری تەواویان کردووە بۆ پێشوازی لە گەشتیاران. گوتیشی، "لە کۆنگرەیەکی رۆژنامەڤانیدا تەواوی وردەکاریی پێشوازی لە گەشتیاران و رێکارەکان دەخەینەڕوو. "