رۆژی دووشەممە ١٦ - ٥ - ٢٠٢٢ رەزا خەیلانی، گوتەبێژی دەستەی ژینگەی هەرێمی کوردستان میوانی بوولتەنی کاژێر ١٣: ٠٠ی تۆڕی میدیایی رووداو بوو، کە لەلایەن شەهیان تەحسینەوە پێشکێش دەکرێت و رایگەیاند: "ئەو خۆڵەبارینەی ئێستا لە هەرێمی کوردستان هەیە لە دەرەوە دێت. بەهۆی ئەوەی خاک و ژینگەی کوردستان شێی زۆرە، کێشەی خۆڵبارینی نییە".  بۆ رووبەڕووبوونەوەی خۆڵبارین و بە بیابانبوونی هەندێک ناوچەی کوردستان کە لە هێڵی بیابان نزیکن، گوتەبێژی دەستەی ژینگە گوتی: "وەک دەستەی ژینگە لە هەرێمی کوردستان بەرنامەمان هەیە رێژەی سەوزایی و دارستان لەو شوێنەنە زیاد بکەین کە مەترسی بەبیابانبوونی لەسەرە یاخود لە هێڵی بە بیابانبوون نزیکن، بۆ نموونە لە گەرمیان و دەشتی هەولێر".  گوتەبێژی دەستەی ژینگە روونیکردەوە: "ئەو دوو ناوچەیە ئاویان کەمە و بۆ قەرەبووکردنەوەی ئەو کەمئاوییە، بۆ ئەوەی رێژەی شێی زیادبکات، ئاویان بۆ دابین دەکەین. یەک لەو سەرچاوانەش بەرنامەیەکە بەناوی دانانی یەکەی چارەسەری ئاوەڕۆ بۆ هەولێر کە کۆمپانیایەکی ژاپۆنی خەریکە دروستی دەکات، بە ئاوەکە پشتێنەی سەوزایی لە دەشتی هەولێر ئاودەدرێت".  بەگوتەی رەزا خەیلانی: "ئامارێکی دیاریکراو نییە بۆ دەستنیشانکردنی تێکڕای سەوزایی لە دەرەوە و ناوەوەی شارەکانی هەرێمی کوردستان، ئێمە ئێستا لەسەر پڕۆژەکانمان کردووەتە بریار کە دەبێ ٢٥ % ی پڕۆژەکان بکەنە سەوزایی، ئەوە رێژەی سەوزایی ناو شارەکانی تارادەیەک بەرز کردووەتەوە، بەڵام بەهۆی شەڕ لە سنوورەکان بەشێکی دیکە لە دارستان و پاوانەکانی هەرێمی کوردستان لەنێوچوون".  بۆ زیادکردنی رێژەی سەوزایی لەناو شارەکانی هەرێمی کوردستان، رەزا خەیلانی دەڵێ: "هەندێک شوێن هەیە لە شارەوانییەکان تەرخانکراوە بۆ سەوزایی، بەڵام بەهۆی نەبوونی بودجە نەیتوانیوە بیکاتە باخچە، ئێمە لەبەر ئەوەی خاوەن پڕۆژەکانمان ناچار  کردووە ٢٥ % ی بکەنە سەوزایی و بە هەر هۆکارێک ئەو رێژە سەوزاییەی تەواو نەکردووە، خاوەن پڕۆژەکە رادەسپێرین لەناو گەڕەکەکان و ئەو شوێنانەی شارەوانی دیاریکردوون، سەوزایی و باخچە دروستبکات".