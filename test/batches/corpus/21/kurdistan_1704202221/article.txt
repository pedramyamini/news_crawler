ئیسماعیل حەدیدی، راوێژکاری سەرۆککۆماری عێراق بۆ کاروباری کەرکووک بە رادیۆی رووداوی راگەیاند: "راستە ژمارەیەکی زۆر لەو خێزانانەی پێشتر زەوییان دراوەتێ لە کەرکووکن و دۆخەکە بۆ هەموو کەسێک کراوەیە. لە کەرکووک هیچ پرۆژەیەک نییە بە ناوی بەعەرەبکردنەوە و هەموو هاووڵاتییەک دەتوانێت لە کەرکووک نیشتەجێ ببێت. "  راوێژکاری سەرۆککۆماری عێراق بۆ کاروباری کەرکووک جەختی لەوە کردەوە، هیچ شتێک بە ناوی هێنانی خێزانی عەرەب لە دەرەوە بۆ کەرکووک لە ئارادا نییە. دوای ئەوەی ئۆپەراسیۆن دژی داعش کراوە، خەڵکی هەندێک شوێن ناوچەکانی خۆیانیان جێهێشتووە و چوون لە کەرکووک نیشتەجێ بوون. ئیتر هیچ شتێکیش بە ناوی داگیرکردنی زەوییەوە نییە.  ئیسماعیل حەدیدی روونی کردەوە، خەڵکی گوندەکانی دەورووبەری خورماتوو و ئەو گوندانەی مەترسیی داعشیان لەسەرە ئێستا لە کەرکووک نیشتەجێن. لە کەرکووکدا پارچە زەوییەکی چۆڵ نییە کە کەسێک بتوانێت بچێت داگیری بکات.  موختاری گوندی چەخماخەی سەر بە کەرکووک باس لەوە دەکات کە ئەو عەرەبانەی پێشتر لە سەردەمی سەدامدا زەوییەکانی ئەوانیان دراوەتێ، ئیستا هاتوونەتەوە و داوای زەوییەکان دەکەن.  ئەو عەرەبانە لە ساڵی ٢٠٠٣ ـدا دوای رووخانی رژێمی بەعس کەرکووکیان جێهێشت و دواتر بەپێی ماددەی ١٤٠ ـی دەستوور ٢٠ ملیۆن دینار قەرەبوویان وەرگرت.  راوێژکاری سەرۆککۆماری عێراق بۆ کاروباری کەرکووک گوتی: "گوندی چەخماخە ناوچەیەکی کشتوکاڵییە و لە دەرەوەی کارگێڕیی کەرکووکە. من چەندین جار سەردانیم کردووە و لەگەڵ خەڵکەکەیدا دانیشتووم. کێشەکە دوای ٢٠٠٣ سەری هەڵداوە. ئەو خەڵکەی گەڕاونەتەوە و داوای زەوییەکانیان دەکەن، خۆیان کەرکووکین و بەڵگەنامەیان هەیە. "  ئیسماعیل حەدیدی ئەوەی خستەڕوو، پێشتر لە ٢٠٠٤ لەڕێگەی لیژنەیەکی تایبەتەوە چارەسەر بۆ کێشەی بەشێکی ئەو زەوییانە کراوە. هەر کەسێک بەپێی ماددەی ١٤٠ داواکاریی پێشکێش کردبێت و ٢٠ ملیۆن دینارەکەی وەرگرتبێت، بە هیچ شێوەیەک مافی ئەوەی نییە باسی ئەو زەوییانە بکات و گوتیشی: "من بە هیچ شێوەیەک رێگەی پێ نادەم ناوی کەرکووکیش بهێنێت. نایشبێت لە کەرکووک بمێننەوە. "  حەدیدی باسی لەوە کرد کە سیاسییەکانیش هیچ ویستێکیان نییە بۆ ئەوەی کێشەی کەرکووک چارەسەر بکەن و بەرژەوەندیی خۆیان پێش بەرژەوەندیی خەڵکی ئەو شارە خستووە.  بە گوتەی حەدیدی، سەرۆککۆمار بە هەموو شێوەیەک ئاگاداری دۆخی کەرکووکە و ئەو وەکو راوێژکاری زۆر جار لەو بارەوە قسەی لەگەڵ دەکات.   راوێژکارەکەی سەرۆککۆمار ئاماژەی بەوەش کرد: "راستە سەرۆککۆمار تاوەکو ئێستا سەردانی کەرکووکی نەکردووە، بەڵام لەبەر ئەوەیە خۆی کوردە و نەڵێن دەیەوێت شتێک بۆ کوردی کەرکووک بکات. "