ئەمڕۆ پێنجشەممە، ١٢ - ٥ - ٢٠٢٢، فازڵ حاجی، گوتەبێژی هاتووچۆی هەولێر بە رووداوی راگەیاند: "کاتێک رێنمایی بۆ گۆڕینی تابلۆ دەرکرا دوو جۆرە پلێت هەبوو، لاکێشەیی و چوارگۆشەیی، سەرەتا لاکێشەییەکانمان بەکارهێنا، چونکە نزیکەی ٩٩ % ی ئەو ئۆتۆمبێلانەی لە هەرێمی کوردستان هەن شوێنی تابلۆکانیان لاکێشەیین، بەڵام دواتر بۆمان دەرکەوت سێ جۆر ئۆتۆمبێل لەوانە جیپ، پرادۆ و هەندێک جۆری کۆرۆلا، شوێنی تابلۆکانیان کێشەی هەیە بە تایبەتی پشتەوەی ئۆتۆمبێلەکانیان. "  گوتەبێژی هاتووچۆی هەولێر گوتی: "لە جەژن ئۆردەری چوارگۆشەکە کراوە، ئێستا، کە گەیشت دەستبەکاربوون و هیچ گرفتییەک نەماوە، ئەو ئۆتۆمبێلانەش، کە کێشەیان هەبوو بانگمان کردوون بەبێ بەرامبەر تابلۆکانیان بۆ دەگۆڕینەوە، بەپێی جۆری ئۆتۆمبێلەکە و شوێنەکەی، تابلۆیان بۆ دەبەستین، نەک بەگوێرەی ئارەزووی خاوەنەکانیان. "  فازڵ حاجی ئاشکرای کرد رۆژانە تابلۆ بۆ هەزار تاوەکو ١، ١٠٠ ئۆتۆمبێل دەبەستن.   رۆژی دووشەممە ٢٥ - ٠٤ - ٢٠٢٢ لە بەڕێوەبەرایەتیی هاتووچۆی هەولێر یەکەم تابلۆی ئۆتۆمبێل بە سیستمی نوێی یەکگرتوو لەگەڵ حکومەتی ناوەند چاپکرا.  بەپێی تابلۆ نوێیەکە، ناوی شارەکان لەسەر تابلۆ نامێنێت و تەنیا کۆدێک دادەنرێت. کە کۆدی تەرخانکراو بۆ هەولێر ٢٢، بۆ سلێمانی ٢١ و بۆ دهۆکیش ٢٤ دەبێت.