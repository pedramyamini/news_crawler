پێنج ساڵ پێش ئێستا دایکی رەیان مەحموود بە جەڵتەی دڵ گیانی لەدەستداوە، باوکیان دوای شەش مانگ ژیانی هاوژینیی لەگەڵ مەنیجە پێکهێناوە.  شەوکەت حەمە حەسەن، ئامۆزای باوکی رەیان دەڵێت، "کەس لە ماڵ نەبووە گوتوویەتی من سوێندم خواردووە و بەڕۆژووم با رۆژووەکەم بەتاڵ نەبێت و سزای ئەو دنیا وەرنەگرم، تکات لێدەکەم سوێندم خواردووە با شتەکە ئاوابێ گوتوویەتی چۆن گوتوویەتی وەرە ئەوێ تۆزێک نەوتت پێدادەکەم دواتر ئاوت پێدادەکەم و مەترسە هیچ روونادات ئەوەی من بیستوومە، بێگومان لایەنی پەیوەندیدار قسەیان لێوەرگرتووە کە شتەکە چۆن روویداوە یانی کچەکە ئەوەندە قسەی کردووە".  لەم ماڵە جگە لە باوک و مەنیجەی زڕدایکی رەیان، ٥ منداڵ ژیاون ئەوان رەیان و دوو برای بوونە و لەگەڵ کچێک کە کچی زڕدایکەکەیان بووە لە هاوژینی پێشووی، کچێکی ٤ ساڵیش کە منداڵی هاوبەشی باوکی رەیان و مەنیجەی زڕدایکی بووە.  بەشدار مەحموود، برای رەیان دەڵێت، "پێش دراوسێکان من گەیشتمە ئێرە خوشکەکەم لێرە کەوتبوو و باوەژنەکەشم رێک لێرە ئاوا لە تەنیشتیەوە بوو، خوشکەکەم نەیدەتوانی سەیری ئەو بکات هەر سەیری ئەم ناوەی دەکرد دەیگوت فریامکەون سوتام مردم زڕدایکەکەم بە خوشکەکەمی دەگوت ناوی من نەهێنی لای کەس، پێشتر چاوی خوشکەکەمی کوێرکرد سکاڵامان کردووە دەیگوت باشە دووبارەی ناکەمەوە هەمان شتی دووبارە دەکردەوە، سوتاندبووی دەیگوت دووبارەی ناکەمەوە دیسان دووبارەی دەکردەوە".  باوکی رەیان پێشمەرگەیە و دەڵێت، زۆربەی کاتەکان لە ماڵ نەبووە و منداڵەکانی لە ناو ماڵێکی وەک دۆزەخ بەجێهێشتووە  مەحموود جەمیل، باوکی رەیان دەڵێت، "داوام لە خوا و یاسایە ئەمەم بۆ یەکلایی بکاتەوە خوێنی ئەم کچە بە فیڕۆ نەچێت، وەکو باوکێک، چ باوکێک قبووڵ دەکات کچی ئاوا بسوتێنرێ، تێدەگەی چ باوکێک قبووڵ دەکات کچی بسوتێنرێ، هیچ باوکێک قبووڵ دەکات! ئەوە شایەنی چییە، ئەم کچە بەستەزمانە تاوانی چییە؟ "   رووداوەکە لە کەسنەزان روویداوە و پۆلیسی هەولێر دوێنێ سێشەممە لە راگەیێندراوێکدا گوتی کە دوای بەدواداچوونێکی ورد لەسەر ئەو رووداوە تۆمەتبارێکی ئافرەتیان بە ناوی (م. ح. ح) دەستگیرکردووە و پەڕاوی لێکۆڵینەوەیان بەپێی ماددەی ٤٠٨ لە یاسای سزادان بۆ کردۆتەوە و بەندیان کردووە، لەدوای رووداوەکە رەیان لە نەخۆشخانەی فریاگوزاری بووە، بەگوتەی پزیشکانی نەخۆشخانەکە زیاتر لە % ٨٠ جەستەی سوتاوە و مەترسی لەسەر ژیانی هەیە.