رۆژی هەینی ٦ - ٥ - ٢٠٢٢ رێژین رەئووف، بەڕێوەبەری گەشتوگوزاری دووکان بە ئەرکان عەلی، پەیامنێری رووداوی راگەیاند: "ساڵی رابردوو ١٠٠ هەزار گەشتیار بۆ پشووەکانی جەژنی رەمەزان روویان لە قەزای دووکان کردبوو، بەڵام ئەمساڵ تاوەکو ٥ - ٥ - ٢٠٢٢ زیاتر لە ١٢٥ هەزار گەشتیار سەردانی سنووری قەزای دووکان و سەیرانگەکانیان کردووە و چاوەڕوان دەکەین تاوەکو دوو رۆژی داهاتوو ئەو ئامارە زیاتر بەرزبێتەوە".  ساڵانی رابردوو گازندەی زۆر لە خزمەتگوزاریی پرۆژە گەشتیارییەکانی دووکان دەکرا و بەڕێوەبەری گەشتوگوزاری ئەو قەزایەش دەڵێت: "پێش بۆنە و پشووەکان، سەرجەم خاوەن پرۆژەکان ناچار دەکەین کۆی خزمەتگوزارییەکان دابینبکەن و ئێمەش بە بەردەوامی چاودێرییان دەکەین، لەبارەی ئەو کێشانەی ساڵان هەبوون، هەر لە دانانی بەربەست لە کەناری رووبارەکەوە بیگرە تاوەکو دەگاتە توالێت و پاکوخاوێنی، ئەمساڵ نزیکەی ٩٠ % یان چارەسەر بوون".  لەبارەی دانانی پەرژین بۆ رێگری لە کەوتنە ناو ئاو و خنکانی گەشتیاران، رێژین رەئووف باسی لەوە کرد: "بە بڕیارێکی وەزارەتی ناوخۆ، سەرجەم شوێنە گەشتیارییەکانمان پابەند کردووە بە دروستکردنی پەرژینبەندی بەردەم ئاوەکە بۆ ئەوەی هاووڵاتییان دووربن لە خنکان".  هەروەها گوتیشی: "ساڵانی رابردوو تێکڕا نزیکەی ١٢ حاڵەتی خنکانمان لە رووباری دووکان تۆماردەکرد، بەڵام ئەمساڵ تەنیا یەک حاڵەتی خنکان هەبووە کە ئەویش لە دەرەوەی سنووری پڕۆژەکان بووە".  سەبارەت بە نرخی دیاریکراو بۆ پرۆژە گەشتیارییەکان، بەڕێوەبەری گەشتوگوزاری دووکان رایگەیاند: "لیژنەی ئابووریی قایمقامییەت و لیژنەی پشکنینی گەشتوگوزاری دووکان بە بەردەوامی ژمارەی مۆبایلەکانیان کراوەیە و بەردەوام بەناو پرۆژەکاندا دەگەڕێن و چاودێریی دەکەن، هەر بابەتێک ببێتە هۆی خەڵەتاندنی گەشتیاران لە نرخدا، هاووڵاتی دەتوانێت پەیوەندیی بکات و راستەوخۆ لیژنەکان رێکار دەگرنەبەر".  رێژین رەئووف ئاماژەی بەوەش کرد: "داوامان ئەوەیە کاتێک هاووڵاتییان دێن بۆ دووکان، بۆ گەشتکردن بێن و بۆ مەلەکردن نەیەن، لەبەر ئەوەی ئاوی زێی دووکان بەخوڕ و ساردە و زۆر جیاوازە لەگەڵ مەلەوانگە داخراوەکان کە کەسانی تایبەتمەندیان لێیە بۆ هەر ئەگەرێکی نەخوازراو و فریایان دەکەون، بۆیە تکامان ئەوەیە با هاووڵاتییان بۆ مەلەکردن نەیەنە دووکان".