عەبدولمەناف تاتارنژاد، هاونیشتمانییەکی ورمێیە و گوتی، گیا بەهارییەکان زۆر کەمبووەتەوە، هۆکارەکەی ئەوەیە کە هاووڵاتییان ناهێڵن گیایەکە پێبگات.   لە کوێستانەکان لە کۆنەوە، مەندۆک، کنگر، رێواس، کوارگ، کوڕادە، لووشە و چەند جۆرێکی دیکەی گیای بەهاری دیکە روواوە. پێش ئەوەی بازاڕی گیای بەهاری زۆر گەرم بێت، هەر کەس دەچوو بەشی ماڵی خۆیانی دەبردەوە، بەڵام چەندین ساڵە، ساڵانە لە وەرزی بەهاردا لە شارەکان بازاڕی فرۆشتنی گیای بەهاری دەکرێتەوە و بەهۆی خراپتربوونی دۆخی ئابووری و زیاتربوونی رێژەی بێکاری، لەم ساڵانەی دواییدا خەڵکی زیاتر بۆ فرۆشتن، ئەو گیاوگۆڵانە کۆدەکەنەوە و چەندیان دەستکەوێت، لەگەڵ خۆیانی دەبەنەوە و دەیفرۆشن. گیاکانیش لە ریشەوە دەردێنن.   سەرکەوت شەعبانی، هاونیشتمانییەکی دیکەی ورمێیە و دەڵێت، جاران گژوگیایەکی زۆر هەبوون بەڵام ئێستا هەرچەند دەگەڕێیت شتێکی وا نەماوە. "داواکاریم ئەوەیە کە دێن بەشی خۆیان بەرن و بیبڕن، نەک لە ریشەوە دەریبهێنن. "   حکومەتی ئێران ئەمساڵ کۆکردنەوەی گیاوگۆڵی بەهاری بە مەبەستی فرۆشتنی قەدەخە کردووە، بەڵام نەیتوانیوە بە تەواوی رێگری لێبکات. چەند هاونیشتمانییەک دەڵێن، ئەگەر بەشێوازێکی دروست گیاوگۆڵی بەهاری کۆنەکرێتەوە، لەوانەیە تاوەکو چەند ساڵێکی دیکە، لە دوورترین کوێستانەکانیش دەستنەکەون.  گیا بەهارییەکان، بەهۆی تەندروستبوون و تامیان، خواستی زۆریان لەسەرە و ساڵانە نرخیان بەراورد بە ساڵی پێشتر بەرز دەبێتەوە. ساڵی رابردوو کیلۆیەک مەندۆک بە ١٥ هەزار تمەن بوو، ئەمساڵ بووەتە ٢٥ هەزار تمەن. کەنگر ساڵی رابردوو کیلۆی بە ٢٠ هەزار تمەن بوو، ئەمساڵ بووەتە ٣٥ هەزار تمەن.