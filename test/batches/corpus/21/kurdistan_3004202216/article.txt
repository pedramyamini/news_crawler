ئومێد خۆشناو، پارێزگاری هەولێر رایگەیاند، "کاریگەریی وشکەساڵی ساڵانی رابردوومان لەسەرە و ئەمساڵیش وشکەساڵییە، ئاستی ئاوی ژێرزەوی لە هەولێر کەمیکردووە.. هەولێر بە رێژەی جیاواز لە فراوانبووندایە.. چارەسەر بۆ رزگاربوون لە کێشەی بێئاوی دروستکردنی ئیفراز چوارە".  سالم ئەکرەم، دانیشتوویێکی کۆمەڵگەی مزووییە هەفتەی جارێک بۆ دووجار تەنکەرێک ئاو بە ١٥ بۆ ٣٠ هەزار دینار دەکڕێت و دەڵێت، "لە سەرەتای مانگی سێوە ئێمە ئاو دەکڕین، سێ ساڵە ئاوی بیرەکەمان کەمیکردووە و ئاو بەشمان ناکات".  بڕیارە ئەمساڵ بۆ چارەسەرکردنی کێشەی کەمئاوی بە گوژمەی نزیکەی هەشت ملیار دینار ١٣٨ بیری ئاو لە هەولێر لێبدرێت، بەپێی ئامارەکانی بەڕێوەبەرایەتیی ئاوی ژێرزەوی ئاستی ئاوی ژێرزەوی لە هەولێر ٢٠ مەتر دابەزیوە، ئەمەش هۆکاری وشکبوون و کەمبوونی % ٧٠ ئاوی بیرەکانی هەولێرە.  نەزیر ئەسعەد خەیلانی، بەڕێوەبەری ئاوی ژێرزەوی دەڵێت، لێدانی بیر بە بەراورد بە ١٠ ساڵی رابردوو قووڵییەکەی زیادی کردووە پێشتر بیر ٢١٠ مەتر لێدەدرا، بەڵام ئێستا ٤٠٠ تاوەکو ٦٥٠ بۆ ٦٧٠ مەتر بیری ئاو لە کەسنەزان و قوشتەپە لێدراوە.  بڕیارە ژووری ئۆپەراسیۆنی پارێزگای هەولێر دەست بە هەڵمەتی بڕینی سەرپێچیی کارەبای سەربیرەکانی ئاو، راکێشانی ئاو بەزێدەڕۆ بکەن.   رۆژانە لە رێگەی چوار پڕۆژەی ئاو لەگەڵ هەزار و ١٦٠ بیر، ٤٠٠ بۆ ٤٥٠ هەزار مەتر سێجا ئاو بۆ دانیشتووانی هەولێر دابین دەکرێت.