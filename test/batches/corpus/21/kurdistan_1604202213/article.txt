عوبێد محەممەد، بەڕێوەبەری شوێنەواری کفری بە تۆڕی میدیایی رووداوی راگەیاند، "ئەم خانووە یەکێکە لە خانووە کەلەپوورییە گرنگەکانی قەزای کفری کە مەترسیی رووخانی لەسەرە و ماڵی کەسایەتییەکی دیاری جووەکان بووە بە ناوی داود زەریفە.   بەهۆی ئەو مەترسییانەی ئەو کات لەسەریان بوو، جووەکان خۆیان لەم ماڵەدا حەشار دەدا.   بەڕێوەبەری شوێنەواری کفری دەشڵێت، "ئەو ماڵە وەکو پەرستگەیەکیش بووە، هەروەها پەرستگەیەکی دیکەیش هەیە دەستمان بە لێکۆڵینەوە کردووە و دەستنیشانمان کردووە".  عوبێد محەممەد لەبارەی خانووەکەوە گوتی، خانووەکە ٣٦١ مەتر دووجایە، چوار هۆڵ و حەوشەیەکی هەیە. دوو لە ژوورەکان رووخاون، لەگەڵ ژێرزەمینێکی گەورە کە بە شێوازێکی ئەندازەیی سەرنجڕاکێش دروستکراوە هەشت شوێنی هەواگۆڕکێی تێدایە و جیاوازیی پلەی گەرمی زیاتر لە ١٠ پلەیە لەگەڵ کەشوهەوای دەرەوە.