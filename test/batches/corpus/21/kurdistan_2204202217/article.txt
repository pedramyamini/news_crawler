ئێوارەی ئەمڕۆ هەینی ٢٢ ـی نیسانی ٢٠٢٢، حکومەتی هەرێمی کوردستان لە راگەیێندراوێکدا ئاماژەی بەوە دا، "مەسرور بارزانی، سەرۆکوەزیرانی هەرێمی کوردستان دوای سەردانێکی فەرمیی بۆ بەریتانیا و کۆبوونەوە لەگەڵ بەرپرسانی باڵای ئەو وڵاتە، گەیشتەوە هەولێر. "   مەسرور بارزانی لە سەردانەکەیدا لەگەڵ بۆریس جۆنسن، سەرۆکوەزیرانی بەریتانیا، وەزیرانی دەرەوە، ناوخۆ، بەرگری، پەروەردە، وزە و بازرگانی کۆبووەوە. بەپێی راگەیێندراوەکە، لە کۆبوونەوەکاندا گفتوگۆ لەبارەی دوایین گۆڕانکاری و پێشهاتەکانی عێراق و ناوچەکە و پەرەپێدانی پەیوەندییەکانی هەرێمی کوردستان و بەریتانیا کراوە.   بەریتانیا لە هەرێمی کوردستان کۆنسوڵخانەی هەیە و یەکێک لە ئەندامانی سەرەکیی هاوپەیمانیی نێودەوڵەتیی دژی داعشە و ژمارەیەک سەربازی بەریتانیش لە هەرێمی کوردستانن.  لە راگەیێندراوێکی ئەنجوومەنی وەزیرانی هەرێمی کوردستان ئەوە هاتووە، سەرۆکوەزیرانی بەریتانیا لە کۆبوونەوەیدا لەگەڵ مەسرور بارزانی هیوای خواستووە کە دەرفەتی هەبێت سەردانی هەولێر بکات.