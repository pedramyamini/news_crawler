رۆژی چوارشەممە ١١ ـی ئایاری ٢٠٢٢، شانەی راگەیاندنی ئەمنیی عێراق لە راگەیێندراوێکدا بڵاویکردەوە، "لە ئۆپەراسیۆنێکی ئەمنیی نایاب و ورد و پیشەییدا، هێزەکانی لیوای ٥١ ـی پیادەی سەر بە فیرقەی ١٤ لە باکووری رۆژئاوای پارێزگای کەرکووک، تونێلەکانیان لە چیای گڕاو تەقاندووەتەوە، کە ٩ چەکداری داعشی لەنێو دابووە و سەرجەمیان لەو ئۆپەراسیۆنەدا کوژراون. "   وەک لە راگەیێندراوەکەدا هاتووە، هێزە ئەمنییەکان چەند داعشێکیان ناسیووەتەوە لە نێویاندا کەسێک کە نازناوەکەی ' ئەبو عومەر ' ـە، لە فیرقەی نەهاوەند و هەروەها یەکێکی دیکە کە بە ' ئەبو سەفییە ' ناسراوە.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی کردبوو. لەوانە هێرشی خۆکوژى و دانانى خاڵى پشکنین و رفاندنى هاووڵاتییان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.  بەگوێرەی شانەی راگەیاندنی ئەمنیی عێراق، ئەو چەکدارانەی داعش رۆژی ١٤ ـی مانگی نیسانی رابردوو، بەشداربوونە لە هێرشکردنە سەر خاڵێکی لیوای ٩٦ ـی فرقەی ١٤ ـی سوپای عێراقی.