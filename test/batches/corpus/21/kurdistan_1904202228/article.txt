ئەمڕۆ سێشەممە ١٩ - ٠٤ - ٢٠٢٢ سەرۆک بارزانی بەبۆنەی سەری ساڵی ئێزدییەکان [چوارشەمبا سۆر] پەیامێکی پیرۆزبایی ئاڕاستەی کوردانی ئێزدی کرد و رایگەیاند، "هیوای بەختەوەری و کەیفۆشییان بۆ دەخوازم"، هەروەها دەشڵێت، "بە هەموو توانایەک پشتیوانی داخوازییەکانی خوشک و برا ئێزدییەکان دەکەم. "  سەرۆک بارزانی لە پەیامەکەیدا هیوادەخوازێت برا ئێزدییەکان بە سەربەستی و ئازادی بگەڕێنەوە سەر ماڵ و حاڵی خۆیان و دەشڵێت، "کۆتایی بە ئاوارەیی و ئەو نەهامەتییانە کە تیرۆرست و ناحەزانی گەلەکەمان بەسەریاندا سەپاندوون، بێت. "  جەژنی چوارشەممەی سوور، یاخود جەژنی سەری ساڵی کوردانی ئێزدی، یەکێکە لە جەژنە دیارەکان کە هەموو ساڵێک لە مانگی نیسان دەکرێت. ئەم جەژنە لە ماڵان و لە پەرستگەی لالش بە چەندین رێوڕەسم بەڕێوەدەچێت.  لە بەشێکی پەیامەکەیدا سەرۆک بارزانی جەخت لە پێویستی هاوکاریکردنی هەموو لایەک دەکاتەوە بۆ ئەو مەبەستە و باس لەوەش دەکات، "ئێزدییەکان خۆیان بڕیار لە چارەنووس و پاشەڕۆژیان بدەن و برینەکانیان ساڕێژ بکەن. "  سەرۆک بارزانی هیوادارە هەموو جەژن و بۆنەکانی ئێزدییەکان بە شادی و ئارامی دەرباز ببێت و ئاماژە بەوەش دەکات، "کوردستان وڵاتی پێکەوەژیانە و پێویستە ئەو فەرهەنگە دەوڵەمەندە پارێزراوبێت. "