رۆژی چوارشەممە ٢٧ ـی نیسانی ٢٠٢٢، نێچيرڤان بارزانى، سه‌رۆكى هه‌رێمى كوردستان پێشوازى له شاندێكى باڵاى ديپلۆماسى و سه‌ربازيى ئه‌مريكى به سه‌رۆكايه‌تيى ده‌ينا ستروول، جێگرى ياريده‌ده‌رى وه‌زيرى به‌رگريى ئه‌مريكا بۆ كاروبارى رۆژهه‌ڵاتى نێوه‌ڕاست كرد. لە کۆبوونەوەکەدا ماتيو توله‌ر، باڵيۆزى ئه‌مريكا له عێراق، ماتيو ترۆلينگه‌ر، جێگرى به‌ڕێوه‌به‌رى كاروبارى سياسى و سه‌ربازى له هێزه هاوبه‌شه‌كانى ئه‌مه‌ريكا له رۆژهه‌ڵاتى نێوه‌ڕاست و چه‌ند به‌رپرسێكى سياسى و سه‌ربازى بەشدارییان کرد.   بەگوێرەی راگەیێندراوی سەرۆکایەتیی هەرێمی کوردستان، جێگرى ياريده‌ده‌رى وه‌زيرى به‌رگريى ئه‌مريكا بۆ كاروبارى رۆژهه‌ڵاتى نێوه‌ڕاست جه‌ختى له روانگه و سياسه‌تى ئه‌مريكا كرده‌وه كه "پابه‌نده به به‌رده‌واميى پشتگيريى سياسیی و سه‌ربازی بۆ عێراق و هه‌رێمى كوردستان، بره‌ودان به كارى پێكه‌وه‌يى و هاريكاريى هاوبه‌شى نێوانيان، هه‌روه‌ها پێزانينى وڵاته‌كه‌ى بۆ رۆڵ و قوربانييه‌كانى پێشمه‌رگه له شه‌ڕى دژى داعشدا ده‌ربڕى. "   لای خۆشییەوە، نێچيرڤان بارزانى "سوپاس و پێزانينى هه‌رێمى كوردستانى بۆ پشتگيرى و هاوكارييه‌كانى ئه‌مريكا و هاوپه‌يمانيى نێوده‌وڵه‌تیی دژى داعش بۆ عێراق و هه‌رێمى كوردستان له رووبه‌ڕووبوونه‌وه‌ى تيرۆردا دووپات كرده‌وه. "   راگەیێنداراوەکەی سەرۆکایەتیی هەرێمی کوردستان تێیدا هاتووە، کە "هه‌ردوولا هاوڕابوون له‌سه‌ر گرنگى و پێويستيى هه‌نگاونانی لايه‌ن و پێكهاته عێراقييه‌كان بۆ ده‌رچوونى دۆخى سياسيى وڵات له چه‌قبه‌ستوويى و هاتنه‌كايه‌ى حكومه‌تێک كه وه‌ڵامده‌ره‌وه‌ى چاوه‌ڕوانيى هاووڵاتييان بێت و بتوانێت رووبه‌ڕووى ئاڵەنگارییەکان ببێته‌وه. هه‌ر له‌وباره‌يه‌وه جه‌خت له گرنگيى ته‌بايى و يه‌كڕيزيى لايه‌نه كوردستانييه‌كان و به‌رده‌واميى گفتوگۆ بۆ چاره‌سه‌ركردنى كێشه‌كانى هه‌ولێر - به‌غدا كرايه‌وه. "   لە راگەیێندراوەکەدا باس لەوەش دەکات، "جموجۆڵ و په‌لاماره‌كانى داعش له ناوچه جیا جياكانى عێراق و سووريا، به هه‌ڕه‌شه‌يه‌كى جیددى و مه‌ترسييه‌كى راسته‌قينه له قه‌ڵه‌م دران. هه‌ردوولا جه‌ختيان له گرنگيى هاريكارى و هه‌ماهه‌نگيى نێوان پێشمه‌رگه و سوپاى عێراق كرده‌وه تاوەکو بتوانن به پشتگيريى هاوپه‌يمانيى نێوده‌وڵه‌تى، به‌ره‌نگارى ئه‌و مه‌ترسييه ببنه و داعش يه‌كجارى له‌نێو ببرێت كه هه‌ڕه‌شه له ئارامیی و سه‌قامگيريى عيراق و ناوچه‌كه ده‌كات. "   هەر له كۆبوونه‌وه‌كه‌دا "چاكسازى و رێكخستنه‌وه‌ى پێشمه‌رگه، دۆخى هه‌رێمى كوردستان، دۆخى شنگال و ئاساييكردنه‌وه‌ى، پێشهاته‌كانى ناوچه‌كه به‌گشتى و چه‌ند پرسێكى ديكه‌ى جێى بايه‌خى هاوبه‌شيان خسته به‌ر باس. "