مەحما خەلیل، ئەندامى پەرلەمانى عێراق لە فراکسیۆنى پارتى دیموکراتى کوردستان ئەمڕۆ دووشەممە ٩ - ٥ - ٢٠٢٢ بە تۆڕى میدیایی رووداوى راگەیاند: ئەمڕۆ نوێنەرانى هاوپەیمانیى رزگارکردنی نیشتمان لە هەولێرى پایتەختى هەرێمى کوردستان کۆدەبنەوە.   مەحما خەلیل گوتی، "کۆبوونەوەکە بۆ کۆتاییهێنانە بە چەقبەستوویی سیاسیى ئێستاى عێراق و دەنگدان بەو پڕۆژەیاسایانەى گرنگن. ئەوە جگە لە پاڵپشتیکردنى دەستپێشخەریى موقتەدا سەدر، رێبەرى رەوتى سەدر بۆ پێکھێنانى حکومەتى نوێ لەلایەن سەربەخۆکانەوە. "   رۆژی ٤ ـى ئایارى ٢٠٢٢، چوارچێوەى هاوئاهەنگى دەستپێشخەرییەکى ١٨ خاڵى بۆ چارەسەرى دۆخى ئێستاى سیاسى عێراق راگەیاند و تێیدا داوایکرد لایەنەکان گفتوگۆ دەستپێبکەن و بەشداریکردنى لایەنەکان لە حکومەت خۆویستانە بێت. پێویستە حیزبە کوردستانییەکان هەوڵبدەن لێکتێگەیشتن و رێککەوتنیان هەبێت بۆ دەستنیشانکردنی یەک بەربژێر بۆ پۆستی سەرۆککۆمار. پۆستی سەرۆکوەزیران لای گەورەترین پێکهاتە بێت کە مەبەستى پێکهاتەى شیعەیە.  هەمان رۆژ موقتەدا سەدر، رێبەرى رەوتى سەدر پێشنیازێکى خستە بەردەم پەرلەمانتارە سەربەخۆکان کە لە ماوەى ١٥ رۆژدا حکومەتى نوێى عێراق پێکبهێنن بەبێ بەشداریى رەوتەکەى لە وەزارەتەکانیدا.