١٢ ى ئایارى ٢٠٢٢، دەزگاى دژەتیرۆرى عێراق لە راگەیێندراوێکدا دەستگیرکردنى ئەو داواکراوانەى راگەیاند؛ بە گوێرەی راگەیێندراوەکە، پێنجیان لەنێو شاری کەرکووک دەستگیرکراون کە چواریان بیانى بوون.  سەباح نوعمان، گوتەبێژی دەزگای دژەتیرۆری عێراق لەبارەی ئۆپەراسیۆنەکانی ئەمڕۆوە بە رووداوی گوت، "لەگەڵ دەزگای دژەتیرۆری هەرێمی کوردستان چاودێری ئەو ئەمیرەی داعشمان کرد و دواتر دەستگیرمان کرد، ئۆپەراسیۆنە هاوبەشەکانمان لەگەڵ هەرێمی کوردستان بەردەوام دەبن. "  گوتەبێژەکەی دژەتیرۆری عێراق باسی لەوە کرد، بە هاوئاهەنگی دژەتیرۆری هەولێر ئۆپەراسیۆنێکی گرنگیان ئەنجامداوە و گوتیشی، "شانازی بە هاوئاهەنگی و کاری هاوبەشمان لەگەڵ هەرێمی کوردستان دەکەین. "    دەزگای دژەتیرۆری عێراق لە راگەیێندراوەکەیدا ئاماژەى بەوەشداوە کە ئەمڕۆ ١٢ ـى ئایار لە سنوورى گوندى عەواشرە لە کەرکووک داواکراوێکیان بە تۆمەتى تیرۆر کوشتووە و یەکێکى دیکەیان دەستگیرکردووە؛ بە گوێرەى راگەیێندراوەکە، دەستگیرکراوەکە بەرپرسی پەیوەندییەکانى قەزاى داقووقى رێکخراوى داعش بووە لە سنوورى کەرکووک.  لە بەشێکى دیکەى راگەیێندراوەکەدا هاتووە، داواکراوێکیان بەناوى محەممەد زەوبەعى دەستگیرکردووە کە ناسراوە بە (ئەبوعەزام یان ئەبو سەیف) و ئەمیرى کەتبیەى زەرقاوى بووە لە باشوورى رۆژئاوای بەغدا و لەنێوان عێراق و سووریا هاتووچۆى کردووە. ئاماژە بەوەشکراوە کە دەستگیرکردنى ئەو داواکراوە بە هاوئانگى لەگەڵ هاوپەیمانیى نێودەوڵەتیى دژی داعش و دەزگاى دژەتیرۆرى عێراق و هەرێمى کوردستان بووە.    دژەتیرۆری عێراق دەڵێت: "ئەو داواکراوە زانیارى گرنگى درکاندووە".  هەر ئەمڕۆ دژەتیرۆری عێراق لە ئەشکەوتێکی چیای عەدایە لە باشووری موسڵ رووبەڕووی چەند چەکدارێکی داعش بووەوە، لەبارەی هێرشەکەوە دژەتیرۆری عێراق ئاماژەی بەوە کردووە، "بەپێی زانیارییەکی وردی ئەمنی ئەو ئۆپەراسیۆنەمان ئەنجامداوە و لە رووبەڕووبوونەوەیەکدا نۆ چەکداری داعش کوژراون. "