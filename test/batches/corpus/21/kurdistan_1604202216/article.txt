حەمیدڕەزا کەرەموەند، بەڕێوەبەری گشتیی ئاو و ئاوەڕۆی لۆڕستان دەڵێت، ئەمساڵ لۆڕستان لەڕووی رێژەی بارینەکان لەنێو پارێزگاکانی ئێراندا، خراپترین دۆخی هەیە و تەنیا پارێزگای ئێرانە کە ئاوی بەنداوەکانی نادرێتە گوندەکان. ئەوەش لەکاتێکدایە، لە سێ هەزار گوندی پارێزگاکە، هەزار و ٥٠٠ یان تووشی کێشەی کەمئاوی دەبن. ئەوانە ئەو گوندانەن کە بە تۆڕی ئاو نەبەستراونەتەوە و ئاویان لە کانیاو و ئاوی سەرزەوی دابینکراوە.  بەپێی ئاماری بەڕێوەبەرایەتیی ئاوی لۆڕستان، ئاوە سەرزەوییەکان ٨٠ %، ئاوی پشت بەنداوەکان ٣٨ % و ئاوە ژێرزەوییەکانی پارێزگاکە ٧٦ % کەمیانکردووە.  داریوش حەسەن نژاد، بەڕێوەبەری گشتیی ئاوی ناوچەیی لۆڕستان دەڵێت، "رووباری کەشکان یەک لەو رووبارانەیە کە زیاترین رێژەی کەمبوونەوەی ئاوی تێدا تۆمارکراوە. بەداخەوە ئاستی ئاوی رووبارەکە لە درێژماوەدا ٨٨ % کەمبووەتەوە. ئەمساڵ دەبێ جووتیاران هاوکاری پێویست بکەن و ئەو بەرهەمانە نەچێنن کە ئاوی زۆریان پێویستە. "  پارێزگاری لۆڕستان دوو هەفتە پێش قایمقام و دامودەزگا حکومییە پەیوەندیدارەکانی چوار شاری خوڕەمئاوا، پۆلدۆختەر، چێگێنی و سلسلەی راسپارد، سیاسەتی ئاوی تایبەت بەو شارانە دەربکەن و بڕیارەکانیش جێبەجێ بکەن، بەڵام هێشتا هیچ دیار نییە.  فەرهاد زیویار، پارێزگاری لۆڕستان دەڵێت، "بە ئامادەبوونی دامودەزگا تەکنیکی و پسپۆڕەکان وەکو بەڕێوەبەرایەتیی ئاوی ناوچەیی، تاوتوێی دۆخی ئاو بکەن لەو شارانە و دەبێ بتوانن دەسەڵاتی خۆیان بسەپێنن. سەپاندنی دەسەڵات بەشێوەیەک بێ کە خەڵکی ناوچە و جووتیاران پابەندی ئەو سیاسەتە ئاوییانە بن کە بڕیاریان لەسەر دەدرێت. "  یەکێک لەو بابەتانەی ئەمساڵ کێشەی زیاتری تووشی کەرتی کشتوکاڵ و سەرچاوەکانی ئاوی لۆڕستان کردووە، کشتوکاڵی کەسانی ناخۆجێییە. ژمارەیەک سەرمایەداری پارێزگاکانی دیکە لە لۆڕستان زەوییان بە کرێگرتووە بۆ چاندنی برنج، شووتی و پەتاتە.  مورتەزا مەحموودوەند، نوێنەری خوڕەمئاوا و چێگێنی لە پەرلەمانی ئێران باس لەوە دەکات، "بابەتێکی لۆژیکی کە ئەم خەڵکە رەخنەیان لێی هەیە، بابەتی جووتیارانی ناخۆجێییە کە خەریکن بەشێوەیەکی نادروست زەوییەکان بەکاردەهێنن. لێرە شووتی و پەتاتە دەچێنن کە نە دروستە، نە لۆژیکییە، نە عاقڵانەیە و نە ئەخلاقی. ئەوان لە راستیدا خەریکن بەشی ئەو خەڵکە دەدزن. "  ئەحمەدڕەزا شاهرۆخی، پێشنوێژ و گوتارخوێنی هەینی خوڕەمئاوا داوا لە بەرپرسانی پارێزگاکە دەکات رێگە نەدەن زەوییە کشتوکاڵییەکان بدرێن بە کەسانی ناخۆجێیی بۆ چاندنی ئەو بەرهەمانەی ئاوی زۆریان پێویستە. هەم جووتیار و هەم بەرپرسانی لۆڕستان دەڵێن، لە بەکرێدانی زەوییەکان ناڕازین، کەس بەرپرسیارێتیی رێگەپێدانیان ناگرێتە ئەستۆ.