شەماڵ عەبدولڕەحمان، بەڕێوبەری ئاسایشی کوڵەجۆ رۆژی ٢٦ - ٤ - ٢٠٢٢ بە رووداوی راگەیاند: "کاژێر ١٠: ٣٠ ئەمشەو، چەکدارانی داعش لە ناوچەیەکی نێوان بازگەی نەقشبەندی و گوندی ئیسلاح، بازگەیەکی کاتیان دانا؛ ئەوان ژن و پیاوێکیان برد و منداڵەکانیان ئازاد کردن".   بەڕێوبەری ئاسایشی کوڵەجۆ گوتیشی، فەوجی سێی لیوای ٥٤ ـی سوپای عێراق چوون بۆ شوێنی رووداوەکە و لەڕێگە بۆمبێکی چێندراو بە ئۆتۆمبیلەکەیان تەقیەوە، بەڵام تاوەکو ئێستا ئاماری کوشتن و بریندار دیار نییە.  تاوەکو ئێستا بەشێک لەو بۆشاییە ئەمنییانەی نێوان پێشمەرگە و سوپای عێراق پڕنەکراونەتەوە کە لە دوای هێرشی ١٦ ـی ئۆکتۆبەرەوە کەوتووەتە نێوانیان، ئەوەش وایکردووە چەکدارانی داعش جموجۆڵەکانیان زیاد بکەن و ئەو بۆشاییە ئەمنییانە بقۆزنەوە و کردەی تیرۆرستی تێدا ئەنجام بدەن.  رۆژی دووشەممە ٢٥ - ٠٤ - ٢٠٢٢ دوو چەکدار لە چیای پەلکانەی سنووری قەزای کفری شوانێکی کوردیان بە ناوی سەروەت رەشید رفاند، بەگوتەی برایەکی کە بۆ رووداو قسەیکردووە، دوای رفاندنی پەیوەندی پێوە کردووە و گوتوویەتی: لای ' جەماعەتە ' کە مەبەستی چەکدارانی داعش بووە.  نزیکەی ٤٠ گوندی سنووری ناوچەی داودەی گەرمیان کە لەنێوان خورماتوو و کفرین، بەهۆی جموجووڵی چەکداری و بۆشایی ئەمنی، مەترسی چۆڵبوونیان لەسەرە. بەڕێوەبەری شارۆچکەی نەوجولیش داوا دەکات ئەو ناوچانەی لە بۆشایی ئەمنیی نێوان هێزی پێشمەرگە و سوپای عێراقن، بکرێنە ناوچەی قەدەخەکراوی جەنگی.  وەهاب ئەحمەد، بەڕێوەبەری شارۆچکەی نەوجول بە رووداوی گوت، "کەمتەرخەمییەکە زیاتر خەڵکەکە خۆیەتی، لەو ناوچانە نزیک دەبنەوە کە داعش تیایدا باڵادەستە و بوونیان هەیە، داواکارم حکومەتی هەرێمی کوردستان بە تایبەت لیژنە ئەمنییەکان بڕیارێک بدەن کە چیدیکە رێگە نەدەن خەڵک بچێتە ئەو ناوچانە. "