رۆژی دووشەممە ١٦ ـی ئایاری ٢٠٢٢، هۆگر عەزیز، گوتەبێژی پۆلیسی هەولێر بە تۆڕی میدیایی رووداوی گوت، "ئەمڕۆ لە ناوچەی پیشەسازی باکوور لە شاری هەولێر، کەسێک کوژرا. تۆمەتباری رووداوەکەش برایەکی کەسەکەیە. "   گوتەبێژی پۆلیسی هەولێر دەڵێت، هۆکاری کوشتنەکە کێشەی "خێزانی" بووە و کوژراوەکەش خەڵکی شاری دهۆکە و رووداوەکە لە هەولێر روویداوە.  لە رۆژانی رابردوویشدا ژمارەیەک رووداوی کوشتن لە هەرێمی کوردستان هەبوون. لەنێویدا ١٣ ـی ئەم مانگە لە گوندی کەوڕەبەن لە سنووری شارۆچکەی رزگاری لە قەزای خەباتی پارێزگای هەولێر، بەهۆی کێشەی زەویوزارەوە لە نێوان دووبرادا، پێنج هاونیشتمانی کوژران کە باوکێک و سێ کوڕی و برازایەکی بوون.