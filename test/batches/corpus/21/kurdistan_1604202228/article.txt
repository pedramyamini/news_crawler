بەشێک لەو گوللە تۆپانەی بەر گوندەکە کەوتوون تاوەکو ئێستا نەتەقیونەتەوە، ئەوەش بووەتە مەترسییەکی جیددی لەسەر ژیانی خەڵکی گوندەکە. یەکێک لەو گوللە تۆپانە بەر خانووی هاونیشتمانییەک کەوتووە.  ئەحمەد محەممەد، خاوەن ئەو خانووەیە کە بەر گوللە تۆپێکی سوپای تورکیا کەوتووە و بە رووداوی گوت، "ئەمە خانووی منە، نزیکەی ساڵێکە ئێرەمان چۆڵکردووە، بەڵام ئەوە گوللە تۆپێک بەر خانووەکەم کەوتووە و رووخاوە. ناتوانین ١٠٠ مەتر لە گوندەکە دووربکەوینەوە و هیچ ئازادییەکمان نییە. بەردەوام فڕۆکە لە ئاسماندا دەسوڕێتەوە، لێرە تاوەکو قوتابخانە لەوانەیە ٤٠ تۆپی لێدابێت. "  بەهۆی دەنگی بۆردوومان، تۆپباران و پاشماوەی گوللە تۆپە نەتەقیوەکان، هاتووچۆی گوندنشینان ئەستەم بووە.  کاروان زەکەریا، خەڵكی گوندی سەرەڕوو لە سنووری بەرواری باڵا دەڵێت، "ئەم جۆرە گوللە تۆپە نەتەقیوانە لە گوندەمان زۆرن، لەناو زەوییەکانمان زیاتریش هەن، بەڵام تاوەکو ئێستا نەچووینەتە هەموو شوێنێک، چونکە مەترسیی هەیە، کاتی خزمەتکردنی دارە و دەبێت بچینە نێو باخەکانمان، بەڵام لەبەر ئەم جۆرە گوللە تۆپە نەتەقیوانە و گەڕانی بەردەوامی فڕۆکە، هەروەها بەردەوام تۆپبارانیش دەکرێت. "  ئۆپەراسیۆنی سوپای تورکیا لە دەڤەری بەرواری باڵا لە ٢٣ ـی نیسانی ساڵی رابردوو دەستیپێکردووە و سوپای تورکیا لەو ناوچەیە ١٤ خاڵی سەربازی داناوە. بەگوێرەی ئاماری ناحیەی کانی ماسێ، زیاتر لە ١٢٠ خێزان لە سنوورەکە بەهۆی ئەو دۆخەوە ماڵ و حاڵی خۆیان جێهێشتووە.  دانانی ١٧ خاڵی سەربازیی پاسەوانی سنوور سەر بە سوپای عێراق کەمێک ئارامی بۆ ناوچەکە گەڕاندووەتەوە، بەڵام تاوەکو ئێستاش بەشێک لە گوندەکانی سنوورەکە ناوە ناوە دەکەونە بەر تۆپباران و بۆردوومانی فڕۆکەی تورکیا.