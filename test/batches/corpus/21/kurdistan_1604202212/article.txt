ئاژانسی فەرمیی ئێران هەروەها نێوەڕۆکی کۆبوونەوەی سەرۆککۆمار و وەزیری دەرەوەی ئەو وڵاتەی لەگەڵ وەزیری دەرەوەی عێراق بڵاوکردووەتەوە و ئاماژە بەوە دەکات، سەرۆککۆماری ئێران لە کۆبوونەوەی رۆژی پێنجشەممە ١٤ ـی نیسانی ٢٠٢٢، بە فوئاد حوسێنی راگەیاندووە، "کۆماری ئیسلامیی ئێران برایەتی خۆی بۆ دراوسێکانی سەلماندووە و چاوەڕوانە وڵاتانی دراوسێش ئاگاداری پیلانی نەیارانی بن، عێراق رێگە نەدات هیچ هۆکارێکی تێکدەری ئاسایشی کۆماری ئیسلامیی ئێران لەو وڵاتە هەبێت، چ لە ناوچەکانی ژێر دەسەڵاتی حکومەتی فیدراڵی و چ لەو ناوچانەی لەژێر دەسەڵاتی هەرێمی کوردستان دان. "  ئاژانسی ئیرنا لە زاری سەرۆککۆماری ئێرانەوە نووسیویەتی، "هەرێمی کوردستان تووشی هەندێک کەمتەرخەمی بووە، بەڵام کۆماری ئیسلامیی ئێران بە وردی چاودێری جموجۆڵەکانی رژێمی زایۆنی دەکات و هاوکاریکردن لەگەڵ ئەو رژێمە منداڵکوژە ناشاردرێتەوە و بەهیچ شێوەیەک رێگە نادەن لە رێگەی هیچ وڵاتێکەوە، لەنێویاندا عێراق، مەترسی بخەنەسەر ئاسایشی ناوچەکە. "  بەپێی راپۆرتەکە، حوسێن ئەمیر عەبدوڵڵاهیان، وەزیری دەرەوەی ئێرانیش بە هاوتا عێراقییەکەی گوتووە، "ئێران ناتوانێت ئەوە قبووڵبکات کە لە سنوورەکانی خۆیەوە لەلایەن ئەمریکا، رژێمی زایۆنی و هێزە جوداخوازەکانەوە هەڕەشەی لێبکرێت و مەترسی بخەنەسەر ئاسایشی ئەو وڵاتە. "  ئیرنا هەروەها قسەکانی ئیسماعیل قائانی، فەرماندەی فەیلەقی قودسی سوپای پاسدارانی لە راپۆرتەکەدا گونجاندووە کە رۆژی پێنجشەممە ١٤ ـی نیسانی ٢٠٢٢، لە کۆبوونەوەیەکی سوپای پاسداران لە تاران دەڵێت، "ئێران دەستبەستراو نییە، ئەگەر دەستدرێژی بکرێتەسەر بەرژەوەندییەکانی کۆماری ئیسلامیی ئێران، وەڵامی جیددی دەدەنەوە. ئێمە دەزانین ئێوە لە کوێن. لە هەولێر زۆر کەس کە لە نزیک ئێوە دەژیان، نەیاندەزانی ئەو شوێنە بنکەی ئێوەیە، بەڵام لە ژێر چاودێری ئێمەدا بوو. لە هەر شوێنێک بە دروستی بزانین بەرەنگارتان دەبینەوە و رژێمی زایۆنی لەوە بچووکترە بیەوێ شەڕی ئێران بکات. "  ئاژانسی فەرمیی حکومەتی ئێران دەڵێت، "بەدواداچوونی بەردەوام بۆ رووداوەکانی ناوچەکە لە کۆتاییەکانی ساڵی رابردووی هەتاوی، ئێرانی بەو ئەنجامە گەیاند، سەرچاوەی جموجۆڵە سیخوڕی و سەربازییەکانی دژ بە ئێران لە هەولێر بووە. " هەروەها نووسیویەتی، "بە لەبەرچاونەگرتنی هۆشدارییەکانی ئێران لەو بارەوە بە بەرپرسانی هەرێمی کوردستان، کۆماری ئیسلامیی ناچاربوو بۆ بەرگریکردن لەخۆی لە بەرامبەری رژێمی زایۆنی، هێرشبکاتە سەر بنکەکەی. "  لە کۆتایی راپۆرتەکەی ئیرنادا ئاماژە بەوەکراوە "بەرپرسانی بەغدا پێیانوایە یەکپارچەیی خاکی ئەو وڵاتە بە پارێزراوبوونی ئاسایشی وڵاتانی ناوچەکە بەتایبەت ئێران بەستراوەتەوە، هەر بۆیە وەزیری دەرەوەی عێراق بە بەرپرسانی ئێرانی راگەیاندووە، رێگەنادەن لە خاکی ئەو وڵاتەوە هیچ هەڕەشەیەک لەسەر ئاسایشی ئێران هەبێت. "   ئیرنا دەشڵێت، "قبووڵکردنی بوونی چەند بابەتێک کە ئاسایشی ئێرانیان لە عێراق خستووەتە مەترسییەوە، بەتایبەت لە هەرێمی کوردستان دەتوانێت دەستپێکردنی رێگەیەک بێت بۆ چارەسەرکردنی کێشەکان بەو مەرجەی بەرپرسانی هەرێمی کوردستان ئاگاداری دەرەنجامەکانی "کەینەوبەینە" لەگەڵ تێکدەرانی ئاسایشی ئێران بن و کەمتەرخەمی نەکەن. "   شەوی ١٣ - ٠٣ - ٢٠٢٢، بە ١٢ مووشەکی بالیستی هێرشکرایە سەر شاری هەولێر، هێرشەکە ماڵی سەرمایەداری کورد شێخ باز بەرزنجى کردە ئامانج. سوپاى پاسدارانى ئێران هەمان رۆژ بەرپرسیارێتى خۆى لەو هێرشە راگەیاند، بەپاساوى ئەوەى شوێنە بۆردوومانکراوەکە بارەگایەکى دەزگاى هەواڵگریی ئیسرائیل بووە، بەڵام ئەنجوومەنی وەزیرانی هەرێمی کوردستان هەر زوو ئەمەی رەتکردەوە و پاساوەکەی بە بێ بنەما دانا.  لە ١٥ - ٠٣ - ٢٠٢٢، لیژنەی لێکۆڵینەوەى راستییەکانى پەرلەمانى عێراق سەردانى شوێنى بۆردوومانکراویان کرد، لە ١٧ ى ئادار لیژنەکە لە بەغدا یەکەم کۆبوونەوەى خۆی بە ئامادەبوونی رێبەر ئەحمەد، وەزیرى ناوخۆى هەرێمى کوردستان کرد.  رۆژی چوارشەممە ١٣ - ٠٤ - ٢٠٢٢، هەرێم کەمال ئاغا، ئەندامى لیژنەى لێکۆڵینەوەى راستییەکانى پەرلەمانى عێراق لەبارەى هێرشی مووشەکییەکەی سەر شاری هەولێر بە تۆڕى میدیایی رووداوى رایگەیاند، لیژنەکەیان گوتەى زۆربەى ناوەندە ئەمنییەکانى وەرگرتووە لەبارەى ئەو هێرشە مووشەکییەى کە کرایە سەر هەولێر، بەتایبەت ناوەندە ئەمنىی و هەواڵگرییەکان و تەنیا دوو ناوەندى ئەمنى ماون، کە سەردانیان بکەن و گوتەیان لێ وەربگیرێت.  هەرێم کەمال ئاغا گوتیشی، "پێشبینی دەکرێت بەر لە کۆتایی مانگی نیسان، راپۆرتى لیژنەکەمان ئامادەبێت و رادەستى سەرۆکایەتى پەرلەمانى بکەین، بۆ ئەوەى لەوێوە بدرێتە ئەنجوومەنى وەزیران بەمەبەستى بڕیاردان لەبارەیەوە. "