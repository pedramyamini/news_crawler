کارۆ سەیدۆ کە لە ساڵی ٢٠١٦ لەبەر هاوژینەکەی گەڕاوەتەوە سنوونێ و لە ماڵەکەی خۆیاندا ١٧ کەسن، ئێستا جارێکی دیکە بەهۆی ئەو ئاڵۆزییانەی کە لە شنگال و سنوونێ روویانداوە، ئاوارەی پارێزگای دهۆک بووەتەوە و دەڵێت، "هەرکەسێک بمانپارێزێت با ئەو کارە بکات و سەر سەر و سەرچاومان، ئێمە دەمانەوێت لە ئاسایشدا بژین، ئەگەر سەیری مێژووی ئێزدییەکان بکەیت، ئەوە ٧٤ ـەمین فەرمانە کە بەسەرماندا دێت. "  سوعاد موردا، ئاوارەی شنگال باسی لەوە کرد، "ئێمە زۆر لەوێ دەترساین، بەردەوام دەنگی گوللە و تۆپ دەهات و بەر ماڵەکانمان دەکەوتن، ئێمە لەبەر دەرگەی ماڵەوە دانیشتبووین، هاوەن و دۆشکە بەر ماڵمان دەکەوت. "  ٩٠ % ئەو ئاوارانەی کە ئێستا بەهۆی ئەو شەڕەوە هەڵاتوون، جاری دووەمە ئاوارە دەبنەوە، تاوەکو ئێستا هەزار و ٧٠٠ خێزان لە شنگالەوە گەیشتوونەتە سنووری پارێزگای دهۆک کە ژمارەیان زیاترە لە ١٠ هەزار کەس.  هەدیا بەحری، ئاوارەیەکی شنگالە و دوو رۆژە لەگەڵ پێنج خێزانی دیکە کە ژمارەیان ٤٧ کەسن، گەیشتوونەتە ماڵی برا و مامێکی، ئەوان تەنیا توانیویانە خۆیان رزگار بکەن و هیچیان لەگەڵ خۆیان نەبردووە.  هەدیا بەحری بە تۆڕی میدیایی رووداوی گوت، "هەر مانگێک ١٠٠ هەزار دینارمان دەدا بە کرێی خانوو، پارەی کارەبا و پێداویستیی رۆژانەش ئەوە لە لایەکی دیکە، ئێمە ناتوانین بەو دۆخەوە لە شنگال بمێنین، با بمانکوژن و جینۆسایدمان بکەن یان بماننێرنە وڵاتێک. "   بەگوێرەی ئاماری بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە دهۆک، لە ساڵی ٢٠١٤ ـەوە تاوەکو ئێستا ٢٧ هەزار خێزان لەنێون کەمپەکان و ٣٧ هەزار و ٨٠٠ کەسیش لە دەرەوەی کەمپەکانی سنووری پارێزگای دهۆک نیشتەجێبوون، ئەو ئاوارانە بەهۆی دۆخی ناسەقامگیری شنگالەوە ئاوارەی سنوورەکە بوونە و ناوچەکانیان جێهێشتووە.