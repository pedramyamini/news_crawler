سامان ستار، ئەندامانی ئەنجوومەنی پارێزگای هەولێر، بە تۆڕی میدیایی رووداوی راگەیاند: "بڕیارە رۆژی پێنجشەممە ئەنجوومەنی پارێزگای هەولێر لەبارەی چەند پرسێکەوە کۆببێتەوە لە نێویاندا دەنگدان لەسەر بەربژێری پۆستی قایمقامی قەزای عنکاوە دوای ئەوەی لەلایەن حکومەتی هەرێمی کوردستانەوە بڕیار درا لە ناحیەوە بکرێت بە قەزا، کە بەڕێز رامی نوری عدیش، بەڕێوەبەری ئێستای ناحییەکە بەربژێرە بۆ وەرگرتنی پۆستەکە. "  سامان ستار ئاماژەی بەوەدا  کۆبوونەوەکە چەند تەوەرێکی دیکەش لەخۆدەگرێت، لەوانە پێشنیازێکی فراکسیۆنی پارتی دیموکراتی کوردستان بۆ درێژکردنەوەی لیخۆشبوون لە رێژەی ١٥ % ی قەرزی کارەبا لە هاونیشتمانیان، کە کۆتایی ئەم مانگە وادەکەی تەواو دەبێت، ئیدی دەمێنێتەوە سەر دەنگدان بۆ پڕۆژەکە و قسەی حکومەت و وەزارەتی کارەبا لەوبارەیەوە. "  رۆژی ٠٤ - ١٠ - ٢٠٢١ مەسرور بارزانی بە یاوەری رێبەر ئەحمەد، وەزیری ناوخۆی هەرێمی کوردستان و ئانۆ جەوهەر، وەزیری گواستنەوە و گەیاندنی هەرێمی کوردستان و ئومێد خۆشناو، پارێزگاری هەولێر، سەردانی ناحیەی عەنکاوەیان لە شاری هەولێر کرد و سەرۆکی حکومەت وەزیری ناوخۆ و پارێزگاری هەولێر و ئەنجوومەنی پارێزگای هەولێر راسپارد بۆ ئەوەی ناحیەی عەنکاوە بکرێتە قەزا.  لە میانی سەردانەکەی بۆ عەنکاوە، سەرۆکوەزیرانی هەرێمی کوردستان رایگەیاند: "شارۆچکە عەنکاوە یەکێکە لەو شارۆچکانەی کە رۆژ بە رۆژ دەبینین پێشڤەچوونێکی زیاتر بەخۆیەوە دەبینێت و گەورەتر دەبێت، ئێمەش بەناوی حکومەتەوە هاتووین بۆ ئەوەی لێرەوە پێتانڕابگەیێنم، جەنابی وەزیری ناوخۆ و پارێزگاری هەولێر و ئەنجوومەنی پارێزگای هەولێر رادەسپێرین بۆ ئەوەی ناحیەی عەنکاوە بکرێتە قەزا بۆ ئەوەی بتوانن خزمەتێکی زیاتری دانیشتووانی ئەو قەزایە بکەن".  عەنکاوە دەکەوێتە باکووری رۆژئاوای هەولێر، زۆربەی دانیشتووانی کلدۆ ئاشوورین و وابەستەی کەنیسەی کلدانی کاسۆلیکین، لەدوای ساڵی ٢٠٠٣ ەوە بووەتە رووگەیەک بۆ ئەو کریستیانانەی کە بەهۆی شەڕ و ناسەقامگیریی عێراقەوە روویان لە هەولێر و هەرێمی کوردستان کردووە.   پاپا فرانسیس، پاپای ڤاتیکان ڕۆژی ٧ی ئاداری ٢٠٢١، سه‌ردانی هه‌رێمی كوردستان کرد و دوای دیداری له‌گه‌ڵ به‌رپرسانی باڵای هه‌رێمی کوردستان، سەردانی عەنکاوەی کرد.