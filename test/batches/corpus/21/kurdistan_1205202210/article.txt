ئەمڕۆ پێنجشەممە، ١٢ - ٥ - ٢٠٢٢، مامەند محەممەد، بەڕێوەبەری ڤێتێرنەریی هەولێر، بە رووداوی راگەیاند، ئەو کەسەی لە هەولێر تووشی تای خوێنبەربوون بوو، قەسابە و لە قەسابخانەیەکی هەولێر کار دەکات، بە مەبەستی دڵنیابوونەوە لە بەرکەتوانی، تەندروستیی هەولێر لیژنەیەکی بۆ قەسابخانەکە ناردووە و پشکنینی بۆ بەرکەتووانی کردووە، بەڵام تاوەکو ئێستا هیچ کەسێکی دیکە تووشی ڤایرۆسەکە نەبووە.  مامەند محەممەد، گوتیشی: "ئێستا ئێمە و مەفرەزەیەکی پۆلیس و قایمقامیەت هاتووینەتە مەیدانی ئاژەڵان، بۆ چاودێریکردنی کارەکان و بەدواداچوون بۆ ئەوەی ئاگاداری جێبەجێکردنی رێنماییەکان بین و لە ئەگەری سەرپێچیکردن لە لایەن هەر کەسێکەوە بە پێبژاردن سزا دەدرێت و شوێنەکەی بۆ ماوەیەکی کاتی دادەخرێت، هەڵمەتەکەش بەردەوام دەبێت و سەربڕینی ئاژەڵ لە دەرەوەی کوشتارگەی هەولێر قەدەخە دەکرێت و بەو مەبەستە زیاتر لە ٤٠ جێگەمان داخستووە. "   سێشەممەی رابردوو، نەبەز عەبدولحەمید، قائیمقامی هەولێر لە بارەی ئەو شوێنانەی پابەندی ئەو رێنماییانە نابن، کە لە لایەن پارێزگای هەولێرەوە دەردەکرێن گوتی: "شوێنەکانیان دادەخەین و بە پێبژاردن کە لە یەک ملیۆن کەمتر نەبێت و پێنج ملیۆن زیاتر نەبێت سزا دەدرێن. "  یەکەم حاڵەتی تووشبوون بە ڤایرۆسی تای خوێنبەربوون لە پارێزگای هەولێر رۆژی سێشەممە، ١٠ - ٥ - ٢٠٢٢، تۆمارکرا، هەمان رۆژ، د. بژارد موسا، گوتەبێژی تەندروستی هەولێر بە رووداوی راگەیاند، ئەو کەسەی ئەمڕۆ لە هەولێر راگەیێندرا تووشبووی تای خوێنبەربوونە، "پیاوە و لە قەسابخانەیەکی شاری هەولێر کار دەکات و بەرکەوتەی ئاژەڵە دوای ئەوەی نیشانەکانی تێکچوونی کۆئەندامی هەرسی تێدا بینرابوو سەردانی نەخۆشخانەی کردووە و پشکنینی بۆ ئەنجامدراوە. "  بەگوتەی گوتەبێژی تەندروستیی هەولێر، تیمەکانیان سەردانی ئەو قەسابخانەیان کردووە، کە ئەو کوڕەی تێدا بووە و پشکنینی پێویست بۆ هەموو ئەو کەسانە کراوە، کە بەرکەوتەی ئەو بوونە و لە قەسابخانەکە کار دەکەن.