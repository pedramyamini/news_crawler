لە بەرنامەی مژاری رادیۆی رووداو کە سنوور مەجید پێشکێشی کرد، هەریەکە لە زیاد کاکە رەزا، سەرۆکی فراکسیۆنی پارتی لە ئەنجوومەنی پارێزگای سلێمانی، کەریم عەلی، ئەندامی ئەنجوومەنی پارێزگای سلێمانی لە فراکسیۆنی گۆڕان و سەرخێڵ جەمال، مامۆستای یاریدەدەری زانکۆ و نوێنەری مامۆستایان تێیدا بەشدار بوون، باس لە نەبوونی پارەی مووچە لە بانکەکانی سلێمانی کرا.  زیاد کاکە رەزا، سەرۆکی فراکسیۆنی پارتی لە ئەنجوومەنی پارێزگای سلێمانی رایگەیاند: "ئەمەی ئێستا لە سلێمانی هەیە لامەرکەزییەتە، بەڵام دەرکەوت ئەو کەسانەی داوای لامەرکەزییەتیان دەکرد، ئەوە حکومەت دەسەڵاتەکانی شۆڕکردووەتەوە و بەشێوەیەک لە شێوەکان لامەرکەزییەتی داونەتێ، کەچی جێبەجێی ناکەن. دەرکەوت داواکردنی لامەرکەزییەتەکە لەسەر بنچینەی پلان و لێکۆڵینەوە نەبوو، تەنیا بۆ ئەوە بوو حکومەتی هەرێمی کوردستان لە بەرچاوی خەڵک بخەن و بۆ دژایەتیی حکومەتی هەرێمی کوردستان بوو. "  سەرخێڵ جەمال، مامۆستای یاریدەدەری زانکۆ و نوێنەری مامۆستایان گوتی: "داواکارییەکەمان هەر مووچەی مانگی سێ نییە، بەڵام خاڵە سەرەکییەکەیە کە ئێمەی هێنایە سەر شەقام. کێشەمان ئەوەیە کە هەموو کاتێک لە لیستی مووچەدا ئێمە دەکەوینە کۆتاییەکانەوە. ئەوانەی کۆتاییش مووچەیان دەکەوێتە سەر داهاتی ناوخۆی سلێمانی کە داهاتی سلێمانییش مەتەڵێکە هیچ کەسێک بۆی هەڵنایەت. لە سەردەمی کۆرۆنادا کە کەرەنتین بووە و فڕۆکەخانەکان داخراون و باج نەدراوە، داهاتی گومرگ و کارەبا و هاتووچۆ نەبووە، داهاتی سلێمانی لە ئێستا زیاتر بووە. چۆن دەبێت ئێستا داهات لە کاتی کۆرۆنا کەمتر بێت؟ "  چەند رۆژێکە لە سلێمانی بەهۆی پێنەدانی مووچەی مانگی ئادارەوە، بەشێکی مووچەخۆران گردبوونەوە دەکەن و داوای مووچەکانیان دەکەن. سەرخێڵ جەمال، مامۆستای یاریدەدەری زانکۆ و نوێنەری مامۆستایان لەو بارەوە دەڵێت: "ئێمە چوار رۆژە خۆپێشاندان دەکەین. خەریکە بێهیوا دەبین کە هیچ کەسێک بە دەممانەوە نایەت. سەرۆکی زانکۆ لێرە نییە، وەزیری خوێندنی باڵا وشەیەک ناڵێت، بەرپرسانیش بێدەنگن. ئەمە وادەکات هەنگاوەکەمان بگۆڕین. "  ئەو مامۆستا یاریدەدەرەی زانکۆ گوتیشی: "ئێمە ١٦١ رۆژە دوو مووچەمان وەرگرتووە. تێناگەم وەزیری خوێندنی باڵا بۆچی قسە ناکات! وەزیر لەم کاتەدا خۆی ١٠ کەسی دیکە دەچن بۆ کۆنفرانسێکی نیودەوڵەتی کە ئەمە دەبێت گاڵتەجاڕی بێت نەک کۆنفرانسی نێودەوڵەتی. ئەگەر هەزار زانکۆ بانگ کرابن، کەواتە ١٠ هەزار کەس لەو کۆنفرانسەدا بەشدارن کە لە هیچ هۆڵێکدا جێیان نابێتەوە. ئەو کە بۆ کۆنفرانسی زانستی دەچێت، سکرتێر و راوێژکارەکەی بۆ کوێ دەبات لەگەڵ خۆیدا؟ هاوەڵ یانی چی کە لەگەڵ خۆیدا دەیبات؟ "  سەرۆکی فراکسیۆنی پارتی لە ئەنجوومەنی پارێزگای سلێمانی هەروەها باسی لەوەش کرد: "ئێمە وەکو ئەنجوومەنی پارێزگای سلێمانی تاوەکو ئێستا نازانین داهاتی سلێمانی چەندە و چی لێدێت و چۆن خەرجدەکرێت. "  گوتیشی: "چەندین جار داوای ئامار و ژمارەمان کردووە، بەڵام وەڵاممان نەدراوەتەوە. باس لەوە دەکرێت کە داهاتەکە ئەوەندە زۆرە بەشی تەواوکردنی مووچە و بەگەڕخستنەوەی پرۆژەکانیش دەکات. ئەگەر وانییە، بۆچی دەسەڵاتداری ئەم ناوچەیە رێگە نادات ئەنجوومەنی پارێزگا یان پەرلەمان یان چاودێرەکان بەدواداچوون بۆ زانینی داهاتەکە بکەن؟ "  لە ناوەڕاستی مانگی ئاداری ئەمساڵەوە ١٥ ئەندامی ئەنجوومەنی پارێزگای سلێمانی واژۆیان کۆکردووەتەوە و بە سەرۆکایەتیی ئەنجوومەنەکەیان داوە بۆ ئەوەی بەڕێوەبەرانی دەروازە سنوورییەکانی باشماخ و پەروێزخان و بەڕێوەبەری لقی سلێمانیی بانکی ناوەندیی هەرێمی کوردستان بانگهێشتی کۆبوونەوەیەکی ئەنجوومەنەکە بکرێن بۆ ئەوەی لەبارەی داهاتی ئەو پارێزگایەوە لێیان بپرسرێتەوە، بەڵام تاوەکو ئێستا ئەوە نەکراوە.  کەریم عەلی، ئەندامی ئەنجوومەنی پارێزگای سلێمانی لە فراکسیۆنی گۆڕان گوتی: "پاساوێک هەبوو کە دەگوترا وەزارەتی دارایی رێگە نادات ئەو بەڕێوەبەرانە بێن. من خۆم لەگەڵ وەزیری دارایی قسەم کرد، ئەو هیچ لارییەکی نەبوو و زۆریشی پێ باش بوو بێن روونکردنەوە بدەن. سەرۆکایەتیی ئەنجوومەن کەمتەرخەمە لە بانگهێشتکردنیان. هەروەها ئەندامانی فراکسیۆنی یەکێتی ئامادە نەبوون داواکارییەکەی ئێمە واژۆ بکەن. "  ئەندامەکەی فراکسیۆنی گۆڕان باسی لەوە کرد، چاوەڕوانی سەرۆکی ئەنجوومەنن کە ئەو کۆبوونەوەیە بکات و بانگهێشتیان بکات. ئەگەر ئەو کۆبوونەوەیە نەکرێت، ئەو کاتە هەڵوێستیان دەبێت. دەبێت ئەنجوومەن ئەوە روونبکاتەوە کە حکومەت پارە نانێرێت بۆ سلێمانی یان لایەنێک داهاتی ئەم سنوورە دەخوات و نایدات.  زیاد کاکە رەزایش گوتی: "ئێمە داوا دەکەین لایەنی پەیوەندیدار بێتە ئەنجوومەن، بەڵام کە نەیەت، خۆ هێزی سەربازیمان نییە بچین بە زۆر بیهێنین. ئەگەر سەرۆکایەتیی ئەنجوومەنی پارێزگا جیددی بوونایە و چەند جارێک جەختیان لەو کۆبوونەوەیە بکردایەتەوە، رەنگە ئەنجامێکی هەبووایە. ئەمەی لە سلێمانی دەکرێت بە دەستی حیزب دەکرێت و بۆ ناشرینکردنی حکومەتی هەرێمی کوردستانە. "