رووداوەکە لەنێوان دوو برادا لە گوندی کەوڕەبەن لە شارۆچکەی رزگاری لە سنووری قەزای خەبات لە پارێزگای هەولێر روویدا؛ تێیدا پێنج کەس کوژران و دووانی دیکەش برینداربوون.  رۆژی شەممە ١٤ ـی ئایاری ٢٠٢٢، کوێستان ئەحمەد، قایمقامی قەزای خەبات بە تۆڕی میدیایی رووداوی گوت: "یەکێک لە براکان تەقەی کرد و برایەکی خۆی و سێ برازای خۆی کوشت، لە شەڕەکەدا کوڕێکی ئەو کەسەش کوژرا و دوو کوڕی دیکەشی برینداربوون؛ دووکەس دەستگیرکراون ئەوانیش بریندارەکانن و لەژێر چاودێریی پزیشکدان، ئەوکەسەشی تۆمەتبارە بە کوشتنی برا و برازاکانی هەڵاتووە و هێزە ئەمنییەکان بەدوایدا دەگەڕێن بۆ ئەوەی دەستگیری بکەن".  بە گوتەی کوێستان ئەحمەد، پێشتر ماڵی یەکێک لەو دووبرایە بەهۆی کێشەکانیانەوە گوندەکەی چۆڵکردبوو و دوێنێ لە کاتی گەڕانەوەیدا بووە بە کێشەیان و شەڕەکە درووستبووە.  هۆگر عەزیز، گوتەبێژی پۆلیسی هەولێر بە تۆڕی میدیایی رووداوی گوت، رووداوەکە لەسەر کێشەیەکی کۆنی زەویوزار بووە.  سەبارەت بە ناسنامەی کوژراوەکان، هۆگر عەزیز گوتی: "شەڕەکە لە نێوان دوو برا بە ناوەکانی (ا. ر. پ.) و (ح. ر. پ.) بووە؛ دواتر دەرکەوتووە کێشەکە لەسەر زەویوزار بووە لە نێوان مام و سێ برازا بە ناوەکانی (ا. ر. پ.) و (ن. ح.) و (ف. ح.) و (ف. ح.)؛ دواتر بووە دەمەقاڵێ و لەو نێوەندەدا لە لایەنی یەکەم (ا. ر. پ.)، (ا. ا. ر.)، (ز. ا. ر.) و (س. ا. ر.) و لەلایەنی دووەم (ف. ح.) کوژران؛ دوو تۆمەتباریش بەناوەکانی (ف. ح.) و (ن. ح.) کە برینداربوون لەلایەن پۆلیسەوە دەستگیرکراون. "