خراپی کەشوهەوا بەهۆی بەفربارینەکەوە بووە هۆکاری ئەوەی شۆفێری ئۆتۆمبێلەکان بە زەحمەت بە ناوچەکەدا تێپەڕن و قایمقامییەتی باشکاڵەش هۆشداری بە شۆفێران دا زنجیر لە تایەی ئۆتۆمبێلەکانیان ببەستن.   دواتر بەڕێوەبەری ناحیەی ئێلباک رایگەیاند، دەروازەی سەرەکیی گوزەلدەرە کە رێگەی سەرەکیی هەردوو پارێزگای وان - جۆلەمێرگ بەیەکەوە دەبەستێتەوە، بەهۆی بەفربارینەوە داخراوە.   هاوکات بەڕێوەبەرایەتیی کەشناسیی ناوچەی ١١ ـی باکووری کوردستان کە پارێزگاکانی وان، جۆلەمێرگ، بەدلیس و سێرت دەگرێتەوە، بڵاویکردەوە، رێگەکە بەتەواوەتی داخراوە و داوای لە هاونیشتمانییان کرد بە شەودا بەو رێگەیاندا نەڕۆن کە بەفری زۆریان لەسەر کەڵەکە بووە و بەهۆی سەرماوەش رێگەکان بەستوویانە.   بەڕێوەبەرایەتیی ناحیەی ئێلباک دەستی بە رشتنی خوێ لەسەر رێگەکان کردووە بۆئەوەی بۆ هاتووچۆ بکرێنەوە.