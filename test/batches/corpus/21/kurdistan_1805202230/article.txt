هاونیشتمانییەکە ناوی زەکی محەممەد چەلەبییە و تەمەنی ٤٩ ساڵە. ١٢ ساڵە بەهۆی بڕیاری دەستگیرکردنییەوە لە شاری وانەوە هاتبووە سلێمانی و خاوەنی خواردنگەیەک بوو لە شەقامی بەختیاری، هاوکات سەرۆکی رێکخراوی کرێکارانی میزۆپۆتامیا بوو.  زەکی دوو فیشەکی بەر کەوتووە، یەکێک بەر سنگی و یەکێک بەر سکی. سامان لەتیف، گوتەبێژی تەندروستیی سلێمانی بە رووداوی رایگەیاند: "زەکی چەلەبی، کە هێندرایە نەخۆشخانە دۆخی زۆر خراپ بوو، بۆ دەرهێنانی گوللەکە لەنێو سکیدا، نەشتەرگەرییەکی چوار کاژێری بۆ ئەنجامدراوە و گوللەکە لە سکی دەرهێنراوە، ١٧ کاژێریش لە ژووری چاودێریی چڕ چاودێری دەکرا، بەڵام بەهۆی سەختیی برینەکەیەوە گیانی لەدەستدا".  چالاکڤانان و سیاستەڤانانی باکووری کوردستان لە سلێمانی، کە هاوڕێی زەکی بوون، لە بەردەم نەخۆشخانەی شار داوایان کرد گیانیان بپارێزرێت.  موسلیم قابڵان، ئەندامی هەدەپە و رێکخراوی کرێکارانی میزۆپۆتامیا لە کۆنگرەیەکی رۆژنامەڤانیدا رایگەیاند: "ئێمە لە سلێمانی میوانین، ماوەیەکی بەشێوەیەکی ئاشکرا هێرش دەکرێتە سەر هەڤاڵانمان، ناکرێت ئەوە قبووڵ بکرێت، ئێمە پێویستمان بە پارێزگارییە، ئەگەر بێت و پارێزگاریمان لێ نەکرێت ئەوە مەجبورین خۆمان پارێزگاری لە خۆمان بکەین، پێویستە یەکێتیی نیشتمانیی کوردستان هەڵوێستی هەبێت و بێتە دەنگ هەروەها پێویستە میوانەکانی خۆی بپارێزێت".   لە ماوەی هەشت مانگی رابردوودا، ئەوە سێیەمین هاونیشتمانیی باکووری کوردستانە کە هەوڵی کوشتنی دراوە.  پێشتر رۆژی ١٦ی ئەیلوولی ساڵی رابردوو، هاونیشتمانییەکی باکووری کوردستان بەناوی فەرهاد بارش کرایە ئامانج و بریندار کرا و رۆژێک دوای ئەوەش  لە ١٧ی ئەیلوول، یاسین بولوت ناسراو بە شوکری سەرحەد، ئەندامی کۆمیتەی خانەوادەی شەهیدانی پەکەکە، کوژرا.