ئێوارەی رۆژی شەممە ٣٠ ـی نیسانی ٢٠٢٢، وەسفی تەمیمی، بەڕێوەبەری شارۆچکەی قەرەتەپە بە رووداوی راگەیاند، "چەکدارانی داعش لە رێگەی گوللە هاوەنێکەوە هێرشیان کردووەتە سەر  بەڕێوەبەرایەتیی ئاوی قەرەتەپە، بەوهۆیەوە دوو کارمەندی ئەو بەڕێوەبەرایەتییە برینداربوون. "   لە مانگی رەمەزاندا چەکدارانی داعش دەستیان بە جموجۆڵ کردووەتەوە و تاوەکو ئێستا چەند جارێک پەلاماری حەشدی شەعبی و سوپای عێراقیان داوە. لە سێ مانگى سەرەتاى ئەمساڵدا داعش زیاتر لە ٣٣ هێرش و کردەوەى جۆراوجۆرى لە سنوورى ناوچە ناکۆکی لەسەرەکان کردووە. تەنیا لە هەشت رۆژى یەکەمى مانگى نیسانیشدا زیاتر لە ٢٠ هێرشی لە سەرانسەرى عێراق کردووە.  وەسفی تەمیمی باس لەوەش دەکات، هەردوو بریندارەکە برینەکەیان سووکە و چارەسەر وەردەگرن. دەشڵێت، "چەکدارانی داعش هێرشەکانیان بۆ سەر پارێزگای دیالە بەردەوامە. "   رۆژی ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی کردبوو. لەوانە هێرشی خۆکوژى، دانانى خاڵى پشکنین، رفاندنى هاووڵاتییان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.