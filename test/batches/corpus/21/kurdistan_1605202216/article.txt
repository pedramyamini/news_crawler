لە سلێمانی بەهۆی چڕی خۆڵبارینەوە ئاستی بینین کەمترە لە ١٠٠ مەتر. سەبارەت بە ئەگەری راگەیاندنی پشوو بەهۆی خۆڵبارینەکەوە، رۆژی دووشەممە ١٦ ـی ئایاری ٢٠٢٢، هەڤاڵ ئەبوبەکر، پارێزگاری سلێمانی بە تۆڕی میدیایی رووداوی گوت، "راگەیاندنی پشوو بەهۆی خۆڵبارین یان هەر کارەساتێکی سرووشتییەوە دەمێنێتەوە سەر داخوازی و ئاماژەکانی راپۆرتەکانی بەڕێوەبەرایەتیی کەشناسیی سلێمانی، هەرکاتێک داخوازی و ئاماژەکانی ئەوان بەو ئاڕاستەیە بوون کە راستەوخۆ زیان بە تەندروستی هاووڵاتییان دەگەیێنێت لە کاتی هاتووچۆدا، ئێمەش بڕیاری پێویست دەدەین. "   ئاسۆ کەمال، بەڕێوەبەری کەشناسی سلێمانی بە تۆڕی میدیایی رووداوی گوت، "کەمێک لەمەوبەر دۆخی کەشوهەوای ئەمڕۆ و سبەینێم بۆ پارێزگاری سلێمانی روونکردەوە؛ پێم گوت کە ئەمڕۆ خۆڵبارین بەردەوام دەبێت و سبەینێش بەردەوامیی دەبێت، بەڵام وەکو ئەمڕۆ چڕنابێت؛ ئیدی بڕیار دەمێنێتەوە سەر د. هەڤاڵ کە بڕیاری چی دەدات. "   ئاسۆ کەمال گوتیشی، خۆڵبارینەکە بە چڕی دەڤەری گەرمیان و سنووری پارێزگای سلێمانی گرتووەتەوە.  بەهۆی چڕی خۆڵبارینەوە لە پارێزگاکانی عێراق، ئەمڕۆ دووشەممە وەزارەتەکانی پەروەردە و خوێندنی باڵای عێراق پشوویان راگەیاند و تاقیکردنەوەکانی ئەمڕۆیان دواخست.