ئەمڕۆ پێنجشەممە، ١٢ - ٥ - ٢٠٢٢، شێخ نیاز نەقشبەندی، بەڕێوەبەری گشتیی حەج و عومرەی هەرێمی کوردستان بە تۆڕی میدیایی رووداوی راگەیاند، ئەگەر هیچ گۆڕانکارییەک لە کەشوهەوا روونەدات، کاژێر سێی دوای نیوەڕۆی ئەمڕۆ، دوایین فڕۆکەی عومرەکارانی هەرێمی کوردستان لە سعودیەوە دەگاتە فڕۆکەخانەی نێودەوڵەتیی هەولێر.   لەبارەی ژمارەی ئەو عومرەکارانەی دەگەڕێنەوە هەرێمی کوردستان، شێخ نیاز گوتی: " ٢٧٥ عومرەکاری پارێزگای دهۆکن، ٧٥ عومرەکاریش دانیشتووی پارێزگای هەولێرن. "  ئەو عومرەکارانەی ئەمڕۆ دەگەڕێنەوە هەرێمی کوردستان ئەوانەن، کە لە رێگەی هێڵی ئاسمانیی عێراقەوە سەردانی سعودیەیان کردووە بۆ بە جێگەیاندنی عومرە.  عومرەکارێک بە ناوی ئیبراهیم ئەحمەد، کە دانیشتووی هەولێرە، رۆژی پێنجشەممە ٥ - ٥ - ٢٠٢٢ بە تۆڕی میدیایی رووداوی راگەیاند: بڕیار بوو ئەوان دووەم رۆژی جەژن و هەندێک عومرەکاری دیکەش یەکەم رۆژی جەژن بگەڕێنەوە هەرێمی کوردستان، بەڵام بە بیانووی نەبوونی فڕۆکە، زیاتر لە ٢٤ رۆژە لە سعودیە ماونەتەوە و رێگەپێدراوانی کۆمپانیاکانی حەج و عومرە ئەمڕۆ و سبەینێیان پێدەکەن".   رۆژی ٨ - ٥ - ٢٠٢٢ نیاز نەقشبەندی لەو بارەوە بە رووداوی گوت،  پێش جەژنی رەمەزان کۆمپانیاکانی گواستنەوە بە سەرجەم عومرەکارانیان راگەیاندووە، هەر کەسێک دەیەوێت بگەڕێتەوە وڵاتەکەی، دەتوانێت ئاگاداریان بکاتەوە بۆ ئەوەی بیانگەڕێننەوە، چونکە دوای جەژن پاڵەپەستۆی زۆر لەسەر فڕۆکەخانەکان دروستدەبێت، بەڵام زۆربەیان ویستبوویان نوێژی جەژن بکەن، ئێستا پەلەیانە و دەڵێن گیرمان خواردووە: "هیچ عومرەکارێک گیری نەخواردووە و کێشەی شوێنی مانەوە و خواردنیان نییە و نەبووە. "