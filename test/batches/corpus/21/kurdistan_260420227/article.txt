رۆژی سێشەممە، ٢٦ ـی نیسانی ٢٠٢٢، سەرکەوت کاڕەش، گوتەبێژی بەرگریی شارستانیی هەولێر بە تۆڕی میدیایی رووداوی راگەیاند، "دوێنێ دووشەممە، لە رووداوێکی خنکان لە زێی گەورە لە قەزای خەبات ئاگادارکراینەوە، تیمەکانمان دەستبەجێ گەیشتنە شوێنی رووداوەکە و دەستیان بە گەڕان کرد، بەڵام تەرمەکەیان نەدۆزییەوە. "  سەرکەوت کاڕەش گوتیشی، "ئەمڕۆ تیمەکانمان تەرمەکەیان دۆزییەوە و رادەستی پۆلیسی هەولێری دەکەین بۆ ئەوەی ئەوانیش دوای لێکۆڵینەوە رادەستی داد پزیشکی بکەن. "   بەگوێرەی راگەیێندراوێکی بەرگری شارستانی هەولێر، ئەو هاونیشتیمانییەی خنکاوە تەمەنی ٥٠ ساڵە، ناوی ' وریا مەجید ئیسماعیل ' ـە و دانیشتووی گەڕەکی کورانە لە هەولێر.   هاونیشتمانییەکە شۆفێری تەکسییە و خاوەنی دوو منداڵە (کچێک و کوڕێک).