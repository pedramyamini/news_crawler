وەزارەتی بەرگریی تورکیا بەرەبەیانی ئەمڕۆ لە هەژماری تایبەتی خۆی لە تۆڕی کۆمەڵایەتیی تویتەر دیمەنی ئۆپەراسیۆنەکەی بڵاوکردەوە.   خولوسی ئاکار، وەزیری بەرگریی تورکیا رایگەیاند، سوپای وڵاتەکەی لە رێگەی وشکانی و ئاسمانییەوە ئۆپەراسیۆنەکەی لە ناوچەکانی مەتین، زاپ و ئاڤەشینیان لە باشووری کوردستان دەستیپێکردووە.   لەو نەخشەیەدا کە سەنگەر عەبدولڕەحمان باسی دەکات، دەردەکەوێت کە تاوەکو ئێستا ئۆپەراسیۆنەکە چۆن بەڕێوەچووە. ئۆپەراسیۆنەکە لەسەر رووبەری ١٥ کیلۆمەتر چوارگۆشە لە ناوچەکانی گردی هۆرێ، گەلی باڵندە، دێرەلووک، چیای مەتین و شیلادزێ بووە.  وەزیری بەرگریی تورکیا دەڵێت، ئۆپەراسیۆنەکەیان وەک ئەوەی پلانی بۆ دانراوە بەڕێوەدەچێت و ئەو ئامانجەی لە قۆناخی یەکەمدا دیاریکرابوو، بەدەستهاتووە، بەڵام وردەکاریی زیاتری لەوبارەوە نەدرکاندووە.   ناوەندی راگەیاندنی هێزەکانی پاراستنی گەل - هەپەگە، کە باڵی سەربازیی پەکەکەیە رایگەیاند، سوپای تورکیا بە فڕۆکەی جەنگی و تۆپخانەکانی هێرشێکی چڕیان لە ئاسمان و زەوییەوە بۆ سەر ناوچەی زاپ دەستپێکردووە.   هەپەگە دەڵێت، لە ناوچەی چیای رەش و خەرلەخەلێ لە ناوچەی زاپ سوپای تورکیا هێزی دابەزاندووە و لە هەردوو شوێنیش شەڕ و پێکدادان دەستیپێکردووە، بەڵام رێگەیان نەداوە هێزەکەی سوپای تورکیا بچێتە پێش.  بەپێی ئاماری بەرپرسانی ئیداریی سنووری پارێزگای دهۆک کە بۆ رووداو قسەیان کردووە، لە ساڵی ١٩٩١ تاوەکو ساڵی ٢٠٢٢ لە سنووری پارێزگاکە ٣٨٠ گوند بەهۆی شەڕی تورکیا و پەکەکە چۆڵکراون.   هەروەها لە ماوەی چوار ساڵی رابردوودا بەهۆی شەڕی تورکیا و پەکەکە ٣٤ کەسی سڤیل گیانیان لەدەستداوە و ١٥ی دیکەش برینداربوون.