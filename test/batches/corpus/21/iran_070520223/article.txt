کوونان شارۆچکەیەکی سەر بە شاری کویەشتە لە پارێزگای لۆڕستان. پێڕاگەیشتن بە تەندروستیی ١٥ هەزار دانیشتووی ئەو شارۆچکەیە و گوندەکانی دەوروبەری لەسەر یەک بنکەی تەندروستییە. بڕیاربوو ئەو نەخۆشخانەیە ببێتە نەخۆشخانەیەکی ٢٤ کاژێری و پزیشک و کەرەستەی پێویستی بۆ دابینبکرێت.   کەمیی خزمەتگوزاری تەندروستیی کێشەیەکی گەورەی ناوچەیەکی پەراوێخراوی وەکو رۆژهەڵاتی کوردستانە. زۆربەی ئەو پڕۆژانەشی لە ساڵانی رابردوودا بڕیاری دروستکردن و نۆژەنکردنەوەیان دراوە، تەواونەکراون.   ئەمیر ساکی، بەڕێوەبەری گەشەپێدان و ئاوەدانکردنەوە لە وەزارەتی تەندروستیی ئێران دەڵێت، ٢٥٨ نەخۆشخانە نیوە تەواوکراون هەن کە بەشێکیان لە ناوچە گەشەنەسەندووەکانن و تەواوکردن و دابینکردنی کەرەستە بۆیان، ٩٥ ترلیۆن تمەن بودجەی پێویستە. هەروەها دەیان نەخۆشخانەی ئەو وڵاتە کە ٥٠ هەزار قەرەوێڵە لەخۆدەگرن، کۆنن و نۆژەنکردنەوەیان پێویستی بە ساڵانە ٣٠ ترلیۆن تمەن بودجە هەیە تاوەکو لە پێنج ساڵدا بتوانن نۆژەنکردنەوەیان تەواو بکەن.   حکومەتی ئێران ساڵانە بودجە بۆ گەشەپێدانی کەرتی تەندروستیی دادەنێت، بەڵام بەشی زۆری بودجەکە بۆ شارە گەورەکان دەچێت و کەمیی بەر ناوچە پەراوێزخراوەکان دەکەوێت.  وەحید حوسێنی، سەرۆکی زانکۆی زانستە پزیشکییەکانی شیراز دەڵێت، "بڕیارە لە شاری شیراز دەست بە دروستکردنی دوو نەخۆشخانەی گەورە بکرێت. یەکێکیان لەم هەفتەیە دەستپێدەکات و هیوادارین نەخۆشخانەیەکی زۆر پێشکەوتوو دروستبکەین بەناوی محەممەد رەسوڵوڵڵا و کاروباری دروستکردنی ئەمساڵ دەستپێدەکات. "      لە زۆربەی شارەکانی رۆژهەڵاتی کوردستان یەک نەخۆشخانەی گشتیی هەیە. لە شارە گەورەکان، ژمارەی نەخۆشخانەکان زیاترن، بەڵام کەمیان پزیشکی پسپۆڕی تەواو و کەرەستەی پزیشکی پێویستییان هەیە.