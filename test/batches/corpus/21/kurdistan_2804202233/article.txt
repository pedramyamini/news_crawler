فەهیما قاسم بە رووداوی گوت، "ماڵی ئێمەیان سووتاند، لەوێ هیچ شتێکمان نییە، ناتوانین بەوشێوەیە بگەڕێینەوە، ئەگەر بڕۆینەوە شوێنێکمان نییە تێیدا بژین، با لێرە بمرین و ئێرە بۆ ئێمە باشترە. "  ئیبراهیم خەلیل، ئاوارەیەکی دیکەی شنگالە و باسی لەوە کرد، "پێنج بۆ شەش حیزب لەوێ هەن، ئێمەی هاووڵاتی نازانین لەگەڵ کامەیان بین، جگە لەوەش ماڵ و حاڵمان هیچ نەماوە و هەمووی تێکچووە، کەسیش نییە خەمێکی بخوات و چاکی بکاتەوە و هەر کەسە و بە کێشەی خۆیەوە خەریکە. "  کارگێڕی پارێزگای نەینەوا باس لەوە دەکات، ئەگەری جێبەجێنەکردنی رێککەوتنی هەولێر و بەغدا کێشەی دارایی بوو بۆ پێکهێنانی لیوایەکی سوپا بۆ ئەوەی خەڵک بگەڕێنەوە سەر ماڵ و حاڵی خۆیان، بۆیە ئەوە بووەتە دەرفەت بۆ چەند لایەنێکی سیاسی کە رێگری لە جێبەجێنەکردنی ئەو رێککەوتنە بکەن.    نەجم جبووری، پارێزگاری نەینەوا باسی لەوە کرد، "پێکنەهێنانی لیوایەکی پۆلیس لە کوڕانی دەڤەری شنگال تایبەت لە کەسوکاری ئێمەی ئێزدییان بەهۆی کێشەی داراییە بەپێی ئەوەی من لە وەزیری ناوخۆ تێگەیشتووم. من راستگۆبم لەگەڵ کەسوکاری خۆم، تاوەکو ئەو ئاوارانە لەنێو کەمپەکاندابن، ناوچەکانیان ئاوەدان ناکرێتەوە، ئەگەر نەگەڕێنەوە دەڤەرەکە ئاوەدان ناکرێتەوە. ئێستا ئێمە کۆمەڵگەیەکی تەواومان هەیە بە ژێرخانەوە، بەڵام بەداخەوە لەنێودەچێت بەهۆی ئەوەی کەس لەوێ نییە. "  بەگوێرەی ئاماری بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە دهۆک، لەنێوان ١٥ کەمپدا لە کۆی ١٣٥ هەزار و ٨٤٤ ئاوارە لە دهۆک، تەنیا ٣٣ هەزار و ٧٢٤ کەس گەڕاونەتەوە شنگال، بەڵام تاوەکو ئێستا ١٠٢ هەزار و ١٢٠ کەس لەنێو کەمپەکاندا ماون.