سامان لەتیف، گوتەبێژی تەندروستیی سلێمانی بە تۆڕی میدیایی رووداوی راگەیاند، بەردەوام ئاماری ئەو کەسانەی بەهۆی خۆڵبارینەوە رەوانەی نەخۆشخانەکان دەکرێن بەرزدەبێتەوە، تاوەکو ئێستا ٣٥ کەس لە نەخۆشخانەی شار لە سلێمانی داخڵکراون.  سامان لەتیف باس لەوەش دەکات، هەر بەهۆی خۆڵبارینەوە ١٥ منداڵ رەوانەی لە نەخۆشخانەی تایبەت بە منداڵان کراون.  هاوکات، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی گوت، ئەمڕۆ کاریگەریی شەپۆلی خۆڵبارین تاوەکو درەنگانی شەو بەردەوام دەبێت و دوای ئەوە کاریگەرییەکانی بەرەو کەمبوونەوە دەچن.  بەڕێوەبەری کەشناسیی سلێمانی ئاماژەی بەوەش کرد، سبەینێ سێشەممە خۆڵبارین بەردەوام دەبێت، بەڵام وەکو ئەمڕۆ نا. گوتیشی، "رۆژی چوارشەممە ١٨ ـی ئایار کاریگەریی ئەم شەپۆلەی خۆڵبارین نامێنێت. "   هەر بەهۆی خۆڵبارینەوە، گەشتەکانی فڕۆکەخانەی نێودەوڵەتیی سلێمانی راگیراون. تاهیر عەبدوڵڵا، بەڕێوەبەری فڕۆكەخانەی نێودەوڵەتیی سلێمانی بە تۆڕی میدیایی رووداوی راگەیاند، هەموو گەشتەكانی فڕۆكەخانەکە بەهۆی خۆڵبارینەوە  راگیراون، کاتی دەستپێكردنەوەی گەشتەکان نادیارە.