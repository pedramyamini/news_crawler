پەیمان ئەسکەندەری، سەرۆکی رێکخراوی کشتوکاڵی سنە دەڵێت، هەزار و ٢٢٦ هێکتار لە زەوییە کشتوکاڵییە دێمەکانی ئەو پارێزگایە بە بەهای حەوت ملیار تمەن، ١٦٤ هێکتار زەوی بەرئاو بە بەهای دوو ملیار و ٦٠٠ ملیۆن تمەن و ١٣ هێکتار باخیش زیانیان بەرکەوتووە.  بەگوتەی پەیمان ئەسکەندەری، ئەو زیانە تاوەکو رۆژی ٠٣.٠٥.٢٠٢٢ هەژمار کراوە و لەو رێککەوتە بەدواوەش کەرتی کشتوکاڵی پارێزگای سنە بەهۆی باران و تەرزەوە زیانی بەرکەوتووە، بەڵام هێشتا بڕی زیانەکان نەزانراوە.  سەرەڕای ئەوەش، پێشبینی دەکرێت ئەمساڵ لە پارێزگای سنە بڕی ٨٠٠ هەزار تۆن گەنم بەرهەم بهێندرێت. پارێزگای سنە زیاتر لە ١٠ % ـی پێویستیی گەنمی ئێران دابیندەکات و وەک سەرچاوەیەکی گرنگی بەرهەمهێنەری گەنم هەژمار دەکرێت.  ساڵی رابردوو جووتیارانی پارێزگای سنە ٢٧٠ هەزار تۆن گەنمیان بە حکومەت فرۆشت، بەڵام سەرۆکی رێکخراوی کشتوکاڵی سنە هیوادارە بەهۆی ئەوەی کە ئەمساڵ حکومەت نرخی کڕینی گەنمی زیاتر کردووە، جووتیارەکان گەنمی زیاتر بە حکومەت بفرۆشن.