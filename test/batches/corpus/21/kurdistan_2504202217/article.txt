گوندی قەشقە یەکێکە لەو گوندانەی لە ساڵی ١٩٨٨ کەوتووەتە بەر شاڵاوێکی خوێناویی ئەنفال کە تێیدا ٣٩ کەس لە گوندنشینەکان شەهید بوون و ١٠١ کەسی دیکەیش بێسەروشوێن بوون.  ئەو گوندە هێندەی گەورەیی قەبارەی ئەو کارەساتەی بەسەریدا هاتووە، خزمەت نەکراون و لە سەرەتاییترین پرۆژە خزمەتگوزارییەکان بێبەشە، بەشێوەیەک کە تاوەکو ئێستا نە قوتابخانە و نە هیچ بنکەیەکی تەندروستیی تێدا نییە، سەرەڕای ئەوانەیش هێشتا رووناکیی کارەبا بەر ئەو گوندە نەکەوتووە.  رەمەک رەمەزان، قایمقامی چەمچەماڵ بە رادیۆی رووداوی راگەیاند، "گوندی قەشقەی ناحیەی قادر کەرەم یەکێکە لەو گوندانەی ستەمیان لێکراوە و خاوەنی شەهید و ئەنفالن، بەڵام ئەم سنوورە تاوەکو ٢٠٠٣ - ٠٤ - ٠٩ و دوای رووخانی رژێمی دیکتاتۆری بەعس ناوچەیەکی قەدەخەکراو بووە و لەژێر دەسەڵاتی حکومەتی عێراقدا بووە، بۆیە تاوەکو ئەو کاتە حکومەتی هەرێمی کوردستان و رێکخراوە نێودەوڵەتییەکان نەیانتوانیوە هیچ پرۆژەیەکی خزمەتگوزاریی بۆ بکەن. "  قایمقامی چەمچەماڵ ئاماژەی بەوە دا، ئەوە هۆکاری سەرەکی بووە، هۆکارێکی دیکەیش ئەوەیە کە لەدوای ساڵی ٢٠٠٣ وە ناوچەکە زۆر فراوان بووە و دانیشتووانی ئەو گوندەیش بە تەواوی نەگەڕاونەتەوە.  رەمەک رەمەزان ئەوەیشی خستەڕوو، "دووجار سەردانی گوندەکەم کردووە. ١٥٠ خانووی لێیە، بەڵام دانیشتووانەکەی زۆر نین و زیاتر وەکو هەوار بەکاریدەهێنن و دانیشتووانە بەردەوامەکەی ١٨ ماڵن. "  قایمقامی چەمچەماڵ باسی لەوە کرد، لەڕێگەی بەڕێوەبەرایەتیی کارەبای چەمچەماڵەوە کەشفی کارەبایان بۆ کراوە و هەموو کارەکانیان بۆ تەواو کردوون، بەڵام بودجەکەی زۆرە و دەگاتە زیاتر لە ٥٠٠ ملیۆن دینار کە لە توانای کارگێڕیی قەزای چەمچەماڵدا نییە.  بە گوتەی قایمقامی چەمچەماڵ، بۆ گوندێک کە دانیشتووانەکەی کەمە، خەرجکردنی ئەو بڕە پارەیە لەم دۆخە داراییەی ئێستادا ئاسان نییە، بۆیە پێویستە سەرۆکایەتیی ئەنجوومەنی وەزیران لەڕێگەی وەزارەتی داراییەوە ئەو بودجەیە دابین بکات.  رەمەک رەمەزان دەڵێت، "هەر کێشە و گرفتێکی دیکەیش کە لە توانای ئیدارەی ئێمەدا بێت، هەوڵدەدەین بۆیان چارەسەر بکەین. "  لەبارەی دروستکردنی  پرۆژە خزمەتگوزارییەکانی دیکەی وەکو بنکەی تەندروستی و قوتابخانەوە، قایمقامی چەمچەماڵ گوتی، ئەگەر هەموو پرۆژە خزمەتگوزارییەکان بۆ گوندەکان دابین بکەن، ئاوەدان دەبنەوە و خەڵک کاریان بە شار نامێنێت، بەڵام بەپێی ئەوەی ئەو گوندە هێندە ئاوەدان نییە، تاوەکو ئێستا نەتوانراوە قوتابخانەیان بۆ دروستبکرێت.  رەمەک رەمەزان ئاشکرایکرد، لەم چەند رۆژەی رابردوودا سەردانی گوندی "قەیتون"یان کردووە، کە زانیویانە گوندەکە ئاوەدانە، هەر ئەو کاتە بڕیاریانداوە قوتابخانەیەکی دوو ژوورییان بە کابینە بۆ دروستبکرێت و ئامادەییەکیان بۆ بکرێتەوە.  سەبارەت بە بنکە یان مەڵبەندی تەندروستییش ئەوەی خستەڕوو، "ئەوان نزیکن لە ناحیەی قادر کەرەم، بەڵام هەر کاتێک ستافی باش و باڵەخانە هەبێت لاریمان نییە لە هەر شوێنێک بنکەی تەندروستی بکەینەوە. "