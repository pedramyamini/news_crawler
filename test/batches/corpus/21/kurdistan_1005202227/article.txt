دکتۆر سۆزی جانباز، بەڕێوەبەری نەخۆشخانەی لالاڤ بە رووداوی گوت، "کاتێک کە داخڵی نەخۆشخانە کرا نیشانەی تایەکی گەرمی هەبوو، دەرمانمان پێدا. چەند پشکنینێکمان بۆکرد و بەپێی ئەوە دەرمانەکانمان پێیدا. ئەمڕۆ دۆخی باشترە. "  توشبووەکە ئاژەڵفرۆشە و رۆژێک پێش جەژن، لە گەڕەکی سێتاقانی هەولێر ئاژەڵی بۆ ماڵێک سەربڕیوە.  بە گوتەی کەسوکاری، رۆژی دووەمی جەژن تای گرتووە و بردوویانەتە نەخۆشخانەیەکی ئەهلی دوای پشکنین رەوانەی نەخۆشخانەی نانەکەلی کراوە. خۆشخانەکە نموونەی خوێنی رەوانەی بەغدا کردووە و دەرکەوتووە تووشی تای خوێنبەربوون بووە.  بێریڤان عەدنان، بەڕێوەبەری کاروباری پاراستنی تەندروستیی هەولێر باس لەوە دەکات، "سەردانی ماڵی کەیسەکەمان کردووە و ناوی بەرکەوتووەکانمان وەرگرتووە، پێداچوونیان لەگەڵ دەکەین. هەر پزیشکێکیش ئەو نەخۆشەی بینیبێت لە ژێر چاودێریمان دەبێت نەوەک نیشانەیان هەبێت. ماوەی دوو هەفتە بەدواداچوون بۆ بەرکەوتووەکان دەکەین، لێیان دەپرسین کە نیشانەیان لێدەکەوتبێت. "  تای خوێنبەربوون نەخۆشییەکی ڤایرۆسی هاوبەشە لە نێوان مرۆڤ و ئاژەڵ لەڕێگەی گەنەوە بۆ ئاژەڵ دەگوازرێتەوە. ئەگەر لە کاتی سەربڕینی ئاژەڵی تووشبوو، خوێنەکەی بکەوێتە سەر جەستەی برینداری مرۆڤ، ئەوە تووش دەبێت.  بەگوتەی بەرپرسانی تەندروستیی، ئەگەر گۆشتی ئاژەڵی تووشبوو، زوو بخرێتە نێو بەفرگر بۆ ماوەی لانیکەم ٢٤ کاژێر، دواتر باش بکوڵێندرێت، ڤایرۆسەکەی نامێنێت و گۆشتەکە شیاوی خواردن دەبێت.  لە ماوەی دوو هەفتەدا تاوەکو ئێستا لیژنەکانی قایمقامییەتی هەولێر زیاتر لە ٢٠ گۆشتفرۆشییان داخستووە کە گۆشتەکانیان پشکنینی ڤێتەرنەری بۆ نەکراوە.