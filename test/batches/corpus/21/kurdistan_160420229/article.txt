ئیحسان عەبدولجەبار، وەزیری نەوتی عێراق رایگەیاند، "تیۆری پیلانگێڕی لە هەردوولا بوونی هەیە، هەندێک خەڵک دەڵێن کورد نەوت رادەست ناکەن و کات لە بەرژەوەندی ئەوان تێدەپەڕێت، ئەوانیش دەڵێن ناوەند دەیەوێت دەستبەر هەموو شتێک دابگرێت و برسیمان بکەن. بنەمایەک هەیە بۆ مامەڵەکردن لەگەڵیاندا، دەستوور و بڕیارەکانی دادگەی باڵای فیدراڵییە، ئەوانیش بەپێی دەستوور مامەڵە دەکەن، لە دەستووریش ناکۆکی لەسەر لێکدانەوەی ماددەکانی ١١٠، ١١١ و ١١٥ هەیە، ئێمە کاری بزنس دەکەین، نامانەوێت چیرۆکی فقهی دەستوور و دەستوەردانی سیاسی هەبێت. "  وەزیری نەوتی عێراق گوتی، "نەوت بەرگەی سیاسەت ناگرێت، راستە نەوت کاڵایەکی سیاسییە، کاریگەری لەسەر سیاسەت هەیە، پێویستە بەڕێوەبردنی پیشەسازیی نەوت لە ململانێی سیاسی دووربخرێتەوە. ئێمە ویستمان بڕیاری دادگەی فیدراڵی جیێبەجێ بکەین".  لەبارەی بڕیارەکەی دادگەی فیدراڵی عێراقیش سەبارەت بە یاسای نەوت و گازی هەرێمی کوردستان، وەزیری نەوتی عێراق گوتی، هەرێمی کوردستان دەڵێت، بڕیارەکەی دادگەی باڵای فیدراڵی بەسەر ئەواندا جێبەجێ نابێت، بڕیارەکەی جێگەی پابەندبوونی ئەوان نییە. "ئێمەش پێمانوایە ئەو بڕیارە بۆ ئێمە پابەندبوونە و ئێمەی پابەند کردووە، ئەمە دیدگای ئێمەیە".  ئیحسان عەبدولجەبار جەختی لەوە کردەوە، "ئێمە و هەرێمی کوردستان پابەندی سێ خاڵین، بە فەرمی داوامان لە سەرکردایەتیی هەرێمی کوردستان و شاندەکەیان کردووە، پێداچوونەوە بە گرێبەستە نەوتییەکان بکرێت، لەڕووی سیاسی و یاسایی بگونجێنرێت، بەشێوەیەک خزمەت بە بەرژەوەندیی هەموو لایەکان بکات و چارەسەرکردنی هەموو شکستە بازرگانییەکان بکات. دووەم: دامەزراندنی کۆمپانیای نەوتی کوردستان کە خاوەنەکەی دەوڵەتی فیدراڵی و حکومەتیی فیدراڵی بێت. بارەگاکەی لە هەولێر بێت. سێیەم: سیاسەتی پەرەپێدانی کێڵگەکان و نرخی نەوت ناوەندی بێت، نەک ناوەندی بەڵکو بە هاوبەشی فیدراڵی بێت لەنێوان هەرێمی کوردستان و بەغدا. ئەمە بڕیاری وەزارەتی نەوتە بۆ چارەسەرکردنی ئەو کێشەیە و هیچ چارەسەرێکی دیکەمان نییە".   هەر لە درێژەی قسەکانیدا وەزیری نەوتی عێراق رایگەیاند، "بە ئەمانەتەوە بە ٥٠ % ـی چارەسەرەکەمان رازین، بەڵام بۆچوونی دیکەیان هەیە. پێموایە بۆچوونیان بنیادنراوە لەسەر بنەمای لاوازی متمانە بە دەسەڵاتی فیدراڵی. ئەنجامەکەشی ئێمە سوورین لەسەر ئەوەی ئەمە تاکە رێگەیە بۆ بەڕێوەبەری کۆی گشتیی پیشەسازیی نەوت لە وڵات، ئەوە بەسەر بەسرە جێبەجێ دەکرێت بەسەر هەرێمی کوردستانیش جێبەجێ دەکرێت، ئەمە بەرژەوەندی گەلی کوردستان دەپارێزێت و کۆتایی بەو چیرۆک و قسە و باسە دەهێنرێت، نەوتی هەرێم نەوتی هەرێم. "  بە بڕوای وەزیری نەوتی عێراق، لە کۆتاییدا لەڕووی بازرگانییەوە نەوتی هەرێمی کوردستان خزمەتی ئەوان ناکات، ئەگەر سەیر بکەی لەگەل کۆمەڵێک پرۆژەی وەزارەتی نەوت، نەوتی هەرێمی کوردستان لەڕووی بازرگانییەوە سەرکەوتوو نییە، وەک ئەو نەوتەی لە ناوچەکانی دیکەی عێراق هەیە، بەڵام چیرۆکەکە بریتییە لە یەکێتیی وڵات و مافی لایەنەکان و مافی پێکهاتەکان و سەلامەتی رێکارەکان.   لەبارەی بڕی نەوتی هەناردەکراو و گرێبەستە نەوتییەکانی هەرێمی کوردستان ئیحسان عەبدولجەبار دەڵێت، "زانیاریمان هەیە لەبارەی قەبارەی هەناردەکردن کە ٤٣٠ هەزار بەرمیل نەوتی رۆژانەیە، ئەوانە و ١٠٠ هەزار دیکەش هی ئێمەیە لە باکوور، دەزانین ئەو نەوتە بۆ کوێ دەچێت و لە کوێ دەفرۆشرێت و گرێبەستەکانیش دەزانین، ئەمەش تاوانێکی گەورە نییە، بە ئەمانەتەوە ٨٠ % ـی  گرێبەستە نەوتییەکانی هەرێمی کوردستان دروستن، کێشە لە ٢٠ % ـی گرێبەستەکان هەیە. "  وەزیری نەوتی عێراق داوا دەکات گفتوگۆ لەسەر ئەو بابەتە بکرێت و دەڵێت، "دەمانەوێت لەگەڵیاندا گفتوگۆی لەسەر بکەین و پاکی بکەینەوە، نەکەم و نە زیاترە. بابەتەکە زیاتر ترسە لەوەی راستی، لەگەڵ ئەوەی کات گەرەنتی ئەمەیە، بەڵام ئێمە کاتمان لەبەردەست نییە، چونکە بڕیاری دادگەی فیدراڵی هەیە، دەمانەوێت بە خێراترین کات ئەمە یەکلایی بکەینەوە".  لەبارەی ئەو پرسیارەی کە ئایا دەکرێت هەرێمی کوردستان بڕیارەکەی دادگەی فیدراڵی جێبەجێبکات، ئیحسان عەبدولجەبار، گوتی، "بەڵی دەکرێت هەرێمی کوردستان بڕیارەکانی دادگەی فیدراڵی جێبەجێ بکات، ئەوان دیدگای خۆیان هەیە، ئێمەش دیدگای خۆمان هەیە، ئەو رێکارانەی بۆمان ناردوون دەکرێت جێبەجێ بکرێت لە بەرژەوەندی هەمووانە. لە کۆتایی هەر کێشەیەک دەبێت هەرلایەنێک سازش لە بەشێک لە مافەکانی بکات، ناکرێت بچیتە کێشەیەک و هەموو مافەکانیت دەستکەوێت و دەبێت سازش بکەیت بۆلایەنەکەی دیکە".   لە بەشێکی دیکەی قسەکانیدا وەزیری نەوت دەڵێت، عێراق تاوەکو ٢٠٢٤، بەردەوام دەبێت لە هاوردەکردنی بەنزین، بەنزینی موحەسەن بە ١٧٠٠ دینار لەسەریان دەکەوێت، کەچی بە ٦٥٠ دینار دەیفرۆشن، هەروەها نۆرمالیش بە ٩٠٠ دینار لەسەریان دەکەوێت، بەڵام بە ٤٥٠ دینار دەیفرۆشن. لە ماوەی شەش مانگی داهاتووش هیچ ئاڕاستەیەک بۆ زیادکردنی نرخی بەنزینی نۆرمال لەسەر هاووڵاتییان نییە.   رۆژی دووشەممە ١١/٤/٢٠٢٢ شاندی حکومەتی هەرێمی کوردستان دوای بڕیارەکەی دادگەی باڵای فیدراڵی عێراق بۆ یەکەمجارە سەردانی بەغدایان کرد و لەگەڵ وەزارەتی نەوتی عێراق لەسەر مێزی گفتوگۆ دادەنیشتن و تاوتوێی دۆزینەوەی میکانزمی هاوبەشیان کرد، بۆ بەڕێوەبردنی پیشەسازیی نەوت و گاز لە هەرێمی کوردستاندا.   دوای کۆبوونەوەکە لە کۆنگرەیەکی رۆژنامەڤانیدا ئیحسان عەبدلجەبار، وەزیری نەوتی عێراق رایگەیاند، "ئەوەی ئەمڕۆ بەدیمانکرد زۆر ئەرێنی بوو لە لایەنی هەرێمی کوردستانەوە. هەروەها لە بنەڕەتدا کرانەوەیەکی گەورەش هەیە لەلایەن وەزارەتی نەوتی فیدراڵیەوە، بۆ دۆزینەوەی چارەسەر و میکانزمەکان، بەمەبەستی کۆتاییهێنان بە کێشەکان. چاوەڕێ دەکەین چەند رۆژی دیکە شاندەکە وەڵاممان بدەنەوە، ئەمەش دوای ئەوەی دەگەڕێنەوە لای ئیدارەی باڵای هەرێمی کوردستان. پشتیوان بەخوا سەرەتایەکی خێر دەبێت بۆ هەموو وڵات و کۆتایی بەو گفتوگۆ و مشتومڕە دەهێنێت کە ساڵانێکە درێژەی هەیە".   لای خۆیەوە خالید شوانی، سەرۆکی شاندی هەرێمی کوردستان لە کۆنگرە رۆژنامەڤانییەکەدا ئاماژەی بەوە کرد، دیدگای حکومەتی هەرێمی کوردستانیان روونکردەوە کە دەبێت ئەو کێشەیە بەپێی دەستوور و بەشێوەیەکی ریشەیی چارەسەر بکرێت، داهاتەکەشی بەشێوەیەکی یەکسان دابەش بکرێت. هاوکات دەرکردنی یاسای نەوت گازیش لە پەرلەمانی عێراق بە گرنگ و پێویست دەزانن، بەشێوەیەک ئەو کێشەیە بە تەواوی چارەسەر بکات.  سەرۆکی شاندی هەرێمی کوردستان گوتیشی، "میکانزم و بنەما لەو کۆبوونەوەیە باسکران کە دەتوانم بڵێم کۆبوونەوەیەکی راشکاوانە بوو، هەندێک میکانزممان دانا، دەکرێت ببێتە نەخشە رێگەی ئایندە بۆ چارەسەکردنی کێشەی نەوت، بە هەموو جومگەکانییەوە بەشێوەیەکی ریشەیی. پێمانوایە باشترین چارەسەر بۆ چارەسەرکردنی ئەو کێشانە، دەرکردنی یاسای نەوت و گازی فیدراڵییە، بەڵام ئەم پرەنسیپانە کە گفتوگۆی لەبارەوە کراوە و لە ئایندەش گفتۆی لەسەر دەکرێت، دەکرێت ببێتە کرۆکی ئەو یاسایە. هەروەها سەرەتایەکی باشە لە هاوکاریی نێوان حکومەتی فیدراڵی و حکومەتی هەرێمی کوردستان بۆ یەکلاییکردنەوەی دۆسیەی نەوت".  رۆژی دووشەممە ١١ ـى نیسانى ٢٠٢٢، کۆمپانیاى بەبازاڕکردنى نەوتى عێراق - سۆمۆ رایگەیاند، وەزارەتى نەوت سەرجەم رێوشوێنە پێویستەکانى گرتووەتەبەر بۆ جێبەجێکردنى بڕیارى داگەى فیدڕاڵى بۆ ئەوەى ئیدارەدانى کەرتى نەوتى هەرێمى کوردستان بچێتە ژێر دەسەڵاتى وەزارەتى نەوت بە هاوئاهەنگی دەسەڵاتدارانى هەرێمى کوردستان، بەشێوەیەک کە لەگەڵ بڕیارەکانى دادگەى باڵاى فیدڕاڵى یەکبگرنەوە.