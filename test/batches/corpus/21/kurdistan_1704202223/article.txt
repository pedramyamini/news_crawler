رۆژی یەکشەممە ١٧ - ٤ - ٢٠٢٢، محەممەد عوسمان، بەرپرسی نووسینگەی رۆژنامەڤانیی سەرپەرشتیاری ئیدارەی سەربەخۆی سۆران، بە تۆڕی میدیایی رووداوی راگەیاند، گەنجەکان نزیکی قەرەقولەکانی تورکیا بوونەتەوە لە ناوچەکە و بەهۆی ئەوەوە لەلایەن سەربازانی تورکیاوە دەستگیرکراون.  محەممەد عوسمان گوتیشی: "دوای ماوەیەک دەستگیرکردن هێزە ئەمنییەکانی سەر بە هەرێمی کوردستان ئەو گەنجانەیان لە هێزەکانی تورکیا وەرگرتووەتەوە و ئێستا هیچ کێشەیەکیان نییە و ئەوەی بە ئێمە گوتراوە ئازاد کراون".  سەبارەت بە رووداوەکە، رۆژی یەکشەممە ١٧ - ٤ - ٢٠٢٢، ئەرشەد حوسێن لۆلانی، ئەندامی پەرلەمانی کوردستان بە تۆڕی میدیایی رووداوی گوت: "بەگوێرەی ئەو بەدواداچوونەی من کردوومن و زانیاریم وەرگرتووە سوپای تورکیا لە سنوورەکە هیچ گەنجێکی دەستگیرنەکردووە، ئیتر نازانم لەلایەن کێوە دەستگیرکراون".  ئەوە لە کاتێکدایە، رۆژی شەممە ١٦ - ٤ - ٢٠٢٢ ئومێد خۆشناو پارێزگاری هەولێر، سەبارەت بەم هەواڵە لە کۆنگرەیەکی رۆژنامەڤانیدا وەڵامی رۆژنامەڤانانی دایەوە و گوتی: "لایەنی فەرمی فەرمانگەی پەیوەندەییەکانی هەرێمی کوردستانە و بە دڵنیاییەوە قسەی لەسەر کردووە، دوای ئەنجامەکەی ئەوان ئێمەش لەگەڵ کۆنسوڵی تورکیا لەسەر خەت دەبین".  پارێزگاری هەولێر گوتیشی، هیچ هۆکارێک نابینن بۆ ئەوەی خەڵکی سڤیل لە ناوچە سنوورییەکان ببنە قوربانی.