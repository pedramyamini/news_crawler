رۆژی دووشەممە ٢٥ - ٠٤ - ٢٠٢٢ فەهیم عەبدوڵڵا، سەرۆکی ئەنجوومەنی پارێزگای دهۆک میوانی بوولتەنی هەواڵی کاژێر ١٣: ٠٠ی رووداو بوو، کە لەلایەن شەهیان تەحسین پێشکێش دەکرێت و رایگەیاند، "ئەو ئۆپەراسیۆنەی تورکیا کاریگەرییەکی یەکجار خراپی لەسەر ناوچە سنوورییەکانی پارێزگای دهۆک و باکووری کوردستان داناوە. "  سەرۆکی ئەنجوومەنی پارێزگای دهۆک ئاماژە بەوە دەکات، "وێرانبوونی هەندێک گوند لەو ناوچەیە دەگەڕێتەوە سەردەمی پرۆسەی نەگریسی ئەنفال، دوای چۆڵبوونی ئەو ناوچانە لە هاووڵاتییان، پەکەکە بە هەماهەنگی لەگەڵ دەسەڵاتی بەعسی رووخاو، جێی خۆی لەناو ئەو گوندانە قایم کردووە و تاوەکو ئەمڕۆ ئەو گوندانە ئاوەدان نەبوونەتەوە و دەستی خزمەتگوزارییان پێ رانەگەیشتووە، خەڵکەکەیشی نەیانتوانیوە بگەڕێنەوە ناویان. "  بە گوتەی فەهیم عەبدوڵڵا، "ئەو شەڕە شەڕێکی بەردەوامە و ناوە ناوە ئاگرەکەی ناوچەی دیکەش دەگرێتەوە، کە لە مەیدانی شەڕەکەدا نین و دەبێتە هۆی چۆڵبوونیان، لەبەرئەوەی دانیشتوانی هەست بە ئاسایش ناکەن، تاوەکو ئێستا زیاتر لە ٤٠٠ گوند لە سنووری پارێزگای دهۆک چۆڵبوون و زۆربەی زۆری ئەو گوندانە دەکەونە سنووری ئیدارەی سەربەخۆی زاخۆ. "  سەرۆکی ئەنجوومەنی پارێزگای دهۆک ئەوەی خستەڕوو، لە هەموو ناوچەکانی شەڕ لیژنەی بەدواداچوونیان بۆ زیانەکان دروستکردووە و ئاماژە بەوە دەکات، "شەڕ بە بەردەوامی هەیە، کاتێک وڵاتێک داگیردەکرێت، تەڕ و وشک بەیەکەوە دەسووتێن، ناوچەی ئێمەش بووەتە مەیدانی شەڕێکی بێ ئەنجام کە نازانی چۆن شرۆڤەی بۆ بکەیت، پێدەچێت ئەوە پلانێکی هاوبەش بێت لە نێوانیاندا بۆئەوەی ناوچەکەمان تێکبدەن و ئەوەی تێیدا زەرەرمەندە تەنیا گوندنشینانی ئێمەن. "  فەهیم عەبدوڵڵا باسی لەوەش کرد، "زیانی هەرە مەزن کە رەنگە هەرگیز قەرەبوو نەکرێتەوە، ئەوەیە کە ژینگەی ئێمە تێکچووە و دارستان و لەوەڕگەکانی ئێمە هەمووی کەوتوونەتە ژێر ئاگری ئەو شەڕە. "  لەبارەی قەرەبووکردنەوەی زیانلێکەوتووانی شەڕی پەکەکە و تورکیا ئاماژەی بەوە کرد، "بەداخەوە ئەو شەڕە نە خەڵکی ئێمەی تێدایە و نە شەڕی ئەوانیشە، وڵاتێکی دراوسێ داگیرکەر هێرش دەکاتە سەرمان، پەرلەمانتارانی کوردستان لە پەرلەمانی عێراقیش کەمتەرخەم نەبوون و راپۆرتیان داوەتە پەرلەمانی عێراق و لیژنەیان هێناوە، بەڵام تاوەکو ئێستا هیچ شتێکی ئەوتۆ نەکراوە بۆ قەرەبووکردنەوەی ئەو خەڵکە، واتە بەغدا چاوەڕێیە خەڵکەکە جارێکی دیکە ئاوارەبن و بکەونە کەمپەوە، بەڵکو خێرێکیان پێ بکات یان نا. "  سەرۆکی ئەنجوومەنی پارێزگای دهۆک شەڕی پەکەکە و تورکیا بە "شانۆگەری" ناودەبات و دەڵێت، "ئەگەر چارەسەرێک بۆ ئەو شانۆگەرییە نەدۆزرێتەوە، شەڕەکە هەر لە سنووری پارێزگای دهۆک نامێنێتەوە و بەشێکی یەکجار بەرفراوانی هەرێمی کوردستان دەبێتە قوربانیی ئەو شەڕە بێ ئەنجامە، لەبەرئەوەی نە پەکەکە دەزانێت چی دەوێت و نە دەسەڵاتدارانی تورکیا ئامانجیان روونە. "  فەهیم عەبدوڵڵا دووپاتی دەکاتەوە، "هەر شوێنێک پەکەکە خاڵی سەربازیی لێ دادەنێت، دەکەوێتە دەست سوپای تورکیاوە، کاتی خۆی پەکەکە رێگەی نەدا پێشمەرگە لە شوێنە ستراتیجییەکانی ناوچەی سنووری نێوان دهۆک و باکووری کوردستان جێگیر ببێت و دوای بڕیاری قەدەخەکردنی شەڕی براکوژی لەلایەن سەرۆک بارزانی - یەوە، پەکەکە ئەو بڕیارەی قۆستەوە و زیاتر لە جاران دەستدرێژیی کردە سەر ناوچە ئاوەدانەکانی ئێمە و رێگەی لە هاتووچۆی پێشمەرگە گرت. "