ئەمڕۆ سێشەممە، ١٩ی نیسانی ٢٠٢٢، موقەدەم شۆڕش ئیسماعیل، گوتەبێژی پۆلیسی ئیدارەی راپەڕین بە تۆڕی میدیایی رووداوی راگەیاند: "کاژێر ١١: ٣٠ی شەوی دووشەممە ئاگادارکراینەوە لە بوونی رووداوێکی گیانلەدەستدان بە گوللەی تاپڕ، دوای گەیشتنی تیمەکانمان بۆ شوێنی رووداوەکە دەرکەوت کەسێک بەناوی (هـ. م) لەدایکبووی ساڵی ١٩٩٩، رەگەزی نێر، پیشەی کاسب، دانیشتووی گوندی ماخۆبزنانی سەر بە ناحیەی سەنگەسەر گەیێندراوەتە نەخۆشخانەی گشتیی قەڵادزێ و شوێنەواری گوللەی تاپڕ بەسەر جەستەیەوە هەبووە. "  گوتەبێژی پۆلیسی ئیدارەی راپەڕین، ئاماژەی بۆ ئەوەشکرد دوای ئاگادارکردنەوەیان دەستبەجێ هێزەکانی پۆلیسی فریاکەوتنی پشدەر و بنکەی پۆلیسی ناحیەی سەنگەسەر گەیشتوونەتە شوێنی ڕووداوەکە، کە لە نزیک گوندەکە بووە، دۆسیەی لێکۆڵینەوەش بۆ رووداوەکە رێکخراوە.  شۆڕش ئیسماعیل گوتیشی: "هێشتا هەندێک شت لە رووداوەکە روون نییە، بەڵام کەسوکار و بنەماڵەی کەسەکە پێیانڕاگەیاندین، کە کوڕەکەیان نەخۆشیی درێژخایەنی هەبووە".