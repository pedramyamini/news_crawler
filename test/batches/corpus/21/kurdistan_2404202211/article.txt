مەسرور بارزانی، سەرۆکوەزیرانی هەرێمی کوردستان لە پەیامەکەیدا کە لە تویتەر بڵاویکردووەتەوە، دەڵێت، "سەری رێز و نەوازش دادەنوێنین بۆ گیانی پاکی شەهیدانی هەردوو کارەساتی بۆردوومانکردنی شاری قەڵادزێ و گوللەبارانکردنی خۆپێشاندانێكی سڤیل لەلایەن رژێمی بەعسەوە. "   ٤٨ ساڵ لەمەوبەر لە قەڵادزێ چی روویدا؟  ٤٨ ساڵ لەمەوبەر لە ٢٤ - ٠٤ - ١٩٧٤ دا، چەند فڕۆکەیەکی حکومەتی بەعس قەڵادزێیان بۆردوومان کرد و بەهۆیەوە ١٣٤ هاونیشتمانی شەهید و ١٥٠ی دیکەش بریندار بوون، هەروەها نزیکەی ٢٠٠ خانووش بەهۆی بۆردوومانەکانەوە رووخان. بەشێک لەوان خوێندکاران و مامۆستایانی زانکۆی سلێمانی بوون، چونکە ئەوکات لە ترسی حکومەتی بەعس زانکۆکەیان گواستبووەوە قەڵادزێ.  رۆژی ٢٤ - ٠٤ - ١٩٨٢، کاتێک قەڵادزەییەکان یادی بۆردوومانی ساڵی ١٩٧٤ یان دەکردەوە، جارێکی دیکە لەلایەن حکومەتی بەعس رووبەڕووی تووندوتیژی بوونەوە و بەو هۆیەوە دوو ئافرەت شەهید بوون و ژمارەیەک هاونیشتمانییش بریندار بوون.  حکومەتی بەعس تەنها بە کوشتنی قەڵادزەییەکان نەوەستا، بەڵکو ساڵی ١٩٨٩ تەواوی هاونیشتمانیانی بۆ کۆمەڵگە زۆرەملێکان گواستەوە و ناوچەکەی لەگەڵ زەوی تەخت کرد. ئێستا لە قەڵادزێ ژیان دووبارە دەستیپێکردووەتەوە، بەڵام کاریگەریی رووداوەکان لەنێو دڵی هاونیشتمانیان کاڵ نەبوونەتەوە.  قەڵادزێ ناوەندی قەزای پشدەرە و سەر بە پارێزگای سلێمانییە، لەلای رۆژهەڵاتیەوە هاوسنووری رۆژهەڵاتی کوردستانە و ناوچەیەکی سنووریی گرنگە.  سەرۆکوەزیرانی هەرێمی کوردستان ئاماژە بەوەش دەکات، "دووباره داوا لە حكومەتی عێراق دەکەین زیانلێکەوتووانی دەستی رژێمی پێشوو قەرەبوو بكاته‌وه. "