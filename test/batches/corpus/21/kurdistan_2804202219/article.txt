ئەمڕۆ پێنجشەممە ٢٨ - ٠٤ - ٢٠٢٢ مەسرور بارزانی، سەرۆکوەزیرانی هەرێمی کوردستان پێشوازیی لە شاندێکی هۆڵەندی بە سەرۆکایەتیی لیشیە شراینماخەر، وەزیری دەوڵەت بۆ کاروباری بازرگانی دەرەوە و هاوئاهەنگیی گەشەپێدان و بە ئامادەبوونی  میشێل رێنتەنار، باڵیۆزی هۆڵەندا لە عێراق کرد.  بەپێی راگەیێندراوی سەرۆکایەتیی حکومەتی هەرێمی کوردستان، لیشیە شراینماخەر سڵاو و رێزی سەرۆکوەزیرانی هۆڵەندای بە مەسرور بارزانی گەیاندووە، هەروەها سەرۆکوەزیرانی هەرێمی کوردستان سوپاسی هاریکاری و پشتیوانیی هۆڵەندای کردووە و ئاماژەی بە کارنامەی چاکسازی کابینەی نۆیەم کرد لە بواری هەمەجۆرکردنی ئابووری و سەرچاوەکانی داهات و بنیاتنانی ژێرخانێکی بەهێز بۆ ئابووریی کوردستان.   وەکو لە راگەیێندراوەکەدا هاتووە، لە دیدارەکەدا دەرفەتەکانی باشترکردنی سیستەمی بانکی لە هەرێمی کوردستان، پشتگیریکردنی بزنسی بچووک، گۆڕانکارییەکانی کەشوهەوا و کاریگەرییەکانی لە سەر ئابووری، و پرسی کۆچبەران، چەند تەوەرێکی دیکە تاوتوێکراوە.