ئەمڕۆ سێشەممە ١٩ - ٤ - ٢٠٢٢ حەیدەر شەشۆ، فەرماندەی هێزەکانی پاراستنی ئێزدخان لەکاتی بەشداریکردنی لە بەرنامەی رووداوی ئەمڕۆدا کە نوێنەر فاتیح پێشکێشی دەکات، شەڕی نێوان یەبەشە و سوپای عێراقی بە پلان ناوبرد و گوتی: "ئەوە یەکەمجار نییە شەڕ لەنێوان لایەنەکانی سەر بە پەکەکە و هێزە عێراقییەکان دروستدەبێت، ئێمە لامان روونە کە ئەو پێکدادانانە پلانی خۆیانە، هەرکاتێک خەڵکی شنگال دەرفەتێکیان بۆ رێکبکەوێت بۆ ئەوەی بگەڕێنەوە زێدی خۆیان، یان داوا بکەن رێککەوتنی شنگال کە لە نێوان هەولێر و بەغدا کراوە، جێبەجێبکرێت، ئەو ئاڵۆزییانە دروستدەکەن. "   حەیدەر شەشۆ دەڵێت، بەپێی رێککەوتنەکە، دەبێ حەشدی شەعبی و لایەنەکانی سەر بە پەکەکە لە شنگال بچنە دەرەوە. شەشۆ، ئەو دوو لایەنە بە یەک هێز ناودەبات و پێیوایە: "لایەنەکانی سەر بە پەکەکە کە بە رواڵەت سەر بە پەکەکەن و هەمو ماف و پێداویستییەکانیان لای حەشدی شەعبییەوە دەدرێت، بەناوی حەشدی شەعبی لە هەموو خاڵەکانی کۆنتڕۆڵ و بازگەکان لە خانەسۆر و سنوون و تەنانەت ناو شنگالیش هێزی هاوبەشیان بەیەکەوە هەیە".  فەرماندەی هێزەکانی پاراستنی ئێزدخان ئاماژە بەوە دەکات: "ئێمە پێمانوایە ئەو تێکهەڵچوونانە پلانە و بۆ ئەوەیە خەڵکی شنگال نەگەڕێنەوە زێدی خۆیان، ئەو لایەنانەی بە رێککەوتنی شنگال رازی نەبوون".  حەیدەر شەشۆ، سوپای عێراق بە کەمتەرخەم دەزانێت لە ئاڵۆزی دۆخی شنگال و دەڵێت: "سوپای عێراقی جیددی نییە لە جێبەجێکردنی رێککەوتنی شنگال و تەنانەت کاتێک بەریەککەوتنیش روودەدات و کوژراو و برینداریش دەبێت، بەرپرسە باڵاکانیان لە بەغدا فەرمانی کشانەوەیان پێ دەکەن و دەڵین، دەرفەتیان پێبدرێت ئەو هێزانە لەناوچەکە بمێننەوە و جێگۆڕکێ بە شوێنەکانیان بکرێت، بۆیە لامان روونە کە ئەوە پلانی نێوان خۆیانە، رەنگە سوپای عێراق لایەنێکی پلانەکە نەبێت، بەڵام کە فەرمانیان پێکرا، دەبێ جێبەجێی بکەن".  حەیدەر شەشۆ، یەبەشەی بە هۆکار زانی بۆ نەگەڕانەوەی ئێزدییەکان بۆ زێدی خۆیان و گوتی: "هێزەکانی سەر بە پەکەکە لە سنووری شنگال سەر بەو لایەنەی حەشدی شەعبین کە سەر بە ئێرانن و پابەندی بڕیارەکانی حکومەتی عێراق نابن، بۆیە لەو ناوچانەی ئەوانی لێیە، حکومەتی عێراق و پۆلیس و سوپای عێراقی هیچ دەسەڵاتێکیان نییە، ئاسایشی شنگال و یەبەشەش هەر سەر بەو گرووپەن".  زیاتر روونی دەکاتەوە: "ئێران سنووری ئێمەی بۆ ئەوەیە هێڵێکی هەبێ پێیدا بچێتە سووریا، لەبەرئەوەی سنووری ناوچەکەمان لەگەڵ سووریا ٩٥ % سوننەنشینە و حەشدی شەعبی ناتوانن لەڕێی ناوچە سوننەکانەوە ئەو هێڵە بۆ سووریا بکێشێت، شنگالیان وەک رێگەی گەیشتن بە سووریا دەستنیشان کردووە و هێزەکانی سەر بە پەکەکەش لەو پلانەدا هاوکاریانن".