بەهمەن شێخ قادر، گوتەبێژی بەنزینخانەکانی سلێمانی بە رووداوی راگەیاند، "ئەمڕۆ نرخی لیترێک بەنزینی نۆرماڵ ٥٠ دینار دادەبەزێت، نرخی لیترێک بەنزینی موحەسەن و سوپەریش ٢٥ دینار دادەبەزێت. "  گوتەبێژی بەنزینخانەکانی سلێمانی گوتیشی، نرخی لیترێک بەنزینی نۆرماڵ دەبێتە ٩٠٠ دینار، نرخی لیترێک بەنزینی موحەسەن دەبێتە هەزار و ٢٥ دینار و لیترێک بەنزینی سوپەریش دەبێتە هەزار و ١٠٠ دینار.  بەگوتەی گوتەبێژەکەی بەنزینخانەکانی سلێمانی، هۆکاری سەرەکیی دابەزینی نرخی بەنزین، دەگەڕێتەوە بۆ کەمی خواست و زۆری خستنەڕوو.  بەهمەن شێخ قادر گوتی، ئەمڕۆ لە تەواوی بەنزینخانەکانی سنووری پارێزگای سلێمانی نرخی بەنزین دادەبەزێت، ئەمەش کاریگەریی لەسەر پارێزگای هەڵەبجە، ئیدارەکانی گەرمیان و راپەڕین دەبێت.  ئەوە لەکاتێکدایە پێشتر نرخی لیترێک بەنزینی نۆرماڵ گەیشتە سەرووی هەزار دینار، ئەوەش ناڕەزایەتیی شۆفێرانی لێکەوتەوە و چەند جارێک خۆپێشاندان بۆ کەمکردنەوەی نرخی بەنزین کرا.  دوای بەرزبوونەوەی نرخی بەنزین، قۆناخ بە قۆناخ نرخەکەی دادەبەزێت، پێشتریش لە سنووری پارێزگای سێلمانی دوو جار و هەر جارێک ٢٥ دینار لە نرخی بەنزینی نۆرماڵ دابەزیوە.