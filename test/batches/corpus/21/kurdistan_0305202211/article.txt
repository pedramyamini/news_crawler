لەبارەی دۆخی ناجێگیری شنگال و ناوچەکانی دەوروبەری بەهۆی شەڕی هێزەکانی نێوان سوپای عێراق و هێزەکانی یەبەشە، رۆژی سێشەممە، ٣ - ٥ - ٢٠٢٢، نایف سەیدۆ، قایمقامی قەزای شنگال بەوەکالەت، کە لە هەمانکاتدا بەڕێوەبەری ناحیەی سنونێی سەر بە قەزاکەیە، بە تۆڕی میدیایی رووداوی گوت: "ئەمڕۆ سێشەممە دۆخەکە باشترە، هێشتا هیچ رووبەڕووبونەوەیەک لەنێوان هێزەکانی سوپای عێراق و  یەبەشە رووینەداوە، بەداخەوە لەشەڕەکانی دوێنی ژمارەیەک کەس لە هەردوولا کوژران، سەربازێکی سوپای عێراق و دوو لە ئەندامانی هێزەکانی یەبەشە کوژران. "  نایف سەیدۆ گوتیشی: "دوێنێ سوپای عێراق بۆ کردنەوەی رێگەی هاتووچۆی نێوانی سنونێ و دەوروبەری و ناوچەکانی دیکەی شنگال گەیشتنە سنونێ و لە کۆمەڵگەی دووگرێ و ئەو دەوروبەرە شەڕ روویدا، بەهۆیەوە قوتابخانەیەکیش رووخا، هێزەکانی عێراق لە ناوچەکانی خۆیان ماونەتەوە و پێیانڕاگەیاندووین بۆ گێڕانەوەی ئاسایش لە ناوچەکە و نەهێشتنی گرووپە چەکدارەکان هاتوون. "  سەبارەت بە گرووپە چەکدارەکانی شنگال، قایمقامی شنگال بە وەکالەت گوتی: "راستە پێشتر هێزەکانی پەکەکە بۆ شەڕی داعش هاتوونەتە شنگال و قوربانییان داوە، بەڵام ئیدی ئێستا داعش نەماوە و ئەو پاساوە نییە، بۆیە داوایان لێدەکەین بچنە دەرەوە و لەناو ماڵان و لە شوێنەکانی نیشتەجێبوون خۆیان حەشارنەدەن و ئەو ناوچانە نەکەنە بارەگای خۆیان و ژیانی خەڵکی سڤیل نەخەنە مەترسییەوە. "  نایف سەیدۆ داوایکرد هەرچی هێزی ناعێراقییە لە شنگال بچنە دەرەوە و مەترسی زیاتر نەخەنە سەر ناوچەکانی ئێزدینشین.  سەبارەت بە ئاوارەبوونی خەڵک بەهۆی رووداوەکانی رۆژی دووشەممەوە، قایمقامی شنگال بە وەکالەت گوتی: "ئاماری وردمان لەلا نییە، بەڵام زیاتر لە ٦٠٠ خێزان ئاوارەبوون. "  رۆژی ١ ى ئایار، پێکدادان لەنێوان سوپاى عێراق و چەکدارانى یەکینەکانى بەرخودانى شنگال (یەبەشە) لە قەزاى شنگال روویدا، ٢ ـی ئایار پێکدادانەکان سەریان هەڵدایەوە، سوپاى عێراق ئاشکرایکرد، کە لە رووبەڕووبوونەوەکەی رۆژی دووشەممەدا سەربازێکیان کوژراوە، کە دانیشتووی شنگالە.  پیر دەیان پیر جەعفەر، بەڕێوەبەری کۆچ و کۆچبەران و رووبەڕووبوونەوەی قەیرانەکان لە پارێزگای دهۆک بە تۆڕی میدیایی رووداوی راگەیاند، لە یەک رۆژدا و بەهۆی ئاڵۆزییەکانی شنگالەوە تاوەکو کاژێر ٠١: ٠٠ی بەیانیی ئەمڕۆ سێشەممە ٣ی ئایار، ٧٠١ خێزان ئاوارەی پارێزگای دهۆک بوون کە ژمارەی ئەندامانی ئەو خێزانانە چوار هەزار و ٨٣ کەسن.  رۆژی ١٨ و ١٩ی نیسانی ٢٠٢٢، شەڕ و پێکدادان لەنێوان هێزەکانی عێراق و هێزێکی نزیک لە پەکەکە لە سنووری شنگال روویدا و چەند کەسێک برینداربوون، هەروەها دوو سەرباز لەلایەن یەبەشە و چەند شەرڤانێکی یەبەشەش لەلایەن هێزە عێراقییەکان دەستگیرکران.  هەرچەندە رۆژی ١ی نیسانی ٢٠٢١، ئەو مۆڵەتەی سوپای عێراق بە هێزە چەکدارەکانی دابوو بۆ دەرچوون لە شنگال تەواوبوو، بەڵام بەشێک لەو هێزانەی نافەرمین هێشتا ماون و چەند جارێک لەگەڵ سوپای عێراق و هێزەکانی پێشمەرگەش کێشەیان هەبووە.  لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن، کە ئەوانیش بریتین لە: هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  رێککەوتنەکە بەسەر سێ تەوەری "کارگێڕی، ئەمنی و ئاوەدانکردنەوە" دابەشبووە، لەگەڵ پاشکۆیەکی ٩ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.