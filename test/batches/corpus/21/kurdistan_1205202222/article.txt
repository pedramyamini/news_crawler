رۆژی هەینیی رابردوو ٦ ـی ئایاری ٢٠٢٢ تووشبووی یەکەمی تای خوێنبەربوون لە کەرکووک گیانی لەدەستدا.  سامان یابە عەلی، بەرپرسی راگەیاندنی فەرمانگەی تەندروستیی کەرکووک بە تۆڕی میدیایی رووداوی راگەیاند، "پێش رۆژێک لەمەوبەر ئەو تووشبووە رەوانەی نەخۆشخانە کرا و وەکو گومان لێکراو خرایە ژێر چاودێرییەوە، دوای ناردنی پشکنینەکەی بۆ تاقیگەی گشتی لە بەغدا، دەرکەوت تووشبووی تای خوێنبەربوونە. "  بەرپرسی راگەیاندنی تەندروستیی کەرکووک گوتیشی، "تووشبووەکە پیاوێکی تەمەن ٣٦ ساڵانە و پیشەی مامۆستایە، دانیشتووی گەڕەکی مەنسوورە، دۆخی تەندروستیی جێگیرە و ئێستا لە نەخۆشخانەی شیفای چواردە لەژێر چاودێریدایە. "  بەگوێرەی زانیارییەکانی تۆڕی میدیایی رووداو، تووشبووی دووەمی تای خوێنبەربوون لە کەرکووک مامۆستایە و تەمەنی ٣٦ ساڵە.  رۆژی سێشەممە ١٠ - ٠٥ - ٢٠٢٢ بەڕێوەبەرایەتیی گشتیی تەندروستیی هەولێر یەکەم تووشبووی تای خوێنبەربوونی لە هەولێر راگەیاند و گوتی، "هاووڵاتییەکی خەڵکی شاری هەولێرە و تەمەنی ١٧ ساڵە، ئێستا لەژێر چاودێریی پزیشکیدایە. "  لە عێراق نەخۆشیی تای خوێنبەربوون بڵاوبووەتەوە کە لە ئاژەڵەوە بۆ مرۆڤ دەگوازرێتەوە، تاوەکو ئێستا لە چەندین شار و شارۆچکەی عێراق تووشبووی تای خوێنبەربوون تۆمارکراون.   نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە، کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.