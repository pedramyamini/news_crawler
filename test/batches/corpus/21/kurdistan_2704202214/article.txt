هاوژین عوسمان، سەرۆکی سەندیکای کارمەندانی تەندروستیی سلێمانی لەمیانی بەشداریکردن لە بووڵتەنی کاژێر ١٠ ـی تۆڕی میدیایی رووداو کە سنوور مەجید پێشکێشی دەکات، رایگەیاند، مانگرتنی خۆبەخشان کاریگەریی لەسەر کاری نەخۆشخانەکان دروستکردووە و نەخۆشخانەکانی سلێمانی کێشەی کەمیی کارمەندیان هەیە.  لەبارەی کاریگەریی بایکۆتی خۆبەخشانەوە، سەرۆکی سەندیکای کارمەندانی تەندروستیی سلێمانی دەڵێت، بەهۆی بایکۆتی خۆبەخشانەوە، چەندین نەخۆش لە نەخۆشخانەکان بەبێ چارەسەر بەڕێکراون.  بە گوتەی هاوژین عوسمان، "خۆبەخشانی کەرتی تەندروستیی رۆڵێکی گرنگیان لە رووبەڕووبوونەوەی کۆرۆنادا هەبووە و نزیکەی ٥٠ % ـی کارمەندانی نەخۆشخانەی دکتۆر هێمنی تایبەت بە رووبەڕووبووەنەوەی کۆرۆنا خۆبەخشن. "   سەرۆکی سەندیکای کارمەندانی تەندروستی سلێمانی گوتیشی، سەرەڕای ئەوەی خۆبەخشانی کەرتی تەندروستیی دانەمەزراون، سێ مانگە پارەی هاندانیشیان بۆ خەرجنەکراوە.  هاوژین عوسمان داوای لە "دکتۆر هەڤاڵ ئەبوبەکر، پارێزگاری سلێمانی کرد رۆڵی هەبێت لە چارەسەرکردنی کێشەی خۆبەخشانی کەرتی تەندروستیی و داوای دامەزراندنیان بۆ بکات. "