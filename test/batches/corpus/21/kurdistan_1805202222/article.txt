رۆژی چوارشەممە ١٨ - ٥ - ٢٠٢٢ د. ئاراس حەسۆ میرخان، ئەندامی سەرکردایەتی پارتی دیموکراتی کوردستان میوانی بوولتەنی نوڕۆژی رووداو بوو کە سەنگەر عەبدولڕەحمان پێشکەشی دەکات و رایگەیاند: "ئەو مەترسییەی نوێنەری نەتەوە یەکگرتووەکان بۆ کاروباری عێراق لە راپۆرتەکەیدا ئاماژەی پێدەدات هی ئەمڕۆ نییە، لەدوای کۆتاییهاتن بە شەڕی ناوخۆ پێمانوابوو دەبێ قۆناخ بە قۆناخ دەست بکەین بە سڕینەوە و کۆتاییهێنانی ئەو دابەشبوونەی هەرێمی کوردستان، بۆیە جگە لەوەی دۆستانمان هەستیان بەو مەترسییە کردووە، ئێمەش کارمان لەسەر کردووە و دەشزانین بۆ هەرێمی کوردستان و ئەزمونی ئەو هەرێمە مەترسییە و دەبێ کۆتایی بەو دابەشبوونەبێت".  دوێنێ، جێنین پلاسخارت، نوێنەری سکرتێری گشتیی نەتەوەیەکگرتووەکان لە عێراق لە گوتارێکدا لە ئەنجوومەنی ئاسایشی نێودەوڵەتی گوتی، یەکگرتوویی لایەنە سیاسییەکانی هەرێمی کوردستان زۆر گرنگە، پێویستە دابەشبوونی ناوچەی سەوز و زەرد کۆتایی بێت.  د. ئاراس حەسۆ میرخان دەڵێت: "کێشەی گەورەی ئەو دابەشبوونەی هەرێمی کوردستان بەسەر دوو زۆندا خۆی لە بوونی دوو هێزی پێشمەرگە و ئاسایش و هێزە ناوخۆییەکاندا دەبینێتەوە و لە رێگەی حکومەتی هەرێمەوە کارمان بۆ نەهێشتنی دەستپێکردووە، بەڵام لەدوای هەڵبژاردنی پەرلەمانی عێراق و کێشەکانی دروستکردنی حکومەتی نوێی عێراق کاردانەوەی لەسەر ناوخۆی هەرێمی کوردستانیش کردووە".  بەگوتەی ئەو ئەندامەی سەرکردایەتی پارتی دیموکراتی کوردستان: "بۆ گفتوگۆ لەگەڵ لایەنە سیاسییەکانی هەرێمی کوردستان هەنگاوی کرداریمان ناوە، کێشەکانی بەغدا نابێ پەیوەندی بە هەرێمی کوردستانەوە هەبێت و پێمانوایە ناکۆکی لەسەر هەندێک بابەتی سیاسیی نێوان پارتی و یەکێتیش نابێ کار بکاتە سەر کارەکانی حکومەتی هەرێمی کوردستان. ئێمە تیمێکمان لە حکومەت هەیە جێی متمانەی پارتییە و یەکێتیش تیمێکی لە حکومەت هەیە، کە دەبێ جێی متمانەی ئەو حیزبە بێت".  دەربارەی بە ئەنجامی کۆبوونەوەکەی ئەنجوومەنی سەرکردایەتی پارتی دیموکراتی کوردستان کە لە رۆژی ٨ - ٥ - ٢٠٢٢ کرا و بڕیاربوو پارتی دەستپێشخەری بکات بۆ گفتوگۆکردن لەگەڵ یەکێتی و لایەنە سیاسییەکانی دیکەی هەرێمی کوردستان، د. ئاراس حەسۆ میرخان دەڵێ، "بە فەرمی داوای کۆبوونەوەمان لە یەکێتی کردووە و لەم رۆژانەدا کۆبوونەوەکە لە ئاستی مەکتەبی سیاسیی هەردوولا دەکرێت".  بە گوتەی د. ئاراس: "پرسی سەرۆککۆمار یەکێک لە کێشەکانی نێوان پارتی و یەکێتییە، ئەگەر تەنانەت لەسەر سەرۆککۆمار رێکنەکەوین نابێ هەموو کێشەکانی دیکەش زەق بکەینەوە، جاری پێشوو د. بەرهەم بەسەر بەربژێری پارتی بۆ پۆستی سەرۆککۆمار سەرکەوت، بەڵام دنیا کۆتایی پێنەهات و بەیەکەوە دانیشتینەوە و لەسەر بابەتی دیکە رێککەوتین".  پرسی هەمواری یاسای هەڵبژاردن و گۆڕینی سیستمی هەڵبژاردن لە یەک بازنەوە بۆ چەند بازنەیەک یەکێکە لەو بابەتانەی، کە کۆبوونەوەکانی پەرلەمانی پەکخستووە و د. ئاراس حەسۆ میرخان دەڵێت: "هیچ کاتێک سوور نەبووین لەسەر ئەوەی یاسای هەڵبژاردن هەموار نەکرێتەوە، بەڵکو گوتومانە گۆڕانکاری لە یاسای هەڵبژاردن بەو مانایەیە کە هەڵبژاردن لەکاتی خۆیدا نەکرێت و قەت نەمانگوتووە سیستمی هەڵبژاردن دەبێ یەک بازنە بێت و بەهیچ شتێکی دیکە رازی نییە، بەڵکو گوتومانە با لەسەر پێسنیازەکانمان کۆببینەوە".  زۆربەی سەرۆک فراکسیۆنەکانی پەرلەمانی کوردستان بۆ رووداو باسیان لەوە کردووە  پرسی هەمواری یاسای هەڵبژاردن دەبێ بە رێککەوتنی لایەنە سیاسییەکان و لە دەرەوەی پەرلەمان چارەسەر بکرێت و د. ئاراس حەسۆ میرخانیش دەڵێت: "لە کۆبوونەوەی مەکتەبی سیاسیی پارتی و یەکێتی پرسی یاسای هەڵبژاردن یەک لەو بابەتانە دەبێت کە گفتوگۆی لەبارەوە دەکرێت".  پارتی دیموکراتی کوردستان رێنماییەکی بۆ راگرتنی هەڵمەتی میدیایی لە دژی یەکێتی و لایەنە سیاسییەکان داوەتە کادیرانی و د. ئاراس روونیدەکاتەوە: "لەدوای کۆبوونەوەی سەرکردایەتی کە بڕیاردرا دەستپێشخەری بکرێت بۆ گفتوگۆکردن، یەکەم هەنگاو ئەوەیە دەبێ زەمینەسازی بکرێت و بۆ ئەو مەبەستەش دەست لە هەڵمەتی میدیایی دژی یەکدی رابگرین، ئەوە وەک رێنماییەک بۆ کادیرەکانی پارتی دەرچووە بۆ ئەوەی زەمینەیەکی وا بڕەخسێنین گفتوگۆ لەگەڵ لایەنەکان دەستپێبکەین".