ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، کاژێر ١ ـی بەرەبەیانی ئەمڕۆ دووشەممە ١٦ ـی ئایاری ٢٠٢٢، ژمارەیەک گەریلای پەکەکە هێرشیان کردووەتە سەر قەڵای سەربازی تورکیا لە چیای دێڵ. بەگوتەی ئیحسان چەلەبی، تورکیا وەڵامی داونەتەوە و بۆ ماوەی سێ کاژێر شەڕ و پێکدادان بەردەوام بووە.   لە بەشێکی دیکەی قسەکانیدا، بەڕێوەبەری ناحیەی سیدەکان ئاماژەی بەوە دا، لە ئەنجامی پێکدادانەکەدا لە هەردوولا زیانی گیانی هەبووە، لە گوندی هەڵکێران تەرمی چوار گەریلا بەجێماون و تورکیاش لە رێگەی سێ هێلیکۆپتەرەوە بریندار و کوژراوانی بردووەتەوە.  بەڕێوەبەری ناحیەی سیدەکان راشیگەیاند، "لە ئەنجامی شەڕ و پێکدادانەکاندا، ژمارەیەک سەر ئاژەڵی ماڵی گوندنشینان و دوو خانوو زیانی ماڵیان بەرکەوتوو و ئێستاش رەوشەکە ئاسایی بووەتەوە. "  جەبار مەحموود، دانیشتووی گوندی هەڵکێرانی سیدەکانە بە تۆڕی میدیایی رووداوی گوت، "شەڕ و پێکدادان، بۆردوومان و تۆپباران ماوەی دوو کاژێر لەنێو گوند بوو. دەیان گوللە بەر خانووەکانمان کەوتوون، مانگا و مەڕ و ماڵات گوللەیان بەرکەوتووە، تەرمی چوار گەریلاش تاوەکو ئێستا لەنێو گونددا ماون و هێلیکۆپتەری تورکیاش کاژێر ٥ ـی بەرەبەیان هاتنە نێو گوند و نیشتنەوە ژمارەیەک بریندار و کوژراویان بردنەوە. "   هەروەها وەزارەتی بەرگریی تورکیا لەبارەی ئەو شەڕەی کە لە نێوان گەریلاکانی پارتی کرێکارانی کوردستان - پەکەکە و سەربازانی وڵاتەکەی روویداوە، دەڵێت "نۆ پەکەکەمان کوشتوون. "   بەپێی سەرچاوە خۆجێییەکان، زیانە گیانییەکانی شەڕی بەرەبەیانی ئەمڕۆی نێوان گەریلاکانی پەکەکە و سوپای تورکیا گیان لەدەستدانی چوار گەریلا و بە دیلگرتنی گەریلایێکی دیکە بووە.   هەر بەپێی سەرچاوە خۆجێییەکان، سێ سەربازی تورکیاش کوژراون و دوو سەربازی دیکەش برینداربوون. دوو بریندارەکە و یەکێک لە کوژراوەکان لە سەرووی گوندی هەڵکێرانی برادۆست بووە. کاژێر ٠٥: ١٠ خولەکی بەرەبەیانی لە رێگەی سێ هێلیکۆپتەرەوە تورکیا تەرمیی سەربازەکە و دوو بریندارەکەی بردووەتەوە.