خەلیل سەعید، کە زیاتر بە مام خەلیل ناسراوە، ٥٠ ساڵە کاری دوورینی کڵاو دەکات، لەبەر حەزی زۆری بۆ کڵاو خۆی فێری دروومان کردووە و ئەمڕۆ ١٠ جۆری کڵاوی لە مۆزەخانەکەی هەولێر دانا، کە بە درێژایی تەمەنی پیشەکەی فێری دروومانی بووە.  خەلیل سەعید، بەرگدوور دەڵێت، "تاوەکو هەناسەم هەیە من حەزدەکەم کار بکەم، بەڕاستی کارکردن بۆ من جەوهەرە، لە منداڵییەوە هەر هیوایەتم بووە شتانێک بدوورم کە بەرامبەرم نەتوانێت بیاندوورێت. "  شێرزاد رەسووڵ، بەرپرسی ئەرشیڤ لە مۆزەخانەی پەروەردەیی هەولێر ئاماژە بەوە دەکات، "ئێمە لە ئەرشیڤی هەولێر کڵاوێکمان هەیە کە لە سەرەتای دامەزراندنی حکومەتی عێراق و عوسمانییەکان کڵاوی تەربووش بووە، کە قوتابی و مامۆستا لەسەریان بووە، کڵاوێکی دیکەمان هەیە کڵاوی سیدارەیە. "  لە جیهاندا زیاتر لە ٨٠٠ جۆر کڵاو هەن، کڵاوی کوردی جۆری جیاوازی هەیە و بەپێی کولتوور، هۆز، ئایین و ناوچەی ژیان جۆری کڵاوەکان دەگۆڕێن.  هیدایەت شێخانی، کڵاوفرۆش دەڵێت، "ئێستا بەم دانە دەڵێن کڵاوی غەرابە بە سیم، ئەو کڵاوە زۆر بە بەهایە، ئەو کڵاوەی سەرەوە هی دەڤەری بادینانە، ئەم رەش و سپییە نۆرماڵە، ئەم سپییە هی بارزانییەکانە، ئەوان سپی بەکاردەهێنن، ئەم دانە هی هەولێرە بە بەهاترین کڵاوە و کاتی خۆی ریشسپی و ئاغاکان بەکاریانهێناوە. "  کڵاو لە کولتووری کوردەواری، بەتایبەت لەنێو کەسە بەتەمەنەکان جێگەی تایبەتی هەیە، جەماڵ حەسەن ٦٠ ساڵە کڵاو و جەمەدانەکەی بەسەریەوەیە و بووەتە بەشێکی دانەبڕاو بە پۆشاکی رۆژانەی.  جەمال حەسەن، خانەنشین باس لەوە دەکات، "کڵاو لەسەرکردن دەستوورە، ئێستا چۆن عەرەب بەبێ عەگاڵ ئیدارە ناکات، کوردیش بەبێ کڵاو و جامانە ئیدارە ناکات و نیشانەی قەومیەتیش هەر ئەوەیە. "  هاوشێوەی کڵاوی پیاوان، کڵاوی ژنانیش مێژووی دوور و درێژی هەیە و لە یەکەم سەرپۆشەکانی ژنی کورد بووە، لە مۆزەخانەی رستن و چنین و کولتووری کوردەواریی هەولێر ٦٠ جۆر کڵاو لە هەرچوار پارچەی کوردستان دانراوە.