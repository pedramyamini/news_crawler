نازم عەبدوڵڵا، سەرۆکی لقی سلێمانیی کۆمەڵەی کێڵگە پەلەوەرییەکانی هەرێمی کوردستان بە رادیۆی رووداوی راگەیاند، "ئەم کەرتەی ئێمە لە سەرانسەری عێراقدا پێشکەوتنێکی زۆر باشی بە خۆیەوە بینیوە و کەرتێکی باشە و نزیکەی ٥٠٠ هەزار هەلی کاری رەخساندووە، بۆیە دەبێت حکومەت ئەو راستییە بزانێت کە ئەو هەموو بایەخەی بە نەوتی داوە، ٥٠ % ی بە کەرتی کشتوکاڵی بدایە، هەرێمی کوردستان زیاتر دەبووژایەوە. "  چەند رۆژێکە نرخی مریشک لە بازاڕەکانی هەرێمی کوردستاندا زیاد بووە. نازم عەبدوڵڵایش باسی لەوە کرد کە مریشک لەبەر ئەم هۆکارانە گران بووە:  ١. نزیکەی مانگێک زیاترە نەخۆشییەک بە ناوی "ئای بی نیوکاسڵ" لەناو مریشکدا بڵاوبووەتەوە کە رەنگە لە زاخۆوە تاوەکو کەربەلا ٦٠ % - ٧٠ % ی مریشک و جووچکەی هەموو عێراقی مردارکردبێت.  ٢. خاوەنی پرۆژەکان دەترسن و ٣٠ % ـیان نازانن چی بکەن. نازانن جووچکە بکەنە هۆڵەکانەوە یان نا، چونکە دیار نییە چەندیان بۆ دەمێنن و، داهاتوویان چی لیدێت.    ٣. نزیکەی مانگ و نیوێکە بە شێوەیەکی زۆر بەرچاو ئالیک زۆر گران بووە. هەشت مانگ لەمەوپێش تۆنێک ئالیک بە ٤٢٠ دۆلار بوو، بەڵام ئێستا بە نزیکەی ٧٠٠ دۆلارە. ئێمەیش ٧٠ % ی تێچووی مریشکەکەمان ئالیک دەیبات.   ٤. نەبوونی ڤاکسینی گونجاو.   سەرۆکی لقی سلێمانیی کۆمەڵەی کێڵگە پەلەوەرییەکان لەبارەی هۆکاری چوارەمەوە گوتی: "من چەند جارێک داوام کردووە کە حکومەت لە پەلەوەرخانەکاندا خوێن لەسەر ئەم نەخۆشییە بگرێت و بیبات بۆ وڵاتێک ڤاکسینی بۆ دابین بکات و لە رێگەی ڤێتێرنەرییەکانەوە بەسەر خاوەنی پەلەوەرخانەکاندا بە پارە دابەشی بکات تاوەکو ئێمە لە جۆری ڤاکسینەکە دڵنیا بین. هەروەها ئەمە ساڵانە ٥٠٠ - ٦٠٠ ملیۆن دلاریش داهاتی بۆی دەبێت. "  گوتیشی: "مریشک لە چاو کاڵاکانی دیکەدا ئەوەندە گران نەبووە کە راگەیاندنەکان لە ئێمەیان کردووە بە هەڵا و ئەوسەری دنیایان لە ئێمەوە هێناوەتە ئەمسەری دنیا. ئێمە کە سێ مانگە مریشک بە زیان دەخەینە بازاڕەوە بۆچی راگەیاندنێک نەهات لە زیانەکەمان بپرسێتەوە؟ کارتۆنێک رۆنی شل لە ٢٥ هەزار دینارەوە بووتە زیاتر لە ٥٠ هەزار و گۆشتی سوور و گەلێک شتی دیکە زۆر گران بوون، کەچی ئاوامان لێدەکرێت. "  باسی لەوەیش کرد، لە هەرێمی کوردستاندا بازاڕێکی بەرەڵا هەیە. نزیکەی ٢٠ جۆر ڤاکسین لە بازاڕدایە، کە نازانن کامەیان باشە و لە هەڵگیرانەکەیان دڵنیا نیین.   نازم عەبدوڵڵا گوتی: "لە هۆڵەکانی پەلەوەرخانەکاندا ئەگەر یەک دانە مریشکیش مردار نەبێتەوە، ئەوا کیلۆیەک مریشک ٣٢٥٠ دینار دەکەوێت. لە هۆڵێکی ٣٠ هەزار مریشکیدا ئەگەر بێتو ١٠ هەزاری لێ مردار ببێتەوە، ئەگەر ئەو کاتە خاوەنی پەلەوەرخانەکە کیلۆیەک مریشکیش بدات بە ١٠ هەزار دیناریش مایەکەی بۆ دەرناهێنێتەوە. "  سەرۆکی لقی سلێمانیی کۆمەڵەی کێڵگە پەلەوەرییەکان باسی لەوە کرد، ئەوان وەک خاوەنی پرۆژەکان پێیان خۆشە حکومەت تێچووەکانیان ئەوەندە لەسەر هەرزان بکات کە ببێتە ٢٥٠ دینار و بەڵێننامەیان پێبنووسێت کە بە ٣٠٠ دیناری بدەن.  گوتیشی: "تاوەکو لە بازاڕ تێچووەکە لەسەر من کەمتر بێت، ئەگەر زیانیش بکەم زیانەکەم کەمتر دەبێت. من خۆم تەنیا لە مانگی پێشوودا بە پارەی ئاو و کارەبا و غاز و ئالیکەوە ١١٥ ملیۆن دینار زیانم کردووە. من ئیدی بەرگەی زیانێکی دیکەی واناگرم و دەبێت هۆڵەکەم دابخەم. "  نازم عەبدوڵڵا ئاشکرای کرد، لە هەرێمی کوردستان هەندێک بازرگانی زۆر چاوچنۆک هەن، دەچن لە ئەوروپا هێلکەیەکی خراپی ترووکاندن دەکڕن کە لەوانەیە نرخی ١٠ سەنت لە باشەکە کەمتر بێت و ڤایرۆسێکی لەگەڵدایە کە ماڵی خاوەنی پرۆژەکان وێران دەکات.   سەرۆکی لقی سلێمانیی کۆمەڵەی کێڵگە پەلەوەرییەکان باسی لەوە کرد، بە هیچ جۆرێک مریشکی دوو کیلۆیی بۆ خواروو و ناوەراستی عێراق ناڕوات، بەڵکو مریشکێک دەڕوات کە ١.٥ - ١.٧ کیلۆگرام بێت. ئەو مریشکانەیش بچووکن و کیلۆیان بە ٢٢٠٠ دینارە، مریشکی گەورەیش کیلۆی بە ٣٤٠٠ دینارە.   نازم عەبدوڵڵا گوتی: "هەفتەی داهاتوو زیانی هەموو پەلەوەرخانەکانی هەرێمی کوردستان دەژمێرین و رایدەگەیەنین. "  سەرۆکی لقی سلێمانیی کۆمەڵەی کێڵگە پەلەوەرییەکان  جووچکە هەیە نرخەکەی لە ٦٥ - ٧٠ سەنتە کە ئەگەر بە قەرز بیکڕیت دوو سەنت جیاوازە. ئالیک تۆنی لە ٧٠٠ دۆلارەوە تاوەکو ٧٧٥ دۆلار کە ئەگەر بە قەرز بیکڕیت ١٠ - ٢٠ دۆلار جیاوازە. دەرمان و ڤاکیسن بە قەرز دێت تاوەکو سەری وەجبەیەکی دیکە.