د. شاڵاو عارف، بەڕێوەبەری کوشتارگەی نوێی سلێمانی بە رادیۆی رووداوی راگەیاند، "دوای بڵاوبوونەوەی نەخۆشیی تای خوێنبەربوون رێژەی سەربڕینی ئاژەڵان لە کوشتارگەی هاوچەرخی سلێمانی زیاتر بووە، ئەمەیش نیشانەی ئەوەیە کە هاونیشتمانییان پابەندن بە رێنوێنیی خۆپارێزییەوە. "  بەڕێوەبەری کوشتارگەی نوێی سلێمانی ئاماژەی بەوەش کرد، کوشتارگەکانی ئاژەڵ باشترین شوێنن بۆ رووبەڕووبوونەوەی نەخۆشیی تای خوێنبەربوون.  د. شاڵاو عارف ئەوەی خستەڕوو، ئەوان ساڵانە لە وەرزی گەرما رێوشوێنی تایبەت دەگرنەبەر و رێنوێنیی نوێ دەردەکەن، دەشڵێت، "بە دوو قۆناخ پشکنین دەکەین پێش سەربڕین و دوای سەربڕین. ئێستا پشکنینەکان وردن و هەر مشەخۆرێک لەسەر لەشی ئاژەڵ هەبێت رێگەی پێنادەین سەرببڕدرێت. "  بەڕێوەبەری کوشتارگەی نوێی سلێمانی باسی لەوەش کرد، دوای سەربڕینی ئاژەڵیش چاودێریی گۆشتەکە دەکەن، جیا لەوەیش رۆژانە نێو کوشتارگە بە دەرمانی نەهێشتنی مشەخۆر پاکدەکەنەوە، رێوشوێنە زانستییەکان ١٠٠ % کاریگەرییان دەبێت لە رێگرتن لە بڵاوبوونەوەی ئەو ڤایرۆسە.  بە گوتەی د. شاڵاو، "گەنە" لەگەڵ بەرزبوونەوەی پلەکانی گەرما زیاد دەبێت، کە هۆکارە بۆ زیادبوونی تای خوێنبەربوون؛ جگە لەوەش چەندین بەکتریا و ڤایرۆسی دیکەیش لەکاتی بەرزبوونەوەی پلەکانی گەرمادا زیاد دەبن، بەکتریا مەترسییەکەیشی زیاترە کە لە گەرمادا گەشە دەکەن.  بەڕێوەبەری کوشتارگەی نوێی سلێمانی گوتیشی، "تەنیا ئەمڕۆ زیاتر لە ٣٠ ئاژەڵ رەتکراونەتەوە و رێگەنەدراوە سەرببڕدرێن، بەشێکیان گەنەیان پێوەبووە و هەندێکیشیان بەهۆی نەخۆشیی دیکەوە رەتکراونەتەوە -- ئەمانە بەر لە سەربڕین رەتکراونەتەوە. جاری وا هەیە لە هەفتەیەکدا تۆنێک تاوەکو تۆن و نیوێک رەتدەکەینەوە. " هەروەها ئاماژەی بەوەش کرد، "ئەو ئاژەڵانەی مشەخۆریان لەسەرە رێنوێنیی خاوەن ئاژەڵەکان دەکەین دەرمانی دژی گەنە بەکاربهێنن. لە ماوەیەکی کەمدا چارەسەر دەبێت، بەڵام ئەوانەی نەخۆشیی دیکەیان هەیە کاتێکی زیاتریان دەوێت. "