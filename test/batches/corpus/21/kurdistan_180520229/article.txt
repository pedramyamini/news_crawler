بەپێی راپۆرتی زانکۆی زانستیی پزیشکیی ئیلام، لە ئەنجامی خۆڵباریندا ٣٠٠ کەس سەردانی نەخۆشخانەکانیان کردووە و زۆربەشیان نەخۆشانی دڵ، هەناسەدان، بەساڵاچووان، منداڵان و ئەوانەی بەرگریی لەشیان بەهێز نەبووە یان نەخۆشی دیکەیان هەبووە.  بەپێی راپۆرتی ناوەندە تەندروستییەکانی پارێزگای کرماشان، لەو پارێزگایەشدا ٤٨٤ کەس بەهۆی خۆڵبارینەوە سەردانی بەشی فریاکەوتنی خێرای نەخۆشخانەکانیان کردووە.  عەلی نیکوو نەهاد، جێگری سەرۆکی زانکۆی زانستیی پزیشکیی ئیلام دەڵێت: "نیشانەکانی نەخۆشکەوتن بەهۆی خۆڵبارینەکانەوە جیاوازە، بەڵام بەگشتی هەناسەتەنگی، کۆخە، سووتانەوەی چاو و لووت، خورانی قورگ، پژمین، ئاوی لووت و ئازاری سینگ نیشانەکانی نەخۆشکەوتنن. "   فەلاحی، نوێنەری ئیلام لە پەرلەمانی ئێران هۆشداریدا ئەگەر هەوڵێک بۆ چارەسەرکردنی خۆڵبارینەکان نەدرێت، "تسۆنامی شێرپەنجە" ئیلام دەگرێتەوە. باس لەوەش دەکات: "خۆڵبارینەکان دەرفەتی بۆ هەناسەدان نەهێشتووەتەوە. "  بەشی هەرەزۆری سەرچاوەی خۆڵبارینەکانی پارێزگاکانی کرماشان و ئیلام لە وڵاتانی سووریا، عێراق و سعودیەوە دێن.  گۆڕانکارییەکانی کەشوهەوا، وشکەساڵییە بەردەوامەکان، کەمبوونەوەی گیا، خراپبەکارهێنانی زەوییە کشتوکاڵییەکان و ئیدارەدانی خراپی سەرچاوەکانی ئاو هۆکاری خۆڵبارینەکانن.