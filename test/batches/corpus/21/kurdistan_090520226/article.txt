رۆژی دووشەممە ٩ ـی ئایاری ٢٠٢٢، نێچيرڤان بارزانى، سه‌رۆكى هه‌رێمى كوردستان   پێشوازى له فيليپ ڤاندین بولک، باڵيۆزى به‌لجيكا له ئوردن و عێراق كرد.   بە گوێرەی راگەیێندراوی سەرۆکایەتیی هه‌رێمى كوردستان، "له كۆبوونه‌وه‌يه‌كدا بره‌ودان به په‌يوه‌ندييه‌كانیى عێراق و هه‌رێمى كورستان له‌گه‌ڵ   به‌لجيكا، رۆڵى به‌لجيكا له چوارچێوه‌ى هاوپه‌يمانيى نێوده‌وڵه‌تيى دژى داعش، دوایین په‌ره‌سه‌ندنه‌كانى پڕۆسه‌ى سياسيى عێراق و په‌يوه‌ندييه‌كانى هه‌ولێر - به‌غدا   تاوتوێ كران. "   بەپێی راگەیێندراوەکە، "هه‌ردوولا جه‌ختيان له بره‌ودان بە په‌يوه‌ندييه‌كان و فراوانكردنى بواره‌كانى هاريكاريى   هاوبه‌ش كرده‌وه، هاوڕابوون كه داعش هێشتا مه‌ترسييه‌كى راسته‌قينه‌يه و   هه‌ڕه‌شه له ئاسايشى عێراق و ناوچه‌كه ده‌كات، بۆ ئه‌وه‌ش عێراق پێويستى به   به‌رده‌واميى پشتگيريى نێوده‌وڵه‌تیى هه‌يه. "   لە راگەیێندراوەکەی سەرۆکایەتیی هه‌رێمى كوردستان هاتووە، "باڵيۆزى به‌لجيكا سوپاس و پێزانينى وڵاته‌كه‌ى بۆ رۆڵى هه‌رێمى كوردستان له   به‌ره‌نگاربوونه‌وه‌ى داعش و قوربانييه‌كانى پێشمه‌رگه ده‌ربڕى و دووپاتی کرده‌وه که  وڵاته‌که‌ی وه‌ک هاوبه‌شێکى پابه‌ند به پشتگیریی عێراق و هه‌رێمی کوردستان  ده‌مێنێته‌وه. "   لای خۆیه‌وه، نێچيرڤان  بارزانی "وێڕای ده‌ربڕینی سوپاس و پێزانینی هه‌رێمى  كوردستان بۆ پشتگيرى و هاوكارييه‌كانى به‌لجيكا له  شه‌ڕى دژى تيرۆردا. جه‌ختی  له پێویستیی هاریکاری و هاوئاهەنگی نێوان سوپای عێراق و پێشمه‌رگه کردووه  به تایبه‌تی له‌و ناوچانه‌ی بۆشایی ئه‌منییان هه‌یه. "   راگەیێندراوەکەی سەرۆکایەتیی هه‌رێمى كوردستان ئاماژە بەوە دەکات، "دۆخی شنگال و ئاواره‌بوونه‌وه‌ی خه‌ڵکی ناوچه‌که له ئه‌نجامى پێشهاته ئه‌منييه‌كان،  ئه‌رک و کاره‌کانی یوونیتاد له عێراق، دۆخی نێوخۆی هه‌رێمی کوردستان و گرنگیی  گفتوگۆ بۆ لێکگه‌یشتن، پرسی ئازادییه‌کان و ئازادیی راده‌ربڕین، په‌تای کۆرۆنا و  کاریگه‌رییه‌کانی، دوایین پێشهاته‌كانى شه‌ڕ و پێكدادان له ئۆكراينا و لێکه‌وته‌کانی،  دۆخى ناوچه‌كه به‌گشتى، ئاڵەنگارییەکانی ئه‌مڕۆی جیهان، چه‌ند ته‌وه‌رێكى ديكه‌ى  كۆبوونه‌وه‌كه بوون. "