ئازاد تەها، گوتەبێژی پۆلیسی هاتووچۆی دهۆک بە تۆڕی میدیایی رووداوی گوت، ئەو ئۆتۆمبێلەی تووشی رووداوەکە بووە، کیای بارهەڵگر بووە و دوو کەسی تێدا بوون، شۆفێرەکە کۆنترۆڵی لەدەستداوە و خۆی کێشاوە بە کۆنکرێتی ئۆڤەرپاسی سەر رێگەکە و بەهۆیەوە هەردوو سەرنشینەکە گیانیان لەدەستداوە.  گوتەبێژی پۆلیسی هاتووچۆی دهۆک باسی لەوە کرد، دوای رووداوەکە تیمەکانی پۆلیسی هاتووچۆی رۆڤیا چوونەتە شوێنەکە و دەرکەوتووە، "رووداوەکە لە جۆری شێلان بووە و ئۆتۆمبێلەکە خۆی کێشاوە بە ئۆڤەرپاسی نزیک گوندی پەلاسان و بەهۆیەوە دەستبەجێ هەردوو سەرنشینەکە گیانیان لەدەستداوە. "  راید سەعید عەبدوڵا، بەڕێوەبەری بنکەی پۆلیسی ھاتووچۆی رۆڤیا بە رووداوی گوت، شۆفێرەکە ناوی سلێڤان حامد و سەرنشینەکەش ناوی شینوارە، ھەردووکیان خەڵکی قەزای سێمێلن لە سنووری پارێزگای دهۆک.  بەپێی ئامارەکانی بەڕێوەبەرایەتیی ھاتووچۆی دھۆک، لە ماوەی ٤٨ کاژێری رابردوودا لە سنووری پارێزگاکە، زیاتر لە ٢٠٠ سەرپێچی ھاتووچۆ تۆمارکراوە.  پرۆژەی رێگەی خێرای نێوان هه‌ولێر - گۆپاڵ، گۆپاڵ - رۆڤیا لە رێگەی دوو سایدی (ئۆتۆبان)ـی هەولێر - دهۆک لە ساڵی ٢٠١٨ لەلایەن نێچیرڤان بارزانی، سەرۆکوەزیرانی ئەوکاتی هەرێمی کوردستان بەردی بناخەی بۆ دانرا و هەر ئەو رۆژە دەستپێکردنی کارەکانی پرۆژەکەی راگەیاند.  جگە لەوەی کە چەندین شارۆچکە و گوندی لەسەرە، رێگەکە رێڕەوێکی بازرگانیشە کە هەولێر بە دهۆک و زاخۆ و لەوێشەوە بە تورکیا دەبەستێتەوە. جگە لەوەش رێگەکە نزیکەی ٢٠ خوولەکی لە ماوەی نێوان دهۆک - هەولێر کورتکردووەتەوە.  درێژی رێگەکە ٢٢ کیلۆمەترە و درێژترین پردی هەرێمی کوردستان کە پردی چەمە - گۆپاڵە دەکەوێتە سەر ئەو رێگەیە. لە رێگەکەدا شەش ئۆڤەرپاس هەن و تەواوی یوتێرنەکانی ئۆڤەرپاسن.  لە رۆژی ٢٠ - ١٠ - ٢٠٢٠ مەسرور بارزانی، سەرۆکوەزیرانی هەرێمی کوردستان پرۆژەی رێگەی دووسایدی رۆڤیا - گۆپاڵی کردەوە و داوای لە شۆفێران کرد، لەکاتی بەکارهێنانی رێگەکەدا پابەندی رێنماییەکانی هاتووچۆ بن و دووربن لە تیژڕەوی، تاوەکو پارێزراو بن.