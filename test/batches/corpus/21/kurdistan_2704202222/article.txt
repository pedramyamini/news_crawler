رۆژی چوارشەممە ٢٧ - ٤ - ٢٠٢٢ د. شێرکۆ جەودەت، سەرۆکی فراکسیۆنی یەکگرتوو لە پەرلەمانی کوردستان میوانی بووڵتەنی یەکەمی نیوڕۆژی رووداو بوو کە سەنگەر عەبدولڕەحمان پێشکێشی دەکات و راگەیاند: "چەند بەرپرسێکی یەکێتی دەڵێن لەبەرئەوەی چەند بەرپرسێکی پارتی بڕێک لە داهاتی نەوت گلدەدەنەوە و تەنیا ٣٥٠ ملیۆن دۆلار دەدەنە وەزارەتی دارایی، ئێمەش دەبێ داهاتی سلێمانی لەژێردەستی خۆمان بێت، لەولاشەوە چەند بەرپرسێکی پارتی دەڵێن، یەکێتی دەستی بەسەر داهاتی سلێمانی دەگرێت، بۆیە ئێمەش پارەی پێویست نانێرین بۆ پارێزگای سلێمانی".  د. شێرکۆ جەودەت دەڵێت: "بەرپرسیاری یەکەم لەو دۆخە سەرۆکی حکومەت و جێگرەکەیەتی، بۆ نموونە ئەگەر سلێمانیش گەندەڵی تێدا بکرێت و پارەی تێدا گلبدرێتەوە، سەرۆکی حکومەت بەرپرسیاری یەکەمە بەو هەموو بودجەیەی لەبەر دەستیەتی، مووچەی فەرمانبەران و پڕۆژەکانی سلێمانیش دابین بکات و لەگەڵ ئەوەش هەموو گوشارێک بکرێت بۆ لێپێچینەوە لە گەندەڵکارانی سلێمانی".  لەبارەی بڕیارەکەی ئەنجوومەنی ئابووریی هەرێمی کوردستان کە داوا دەکات کورتهێنانی مووچە لە داهاتی پارێزگاکان پڕ بکرێتەوە، سەرۆکی فراکسیۆنی یەکگرتوو گوتی: "پێدانی مووچە لە داهاتی پارێزگاکان رێککەوتنێکی ناشیرینی نێوان یەکێتی و پارتییە، ئەوە رێککەوتنێکی شکستخواردووی نێوان سەرۆکی حکومەت و جێگرەکەیەتی، ئەمە لە کوێی دنیا بووە کە مووچە لە داهاتی ناوخۆی پارێزگاکان بدرێت؟ ئەمە شۆڕکردنەوەی دەسەڵات نییە، بەڵکو شۆڕکردنەوەی گەندەڵییە".  بەگوتەی سەرۆکی فراکسیۆنی یەکگرتوو لە پەرلەمانی عێراق، یەکێتی دەیویست بەبیانووی لامەرکەزییەتەوە دەست بەسەر داهاتی سلێمانیدا بگرێت، پارتیش لەبەر ئەوەی دەستی بەسەر داهاتی نەوتدا گرتووە و بڕێک لە پارەکەی لەژێر سایەی ئەو دیارنامێنێت، بە رێککەوتنەکە رازیبوون، ئەگینا داهاتی نەوتی و نانەوتی دەبێ بە مەرکەزی کۆبکرێتەوە و بە شێوازێکی دادپەروەرانە دابەشبکرێت.  د. شێرکۆ جەودەت کە هاوکات ئەندامی لیژنەی سامانە سرووشتییەکانە هەروەها دەشڵێت: "پارەی داهاتی سلێمانی کەمترە لە خواستی پڕۆژەکان و مووچە، جگە لەوەی داهاتی بانکەکانی سلێمانی بەکاردەهێنرێت بۆ تەمویلی کۆمپانیا حیزبییەکانی سەر بە یەکێتی و ئینجا ئەوەی بمێنێتەوە دەنێردرێ بۆ مووچە، بۆیە پارەیان تێدا نامێنێت بۆ مووچە".  تاوەکو ئێستا چەندین ژمارە وەک داهاتی مانگانەی سلێمانی لەلایەن بەرپرسان و پەرلەمانتاران بڵاوکراوەتەوە، لەو بارەیەوە د. شێرکۆ جەودەت پێیوایە: "هەر ژمارەیەک لەسەر داهاتی سلێمانی و هەولێر و دهۆک و داهاتی حکومەتی هەرێمی کوردستان بگوترێت، درۆیە و راست نییە، لەبەر ئەوەی دیوانی چاودێری و دارایی پێداچوونەوە و وردبینی بۆ نەکردووە و دزییەکان دیاری نەکراون و تەنانەت رێگری لێکراوە پشکنین بۆ کەموکوڕییەکانی ئەو داهاتانە بکرێت، دووەم ئەوەی کە حکومەت نۆ ساڵە بودجەی هەرێمی کوردستانی نەناردووەتە پەرلەمان، بۆیە هەر ژمارەیەک دەگوترێت هیچی راست نییە".  ئەو پەرلەمانتارەی یەکگرتوو باس لەوەش دەکات، ئەو هەڵەیەی زۆر لە پەرلەمانتاران تێیدەکەون بۆ بەدواداچوونی داهات، ئەوەیە کە تەلەفۆنێک بۆ بەرپرسێک لە وەزارەتی دارایی یان پارێزگای سلێمانی دەکەن و لێی دەپرسن داهاتتان چەندە، ئەوانیش ژمارەیەکیان پێدەدەن، ئەوە دواکەوتووترین شێوازی دۆزینەوەی داهاتە، دامەزراوە دەبێ داهات دیاریبکات و دەبێ دیوانی چاودێری و دارایی بەراورد و وردبینی بۆ بکات.