ئاریان ئەحمەد، گوتەبێژی وەزارەتی کار و کاروباری کۆمەڵایەتیی حکومەتی هەرێمی کوردستان بە رادیۆی رووداوی راگەیاند: "دوای پاککردنەوەی لیستەکانی کەمئەندامان، توانیومانە زیاد لە ١١ هەزار کەس لاببەین و چاوەڕوانی وەزارەتی تەندروستین کە دوای چەند رۆژێکی دیکە لیژنەیەکیان دەستبەکار ببێت بۆ ئەوەی کەمئەندامی نوێ بخەینە شوێنیان. "  گوتەبێژی وەزارەتی کار و کاروباری کۆمەڵایەتی ئاماژەی بەوە دا، تاوەکو ساڵی ٢٠١٤ نزیکەی ٨٨ هەزار کەس لە مووچەی هاوکاریی چاودێریی کۆمەڵایەتی سوودمەند بوون، بەڵام بەهۆی شەڕی داعش و قەیرانی داراییەوە ئەو هاوکارییە بڕدرا، هۆکارەکەیش ئەوە بوو کە خەڵکی زۆر ناشایستەی تێدابوو.   ئاریان ئەحمەد ئەوەی خستەڕوو، ئێستا لەگەڵ رێکخراوێکی زۆر گەورەدا خەریکن بۆ ئەوەی بتوانن کەسانی شایستە بەو هاوکارییە دەستنیشان بکەن و لە شێوازیکی تازەدا دەست پێبکەنەوە.  گوتەبێژی وەزارەتی کار گوتی: "دەبێت سەرژمێری بکەین و پێوەری هەژاری دیاری بکەین بۆ ئەوەی هاوکارییەکە بدرێت. کۆرۆنا زەبرێکی گەورەی لەم کارەی ئێمە دا، چونکە زیاتر لە ساڵێک بە رێکوپێکی دەوام نەکرا. "  گوتەبێژی وەزارەتی کار ئەوەی خستەڕوو کە لە سەرەتای ٢٠١٣ وە یەک کەمئەندامی نوێ تۆمار نەکراوە، تەنانەت منداڵ لەدایک دەبێت کە شەلەلی ١٠٠ % ـی هەیە و تۆمار نەکراوە. ئەوانەی تۆمار نەکراون سێ هەزار کەس دەبن.  ئاریان ئەحمەد هەروەها باسی لەوەش کرد، ئەو کەمئەندامانەی چوونەتە دەرەوەی وڵات مووچەکانیان دەبڕدرێت. ئەو کەمئەندامانەیشی لە عێراق و هەرێمی کوردستان مووچە وەردەگرن، دەبێت یەکێکیان هەڵبژێرن و واز لەوی دیکەیان بهێنن. بەپێی بڕیاری چاکسازی، "نابێت دوو مووچەیی لە هیچ شوێنێکدا هەبێت. "  گوتەبێژی وەزارەتی کار و کاروباری کۆمەڵایەتی ئاشکرایکرد، داوایان کردووە شوقە بە پێوەری تایبەت بە کەمئەندامان دروست بکرێت و بە نرخێکی گونجاو بیاندرێتێ.