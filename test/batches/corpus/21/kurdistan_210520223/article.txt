رەنج عومەر، شاخەوانیی کورد ئەو گەنجەی ئاڵای کوردستانی بردە سەر چیای ئێڤێرست، لە میانی گەشتەکەیدا بۆسەر بەرزترین لووتکە چیا لە زنجیرە چیاکانی هیمالایا کە دەکەوێتە نیپاڵ و بەرزییەکەی هەشت هەزار و ٨٤٨ مەتر دەبێت، دەکەوێتە ژێر رەنووی بەفر و بەهۆیەوە بریندار دەبێت.  دوای هەواڵی برینداربوونەکەی، زانیاری جۆراوجۆر لەبارەی تەندروستی ئەو شاخەوانە کوردەوە دەگوترا، د. ئیبراهیم گەردی، پزیشکێکی پسپۆڕی کوردە و دانیشتووی بەریتانیایە، سەردانی ئەو نەخۆشاخانەیە دەکات کە رەنج عومەری تێدا خەوێندراوە.  د. ئیبراهیم گەردی، میوانی بوولتەنی هەواڵەکانی کاژێر ٠٨: ٠٠ بوو کە بێستوون عوسمان لە ستۆدیۆکانی سلێمانی تۆڕی میدیایی رووداوەوە پێشکێشی دەکات، لەبارەی تەندروستی رەنج عومەر گوتی: "کە منیش چوومە لای لەو بڕوایەدا نەبووم، چونکە ئەو هەواڵانەی لەبارەی رەوشی تەندروستییەوە دەگوترا زۆر ناخۆش بوون، هەندێک دەیانگوت بینایی لەدەستداوە، هەندێک دەیانگوت نەماوە و هەندێکیش دەیانگوت بێهۆشە، بەڵام کە چوومە لای هەر لە دوورەوە منی بینی و بە پێکەنینەوە قسەمان کرد، بە باشی لە یەکدی دەگەییشتین، بە یەکەوە زۆر باسی شاخەوانیمان کرد".  د. ئیبراهیم گەردی، کەسێکە خولیای شاخەوانی هەیە و ئەویش چووەتە سەر زنجیرە چیاکانی هیمالایا بە بەرزیی پێنج هەزار و ٣٤٥ مەتر، باسی گفتوگۆی خۆی و رەنج عومەری کرد و گوتیشی: "پێمگوت خەڵک زۆر چاوەڕێت دەکات، تۆ کەسێکی بلیمەتی و کارێکی زۆر گەورەت کردووە، پشتیوان بە خودا بە خۆشیی دەگەڕێیەوە بۆ کوردستان، ئەویش زۆر خۆشحاڵبوو، نزیکەی نیو کاژێر لای مامەوە".  بەگوتەی خۆی، ئیبراهیم گەردی قسەی لەگەڵ دکتۆرەکەی رەنج عومەر کردووە و دەڵێت: "گوتی پشتیوان بە خودا سێ بۆ چوار رۆژی دیکە لە نەخۆشخانە دەردەچێت، کەمێک ئازاری سەری هەیە، ئەویش باش دەبێت و شتەکان هەمووی بە باشی دەڕوات".  رەنج عومەر گەنجێکی کوردە و لە ساڵی ٢٠١٧ زیاتر لە ٦٥٠ کیلۆمەتری بڕی و بەپێ چووە پارێزگاکانی هەولێر، کەرکووک، سلێمانی و دهۆک، هەروەها بەسەر چەندین چیای هەرێمی کوردستان هەڵگەڕاوە لەوانە پیرەمەگروون و هەڵگورد. ئەو گەنجە پێشتر رایگەیاندبوو، لەو گەشتانەدا بیرۆکەی سەرکەوتن بەسەر چیای ئێڤرێستی بۆ دروستبوو تاوەکو ناو و ئاڵای کوردستان بگەیێنێتە سەر لووتکەکەی.