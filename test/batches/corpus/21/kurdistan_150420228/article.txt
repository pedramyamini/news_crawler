لیوا قارەمان کەمال، جێگرى سوپاسالارى هێزى پێشمەرگە بە تۆڕى میدیایی رووداوى راگەیاند؛ سەرجەم ئامادەکارییەکان بۆ پێکهێنانى دوو لیواى هاوبەشی سوپاى عێراق و هێزى پێشمەرگە تەواوکراون، بەڵام لە بەغداوە پێیانڕاگەیاندوون، کە ناتوانن مووچەى پێشمەرگەکان بخەنە سەر وەزارەتى بەرگرى بەهۆى ئەوەى پڕۆژەیاسای بودجەى ٢٠٢٢ لەلایەن پەرلەمانەوە پەسندنەکراوە.  رێککەوتنى پێکهێنانى ئەو دوو لیوا هاوبەشە لە نێوان وەزارەتى پیشمەرگە و وەزارەتى بەرگریى عێراق، لە کۆتایی ساڵى ٢٠٢١ کراوە، پشکى دارایی پەیوەست بەو رێککەوتنە لە بودجەى ٢٠٢١ ى عێراقدا نەبووە.  لیوا قارەمان کەمال گوتى: "پێویستە ئەو پێشمەرگانە لەگەڵ هاوتا عێراقیەکانیان مەشق وەربگرن و دواتر پەیوەندى بە دوو لیواکەوە بکەن، بەڵام بەبێ مووچە پێشمەرگە نانێرین بۆ ئەو دوو لیوایە".  ژمارەى ئەو پێشمەرگانەى کە بڕیارە بچنە نێو ئەو لیوا هاوبەشانەوە زیاتر لە ٣٦٠٠ پێشمەرگە دەبن و لەلایەن لێژنە تایبەتەکانى وەزارەتى بەرگرى و دەزگاى هەواڵگریى عێراقەوە وردبینى لە دۆسیەکانیاندا کراوە.  ئەو لیوا هاوبەشانەى بڕیارە پێکبهێندرێن بڕیارە لەو ناوچانە جێگیر بکرێن، کە بۆشایی ئەمنین لە نێوان پێشمەرگە و سوپای عێراق، زۆرجار داعش لەو ناوچانەوە پەلاماری پێشمەرگە و سوپای عێراقی داوە.