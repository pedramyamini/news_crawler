شەمال دیوالی، گوتەبێژی پۆلیسی سۆران رۆژی هەینی ١٥ - ٤ - ٢٠٢٢ بە تۆڕی میدیایی رووداوی راگەیاند، "گەشتیارەکە بەیانی ئەمڕۆ لەنێو شارۆچکەی خەلیفان مۆبایلەکەی لێدزرابوو، دوای ئەوەی پەیوەندی بە پۆلیسەوە کرد توانیمان لە ماوەی ٨ کاژێردا تۆمەتبارەکان دەستگیربکەین. "  گوتەبێژی پۆلیسی سۆران دەشڵێت، گەشتیارەکە خەڵکی ئەڵمانیایە و بە پایسكیل سنووری ١٤ وڵاتی بڕیوە، بە مەبەستی درێژەدان بە گەشتەكەی سەردانی ھەرێمی كوردستانی کردووە و "ئەمڕۆ كاتێك لە سنووری ناحیەی خەلیفان پشوو دەدات مۆبایلەكەی دەدزرێت. "  شەمال دیوالی ئاماژە بەوە دەدات دوای ئەوەی گەشتیارەکە مۆبایلەکەی لێدزراوە پەیوەندی کردووە بە پۆلیسی نێو شاری سۆران [ئێشکگری بنکەی پۆلیسی خەلیفان] و لە بابەتەکە ئاگاداری کردوونەتەوە.  گوتەبێژی پۆلیسی سۆران گوتی راشیگەیاند کە "دەستبەجێ ئەفسەر و كارمەندانی بنكەی پۆلیسی خەلیفان دەستیان بە لێكۆڵینەوە کرد، توانیان لە ماوەی هەشت كاژێر تۆمەتباران دەست نیشان بكەن و پەڕوای لێكۆڵینەوەیان بۆ رێكخرا و بەڕێز دادوەری لێكۆڵینەوە بەپێی ماددەی ٤٤٦ی سزادان بڕیاری دەستگیركردنی تۆمەتبارانی دەركرد. "  ئێستا تۆمەتبارەکان لە بنكەی پۆلیسی خەلیفان دەستگیركران و بەگوتەی شەماڵ دیوالی "دانیانا بە تاوانەکەدا و مۆبایلی دزراو رادەستی خاوەنەکەی کرایەوە. "