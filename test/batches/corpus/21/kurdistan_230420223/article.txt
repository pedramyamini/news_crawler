لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکێشی دەکات باس لە کێشەکانی خانەنشینان لە کاتی وەرگرتنی مووچەکانیان لە بانکەکاندا کرا کە هەریەکە لە سادق عوسمان، گوتەبێژی یەکێتیی خانەنشینانی کوردستان و، هاوار شێخ رەئووف، بەڕێوەبەری گشتیی پێشووی بانکە بازرگانییەکان لە وەزارەتی دارایی تێیدا بەشدار بوون.  سادق عوسمان، گوتەبێژی یەکێتیی خانەنشینانی کوردستان رایگەیاند: "دەبوو پەرلەمانتاران زیاتر گوشار بخەنە سەر حکومەت بۆ ئەوەی کێشەی مووچەی خانەنشینان چارەسەر بکەن. هەرێمی کوردستان کار بە یاسایەکی کۆنی خانەنشینیی عێراق دەکات کە ئێستا عێراق خۆی کار بەو یاسایە ناکات. لە عێراق کەمترین مووچەی خانەنشینی ٥٠٠ هەزار دینارە، بەڵام لێرە ٢٠٠ هەزار دینارە. "  گوتەبێژی یەکێتیی خانەنشینانی کوردستان ئاماژەی بەوە دا، چارەسەر ئەوەیە کە کار بەو یاسایە بکرێت ساڵی ٢٠١٤ ئەنجوومەنی نیشتمانیی عێراق پێش شەڕی داعش دەریکرد. ئەو یاسایە پەرلەمانی کوردستان خوێندنەوەی یەکەمی بۆ کرد، بەڵام لە ساڵی ٢٠١٥ دا بەهۆی شەڕی داعشەوە بە داواکاریی سەرۆکوەزیران لە پەرلەمان کارکردن لەسەری وەستا لەبەر ئەوەی قەیرانی دارایی هەبوو و یاساکە رەهەندێکی دارایی هەبوو.   سادق عوسمان گوتیشی: "بەڵام دواتر بۆمان دەرکەوت راگرتنی کارکردن لەسەر یاساکە خەمساردی و پشتگوێخستنی توێژی خانەنشینانە. "  لە هەرێمی کوردستان خانەنشینان لە کاتی وەرگرتنی مووچەکانیان لە بانک تووشی چەندین کێشە دەبن و تاوەکو ئێستا چەند کەسێک مردوون.   سادق عوسمان گوتی: "بەهۆی ئەوەی خانەنشینان متمانەیان نییە پارە لە بانکەکاندا بمێنێت، بە کۆمەڵ لە رۆژێکدا دەچن بۆ بانک بۆ وەرگرتنی خانەنشینییەکەیان نۆرە دەگرن بۆ ئەوەی لە زووترین دەرفەتدا پارەکەیان وەربگرن. "  هاوار شێخ رەئووف، بەڕێوەبەری گشتیی پێشووی بانکە بازرگانییەکان لە وەزارەتی دارایی دەڵێت: "لە پرسی مووچەدا دوو کێشەی سەرەکیمان هەیە. یەکەمیان ئەوەیە ئەو رۆژانەی رادەگەیێندرێت مووچە دابەشدەکرێت پارە لە بانکەکاندا نییە کە لە سلێمانی ئەمە زەقترە. دووەمیان شێوازی دابەشکردنی مووچەیە کە لە هەشتاکانی سەدەی پێشووەوە هەر بەم شێوەیە هاتووە و مووچە هەر بە رێکارەکانی جاران دابەش دەکرێت. "  بە گوتەی هاوار شێخ رەئووف، ئەم شێوازی دابەشکردنی مووچەی خانەنشینییە جۆرێک لە بێڕێزیکردنی تێدایە. سلێمانی چەندین هۆڵی گەورەی تێدایە، دەکرێت لیژنەکانی دابەشکردنی مووچەی خانەنشینان بچنە ئەو هۆڵانە و لەوێ مووچە دابەش بکەن. ئەمە چارەسەرێکی کاتییە، بەڵام چارەسەری ریشەیی ئەوەیە پارە دابین بکرێت و کارتی زیرەکیان بۆ بکرێت و لەڕێگەی ئامێری ATMـەوە مووچەکانیان وەربگرن.  سادق عوسمان هەروەها باس لەوەش دەکات: "بۆ مووچەی خانەنشینیی مانگی پێشوو خانەنشین هەبووە نزیکەی ٢٤ رۆژ هاتووچۆی بانکی کردووە بۆ ئەوەی خانەنشینییەکەی وەربگرێت و بەشێکی زۆری مووچەکەی داوە بە کرێی تەکسی. زۆربەی خانەنشینان لە دەرەوەی شارن و بە تەکسی هاتووچۆ دەکەن. مووچەی خانەنشینیی زۆرینەی خانەنشینان لە ٢٠٠ هەزار دینار بۆ ٣٠٠ هەزار دینارە. "  گوتەبێژی یەکێتیی خانەنشینانی کوردستان جەختی لەوە کردەوە کە ئەگەر سندووقی خانەنشینی هەبێت و پارەکەی نەخورێت ئەم کێشەیە دروست نابێت و ئێمە پارەی خۆمان بەبێ کێشە وەردەگرین.   هاوار شێخ رەئووف، بەڕێوەبەری گشتیی پێشووی بانکە بازرگانییەکان لە وەزارەتی دارایی ئاماژەی بەوەش کرد: "ئەگەر کێشە لە بانکەکاندا هەر بمێنێت، ئەوا سندووقی خانەنشینییش ناتوانێت کێشەی مووچەی خانەنشینان چارەسەر بکات، چونکە ئێمە لە بانکەکاندا قەیرانی سیولەمان هەیە. دەبێت لە بنەڕەتەوە قەیرانی سیولەی نەقدیی بانکەکان و دارایی و ئابووری چارەسەر بکرێت ئینجا کێشەکە چارەسەر دەبێت. "