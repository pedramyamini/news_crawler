ئەمڕۆ ٠٥ - ٠٥ - ٢٠٢٢ ئەحمەد ئەدنی، بەڕێوەبەری کارگێڕیی نەخۆشخانەی کانی ماسێ بە تۆڕی میدیایی رووداوی راگەیاند، دوو هاووڵاتیی دانیمارکی لە دەروازەی سنووریی سەرزێڕی نێوان هەرێمی کوردستان و تورکیا چوونەتە نێو خاکی هەرێمی کوردستان، لەنێوان کانی ماسێ و ئامێدی رێگەی سەرەکییان لێ تێکچووە و چوونەتە سەر رێگەیەک کە چەندین ساڵە بەهۆی شەڕی تورکیا و پەکەکە کەس هاتووچۆی پێدا ناکات.  پاسکیلسوارەکان ناویان تۆرۆبیۆن هاوبرۆ و یۆهانس ویلیامە. بەپێی زانیارییەکانی ئەحمەد ئەدنی، بۆمبەکە بە یەکێک لە پاسکیلسوارەکاندا تەقیوەتەوە و ئەوەی دیکەیان خەڵکی ئاگادارکردووەتەوە و بەهانایانەوە چوون، تاوەکو ئێستا دۆخی تەندروستیی بریندارەکە دیار نییە.  هەیسەم بەربهاری، بەڕێوەبەری تیمی فریاکەوتنی ١٢٢ لە دهۆک بە تۆڕی میدیایی رووداوی راگەیاند، دوو تیمیان لە کانی ماسێ راسپاردووە بچنە شوێنی رووداوەکە.