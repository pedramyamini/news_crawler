بەپێی گوتەی گوندنشینان، سەرەتا خەڵکی شارۆچکەی شەمزینان کە بە مەبەستی کۆکردنەوەی گژوگیای بەهارە چووبوونە ئەو ناوچەیە، پارچەیەک لە پۆشاکی بارزان میهەنییان دۆزیوەتەوە.   رۆژی شەممە ٧ - ٥ - ٢٠٢٢ خەڵکەکە هەواڵیان بە سەربازانی تورکیا داوە، دواتریش سەربازان و خەڵکەکە لە نزیک ئەو شوێنەدا بە دوای تەرمی بارزان گەڕاون و دۆزیویانەتەوە. تەرمی بارزان میهەنی بە مەبەستی پشکنین و دڵنیابوونەوە رەوانەی نەخۆشخانە کرا.   هاونیشتمانیان لە چەند گوندێکی دەوروبەریشدا دەستیان بە گەڕان بەدوای تەرمی دوو کۆڵبەرەکەی دیکە کردووە. هەروەها ئیدارەی تایبەتیی جۆلەمێرگ بڕیاریدا، رۆژی یەکشەممە ٨ - ٥ - ٢٠٢٢ تیمەکانی سەرۆکایەتیی کارەسات و رووداوی کتوپڕ (ئافاد) و تیمی فریاگوزاریی نیشتمانی (UMKE) دەست بە گەڕان دەکەن.  بارزانی میهەنی لەگەڵ دوو هاوڕێی دیکەی کۆڵبەری بە ناوەکانی بەهلوول سەیدانی فەرد و ئەسعەد سەیدانی فەرد بۆ بازرگانیی سەردانی گوندی گەلێشیمی سەر بە شارۆچکەی شەمزینانیان لە باکووری کوردستان کردووە و رۆژی ١٤ - ١ - ٢٠٢٢ کاتێک ویستوویانە بگەڕێنەوە گوندەکەی خۆیان، لە گەلیێ بنارێ بێسەروشوێن بوون.  ئەوکاتە هاونیشتمانییەک بەناوی فەریق یوجە کە خەڵکی گوندی گەلێشیمە بە تۆڕی میدیایی رووداوی گوتبوو، ئەو سێ کۆڵبەرە دوای ئەوەی کاری خۆیان تەواو کردووە، ویستوویانە بگەڕێنەوە، بەڵام پێدەچێت بەهۆی بەفر و کڕێوە رێگەیان هەڵەکردبێت و دواتریش لەنێو بەفردا رەقبووبنەوە.    فەریق یوجە ئاماژەی بەوەش کرد، هەمان رۆژی ونبوونیان، گوندنشینان هەوڵیانداوە بیاندۆزنەوە، بەڵام سەربازانی تورکیا گەیشتوونەتە گوندەکە و رێگرییان لە گوندنشینان کردووە بچنە دەروازەی نێوان باکوور و رۆژهەڵاتی کوردستان.  هەرسێ کۆچبەر خزمی یەکدین و خەڵکی نوچەی مەرگەوەڕی سەر بە ورمێن. بارزان میهەنی کە تەرمەکەی دۆزراوەتەوە تەمەنی ١٨ ساڵە و لە دوو کۆڵبەرەکەی دیکە بچووکترە. هەریەک لە دوو کۆڵبەرەکەی دیکە بەهلوول سەیدانی فەرد و ئەسعەد سەیدانی فەرد کە هێشتا تەرمەکانیان نەدۆزراوەتەوە، خێزاندارن.