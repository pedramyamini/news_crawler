هاونیشتمانییەکی شنگال کە دانیشتووی زاخۆیە دەڵێت، "ئێمە تەلەفۆنمان لەگەڵ دەزگای خێرخوازیی بارزانی کرد و ئەوان بە دڵنیاییەوە شوێن بۆ ئاوارەکان ئامادە دەکەن، بەڵام ئێمەش وەکو خەڵکی کەمپەکان و ئاوارەکانی شنگال لە زاخۆ ئامادەین دەرگەی ماڵەکانمان بەڕووی کەسوکارمان بکەینەوە و ناچارین ئەوە بکەین. "  لە رۆژی یەکشەممە ١ ـی ئایارەوە، لە سنووری شنگال شەڕ و ئاڵۆزی لەنێوان هێزەکانی بەرخۆدانی شنگال و سوپای عێراقی دروستبووە، بەهۆیەوە زیاتر لە ٢٠٠ ماڵبات لە سنوونێ و سنووری قەزاکە ئاوارەبوون.  هاونیشتمانییەک کە لە شنگالەوە گەیشتووەتە زاخۆ بە رووداوی گوت، "دۆخەکە سەخت بوو و شەڕ هەبوو، ناچار بووین خێزان و منداڵەکانمان رزگار بکەین و لەوێ نەمێنین. "  هاونیشتمانییەکی دیکەش کە بەهۆی ئەو شەڕەوە شنگالی جێهێشتووە و ئاوارەی زاخۆ بووە، باسی لەوە کرد، "کاژێر ١٢: ٣٠ لە ماڵ چووینە دەرەوە، گوللە بە دەرگە و پەنجەرەی ماڵەکانمان دەکەوتن، گوتمان لانیکەم با خێزانەکانمان رزگار بکەین و بیانبەین بۆ هەرێمی کوردستان. "  بەشێک لە هاونیشتمانییانیش لە شنگال گردبوونەوە و داوای راگرتنی شەڕەکەیان کرد. یەکێک لەو هاونیشتمانییانەی کە لەنێو گردبوونەوەکە بوو، قسەی بۆ رووداو کرد و ئاماژەی بەوە کرد، "بەداخەوە لە ٢٠١٤ ـەوە ئێمە بووینەتە قوربانی رێککەوتنە سیاسییەکان، بەڵام ئێمە ئەمڕۆ دیسان دەبینەوە قوربانی نێوان ئەم شەڕەی سوپای عێراق و هێزەکانی یەبەشە. "  فەرماندەی هێزی پاراستنی ئێزدخان لە شنگال دەڵێت، خەڵکی بێگانە لە شنگال فەرمان دەردەکەن و ئەوانەی دەبنە قوربانی خەڵکی سنوورەکەن. حەیدەر شەشۆ باسی لەوەش کرد، "ئێمە داو لە خەڵکی خۆمان دەکەین، لەبری ئەوەی ئاوارە ببن، دەستی خۆیان بدەنە یەک و ئەو کەسانەی کە لە یاسا دەرچوون لە گوند و ناوچەکانیان دەربکەن بۆئەوەی جارێکی دیکە خەڵکی ئێمە نەبێتە قوربانی، چونکە بەڕاستی ئێمە وەکو ئێزدی و خەڵکی شنگال ناتوانین شەڕی سوپای عێراق بکەین و بۆچی ئەوە بکەین؟. "  شەڕی نێوان یەبەشە و سوپای عێراق، دوای تەواوبوونی ئەو وادەیە هات کە سوپای عێراق بۆ دەرچوونی هێزەکانی نزیکی پەکەکە لە شنگال داینابوو، شەڕەکە تاوەکو ئێستا بەردەوامە و سەربازێکی سوپای عێراقی کە خەڵکی شنگالە و باوکی ١٦ منداڵە، کوژراوە.