قوباد محەممەدی، سەرۆکی زانکۆی زانستی پزیشکیی کرماشان گوتی، "لە هەوڵداین ئەم زانکۆیە زیاتر پەرەپێبدەین و لە ساڵانی داهاتوودا ژمارەیەکی زیاتری خوێندکار وەربگرین. "  بە گوتەی قوباد محەممەدی، زانکۆی زانستی پزیشکیی کرماشان لە رۆژئاوای ئێران پلەی یەکەم و دوای زانکۆی پزیشکیی تارانیش پلەی دووەمی بۆ زیاترین ژمارەی خوێندکاری بیانی لە سەرانسەری ئێراندا هەیە.  بەپێی راپۆرتی زانکۆی رازی کرماشان، لەو زانکۆیەشدا ٤٢٢ خوێندکاری بیانی دەخوێنن و دەستپێکی ساڵی خوێندنی ئەمساڵ زانکۆی رازی ٢٠٠ خوێندکاری وەرگرتبوو.  تەیبە ناسری، بەڕێوەبەری نووسینگەی هاوکارییە نێودەوڵەتییەکانی زانکۆی رازی دەڵێت، "زۆربەی ئەو خوێندکارانە لە وڵاتی عێراقەوە هاتوون و بەبێ سکۆلارشیپ لەم زانکۆیەدا دەخوێنن. "  محەممەد نەبی ئەحمەدی، سەرۆکی زانکۆی رازی کرماشان ئاماژە بەوە دەکات، تاوەکو ئێستا ٢٥٠ خوێندکاری عێراقی خوێندنیان لەو زانکۆیەدا تەواو کردووە.  جەعفەر ستار خەزعەلی، کۆنسوڵی عێراق لە کرماشان مانگی شوباتی ئەمساڵ گوتی، زیاتر لە ٩٠ هەزار خوێندکاری بیانی لە ئێران دەخوێنن، لەو ژمارەیەش ٧٥ هەزار کەسیان ناسنامەی عێراقییان هەیە.