رۆژی یەکشەممە ٢٩ ـی ئایاری ٢٠٢٢، مەسرور بارزانی، سەرۆکوەزیرانی هەرێمی کوردستان سەردانی وەزارەتی شارەوانی و گەشتوگوزاری کرد و لەلایەن ساسان عەونی، وەزیری شارەوانی و گەشتوگوزارەوە پێشوازی لێکرا. بەگوێرەی راگەیێندراوی حکومەتی هەرێمی کوردستان، سەرۆکوەزیران بە ئامادەبوونی ئەنجوومەنی وەزارەت و راوێژکاران و بەڕێوەبەرە گشتییەکان و سەرۆکی شارەوانی پارێزگاکان و ئیدارە سەربەخۆکان، سەرپەرشتی کۆبوونەوەیەکی تایبەت بە کاروباری شارەوانی و گەشتوگوزاری کردووە.   بەگوێرەی راگەیێندراوەکە، مەسرور بارزانی ئاماژەی بە ئامانجی سەردانەکەی کردووە کە بەشێکە لە بەرنامەی سەردانەکانی بۆ گشت وەزارەتەکان بەمەبەستی ئاگاداربوون لە کار و پڕۆژە و پلانەکانی دامودەزگەکانی حکومەتی هەرێمی کوردستان بۆ ئەوەی بە باشترین شێوە خزمەتی هاووڵاتییان بکەن.   مەسرور بارزانی باسی لەوە کرد کە "دەبێت بەرپرسانی حکومەت، وەک یەک تیم کار بکەن لەپێناو جێبەجێکردنی کارنامەی حکومەت کە ئامانجی سەرەکی خزمەتکردنی هاووڵاتییانە بە شێوەیەکی شایستە و راییکردنی کارەکانیانە بە خێرایی و دوور لە هەموو رووتینێک. "  حکومەتی هەرێمی کوردستان لە راگەیێندراوەکەیدا ئاماژەی بەوە کرد، "سەرۆکوەزیران ئاماژەی بە گرنگیی کارکردن لەسەر بەرەوپێشبردنی کەرتی گەشتوگوزار و بایەخدان بە شوێنە گەشتیارییەکانی هەرێمی کوردستان کردووە کە دەکرێت ببێتە سەرچاوەیەکی گرنگی داهاتی هەرێمی کوردستان. "  مەسرور بارزانی باسی لە گرنگی پاراستنی ژینگە و پاک و خاوێنی شار و ناوچەکانی کوردستان کردووە و گوتوویەتی، "ئەرکی هەموو هاووڵاتییانی کوردستانە بەرپرسیارانە مامەڵە لەگەڵ ژینگەی کوردستان بکەن، چونکە پاراستنی پاک و خاوێنی ژینگە، پاراستنی ژیانە. "   لەبارەی زیادکردنی رووبەری سەوزاییەوە، مەسرور بارزانی جەختی "لە پێویستی و گرنگی زیادکردنی رووبەری سەوزایی لە شارەکانی هەرێمی کوردستان کردەوە لەپێناو دابینکردنی ژینگەیەکی تەندروست. "  سەرۆکوەزیرانی هەرێمی کوردستان ئاماژەی بەوە دا کە پێویستە لە داڕشتنەوەی ماستەرپلانی شارەکان و شێواز و پێکهاتەی فراوانکردنیان، مەرج و پێوەرە نێودەوڵەتییەکانی تایبەت بە ژینگە و تەندروستی و سەوزایی و خزمەتگوزارییە گشتییەکان لە بەرچاو بگیرێت.