رۆژی شەممە ١٦ - ٤ - ٢٠٢٢، ئومێد خۆشناو، پارێزگاری هەولێر لە رێوڕەسمی یادکردنەوەی ٣٥ ساڵەی کیمیابارانکردنی دۆڵی بالیسان رایگەیاند، " ١٩ ساڵە حکومەتی نوێ لە عێراق پێکهاتووە، تاوەکو ئەمڕۆ ئەرکی یاسایی و دەستووری و ئەخلاقی دەرحەق بە خەڵکی کوردستان و ئەو کارەساتانەی بەسەریدا هاتووە، جێبەجێ نەکردووە. "   پارێزگاری هەولێر گوتیشی، "لەڕووی ئاوەدانکردنەوە و ژێرخانی ئابووری و خزمەتگەیاندن بەو ناوچانە، حکومەتی عێراق بەرپرسیارە، لەبەر ئەوەی ئەو ناوچانە هەر بەتەنیا کیمیاباران نەکراوە، بەڵکو بە شۆفڵ رووخێنراون و ماوەیەکی زۆر ژیان تێیدا وەستێنراوە و خەڵکەکەی بە زۆرەملێ گوند و ناوچەکانیان جێهێشتووە، بۆیە پێویستە حکومەتی عێراق ئاوڕی جیددیتر لەو ناوچانە بداتەوە. "   ئومێد خۆشناو لە زاری حکومەتی هەرێمی کوردستانەوە رایگەیاند، "ئەرکی سەرشانی ئێمەشە خزمەتی ئەو ناوچانە بکەین، هەرچەند لە چەند ساڵی رابردوو بەهۆی قەیرانی دارایی نەمانتوانیوە وەک پێویست خزمەتی ناوچەکە بکەین، بەڵێن و سۆز بەو خەڵکە دەدەین کە حکومەتی هەرێمی کوردستان، بەپێی تواناکانی بەردەستی، هەرچی لە توانادا هەبێت، لە خزمەتگەیاندن بەو خەڵک و ناوچەیە درێخی ناکات. "   پارێزگاری هەولێر دووپاتی کردەوە، "هەموو داواکارییەکانی خەڵکی ناوچەی بالیسان رەوان و ئێمە وەک پارێزگای هەولێر دڵنیایی دەدەین، ئەوانەی پەیوەندیدارن بە دەسەڵاتی ئێمەوە وا هەژماری بکەن کە جێبەجی بووە و دەچنە نێو بەرنامەی کاری ئێمەوە و ئەوانەش کە پێوەندیدارن بە وەزارەتەکان و ئەنجوومەنی وەزیرانەوە، ئێمە وەک پارێزگا داکۆکی و پێداگری لە جێبەجێکردنیان دەکەینەوە. "   بەڕێوەبەری ناحیەی بالیسان ناڕەزایی دانیشتووانی ناوچەکەی بەرامبەر بە رێگەوبان و خراپی پڕۆژەی ئاوی ماڵان خستەڕوو، لە وەڵامدا پارێزگاری هەولێر رایگەیاند، "رەزامەندی سەرۆکوەزیران وەرگیراوە بە خەرجکردنی یەک ملیار دینار بۆ چاککردنەوەی رێگەی دۆڵی بالیسان و لە چەند رۆژی داهاتوو پڕۆژەکان دەستپێدەکەینەوە. بۆ کێشەی ئاویش لە چەند رۆژی داهاتوو هەوڵی چارەسەری کێشەکە دەدەین. "