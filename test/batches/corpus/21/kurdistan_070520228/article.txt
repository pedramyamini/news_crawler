رەفعەت ساڵح، موختاری گوندی راڤینا کە دەکەوێتە بناری چیای بارۆخکێ لە سنووری ئامێدی بە رووداوی گوت، لەڕێگەی نێوان قەزای ئامێدی و کانی ماسێ بە دیاریکراوی لەو شوێنەی کە پێش چەند رۆژێک گەشتیارێکی دانیمارکی مینێکی پێدا تەقییەوە، پەکەکە هێرشیکردە سەر خاڵێکی سوپای تورکیا.  بەگوتەی موختاری ئەو گوندە، هێرشەکە کاژێر ١٠: ٠٠ ـی ئەم بەیانییە روویداوە و نزیکەی ٢٠ تاوەکو ٣٠ خولەک بەردەوام بووە، دەشڵێت، چەکی قورس و سوک لە شەڕەکەدا بەکارهاتووە.  رەفعەت ساڵح، موختاری گوندی راڤینا باسی لەوەش کرد، دوای وەستانی شەڕەکە، تۆپخانەکانی سوپای تورکیا دەورووبەری ئەو رێگەیەیان بە سەختی تۆپباران کرد کە پەکەکە لێیەوە هێرشیکردە سەریان.  ئەو رێگەیەی دەکەوێتە نێوان قەزای ئامێدی و کانی ماسێ لە سنووری پارێزگای دهۆک، ١٥ ساڵە بەهۆی ئاڵۆزییەکانی نێوان پەکەکە و سوپای تورکیاوە بە ناوچەی قەدەخەکراو دەناسرێت و هیچ هاتووچۆیەکی لەسەر نییە و رێگەکە ٢٧ کیلۆمەتر درێژە.