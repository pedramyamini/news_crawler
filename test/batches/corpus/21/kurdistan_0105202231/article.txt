شێروان دووبەردانی، نوێنەری پارێزگای نەینەوا لە پەرلەمانی عێراق بە (تۆڕی میدیایی رووداو)ی راگەیاند، ئەمشەو دووشەممە ١.٥.٢٠٢٢ لە بابشلۆ لە رۆژئاوای قەزای شنگال، شەڕ و پێکدادان لە نێوان سوپای عێراقی و هێزەکانی یەکینەکانی بەرخۆدانی شنگال - یەبەشە دروستبووە و تاوەکو دوای کاژێر ١٢: ٠٠ی نیوەشەو بەردەوامبووە.  شێروان دووبەردانی، ئاماژەی بەوەکرد، سوپای عێراقی داوا دەکات بازگەکانی ناوچەکە رادەستی سوپا بکرێن و هێزەکانی یەبەشەش رازی نین، بۆیە شەڕ دروستبووە.  رۆژی شەممە ٣٠/٤/٢٠٢٢، شاندێکی باڵای سەربازی و ئەمنی عێراق گەیشتە قەزای شنگال لە سنووری پارێزگای نەینەوا. شاندەکە پێکهاتبوون لە فەریقی یەکەم عەبدولئەمیر یارەڵڵا، سوپاسالار و فەریقی یەکەم عەبدولئەمیر شەممەری، جێگری سەرۆکی فەرماندەی ئۆپەراسیۆنە هاوبەشەکان و یاریدەدەری سوپالار بۆ کاروباری ئۆپەراسیۆنەکان و فەرماندەی هێزی وشکانی و بەڕێوەبەری هەواڵگریی سەربازی و ژمارەیەک فەرماندەی ئەمنی.  رۆژی شەممە شێروان دووبەردانی، نوێنەری پارێزگای نەینەوا لە پەرلەمانی عێراق بە (تۆڕی میدیایی رووداو)ی راگەیاند، پێشتر  ئەو شاندە لەگەڵ یەبەشە کۆبوونەوەیان کردبوو، تاوەکو رۆژی هەینی مۆڵەتیان پێدابوون، کە دەبێت سەرجەم چەکدارە بیانی و ناعێراقییەکان  شنگال و ناوچەکە بەجێبهێڵن،  بۆ ئەوەی خۆیان بە دووربگرن لە رووبەڕبوونەوەی سەربازی، رۆژی هەینی وادەکە تەواوبووە، بۆیە شاندەکە هاتوون، بەمەبەستی ئاگاداربوون لە جێبەجێکردنی ئەو رێککەوتنە و  کشانەوەی سەرجەم  چەکدارە بیانی و ناعێراقییەکان.  شێروان دووبەردانی دەشڵێت، نزیکەی ٤٠٠ چەکدار کشاونەتەوە، بەڵام هێشتا ژمارەیەکی دیکە نەکشاونەتەوە و لە چیای شنگال ماونەتەوە.