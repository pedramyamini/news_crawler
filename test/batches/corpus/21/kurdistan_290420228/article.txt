تارا خەڵاتی ٢٠٠٠ دۆلاری پێبەخشرا بۆ جێبەجێکردنی پڕۆژەکەی. پێیوایە بەلایەنی کەم لەگەڵ خۆی دەتوانێت دوو هەلی کاریش بۆ گەنجی دیکە دابین بکات.   تارا غەفوور، براوەی خەڵاتی پێشبڕکێی ساگاکۆن گوتی، "لە کوردەواری پێنج بۆ شەش جۆر خواردنمان هەیە، هەموومان حەزمان لێیەتی وەک دۆڵمە، برنج و شلە و کفتە بەس رۆژ لە دوای رۆژ هەر هەمان شتە نازانین چی لێبنێین ئەو بزنسەی من وا دەکات پێویست نەکات هەموو رۆژ یەک کاژێر سترێسبیت ئەمڕۆ چی لێبنێم و چی دەخۆن، خۆمان بۆت دەنێرین و بێسترێس ئامادەی دەکەی. "   ساگاکۆن؛ ئیڤێنتی قوتابخانەی نێودەوڵەتیی شوەیفاتە بۆ قوتابییان دەرچووانی قوتابخانەکانی سابیس. بەشێکی گەورەی ئیڤێنتەکە پێشبڕکێی بیرۆکەی بزنسەکانە کە ئەم ساڵ شەش بیرۆکەی شەش قوتابی هەڵبژێردرابوو تاوەکو لە ئیڤێنتەکە راستەوخۆ بیرۆکەکانیان لەبەردەم لیژنەیەکی پسپۆڕی شەش ئەندامی بخەنەڕوو و هەڵسەنگاندنیان بۆ بکرێت.   دکتۆر حەسەن بەهرانی، ئەندامی لیژنەی هەڵسەنگاندنی پێشبڕکێی ساگاکۆن گوتی، "چەندین پرێسینتەیشنمان بینی کە بیرۆکەی زۆر باش و سەرنجڕاکێشبوون، بیرۆکەکان ناوازەن و دەتوانن بە ئاسانی بیخەنە بواری جێبەجێکردن دڵنیام سوودی زۆری بۆ کۆمەڵگە دەبێت. "  ئیڤێنتەکە لە چەند بەشێک پێکهاتبوو لە سەرەتادا لەلایەن ١٨ کۆمپانیا پێشانگەیەکی هەلی کار بۆ دەرچووانی قوتابخانەکانی سابیس کرابوویەوە. پاشان پێشبڕکێی بیرۆکەی بزنسەکان ئەنجامدرا. لە کۆتایی ئیڤێنتەکەشدا بە ناونیشانی ' داهاتووی وزە ' ساگا تۆک بەڕێوەچوو کە چەند کەسێکی شارەزا لە ناوەوە و دەرەوەی هەرێمی کوردستان قسەیان بۆ ئامادەبووان کرد.   ستیفان کلاینهانس، بەڕێوەبەری قوتابخانەی نێودەوڵەتی شوەیفات لە هەولێر بە رووداوی گوت، "ئەمە دەرفەتێکی زۆر باشە بۆ قوتابییەکانمان ئەوانەی کە قوتابین لامان یان دەرچوون، بۆ ئەوەی لە ئیڤێنتەکەدا یەکدی ببیننەوە و تۆڕێکی پەیوەندی درووستبکەن و پەیوندییان باشترببێت. ئەگەر ساڵانە یەکجار یەکدی ببینن بزانن کە هەریەکەیان گەیشتوون بەکوێ. هەروەها دەرفەتە بۆیان بۆ ئەوەی خاوەن کارەکان ببینن و پرسیاریان لێبکەن و توانای خۆیانیان پیشان بدەن و هەلی کار بەدەستبهێنن. "  ساگاکۆن دووەمین جارە لە هەرێمی کوردستان رێکدەخرێت. جاری یەکەم لە ساڵی ٢٠١٩ ئیڤێنتەکە بەڕێوەچووبوو بە کۆمەڵێک چالاکی و بەخشینیی ٢٥٠٠ دۆلار بە براوەی پێشبڕکێی بیرۆکەی بزنسەکان کە ئەوکات نۆ بیرۆکە لە پێشبڕکێدابوون.