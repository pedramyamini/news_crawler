رۆژی هەینی ١٥ ـی نیسانی ٢٠٢٢، عەمید کاوە غەریب، بەڕێوەبەری پۆلیسی کەرکووک بە تۆڕی میدیایی رووداوی راگەیاند، "دوای ئاگادارکردنی پۆلیسی کەرکووک لە دزینی بڕێک پارە لە چێشتخانەیەکی شارەکە، هێزەکانی نەهێشتنی تاوانی کەرکووکمان راسپارد بە ئەنجامدانی لێکۆڵینەوە. "   بەڕێوەبەری پۆلیسی کەرکووک ئاماژە بەوەش دەکات، "دوای ٢٤ کاژێر شوێنی تۆمەتبارەکان و بڕی پارەی دزراو دەستنیشانکرا و توانیمان لە ئۆپەراسیۆنێکدا دوو کەس بە تۆمەتی دزینی ٢٧ دەفتەر دۆلار دەستگیربکەین. "   باس لەوەش دەکات، ئەو دوو کەسە دوای ئەوەی گەنجینەی چێشتخانەکەی کەرکووکیان شکاندووە و پارەکەیان بردووە، هەوڵیان داوە لە کەرکووک بڕۆنە دەرەوە، بەڵام لە رێگەی کامێرای چاودێری و زانیاریی هەواڵگرییەوە هێزەکانیان توانیویانە تۆمەتبارەکان دەستگیربکەن و پارەکەش بۆ خاوەنەکەی بگەڕێننەوە.