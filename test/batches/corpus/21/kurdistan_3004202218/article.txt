ئەمڕۆ شەممە ٣٠ - ٠٤ - ٢٠٢٢ سێ ئۆتۆمبێلی پڕ لە پێشمەرگەی لیوای ١٦ لە نەوجولی دوزخورماتوو، لەکاتی گەڕانەوەیان بۆ جەژن لە سنووری کەرکووک و چەمچەماڵ، کاژێر سێی ئێوارە، هەرسێکیان دوای یەک کەوتوون، لە لۆفەکانی سەنگاو یەکێکیان وەرگەڕاوە و کەوتووەتە ناو شیوێکەوە.   ئەو پێشمەرگەیەی گیانی لەدەستداوە ناوی زرارە و تەمەنی ٥١ ساڵە. ئەو کەتبووە ژێر ئۆتۆمبێلێکە و هەر لەوێ گیانی لەدەستدا.  رەمەزان عومەر، پێشمەرگەیەکی برینداربوو دەڵێت، "هەر ئەوەندەمان زانی سەیارەکە قووڵپ بووەوە و هیچمان نەبینی، ئەوەتا خۆمان لە نەخۆشخانە بینییەوە".  عەلی مستەفا، پێشمەرگەیەکی بریندار دەڵێت، "زۆربەمان برینداربووین، هەیە سەری شکاوە، هەیە قاچی هەیە مل، رێگەکە پێچ بوو سایەقەکە لەدەستی وەریگرت".  ئیسماعیل حەسەن، پێشمەرگەیەکە و دەڵێت، "لە دەوام هاتینەوە، سێ ئۆتۆمبێل بووین، دانەیەکمان وەرگەڕا، جەماعەت تەلەفۆنیان کرد، گوتیان وەرن بە هانەمانەوە".  ئامانج خەسرەو، ئەفسەری هاتووچۆی چەمچەماڵ دەڵێت، "شوێنی رووداوەکە ناوچەی کوێرە، پەیوەندیی بە تاوانی شۆفێرەکەوە نییە، چەندجاری دیکەش رووداوی لێکەوتووەتەوە".  دۆخی تەندروستیی ١٢ پێشمەرگە باشە، بەڵام برینی ٣ یان قورسە و سێ لەوانە رەوانەی نەخۆشخانەی شار لە سلێمانی کراون.