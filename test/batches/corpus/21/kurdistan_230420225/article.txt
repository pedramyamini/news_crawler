ئیبراهیم عەلی بە تۆڕی میدیایی رووداوی گوت، "مەترسی لەسەر ژیانمان هەیە لێرە، بەڵام لە ناوچەی خۆمان مەترسییەکە زیاترە و ناتوانین بچینەوە بۆ ئەوێ. "  مەترسیی بۆردوومان و تۆپبارانی سوپای تورکیا، بەشێک لە خەڵکی ناوچەکەی لە داهاتی گیابەهارییەکان بێبەشکردووە، ئەوەش وایکردووە بەهای ئەو گیابەهارییانە ٣٠٠ % بەرزببێتەوە.   ئومێد هاشم، فرۆشیارێکی گیای بەهارییە و باس لەوە دکات، "رۆژ نییە ناوچەکە بۆردوومان نەکرێت، بۆردوومانی فڕۆکە بەردەوامە، خەڵک ترسی لەوە هەیە بچێتە ئەو ناوچانە و نەگەڕێتەوە، بەروارد بە ساڵی پار تاوەکو ئەمکاتە ٤٠٠ بۆ ٥٠٠ کیلۆی قارچکمان بۆ دەهات، بەڵام ئەمساڵ تەنیا ٦٠ کیلۆمان بۆ هاتووە. "  لە سنووری پارێزگای دهۆک و ئیدارەی سەربەخۆی زاخۆ، سەتان کەس بژێویی ژیانیان لەسەر ئەو بەرهەمە بەهارییانەیە، بەڵام ئۆپەراسیۆنی تورکیا بۆ سەر بەشێک لەو ناوچانە، کاریگەریی لەسەر ژیانی بەشێکیان هەبووە.  خەمێ خازم ٢٥ ساڵە لەناو بازاڕ گیای بەهاری دەفرۆشێت، ئەو کرێچییە و بۆ بژێوی و خەرجی ماڵەوەیان پشت بە بەرهەمی گیابەهارییەکان دەبەستێت، بەڵام ئەمساڵ داهاتی باش نییە و ناتوانێت تەوای خەرجییەکانی دابینبکات.  خەمێ حازم، فرۆشیاری گیای بەهاری بە رووداوی گوت، "ناوێرین بچینە ناوچە سنوورییەکان، دەنگی تفەنگ و دەنگی تۆپ بەردەوام دێت، ئەوان نایەڵن بچینە ئەو ناوچانە و دەڵێن دووربکەونەوە، پار دەچووین، بەڵام ئەمساڵ دۆخەکە سەختترە و ناتوانین بچینە ناوچە چیاییەکان. "  سکرتێری ئەنجوومەنی پارێزگای دهۆک ئاماژە بەوە دەکات، بۆردوومانی تورکیا کاریگەری لەسەر رێژەی هەژاری و بێکاری هەبووە.  رزگار نێروەیی، سکرتێری ئەنجوومەنی پارێزگای دهۆک باسی لەوە کرد، "بەردەوامیی بۆردوومان و تۆپبارانی سوپای تورکیا کاریگەرییەکی گەورەی لەسەر ناوچەکە بە گشتی و ژیانی هاووڵاتییان بە تایبەتی کردووە، رێژەی بێکاری لەو ناوچەیە زیاد بووە، سەرەڕای دۆخی ئەمنی سنوورەکە، بەڵام ساڵی رابردوو جار و بار خەڵک دەچوونە ناوچە چیاییەکان، چونکە ئەو ناوچانە زۆر دەوڵەمەندن بە جۆرەکانی گیان بەهاری و بەشێک لە خەڵک پشتیان پێدەبەست. "  بەگوتەی ئەو کەسانی کە جۆرەکانی گیای بەهارە دەفرۆشن، ئەوان پێشتر قەبارەیەکی زۆری گیان بەهارەیان لە ناوچە چیاییەکان دەهێنا، بەڵام ئەمساڵ تەنیا لەنێوان ٣٠٠ بۆ ٥٠٠ کیلۆ دەهێنن.  بەهۆی ئۆپەراسیۆنەکانی تورکیا لە سنووری پارێزگای دهۆک تاوەکو ئێستا ٣٨٥ گوند چۆڵکراون و ٣٣ % ـی خاکی پارێزگاکە بووەتە ناوچەی قەدەخەکراو، هەروەها لە چوار ساڵی رابردووش ٣٤ کەسی سڤیل کوژراون و ١١ کەسی دیکەش بریندار بوونە.