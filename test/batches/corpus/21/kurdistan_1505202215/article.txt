عەتا ئەحمەد، جێگری سەرۆکی یەکێتیی مامۆستایانی کوردستان بە رادیۆی رووداوی راگەیاند، "دوای ئەوەی بەهۆی قوفڵدانی دەرگەی زانکۆی سلێمانییەوە مامۆستا ' زەنگین ئەبوبەکر ' لەلایەن هێزێکی ئەمنییەوە دەستگیرکرا، هەر شەوی رابردوو دوای چەند کاژێرێک مانەوە بە دەستبەسەرکراوی، نزیک کاژێر ١١: ٠٠ ـی شەو ئازادکرا. "   رۆژی شەممە ١٤ ـی ئایار بەشێکی مامۆستایانی سلێمانی بەهۆی دواکەوتنی مووچەکانیانەوە خۆپێشاندانیان کرد. لە کاتی خۆپیشاندانەکەدا مامۆستا زەنگین ئەبوبەکر، مامۆستای زانکۆی سلێمانی، وەک کاردانەوەیەک دەرگەی زانکۆی سلێمانی قوفڵ دا.  بە گوتەی جێگری سەرۆکی یەکێتیی مامۆستایانی کوردستان، ئەو کارەی ئەو مامۆستایە کردوویەتی کاردانەوە بووە لە بەرامبەر دواخستنی مووچەکەی.   عەتا ئەحمەد گوتی، "ئێمە لەگەڵ داخستنی دەرگەی زانکۆدا نیین، بەڵام دەبێت لە بری دەستگیرکردن، داخوازییەکانی مامۆستایان جێبەجێ بکرێت نەک بەبێ فەرمانی دادوەر دەستگیربکرێن و بخرێنە زیندانەوە. "