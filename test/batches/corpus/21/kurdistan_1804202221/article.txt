رۆژی دووشەممە ١٨ ـی نیسانی ٢٠٢٢، لوقمان وەردی، جێگری سەرۆکی فراکسیۆنی یەکێتی لە پەرلەمانی کوردستان بە رووداوی راگەیاند، "یاسای هەلبژاردن ٣٠ ساڵ پێش ئێستا دەرچوێندراوە، لەگەڵ ئێستادا ناگونجێت، لە ماوەی ئەو سێ - چوار ساڵەدا هیچ گۆڕانکارییەکی جەوهەری لە یاساکەدا نەکراوە و سیستمی یەک بازنەییش کۆتاییهاتووە، بۆیە ئێمە پێمان وایە دەبێت هەرێمی کوردستان بەرەو فرەبازنەیی بچێت، ئەو بابەتەش پرسێکی نشتیمانییە و دەبێت بە سازانی تەواوی هێزە سیاسییەکان یەکلایی بکرێتەوە. "   لەبارەی داواکارییەکانی یەکێتی نیشتمانیی کوردستان لەسەر پرسی هەڵبژاردن گوتی، "بابەتی فرەبازنەیی و پێداچوونەوە بە کورسی پێکهاتەکان (نەک کەمکردنەوەیان) دابەشکردنیان بەسەر بازنەکان بەگوێرەی نفووسی خۆیان، پاککردنەوەی تۆماری دەنگدەران و رێکخستنەوەی لەسەر شێوازی بایۆمەتری ئەوانە مەبدەئی ئێمەن و سوورین لەسەری، ئەگەریش پێمان وابێت بابەتی بایۆمەتری زۆر دەخایەنێت، دەتوانین دوایین تۆماری بایۆمەتری پەرلەمانی عێراق بکەینە بنەمایەک لەسەر ئەو بنەمایە هەر کەسێک مافی دەنگدانی هەبێت بەشێوازی بایۆمەتری خۆی تۆمار بکات. "   پارتی دیموکراتی کوردستان دەڵێت، نایانەوێت بە فرە بازنەیی هەڵبژاردن ئەنجامبدرێت، چونکە ناوچەگەریی تۆخدەکاتەوە، لەوبارەوە، رێبوار بابکەیی، پەرلەمانتاری پارتی بە رووداوی راگەیاند، "ئێمە ئەزموونی فرە بازنەییمان هەیە و هەڵبژاردنی پەرلەمانی عێراق شاهیدە کە توانیمان هێزی یەکەم بین و دەتوانین لە هەرێمی کوردستانیش کورسییەکانی خۆمان بەدەستبهێنین ئەگەر زیاتریشی نەکەین، بەڵام ترسمان لەوەیە کە یەکپارچەی هەرێمی کوردستان لە رووی دەستوورییەوە تێکبچێت، ئێمە دەمانەوێت یەک پارچەیی بپارێزین. "  لەبارەی کورسی کۆتاکان لوقمان وەردی گوتی، "کورسی پێکهاتەکان لە خولەکانی رابردوو مامەڵەیەکی تەندروستی لەگەڵ نەکراوە، بە هیچ شێوەیەک پێکهاتەکان نوێنەری راستەقینەیان لە پەرلەمان نییە، ئەگەر تەنیا تەماشای خولی چوار و پێنجی پەرلەمان بکەین، دەبینین پێکهاتەکان خاوەنی رای خۆیان نین، ئەو رۆژەی فراکسیۆنی پارتی هەڕەشەی بەکارهێنانی زۆرینەی کرد بە پێکهاتەکانەوە هەڕەشەی کرد، ئەوەش ئاماژەیەکی روونە بۆ ئەوەی پێکهاتەکان خاوەنی ئیرادە و بڕیاری سەربەخۆی خۆیان نین. ئەگەر لە ماوەی خولی رابردوو یەک هەڵوێستی سەربەستانەی خۆیان هەبوایە، رەنگە تێروانینی هێزە سیاسییەکان بەوشێوەیە نەبوایە بەرامبەر کورسی پێکهاتەکان. پارتی کورسی پێکهاتەکانی بۆ مەرامی حیزبی خۆی بەکارهێناوە، ئەوەش وایکردووە تێڕوانینی سەرجەم هێزە سیاسییەکان بەرامبەر شێوازی هەڵبژاردنی کورسی پێکهاتەکان بگۆڕێت. "  پەرلەمانتارەکەی پارتیش ئەوە رەتدەکاتەوە و دەڵیت، "تەحەدای هەموو یەکێتی دەکەین ئەگەر بڵێن فراکسیۆنی پارتی لە پڕۆژەی یاسای هەڵبژاردن دەنگی پێکهاتەکانی بۆ مەرامێکی تایبەت بەکارهێناوە، دەبێت رێز لە پێکهاتەکان بگیرێت و هەق وایە پێکهاتەکانیش ئەمە لە فراکسیۆنی یەکێتی قبووڵ نەکەن یاخود لە هەر کەسێک کە بەو شێوەیە باسی پێگەیان بکات. لە دەستپێکی ئەم خولە تاوەکو ئێستا لە هیچ پڕۆژەیاسایەک نەمانویستووە و هەوڵیشمان نەداوە پێکهاتەکان بهێنینە بەرەی خۆمان بۆ ئەوەی یاسایەک تێپەرێنین. چونکە بڕوامان بە بەکارهێنانی زۆرینە نەبووە. "    رێبوار بابکەیی گوتیشی، "یەکێتی نیشتمانی کوردستان لە پێشنیازی هەمواری یاسای هەڵبژاردن داوایان کردووە کورسی پێکهاتەکان دابەشبکرێت بەسەر بازنەکاندا، یەکێتی ئەگەر نیازی خراپی نەبێت کە هەندێک کادیریان بە زۆر  بکرێت بە پێکهاتەی تورکمان و کریستیان، چۆن دابەشی دەکەن بەسەر پارێزگەکاندا، لە کاتێکدا لە پارێزگەیەکی وەک هەڵەبجە هیچ یەک لەو پێکهاتانە نییە. "   لەبارەی راگەیاندنی دانیشتنی پەرلەمانی کوردستان لەلایەن سەرۆکی پەرلەمانەوە، لوقمان وەردی گوتی، "سەرۆکی پەرلەمانی کوردستان، خۆی بە بەرپرسیار دەزانێت بەرامبەر بە دۆخی سیاسی هەرێمی کوردستان، جگە لەوەی بە ئەرکی خۆی هەستاوە لە جێبەجێکردنی رێککەوتنامەی تەواوی سەرۆکی فراکسیۆنەکان کە دەڵێن پرسی هەمواری یاسای هەڵبژاردن بۆ کاراکردنەوەی کۆمیسیۆن دەبێت بە سازانی هێزە سیاسییەکان بێت، بۆیە وەک بەرپرسیارێتییەکی یاسایی و سیاسی خۆی نایەوێت پەرلەمان ببێت بە مەیدانی قووڵکردنەوەی ناکۆکییەکانی نێوان هێزە سیاسییەکان، بۆیە داوای لێکردوون کە رێکبکەون بۆ ئەوەی وەڵامی دانیشتنی پەرلەمان بداتەوە. "  لەبارەی بەکارهێنانی زۆرینە لە لایەن پارتی دیموکراتی کوردستانەوە، پەرلەمانتارەکەی یەکێتی گوتی، "بە گوێرەی پەیڕەوی ناوخۆی پەرلەمانی کوردستان، جگە لە سەرۆکی پەرلەمان، هیچ کەسێک ناتوانێت دانیشتنی پەرلەمای کوردستان رابگەیێنێت، ئەگەر فراکسیۆنی پارتی مەبەستیانە ئەزموونی خولی چوارەم دووبارە بکەنەوە ئەوە واقعی سیاسی و جوگرافی هەرێمی کوردستان لێکەوتەی خراپی لێدەکەوێتەوە و ئەو کات دەبێت خۆیان بەرپرسیارێتی ئەو لێکەوتانە لە ئەستۆ بگرن. "   پەرلەمانتارەکەی پارتی دیموکراتی کوردستانیش دەڵێت، "لە پەرلەمان تەنیا پرسی هەڵبژاردن تاوتوێ ناکرێت، بەڵکو شوێنی قسەکردنە لەسەر هەموو پرسێک، بۆیە سەرۆکی پەرلەمان و دەستەی سەرۆکایەتیش، کە  کۆمیسیۆن سێ نووسراوی ئاڕاستە کردوون و دەڵێت، ' ماوەکەیان بەسەرچووە و داوا دەکەن چارەسەرێکیان بۆ بدۆزرێتەوە '. کەچی بە هەند وەرنەگیراوە، ئەمە لەکارخستنی پەرلەمانە لەبەر ئەوەی هێزێکی وەک یەکێتی ئامادە نییە بچێتە پەرلەمان و هەڵبژاردن لە کاتی خۆیدا بکرێت، بەرێز سەرۆکی پەرلەمان کە سەر بەو حیزبەیە کۆبوونەوە رانەگەیێنێت، ئەوە پێشێلکارییەکی روونە بەرامبەر بە پرسی دیموکراسی. "   بە گوتەی پەرلەمانتارەکەی یەکێتی نیشتمانیی کوردستان، حیزبەکەیان بەلایانەوە گرنگە بە سازان هەموو گرفتەکان لەسەر مێزی گفتوگۆ چارەسەر بکرێت، "ئەگەر بڕیارە لەبارەی یاسای هەڵبژاردن نە سازێین، ئەوە هەڵبژاردن لە کاتی خۆیدا ناکرێت، لە بنەڕەتدا مانای ئەوە نییە ١ ـی تشرینی یەکەم وەک یەکەم رۆژی هەڵبژاردن دیاریکرا، ئیتر دەبێت لەو رێککەوتە ئەنجامبدرێت. نەخێر بە لای ئێمە گرنگترین شت سازانی هێزە سیاسییەکان و پاراستنی یەک ریزییە. "   رێبوار بابکەیی باس لەوە دەکات، "ئێمە فراکسیۆنی زۆرینەین و هەوڵمان نەداوە ئیرادەی خۆمان بەسەر فراکسیۆنێکی کەمینەی وەکو یەکێتیی نیشتیمانیی کوردستان بسەپێنین، چۆن قبووڵی دەکەین فراکسیۆنی یەکێتی وەک کەمینە ئیرادە و بەرنامەیەکی تایبەتی خۆی بەسەر ئێمەدا بسەپێنێت. "   بە گوتەی پەرلەمانتارەکەی پارتی، "لێکەوتەی ئەنجامنەدانی هەڵبژاردن لە کاتی خۆیدا دەبێت لە ئەستۆی یەکێتی بێت بە پلەی یەکەم، چونکە یەکێتی زۆر بە راشکاوانە قسە دەکەن کە بەهۆی هەلومەرجی سیاسی خۆیان نایانەوێت هەڵبژاردن لە کاتی خۆیدا ئەنجامبدرێت، چونکە لە رووی سیاسی و جەماوەرییەوە شوێنیان باش نییە، بۆیە ترسیان لەوەیە کە کورسی بە دەست نەهێنن. "   رۆژی پێنجشەممە ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتیی پەرلەمانی هەرێمی كوردستان - عێراقی واژۆكرد و بڕیاریدا، رۆژی ١ ـی تشرینی یەکەم هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لە وادەی خۆیدا بکرێت.