سەرچاوەیەک لە ئاسایشى گشتیى سلێمانى بە تۆڕى میدیایی رووداوى راگەیاند، "شەوى هەینى رابردوو دواى بڵاوبوونەوەى هەواڵى لێدانى ١٥ چەقۆ لەلایەن پیاوێکەوە لە هاوژینەکەى خۆى، بەڕێوەبەرى گشتیى ئاسایشى سلێمانى تیمێکى تایبەتى راسپارد بە پەیوەندیکردن بە خانەوادەى ژنەکە و گوێگرتن لە داواکاریى و دۆخى بریندارەکە، هەمان شەو بڕیاردرا هاوژینی ئەو ژنە دەستگیربکرێت. "   شەوى پێنجشەممەى رابردوو، ژنێک لە گەڕەکى زەرگەتەی سلێمانی لەلایەن هاوژینەکەیەوە بە ١٥ چەقۆ بریندارکراو و لە نەخۆشخانەى شار بە دوو نەشتەرگەرى چارەسەری بۆ کرا. دواتر کەسوکارەکەى پەیوەندییان بە تۆڕى میدیایی رووداوەوە کرد. رووداو وەک یەکەمین میدیا هەواڵەکەى لە زارى کەسوکارەکەیەوە بڵاکردەوە، دوای ئەوە لایەنى پەیوەندیدار لە (حکومەتى هەرێمى کوردستان، ئاسایشى گشتیى سلێمانى و بەڕێوەبەرایەتیى بەرەنگاربوونەوەى تووندوتیژى دژى ژنانى سلێمانى) بە پێکهێنانى لیژنە و دۆسییەى یاسایی، بە دواداچوونیان بۆ رووداوەکە کرد.   بە گوتەى سەرچاوەکەى ئاسایشى گشتیى سلێمانى، "دواى لێکۆڵینەوە و بەدواداچوونى وردى تیمەکانى ئاسایش، درەنگى شەوى رابردوو، تواندرا هاوژینی ئەو ژنە کە چوار رۆژ بوو خۆى شاردبووەوە، دەستگیربکرێت و دۆسییەکەى نێردراوە بۆ بەشى یاسایی و بۆ دادوەرى تایبەتمەند. "