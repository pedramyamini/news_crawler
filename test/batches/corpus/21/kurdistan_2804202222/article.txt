د. سامان نادر، به‌ڕێوه‌به‌ری سه‌نته‌ری فریاكه‌وتنی خێرای سلێمانی بە رادیۆی رووداوی راگه‌یاند: "رووداوەکەی ئەمڕۆی بەردەم تونێلی دەربەندیخان کە لە ئەنجامی گڕگرتنی تانکەرێکی گواستنەوەی سووتەمەنی درووست بوو، بووە هۆی سووتانی ژمارەیەک ئۆتۆمبێل، بەڵام خۆشبەختانە تەنیا زیانی ماددی لێکەوتووەتەوە و هیچ زیانێکی گیانیی نەبووە و تەنیا سێ کەس بریندار بوون. "  بە گوتەی بەڕێوەبەری سه‌نته‌ری فریاكه‌وتنی خێرای سلێمانی، لەم رووداوەدا هەموو سەرنشینانی ئەو ئۆتۆمبێلانەی زیانیان بەرکەوتووە توانیویانە خۆیان رزگار بکەن.  لەبارەی بریندارەکانیشەوە باسی لەوە کرد، برینەکانیان سووک بووە و پێویستیان بە گواستنەوە نەبووە بۆ سه‌نته‌ری فریاكه‌وتن، بۆیە هەر لە شوێنی رووداوەکە لەلایەن تیمەکانیانەوە چارەسەری تەندروستیی پێویستیان بۆ کراوە.