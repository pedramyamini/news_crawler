ئەمڕۆ چوارشەممە، ٢٠ی نیسانی ٢٠٢٢، سەرکەوت ئەحمەد، گوتەبێژی پۆلیسی سلێمانی بە (تۆڕی میدیایی رووداو)ی راگەیاند: "دوای ئەوەی هاووڵاتییەکی دانیشتووی شاری هەولێر سەردانی بەڕێوەبەرایەتیی پۆلیسی پارێزگای سلێمانی کرد و رایگەیاند کچەکەی چەند رۆژێکە لەماڵ هاتووەتە دەرەوە و نەگەڕاوەتەوە، گومانی دەکرد لە شاری سلێمانی بێت، دوای ئەوەی دەستمان بە لێکۆڵینەوە کرد و قسەکانی باوکی ئەو کچە وەرگیرابوو، کە سۆراخی کردبوو و لە گەراجی هەولێر پێیانگوتبوو کچێکیان بەو ناونیشانە بردووەتە سلێمانی. "  گوتەبێژی پۆلیسی سلێمانی، گوتیشی: "دەستبەجێ بەڕێوەبەری پۆلیسی پارێزگای سلێمانی سەرجەم بەش و بنکەکانی راسپارد بۆ لێکۆڵینەوە و بەدواداچوون بۆ کێشەی هاووڵاتییەکە، دوای لێکۆڵینەوە و گەڕان و بەدواداچوونەکان دوێنێ توانرا لەلایەن بنکەی پۆلیسی بەختیارییەوە کچەکە لەناو ماڵێکدا بدۆزرێتەوە و رادەستی باوکی بکرێتەوە، بەتایبەت دوای ئەوەی کچەکە بە دادوەری گوتبوو، کە ئەو هیچ کێشەیەکی لەگەڵ باوکیدا نییە و بەپێی بڕیاری دادگە درایەوە دەستی باوکی. "  ئەو کچە تەمەنی لە ١٨ ساڵ زیاترە، بە گوتەی پۆلیس ئەو کچە هیچ پەیوەندییەکی لەگەڵ ئەو ماڵەدا نییە، کە تێیدا دۆزراوەتەوە، بەڵکو ئەو ماڵە کچەکەیان لە پارکێک دۆزیوەتەوە و بردوویانەتە ماڵی خۆیان.