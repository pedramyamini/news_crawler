رۆژی پێنجشەممە، ١٤ - ٤ - ٢٠٢٢، وەزارەتی شارەوانی لە راگەیێندراوێکدا ئاماژەی بە بڕیارێکی وەزارەتەکە کرد بۆ رووبەڕووبوونەوەی وشکەساڵی و رایگەیاند، بڕیاردرا ١٣٨ بیری ئاوی خواردنەوە لە شاری هەولێر و دەوروبەری لێبدرێن. هەموو ئەو بیرە نوێیانەی لێدەدرێن کارەبایان بۆ دابین دەکرێت. كارەبای ٢٤ كاژێری دەدرێتە بیرەكان، بودجەیەك بۆ حاڵەتی فریاكەوتن تەرخان دەكرێت و هەڵمەتی نەهێشتنی زێدەڕۆیی لەسەر تۆڕەكانی ئاو و كارەبا بەڕێوەدەچێت.   ئەمڕۆ چوارشەممە، ٢٠ی نیسانی ٢٠٢٢، ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، بۆ رووبەڕووبوونەوەی وشکەساڵی پلانی پێویستیان داناوە "پلانەکە بریتییە لە تەرخانکردنی بودجە بۆ ئەو بیرانەی وشک بوون، هەروەها لێدانی ١٣٨ بیری ئاو خواردنەوە".  لەبارەی کاتی لێدانی ئەو ١٣٨ بیرە، ئاری ئەحمەد گوتی، "بڕیاری ئەنجوومەنی وەزیران هەیە کە پارەی پێویستی بۆ تەرخانکراوە، بەڵام چاوەڕێی وەزارەتی دارایین پارەکە خەرج بکات بۆ ئەوەی دەست بە لێدانی بیرەکان بکەین. "  سەبارەت بە چۆنێتیی رووبەڕووبوونەوەی وشکەساڵیش، بەڕێوەبەری گشتیی ئاو و ئاوەڕۆکانی هەرێمی کوردستان گوتی: "لە هەموو کوردستان مەترسیی وشکەساڵی هەیە و هەولێر یەکێکە لەو ناوچانەی هەرێمی کوردستان، بەڵام وەکو خۆئامادەکردنی بەڕێوەبەرایەتییەکانی ئاو، ئەوان خۆیان ئامادەکردووە بۆ ئەو بابەتە لە دابینکردنی تەنکەر، لێدانی بیر، چاککردن و رێکخستنەوەی بیرەکان، ئەو بابەتانە بە بەردەوام کاری لەسەر دەکرێت. "  ١٣ی نیسانی ٢٠٢٢، جەلال نووری، سەرپەرشتیاری ئیدارەی گەرمیان وشکەساڵی لە سنووری ئیدارەکەی راگەیاند و داوای لە حکومەتی هەرێمی کوردستان و رێکخراوە نێودەوڵەتییەکان کرد بە هانایانەوە بچن، لەو بارەوەی ئاری ئەحمەد گوتی، "هەر بەڕێوەبەرایەتییەک لە بەڕێوەبەرایەتییەکانمان هەر کێشە و گرفتێکی هەبێت و پێویستیان بە هەر هاوکارییەک هەبێت بۆیان جێبەجێدەکەین گەورەترین پڕۆژەش کە لە عێراق راگەیێندرا بۆ چەمچەماڵ بوو. "  رۆژی سێشەممە، ١٢ - ٤ - ٢٠٢٢، بە رەزامەندیی مەسرور بارزانی، سەرۆکی حکومەتی هەرێمی کوردستان بڕی ٧٠ ملیۆن و ٤٥ هەزار دۆلار بۆ پڕۆژەی گۆپتەپە - چەمچەماڵ تەرخانکرا.