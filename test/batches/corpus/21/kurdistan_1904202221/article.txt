تاهر عەبدولڕەحیم، هاونیشتمانییەکی خەڵكی ناحیەی کانی ماسێیە لە سنووری ئامێدی و باس لەوە دەکات، تورکیا ناوچەکانی گەلی فەقیر، چەلێ، کورێ زێڕ، سەری ریتیا، ناوچەکانی نێروە و رێکان و چەند گوندێکی دەڤەری بەرواری باڵا بەچڕی بۆردوومان دەکات.  ئەو هاونیشتمانییە بە رووداوی گوت، "ئەوە دوو شەوە فڕۆکە بەردەوام بۆردوومان دەکات، بۆردوومانەکان بەشێوەیەکە تەنانەت خانوەکانیشمان دەلەرزێت، ئەوەش ترس و دلەڕاوکێیەکی زۆری دروستکردووە. "  لەماوەی ٢٩ ساڵی رابردوودا ٣٨٠ گوند لە سنووری پارێزگای دهۆک بەهۆی شەڕی نێوان تورکیا و پەکەکە چۆڵکراون. تروانش یەکێکە لەو گوندانە کە لە ساڵی ١٩٩٥ ـەوە چۆڵکراوە.  یاسین یوسف، هاوڵاتییەکی خەڵکی ئەو گوندەیە کە نزیکترن ناوچەی نزیک شەڕە و ئاماژە بەوە دەکات، "بەردەوام لە چیای زەردک، رۆتایا و زۆمکێ دەدەن، لە سەری ئامێدی بەخۆی نا، بەڵام لە دەورووبەری زۆمێ دەدەن و بەدەوام بۆردوومانی ئەو ناوچانە دەکرێت. "    لە ساڵی ٢٠١٩ ـەوە تورکیا ئەوە چوارەم ئۆپەراسیۆنە لەژێر ناوی چنگ لە باشووری کوردستان ئەنجامی دەدات، ٣٥ گوند بەهۆی ئەو ئۆپەراسیۆنانەوە چۆڵکراون، هەروەها ٣٤ کەس شەهید و ١٥ کەسیش برینداربوون.