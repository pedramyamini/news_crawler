سیروان بارزانی، سەرپەرشتیاری میحوەری مەخموور - گوێڕی پێشمەرگە، ئەمڕۆ هەینی ٦.٥.٢٠٢٢ بە تۆڕی میدیایی رووداوی راگەیاند: "شەوی رابردوو كاژێر ٢٣: ٣٠ خولەک، تیرۆریستانی داعش هێرشيانکردە سەر خاڵێکی فەوجی یەکی لیوای ١٨ ـی پێشمەرگە لە میحوەری شەش لە چیای قەرەچووخ".  هاوکات لەگەڵ هێرشەکەی شەوی رابردوو بۆ سەر میحوەری شەشی پێشمەرگە لە چیای قەرەچووخ، چەکدارانی داعش هێرشیانکردە سەر میحوەری پێنجی پێشمەرگە لە پردێ.  وەزارەتی پێشمەرگە لە راگەیێندراوێکدا سەبارەت بە هەردوو هێرشەکە رایگەیاند، لە هێرشی یەکەمدا کاژێر ٢٠: ١٠ خولەک چەکدارانی داعش هێرشیانکردە سەر هێزەکانی فەوجی پێنجی لیوای ١٠ ـی پێشمەرگە لە پردێ، بەڵام پێشمەرگە بەرپەرچی دانەوە و ئەوانیش هەڵاتن، بەبێ ئەوەی پێشمەرگە زیانی پێبگات.  وەزارەتی پێشمەرگە دەشڵێت، لە هێرشی دووەمدا چەکدارانی داعش لە سنووری میحوەری ٦ ـی هێزەکانی پێشمەرگەی کوردستان هێرشیانکردە سەر سەنگەرێکی لیوای ١٨ ـی پیادە لە بزمارە لە باکووری رۆژهەڵاتی چیای قەرەچووخ، بەڵام بەرپەرچدرانەوە و هەڵاتن.   وەزارەتی پێشمەرگە دەڵێت، لە ئەنجامی هێرشەکە، پێشمەرگەیەک بریندار بوو و ئێستاش بریندارەکە "تەندروستیی باشە".