بەپێی راپۆرتی کەشناسیی ئیلام ئەمساڵ ٩٧.٥ % ی رووبەری ئەو پارێزگایە تووشی وشکەساڵی بووە و لە ئاستی ئێراندا، لە ئیلام زیاترین رێژەی کەمبوونەوەی بارین تۆمارکراوە. بەڕێوەبەری گشتیی کاروباری کۆچەرییەکانی ئیلام دەڵێت، بۆ قەرەبووکردنەوەی ئاژەڵدارانی کۆچەر، پێویستیان بە زیاتر لە ١٥٠ هەزار تۆن ئالیکە، پێداویستییەک کە هەموو ئاژەڵدارانی پارێزگاکەی تووشی کێشە کردووە.  ژمارەی کۆچەرییەکانی ئیلام زیاتر لە ٦٠ هەزار کەسە و بەپێی ئاماری بەڕێوەبەرایەتیی ڤێتێرنەریی پارێزگای ئیلام، ئەو پارێزگایە دوو ملیۆن و ٥٠٠ هەزار سەر ئاژەڵی هەیە کە لەو ژمارە یەک ملیۆن و ٤٠٠ هەزار سەر ئاژەڵی هی کۆچەرییەکانە.  بەڕێوبەرایەتیی کاروباری کۆچەرییەکان دەڵێت، بۆئەوەی بەر بە بەشێک لە زیانەکانی کۆچەرییەکان بگرێت، ئاژەڵەکانیان بۆ لەوەڕاندن دەنێرنە پارێزگاکانی کرماشان و سنە. بەرپرسی بەڕێوەبەرایەتیی کاروباری کۆچەرییەکانی ئیلام، "باسی گواستنەوەی ئاژەڵی کۆچەرییەکان بۆ پارێزگاکانی دراوسێمان کە دۆخێکی باشتر لە ئیلامیان هەیە، بۆ دابینکردنی بەشێک لە ئالیکەکانیان، یەک لەو پلانانەیە کە بەدەستمانەوەیە. لەڕێگەی رێکخراوی ڤێتێرنەرییەوە هەوڵ بۆ جێبەجێکردنی ئەو پلانە دەدەین کە زووتر ئەو کێشەیە چارەسەر بکەین. "  ئەو پلانەی بەرپرسانی پارێزگای ئیلام لە کاتێکدایە، ئەمساڵ لە زۆربەی پارێزگاکانی ئێران و رۆژهەڵاتی کوردستان زەنگی وشکەساڵی لێدراوە و لەوەڕگەکانی ئەو پارێزگایانە، بەشی ئاژەڵەکانی دانیشتووانەکەی خۆی ناکات.