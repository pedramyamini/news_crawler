خالیدە جردۆ، خەڵکی حەردانە لە سنووری شنگال و سێ ساڵە لەگەڵ هاوڕێکانی لەو کەمپە کار دەکەن، هاوڕێکانیشی هەریەکەیان و خەڵکی ناوچەیەکی شنگالن. خالیدە جردۆ بە تۆڕی میدیایی رووداوی گوت، "ئێمە هاتووین گوڵی ئەلۆڤێرا بچنین، پێنج مانگە چاندوومانن و سابوونی لێ دروست دەکەین، ئاوی گوڵ شیلانەش دروست دەکەین. "  لەو بەرهەمانەی کە پێنج مانگ پێش ئێستا چاندوویانن، سابوون، ئاوی گوڵ و کرێمی دەموچاو دروست دەکەن. گەڵای ئالیڤێرا خاوێن دەکەن و دواتر ناوکەکەی دەردەکەن و لە ئاوەکەی سابوون دروست دەکەن، پرۆسەی دروستکردنی سابوون ٢٠ خولەک دەخایێنێت، جگە لە گوڵ، چەند پێکهاتەیەکی دیکەی کیمیایش لە دروستکردنی سابوون بەکار دەهێنن.  سۆلین سلێمان، قوتابییە و باسی لەوە کرد، "کاتێک دروستمانکرد دەیکەینە ناو ئەم زەرفانە و هەر پارچەیەکی بە دوو تاوەکو چوار هەزار دەفرۆشین، بەپێی جۆری ئەو گوڵەی کە لێی دروستکراوە. "  لە ساڵی ٢٠١٩، رێکخراوی ئەڤسی ئیتاڵی بە هاوکاریی لەگەڵ حکومەتی هەرێمی کوردستان نەمامگەیەکی لە کەمپی ئێسیان بە گوژمەی ١٥٠ هەزار دۆلار بۆ ئاوارەکانی کوردانی ئێزدی دروستکردووە. ٨١ کچ و ژن لەو پرۆژەیە سوودمەند بوونە و داهاتی رۆژانەی هەر کەسێکیان ١٠ هەزار دینارە.   هەدار فەیزی، سەپەرشتیاری پرۆژەکەیە و باس لەوە دەکات، "ئەو بەرهەمەی لێرە دەفرۆشرێت داهاتەکەی بۆخۆیانە، ئەوەش سەرچاوەی ژیانی ئەوانە، چونکە بەشێک لەوان بەخێوکاری خێزانەکانیانن. "  ئەو پرۆژەیەی لەو کەمپەدا دروستکراوە لە حەوت خانووی پلاستیکی پێکهاتووە، زیاتر لە ٥٠ جۆر گوڵی تێدایە، جگە لەوەی کە چەندین بەرهەمی لێ دروستدەکرێت، هەندێک لە گوڵەکانیش وەکو "شتل" دەفرۆشرێت.