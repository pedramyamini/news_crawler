رۆژی دووشەممە ١٨ - ٤ - ٢٠٢٢، رەحمان خانی، بەڕێوەبەری بەنداوەکانی هەرێمی کوردستان بە تۆڕی میدیایی رووداوی راگەیاند: "کەمیی ئاو لە بەنداوەکاندا زیانی زۆر بەو زەوییە کشتوکاڵییانە دەگەیێنێت کە دەکەونە نزیک بەنداوەکان".  بەگوێرەی توانای گلدانەوەی ئاو لە بەنداوەکاندا، بەنداوی دەربەندیخان ٥٠ % ئاوی تێدایە، بەنداوی دووکان ٤١ % و بەنداوی دهۆکیش ٤٠ %.  جگە لە کەمیی بارانبارین، یەکێکی دیکە لە هۆکارەکانی کەمیی ئاوی بەنداوەکانی هەرێمی کوردستان، گرتنەوەی ئەو سەرچاوانەی ئاوە کە لە ئێرانەوە دەڕژێنە نێو هەرێمی کوردستان.  لە هەرێمی کوردستان ١٧ بەنداو هەن، گەورەترینیان بەنداوەکانی دەربەندیخان، دووکان و دهۆکن.  بەهۆی کەمیی بارانبارینەوە، لە دەڤەری گەرمیان بە فەرمی وشکەساڵی راگەیێندراوە، هەروەها بەشێکی دیکەی زەوییە کشتوکاڵییەکانی هەرێمی کوردستان بە تایبەت لە سنووری پارێزگای دهۆک و بەشێک لە پارێزگای هەولێر مەترسیی وشکەساڵییان لەسەرە.