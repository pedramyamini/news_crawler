شێروان زرار، گوتەبێژی کۆمیسیۆنی باڵاى هه‌ڵبژاردن و راپرسى هەرێمی کوردستان ئەمڕۆ دووشەممە ١٦ - ٥ - ٢٠٢٢ لەبارەی ئەگەری ئەنجامدانی هەڵبژاردن لە وادەی خۆیدا بە تۆڕی میدیایی رووداوی راگەیاند، "ئەوەی دەیبینم لە ئەنجوومەنی کۆمیسیاران ئەوەیە کە ئەگەر لە ماوەیەکی کورتدا لایەنەکان بگەنە رێککەوتن لەسەر پرسی هەڵبژاردن بە گشتیی و کاراکردنەوەی کۆمیسیۆن، ئەو کاتە کۆمیسیۆنیش هاوکار دەبێت بۆ ئەنجامدانی هەڵبژاردن لە کاتی خۆیدا. "  نێچیرڤان بارزانی، سەرۆکی هەرێمی کوردستان بە مەرسوومی سەرۆکایەتیی ١ ـی تشرینی یەکەمی ٢٠٢٢ ـی وەکو رۆژی بەڕێوەچوونی هەڵبژاردنی پەرلەمانی کوردستان دیاریکردووە.   بەگوتەی شێروان زرار، ئەوان چاوەڕێی دوایین بۆچوونی فراکسیۆنەکان و پەرلەمانی کوردستانن و بە سێ نووسراوی فەرمیش داوایان لێکردوون وەڵامێکیان بدەنەوە. نووسراوەکان لە ساڵەکانی ٢٠١٩ و ٢٠٢٠ و دوایین نووسراویش لە ٣ ـی ئاداری ٢٠٢٢ بووە.   ئاماژەی بەوەش کرد، "ئەگەر لایەنەکان بگەنە رێککەوتن ئەوکات ئێمەش قسەی خۆمان دەبێت و داوای دانیشتنێک دەکەین لەگەڵ سەرۆکایەتیی پەرلەمان و فراکسیۆنەکان و سەرۆکایەتیی حکومەت بۆ ئەوەی ئاسانکارییمان بۆ بکەن. "   سەبارەت بەو ئاسانکارییانەی کە پێویستە بۆ ئەنجوومەنی کۆمیسیاران بکرێت، شێروان زرار گوتی، چەند بابەتێکی کارگێرین، بۆ نموونە پێشتر ئەو بودجەیەی دەدرایە کۆمیسیۆن بە چەند قۆناخێک دەدرا، بەڵام ئێستا بە یەکجار بدرێت بۆ ئەوەی دەستکراوەبن و کارەکانیان زووتر تەواو بکەن.   بەگوتەی شێروان زرار، یەکێک لەو گرفتانەی کە هەیە لە پێش پرسی هەڵبژاردن، کاراکردنەوەی کۆمیسیۆنە و لەبارەیەوە دەڵێت، "بە بۆچوونی من، تەنیا چەند کاژێرێکی پێویستە، چونکە زۆرینەی لایەنەکان کە لە پەرلەمانی کوردستانن جگە لە نەوەی نوێ، هەموویان ئەندامی ئەنجوومەنی کۆمیسیارانیان هەیە، کەواتە ٩٦ % رەزامەندن بەو ئەنجوومەنەی ئێستا هەیە. "   پرسی هەڵبژاردن ناکۆکی لە نێوان لایەنەکان دروستکردووە. یەکێتی، گۆڕان، یەکگرتوو، کۆمەڵ و نەوەی نوێ دەیانەوێت کوردستان بەسەر چەند بازنەیەکی هەڵبژاردن دابەشبکرێت. پارتی دیموکراتی کوردستانیش دەڵێت، ئەنجامدانی هەڵبژاردن بە چەند بازنەییەک ناوچەگەری تۆخدەکاتەوە.