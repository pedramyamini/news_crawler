ئەمڕۆ دووشەممە ١٨ - ٠٤ - ٢٠٢٢، موقەدەم هێمن سلێمان، گوتەبێژی بەڕێوەبەرایەتیی گشتی پۆلیسی پارێزگای دهۆک، قسەی بۆ حەیدەر دۆسکی، پەیامنێری رووداو لە دهۆک کرد و رایگەیاند: "بۆ رۆژی هەڵکردنی ئاگری نەورۆز و رۆژانی نەورۆز وەکو بەڕێوەبەرایەتیی گشتیی پۆلیسی پارێزگای دهۆک پلانێکی تۆکمەمان دانابوو، بە خۆشحاڵییەوە ئەمساڵ رێژەی تەقەکردن بەراورد بە ساڵی رابردوو زۆر نەبوو، بەڵام خەڵکانێک هەن هەر سەرپێچی دەکەن و گوێ بە رێنماییەکان نەدەن".  بە گوتەی هێمن سلێمان ژمارەیەک لەو خەڵکانەی تەقەیان کردبوو "لەلایەن هێزەکانیانەوە کە لە شوێن و گەڕەکەکان بڵاوەیان پێکرابوو دەستنیشان کران، هەندێکیشیان دواتر توانیمان دەستنیشانیان بکەین، کە ژمارەیان هەشت تەقەر بوو، لەلایەن پۆلیسی دەهۆکەوە دەستگیرکران".   گوتەبێژی پۆلیسی دهۆک دەڵێت: "چوار لە تەقەکەرەکان لەنێو سەنتەری شاری دهۆکن، چوارەکەی دیکەی لە دەوروبەی دهۆکن، ئێسا ئەوانە دەستگیرکراون و لێکۆڵینەوەیان لەگەڵ دەکرێت. زۆربەی تەقەرەکەیانش تەمیان نزیکەی ٢٠ ساڵان دەبێت، ئەو چەکانەشی کە تەقەیان پێکردووە، لە جۆری کلاشینکۆف و دەمانچە و چەکی راو بووە، بە بڕیاری دادوەر دەستبەسەر چەکەکانیشدا گیراوە".  موقەدەم هێمن سلێمان ئاماژە بەوەش دەدات "ژمارەیەک تۆمەتباری دیکەش دەستنیشانکراون، بە تایبەت ئەوانەی لەکاتی تەقەکردن سناپی خۆیان کردووە و یان وێنەیان لەلایەن هاوڕێیەکانیانەوە گیراو، وێنە و زانیاریی ئەو کەسانە لای پۆلیسی نەهێشتنی تاوانە، سوپاسی خەڵکیش دەکەین کە هاوکارمان بوونە لە دەستنیشانکردنی ئەو تەقەکەرانە، بە پشتوانی خودا ئەوانیش دەستبەسەر دەکرێن. دادگەش سزاکانیان بۆ دیاری دەکات".  ئێوارەی رۆژی ٢٠ - ٠٣ - ٢٠٢٢ لە رێوڕەسمی کردنەوەی ئاگری نەورۆز، گوللەیەکی وێڵ بەر سەر هاووڵاتی سدیق پاسی، تەمەن ٦٥ ساڵ دەکەوێت و دوای ٨ رۆژ مانەوە لە نەخۆشخانە بەهۆی سەختیی برینەکەیەوە، گیانی لەدەستدا.