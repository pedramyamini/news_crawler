کەمیی باران لە بەشێکی زۆری ئیلام ژیانی لە کۆچەرییەکان تاڵ کردووە. نەبوونی باران واتە نەبوونی گژوگیا بۆ ئاژەڵ و هەروەها نەبوونی سەرچاوەی ئاو لە وەرزی گەرمادا.  ١١ % ی کۆی دانیشتووانی پارێزگای ئیلام کۆچەرین. ئەوەش جگە لەوەی کە ئەو پارێزگایە لە وەرزی سەرمایشدا پەناگەیەکە بۆ کۆچەرییەکانی پارێزگاکانی وەکو کرماشان و لوڕستان.  ئەمساڵ بڕی بەفر و بارانی باریو لە پارێزگای ئیلام ٤٦ % بەراورد بە تێکڕای ٣٠ ساڵی رابردوو کەمی کردووە؛ تەنانەت کەمتر لە ساڵی رابردووش بەفر و باران باریوە کە وشکترین ساڵ بووە لە نیو سەدەی رابردوودا؛ ئەوەش کاریگەریی لەسەر ئاوی کانی و رووبارەکان هەبووە و بەپێی راپۆرتی بەڕێوەبەرایەتیی ئاوی ئیلام، ئاوی رووبارەکان ٨٢ % کەمی کردووە.  یاسمی، بەڕێوەبەری کاروباری کۆچەرییەکان ئاماژە بەوە دەکات، "بۆ دابینکردنی ئاوی کۆچەرییەکان، هەندێک رێوشوێن گیراونەتەبەر. لە رۆژانی داهاتوودا ئۆتۆمبێلی کەرتی تایبەت بە کرێ دەگرین بۆئەوەی ئاو بۆ کۆچەرییەکان دابین بکەین. "  کۆچەرییەکانی ئیلام ساڵانە نزیکەی ٥٤ ملیۆن دۆلار - بە نرخی ئەمڕۆی تەمەن - لە شیر، گۆشت، کەرە، ماست و خوری بەرهەمیان هەیە؛ بەڵام ئەگەر وشکەساڵی بەردەوام بێت، مەترسی لەسەر ئەم بەرهەمە و شێوەی ژیانی کۆچەرییەکانیش دەبێت.