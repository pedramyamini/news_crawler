لەگەڵ نزیکبوونەوەی جەژن، شوێنەوار و مۆزەخانە و شوێنە گەشتیارییەکان نوێکراونەتەوە، دیلۆک بۆ ئەم وەرزەی گەشتیاریی ئامانجیەتی پێشوازی لە ملیۆنێک گەشتیار بکات.  سۆنەر باجاکسز، ئەندامی دەستەی دامەزرێنەرانی یەکێتی گەشتیارانی تورکیا دەڵێت، "مرۆڤەکان تەنیا گەشت بۆ ناوچە ئاوی و لمینەکان ناکەن، بەڵکو گرنگی بە گەشتە کولتوورییەکانیش دەدەن. بۆیە دێنە ناوچەکەمان و غازی عەنتاب، شانڵی ئورفا، دیاربەکر، ماردین و ئادیەمان دەگەڕێن. "   بازاڕەکانی شارەکە جۆشوخرۆشی نزیکبوونەوەی جەژنیان پێوە دیارە، کاسبکاران دەیانەوێت بە باشترین شێوە پێشوازی لە گەشتیاران بکەن و سەرنجیان رابکێشن.   پاقلاوەی دیلۆک یەکێک لە بەرهەمە گرنگەکانی ئەو شارەیە، ساڵانە لەگەڵ نزیکبوونەوەی جەژن بەرهەمی پاقلاوەی دیلۆک لە رۆژێکدا ٦٠ تۆن تێدەپەڕێنێت.   ئۆنور ئیبیلی، وەستای پاقلاوەیە و دەڵێت، "پاقلاوەی گازی عەنتاب، یەکێکە لەو بەرهەمانەی لە ریزی پێشەوە دێت. زۆربەی گەشتیاران پاقلاوەی گازی عەنتاب بۆ خێزان و کەسوکاریان دەبەن. ئەوە قەرەباڵخیی زۆری لەسەرە. "   خواردنگەکانیش لە ئامادەکاریدان بۆ ئەوەی خواردنی باش پێشکێش بە گەشتیاران بکەن. لە دیلۆکیش هاوشێوەی ئامەد و رووها زۆر گرنگی بە کەباب و جگەر دەدرێت.   محەمەد تاشدەلەن، وەستای کەبابە و گوتی، "لە جەژناندا ئێمە وەکو خاوەن ماڵ شوێنکارەکانمان پاکدەکەینەوە. شوێنێکی پاکژ بۆ میوانەکانمان ئامادە دەکەین. هەروەها کەباب و گۆشت و بەرهەمەکانی دیکە ئامادە دەکەین. "   بەپێی ئاماری بەرێوەبەرایەتیی کولتوور و گەشتیاریی دیلۆک، ساڵی رابردوو نزیکەی ٨٠٠ هەزار گەشتیار روویان لەو شارە کردووە. هەروەها لە سێ مانگی یەکەمی ئەمساڵیشدا ٢١٠ هەزار گەشتیار چوونەتە دیلۆک.