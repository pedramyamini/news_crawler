ئەمڕۆ دووشەممە، ١٨ی نیسانی ٢٠٢٢، رێبەر ئەحمەد، بەربژێری هاوپەیمانیی رزگارکردنی نیشتمان  بۆ پۆستی سەرۆککۆمار تویتێکی لەبارەی هەوڵەکان بۆ پێکهێنانی حکومەتی نوێی عێراق کرد، لەو تویتەدا رێبەر ئەحمەد نووسیویەتی: "هەڵبژاردنی پێشوەختە لە ئەنجامی داوا رەواکان و قوربانییە بەنرخەکان لەپێناو عێراقێکی باشتر هات، بۆیە لەسەر هەمووان پێویستە رێز لە ئەنجامەکانی بگرن و پەلە بکەن لە پێکهێنانی حکومەتێک کە خواستەکانی شەقامی عێراقی بەدی بهێنێت. "  قەیس فەرتووسی، ئەندامی ئەنجوومەنی نوێنەرانی عێراق لە فراکسیۆنی سەدرییەکان، لەبارەی هەوڵەکان بۆ پێکهێنانی حکومەتی نوێی عێراق بە تۆڕی میدیایی رووداوی رایگەیاند: "بەڕێز سەید موقتەدا سەدر چوارچێوەی هاوئاهەنگی دەستکراوە کرد بۆ پێکهێنانی حکومەت دوای گفتوگۆ لەگەڵ لایەنەکان، بەڵام دیارە ئەوان ناتوانن ئەو کارە بکەن و سەرکەوتووبن لە پێکهێنانی حکومەت، بۆیە چیدی نابێت رێگر بن لەبەردەم دروستکردنی حکومەت لەلایەن هاوپەیمانیی رزگارکردنی نیشتمانەوە، چونکە ئەوە کاریگەریی خراپی لەسەر حکومەت و خزمەتگوزارییەکان دەبێت. "  سەبارەت بە ئەگەرەکانی دوای تەواوبوونی ئەو ٤٠ رۆژی موقتەدا سەدر، رێبەری رەوتی سەدر وەکو مۆڵەت بە لایەنەکانی چوارچێوەی هاوئاهەنگی دابوو بۆ ئەوەی حکومەت پێکبهێنن، قەیس فەرتووسی گوتی: "ئەگەرەکان کراوە دەبن لە بەردەمماندا، لەوانە دووبارە هەوڵدان بۆ کۆکردنەوەی ٢٢٠ پەرلەمانتار بۆ ئەوەی کۆبوونەوەی پەرلەمان بکرێت، ئەگەر بزانین ئەوە سەرناگرێت ئەوا دووبارەکردنەوەی هەڵبژاردن هەیە، لەمەشیاندا شەقام چیدی لەبەرامبەر هەڵسوکەوتی سیاسییە گەندەڵەکان بێدەنگ نابێت و دوای رەمەزان دەبێت دەنگی خۆی هەبێت. "  رۆژی پێنجشەممە ٣١ ى ئادارى ٢٠٢٢، موقتەدا سەدر، رێبەری رەوتى سەدر ماوەى ٤٠ رۆژی دایە چوارچێوەى هاوئاهەنگى کە بە سێیەکى پەکخەر ناویبردن بۆ پێکهێنانى حکومەتى نوێ بێ بەشداریى رەوتەکەى و رایگەیاند: "داوا لە برایانم لە رەوتی سەدر دەکەم دەست لەو پرسە وەرنەدەن؛ نە بە چاک و نە بە خراپ".  هەرچەندە زیاتر لە شەش مانگ بەسەر هەڵبژاردنی خولی پێنجەمی پەرلەمانی عێراق تێپەڕیوە، بەڵام تائێستا تەنیا دەستەی سەرۆکایەتیی پەرلەمان هەڵبژێردراوە، بەهۆی ناکۆکیی پارتی و یەکێتی لەسەر پۆستی سەرۆککۆمار و ناکۆکی نێو ماڵی شیعە لەسەر شێوازی حکومەتی داهاتوو، تائێستا حکومەت پێکنەهاتووە و سەرۆککۆماریش هەڵنەبژێردراوە.  هاوپەیمانیی رزگارکردنی نیشتمان (پارتی، رەوتی سەدر و هاوپەیمانیی سەروەری) داوای حکومەتی "زۆرینەی نیشتمانی" دەکەن، هەرچی چوارچێوەی هاوئاهەنگییە، داوای حکومەتی "سازان" دەکەن، هاوشێوەی حکومەتەکانی دوای ساڵی ٢٠٠٣، کە هەمووان لە پێکهێنانیدا بەشداربن.