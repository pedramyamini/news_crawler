لە بەرنامەی بە کاتی سلێمانیی رادیۆی رووداودا کە ئاسۆ سەراوی پێشکێشی دەکات، باس لە کێشەی سەگی بەرەڵا لە کۆڵان و شوێنە گشتییەکانی سلێمانیدا کرا کە هەریەکە لە د. جووتیار ژاژڵەیی، جێگری سەرۆکی رێکخراوی پاکۆ بۆ پاراستنی ئاژەڵان؛ د. فەرەیدوون عەبدولستار، راگری کۆلێژی پزیشکیی ڤێتێرنەریی سلێمانی و د. سۆران عەبدوڵڵا، لە بەڕێوەبەرایەتیی گشتیی ڤێتێرنەریی وەزارەتی کشتوکاڵ تێیدا بەشدار بوون.  رۆژی ٢٠٢٢/٠١/١٢ دوای گلەیی بەشێکی زۆری دانیشتووانی سلێمانی لە زۆربوونی سەگی بەرەڵا لە کۆڵانەکاندا، شارەوانیی سلێمانی پەناگەی سەگی کردەوە بۆ لەخۆگرتنی ئەو سەگانە تاوەکو لە شار و شوێنی نیشتەجێبوون دووریان بخاتەوە.  د. جووتیار ژاژڵەیی، جێگری سەرۆکی رێکخراوی پاکۆ بۆ پاراستنی ئاژەڵان رایگەیاند: "لە ماوەیەکی زۆر کەمدا نزیکەی ٧٠٠ سەگی بۆ برا. ئێستا ژمارەی سەگەکان لەوێ لە ٢٥٠ ناترازێت. لە چوارمانگدا زیاد لە ٤٠٠ سەگ لە پەناگەکەی سلێمانیدا لەناو چوون؛ بەشێکیان بەهۆی یەکتریان لەناو بردووە و بەشێکیشیان بەهۆی نەخۆشییەوە لەنێوچوون. "  بەگوتەی جێگری سەرۆکی رێکخراوی پاکۆ بۆ پاراستنی ئاژەڵان، لە سلێمانی بە خەمڵاندن زیاد لە شەش هەزار سەگی بێلانە هەن.  د. فەرەیدوون عەبدولستار، راگری کۆلێژی پزیشکیی ڤێتێرنەریی سلێمانی گوتی: "دیاردەی لەناوچوونی ئەو هەموو سەگە لەو ماوە کەمەدا نائاساییە و نەخۆشییەکی وانییە کە ئەو هەموو سەگە لەو ماوەیەدا لەناو ببات. نەخۆشییەک هەیە بە ناوی سەگەناز کە لەناو تووتکەکاندا بڵاودەبێتەوە، ئەوەیان کوشندەیە. "  راگری کۆلێژی پزیشکیی ڤێتێرنەریی سلێمانی باسی لەوە کرد، دۆزینەوەی چارەسەرکاری سەرەکیی شارەوانییە. دەبێت شارەوانی پەناگەیەکی هەبێت، بەڵام نابێت ئەم پەناگەیە هەر پارچە زەوییەک بێت، بەڵکو دەبێت خزمەتگوزاریی تێدا بێت و کارمەندی تێدا بێت بۆ ئەوەی پاکبکرێتەوە.    د. سۆران عەبدوڵڵا، لە بەڕێوەبەرایەتیی گشتیی ڤێتێرنەریی وەزارەتی کشتوکاڵ گوتی: "ئەم کێشەیە لە زۆربەی شارەکاندا هەیە و هەر لە سلێمانی نییە. لە هەولێر نزیکەی ١٥ هەزار سەگی بێلانە هەن کە نزیکەی پێنج هەزاریان دەڵن و ساڵانە بە تێکڕا نزیکەی شەش هەزار تووتکە دەخەنەوە. "   لە چەند رۆژی رابردوودا لە کەمپی نوێی زانکۆی سلێمانی چەند سەگێک پەلاماری کارمەندێک دەدەن و بە سەختی برینداری دەکەن کە ئەوەیش لە ناوەندەکانی هەواڵدا دەنگدانەوەی زۆری هەبوو و گلەیی هاونیشتمانییانی بەدوای خۆیدا هێنا.  د. فەرەیدوون عەبدولستار باسی لەوەش کرد: "زۆر جار ئەو سەگە بەرەڵایانە بوونەتە مایەی مەترسی بۆ خوێندکارانی زانکۆی سلێمانی، چونکە سێ لای زانکۆ کراوەیە و لەو شوێنانەوە سەگ دێنە ناو زانکۆ. دوایین جار کارمەندێکی کافتریای زانکۆ بەیانی زوو دەچێت بۆ سەر کارەکەی. پێنج - شەش سەگی هار پەلاماری دەدەن کە زۆر زیانیان پێگەیاندووە. تەنانەت دەڵێن ئەگەر هاوڕێکانی زوو فریای نەکەوتنایە، رەنگە بمردایە. باس لەوە دەکرێت کە پێویستی بە نەشتەرگەریی جوانکاری دەبێت و دەستیشی زۆر بریندار بووە. ئەگەر وابڕوات ئەوە دوایین رووداو نابێت. "  راگری کۆلێژی پزیشکیی ڤێتێرنەریی سلێمانی باسی لەوە کرد، سەرۆکایەتیی زانکۆ و بەشەکان زۆر هەوڵیانداوە کە ئەو سەگانە دوور بخرێنەوە. کۆمەڵێک نووسراویان بۆ سەرۆکایەتیی شارەوانی و بەڕێوبەرایەتیی ڤێتێرنەریی سلێمانی کردووە، بەڵام چارەسەر نەبووە، چونکە ئەگەر دووریش بخرێنەوە هەر دێنەوە.   د. جووتیار ژاژڵەییش گوتی: "ساڵی ٢٠١٨ لەناو بەشە ناوخۆیی کچانی زانکۆی سلێمانیدا ٢٨ سەگمان بردووتە دەرەوە. دوای ئەوەی پەرژینەکەیان چاک کرد، ئەوە چوار ساڵە ئەو کێشەیە لەوێ نەماوە. کێشەی زانکۆی سلێمانی پەرژینەکەیە کە سەگی لێوە دەچێتە ژوورەوە. "  بەپێی یاسای ساڵی ١٩٧٤ ـی عێراق دەتوانرێت بۆ چارەسەرکردنی کێشەی پەلاماری سەگ لە کۆڵانەکاندا پەنا ببرێتە بەر کوشتنی سەگەکان.  د. سۆران عەبدوڵڵا، لە بەڕێوەبەرایەتیی گشتیی ڤێتێرنەریی وەزارەتی کشتوکاڵ ئاماژەی بەوە کرد: "یاسای ساڵی ١٩٧٤ کە باس لە کوشتنیان دەکات یاسایەکی کۆنە و هی سەردەمی بەعسە و دەکرێت بگۆڕدرێت و پەرلەمان هەمواری بکاتەوە. "  د. جووتیار ژاژڵەیی ئەوەی خستەڕوو، تاوەکو پرۆژەی نەزۆککردن دەست پێنەکات، ناتوانرێت کێشەی زۆربوونی سەگە بێلانەکان چارەسەر بکرێت. هاوکات بودجەیەکی زۆریش لە کۆڵی شارەوانی دەکاتەوە.  د. فەرەیدوون عەبدولستاریش پێیوایە، نەزۆککردن یەکێکە لە چارەسەرەکان بۆ ئەوەی رێگە لە زیادبوونیان بگیردرێت.  لەبارەی دیاردەی هەبوونی سەگی بێلانەوە لە کۆڵان و شوێنە گشتییەکانی شارەکانی هەرێمی کوردستاندا، د. سۆران عەبدوڵڵا، لە بەڕێوەبەرایەتیی گشتیی ڤێتێرنەریی وەزارەتی کشتوکاڵ دەڵێت: "ئێمە لە بەڕێوەبەرایەتیی گشیی ڤێتێرنەری لەم بارەیەوە پرۆژەمان بۆ وەزارەتی کشتوکاڵ بەرز کردووەتەوە و ئەویش بۆ ئەنجوومەنی وەزیرانی دەنێرێت و دەبێت لەوێ پەسەند بکرێت. "