رۆژی شەممە ٢٣ - ٤ - ٢٠٢٢، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی گوت: "بەگوێرەی پێشبینییەکان، لە رۆژی سێشەممەوە شەپۆلێکی بارانبارین هەرێمی کوردستان دەگرێتەوە؛ کاریگەریی شەپۆلەکە لە رۆژی یەکشەممەوە لە ناوچەکانی دیکەی عێراقەوە دەستپێدەکات".  لە دەڤەری گەرمیان بە فەرمی وشکەساڵی راگەیێندراوە، هەروەها لە سنووری مەخموور، دیبەگە و گوێڕ مەترسیی وشکەساڵی لەسەر ئەو زەوییە دێمانە هەیە کە بە دانەوێڵە چاندراون.  رۆژی شەممە ٢٣ - ٤ - ٢٠٢٢ حوسێن حەمەکەریم، گوتەبێژی وەزارەتی کشتوکاڵی هەرێمی کوردستان بە تۆڕی میدیایی رووداوی گوت، بارانبارین هیچ سوودێکی نابێت بۆ دەخڵ و دانی ئەو ناوچانەی گەرمیان کە وشکەساڵییان تێدا راگەیێندراوە و هەروەها بۆ بەشێکی دەشتی هەولێر کە مەترسی وشکەساڵی لەسەرە.  زیاتر لە ٣ ملیۆن و ٥٠٠ هەزار دۆنم زەوی کشتوکاڵی لە هەرێمی کوردستاندا هەیە و ساڵانە بەشێکی زۆری بە گەنم و جۆ دەچێندرێت؛ وەزارەتی کشتوکاڵ ئامارێکی وردی لەبەردەستدا نییە کە ئەم وەرزەی چاندن چەند لەو زەوییانە بە دانەوێڵە چێندراون.