ئەمڕۆ ٠٥ - ٠٥ - ٢٠٢٢ ئەحمەد ئەدنی، بەڕێوەبەری کارگێڕیی نەخۆشخانەی کانی ماسێ رایگەیاند، لە نزیک گوندەکانی باروخێ و کامبێرکێ بۆمبێک بە پاسکیلسوارێکی دانیمارکیدا تەقیوەتەوە.   دوای چەند کاژێرێک سەرچاوەیەک لە نەخۆشخانەی کانی ماسێ کە نەیویست ناوی ئاشکرا بکرێت بە تۆڕی میدیایی رووداوی راگەیاند، پاسکیلسوارە دانیمارکییەکە گیانی لەدەستداوە. بەپێی زانیاریی پەیامنێری رووداو تەرمی پاسکیلسوارەکە دەبرێتە پزیشکی دادی دهۆک.  پاسکیلسوارەکە لەگەڵ هاوڕێیەکی بووە و لە دەروازەی سنووریی سەرزێڕی نێوان هەرێمی کوردستان و تورکیا چوونەتە نێو خاکی هەرێمی کوردستان. لەنێوان کانی ماسێ و ئامێدی رێگەی سەرەکییان لێ تێکچووە و چوونەتە سەر رێگەیەک کە چەندین ساڵە بەهۆی شەڕی تورکیا و پەکەکە کەس هاتووچۆی پێدا ناکات.  پاسکیلسوارەکان ناویان تۆرۆبیۆن هاوبرۆ و یۆهانس ویلیامە و هەردووکیان لەدایکبووی ١٩٩٤ ـن. بەپێی زانیارییەکانی ئەحمەد ئەدنی، بۆمبەکە بە یەکێک لە پاسکیلسوارەکاندا تەقیوەتەوە و ئەوەی دیکەیان چووەتە خاڵێکی پێشمەرگە و داوای یارمەتیی لێکردوون و پێی گوتوون کە هاوڕێکەی بەسەختی بریندار بووە و بەشێک لە ریخۆڵەی هاتووەتە دەرەوە.