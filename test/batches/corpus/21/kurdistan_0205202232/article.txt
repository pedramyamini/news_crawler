لیوا عەبدولخالق تەڵعەت، نوێنەری هەرێمی کوردستان لە ئۆپەراسیۆنە هاوبەشەکانی عێراق لەکاتی بەشداریکردنی لە بەرنامەی رووداوی ئەمڕۆی تۆڕی میدیایی رووداودا، کە نوێنەر فاتیح پێشکێشی دەکات، لەبارەی دروستبوونی شەڕ و ئاڵۆزی لەنێوان هێزەکانی یەبەشە و سوپای عێراق لە شنگال گوتی: "هێزە نایاساییەکان هۆکاری سەرەکین بۆ تێکچوونی دۆخی ناوچەکە و رێگرن لەبەردەم رێکخستنەوەی یەکە ئیدارییەکان و گەڕانەوەی ئاوارەکان بۆ شنگال، ئەو رێککەوتنەی کە لە نێوان هەولێر و بەغدا کراوە، یەکێک لە خاڵەکانی، دەرچوونی پەکەکە و هێزەکانی نزیکی ئەو و هێزە نایاساییەکانن، ئەگەر تەنانەت عێراقیش بن. بۆیە ئەگەر حکومەتی عێراق بیەوێ بەندەکانی رێککەوتنەکە جێبەجێ بکات، دەبێ هێزە نایاساییەکان دەربچن، ئەگەر دەرنەچن، ناچاردەبێ بە زەبری هێز دەریان بکات".  لیوا عەبدولخالق تەڵعەت ئاماژەی بەوەکرد، لەم ماوەیەدا هێزێکی زۆر بە چەک و پێداویستییەوە چووەتە شنگال، ئەمەش ئەوە نیشاندەدا کە دەبێ رێککەوتنەکە جێبەجێ بکرێت چ بە ئاشتی یان رووبەڕووبوونەوەی چەکداری: "ئێستا تۆپەکە کەوتووەتە گۆڕەپانی سوپا و حکومەتی عێراق، چارەسەرنەکردنی ئەو کێشەیە، ناوچەکە تووشی گرژی و ئاڵۆزی سەختتر دەکات".  بە وتەی نوێنەری هەرێمی کوردستان لە ئۆپەراسیۆنە هاوبەشەکانی عێراق، ئەو هێزە عێراقییەی کە لەوێن، چەند مانگێکە دەیانەوێ بە ئاشتییانە ناوچەکان کۆنترۆڵبکەنەوە، بەڵام ئەگەر هێزە چەکدارەکان چۆڵی نەکەن، بە دڵنیایی هێز بەکاردێنن.  لیوا عەبدولخالق تەڵعەت ئاماژەی بەوەشکرد، رەنگە ئەو گرژییە لە بەرژەوەندی ئەوان (پەکەکە) و چەند وڵاتێکی ناوچەکە بێت، ئەوانەی بەرژەوەندییان لەوێ هەیە و یارمەتییان دەدەن، "بەڵام بەرژەوەندیی پەکەکە لەوێ نییە، بەڵکو بۆ جێبەجێکردنی ئەجێندای وڵاتانی دەوروبەر لەوێیە، ئەمەش رێخۆشکەرە بۆ هاتنە ناوەوەی وڵاتانی دراوسێ بۆ نێو خاکی عێراق".  ماوەی دوو رۆژە شەڕ و پێکدادان لە نێوان سوپای عێراق و یەبەشە روودەدات، هێزەکانی عێراق داوا دەکەن هێزەکانی سەر بە پەکەکە شنگال جێبهێڵن، بەڵام ئەوان ئامادەنین داواکارییەکەی سوپای عێراق جێبەجێ بکەن. رۆژی دووشەممە لە رووبەڕووبوونەوەی سوپای عێراق و یەبەشەدا سەربازێکی سوپای عێراق کوژرا.   فەرماندەی ئۆپەراسیۆنە هاوبەشەکانى عێراق، یەکینەکانی بەرخودانی شنگال، بەوە تۆمەتبار دەکات کە رێگەى نێوان هەردوو ناحیەى سنوونێ و خانەسۆری لە سنوورى قەزاى شنگال لەگەڵ کۆمەڵگە و گوندەکانى دەوروبەرى و بۆمبرێژ کردووە و هۆشداریشی پێدەدات و دەڵێت: "بە روونى فەرمانمانداوە بەشێوەیەکى تووند و بەگوێرەى بنەماکانى پێکدادان، مامەڵە لەگەڵ هەر هەڵسوکەوتێک بکرێت، کە ببنە هۆى ناسەقامگیرى ئاسایش و ئارامى. "  رۆژی دووشەممە ٢ ـی نیسانی ٢٠٢٢، حەیدەر شەشۆ، فەرماندەی هێزی پاراستنی ئێزدخان لە شنگال لە بووڵتەنی کاژێر ١٧: ٠٠ ـی رووداو بەشداری کرد، کە سیما ئابخزێر پێشکێشی دەکات و گوتی: "بە داخەوە کە هەر جارێک رووبەڕووبوونەوە لە نێوان سوپای عێراق و هێزەکانی نزیک لە پەکەکە روودەدات خەڵکی ئێمە دەبێتە قوربانی و دەربەدەردەبن. بەیانی ئەمڕۆ جارێکی دیکە شەڕ لە نێوانیاندا روویداوە و کوژراو و بریندار هەیە. "  حەیدەر شەشۆ دەڵێت: "دەبێت خەڵکی ئێمە دەست لەنێو دەستبن و ئەو کەسانەی لە دەرەوەی یاسا هاتوونەتە شوێنەکانیان وەدەریان بنێن تاوەکو خەڵکی ئێمە نەبنە قوربانی. ئێمە وەکو ئێزدی و خەڵکی شنگال نامانەوێت شەڕی سوپای عێراق بکەین. ئەمڕۆ لایەنێکی سەربازی و سیاسی دەرەوەی عێراق هاتووە دەستی بەسەر زەوییەکانی ئێمەدا گرتووە. "   شەڕەکە ترس و دڵەڕاوكێیەکی زۆری لای هاونیشتمانیان لە سنوورەکە دروستکردووە و بەشێکیان ماڵ و حاڵی خۆیان جێهێشتووە.