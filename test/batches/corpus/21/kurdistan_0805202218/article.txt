"پارتی ئامادەیە بۆ چارەسەکردنی کێشەکان لەگەڵ یەکێتی و لایەنە عێراقییەکان کۆببێتەوە"  ئەمڕۆ یەکشەممە ٠٨ - ٠٥ - ٢٠٢٢، ئەنجوومەنی سەرکردایەتیی پارتی دیموکراتی کوردستان بە سەرپەرشتیی سەرۆک بارزانی و بە ئامادەبوونی نێچیرڤان بارزانی، جێگری سەرۆکی پارتی و ئەندامانی سەرکردایەتیی حیزبەکە کۆبووەوە. بڵند ئیسماعیل، ئەندامی نوێی سەرکردایەتیی پارتی دیموکراتی کوردستان بە رووداوی راگەیاند، کۆبوونەوەکە چەند تەوەرێکی خستووەتە بەر باس، لەوانە دۆخی سیاسیی عێراق و هەرێمی کوردستان لەگەڵ پەیوەندییەکانی نێوان هەولێر و بەغدا.  هەروەها مەحموود محەممەد، گوتەبێژی پارتی لەوبارەوە لە کۆنگرەیەکی رۆژنامەڤانیدا رایگەیاند: "دەستپێشخەریمان بۆ دۆخی سیاسیی عێراق ئەوەیە، ئەو سێ لایەنەی لە شیعە و سوننە و کورد کە زۆرینەی خەڵک متمانەی پێبەخشیون، لەگەڵ لایەنەکانی دیکەش لە پەیوەندیدابین بۆ ئەوەی بزانین چۆن دەکرێ ئەو داخرانە سیاسییەی هاتووەتە کایەوە، چارەسەر بکرێت".  گوتیشی: "هەوڵەکانمان چڕکردووەتەوە و لە بەیانییەوە کۆمەڵێک کۆبوونەوە دەکەین بۆ ئەوەی بزانین چۆن دەکرێت ئەو داخراوییە سیاسییەی بۆ پێکهێنانی حکومەتی عێراق دروستبووە، بکرێتەوە و هەوڵ بدرێت ئاستەنگەکان وەلابنرێن. "  هاوکات چنار سەعد، ئەندامی سەرکردایەتیی پارتی دیموکراتی کوردستان بە رووداوی راگەیاند، لە کۆبوونەوەی ئەنجوومەنی سەرکردایەتیدا، جەخت لەسەر باوەڕبوون بە گفتوگۆ بۆ رێککەوتن لەگەڵ بەغدا و چارەسەرکردنی کێشە ناوخۆییەکان بە گفتوگۆ و لێکتێگەیشتن کراوە و گوتیشی، "پارتی ئامادەی گفتوگۆیە بۆ چارەسەرکردنی کێشەکانی نێوخۆی هەرێمی کوردستان و کێشەکانی هەولێر و بەغداش، بۆ ئەو مەبەستەش ئەگەر نیەتێک لەلایەنی بەرامبەرەوە هەبێ، ئامادەین لەگەڵ یەکێتی و لایەنە عێراقییەکانیش کۆببینەوە".  هەر لەوبارەوە، ئەنجوومەنی سەرکردایەتیی پارتی دیموکراتی کوردستان لە راگەیێندراوێکدا ئاماژەی بەوەکرد، "باس لە بارودۆخی نێوخۆی کوردستان کرا و تیشک خرایە سەر هەوڵ و هەنگاوەکانی پارتیمان لەگەڵ لایەنە سیاسییەکانی کوردستان، دوای پەسندکردنی ئەنجامەکانی هەڵبژاردنی ١٠.١٠.٢٠٢١ بە کۆبوونەوە و سەردانکردنی گشت لایەنەکان بەوانەیش کە کورسیان بەدەستنەهێنابوو، لە روانگەی ئەوەی لایەنی سیاسین و مافی بەشداریکردنیان هەیە لە بڕیاری سیاسی کە پەیوەندی بە کۆی پرۆسەی سیاسیی کوردستانەوە هەبێت لەگەڵ حکومەتی فیدراڵی. کۆبوونەوەکە بەباشی زانی ئێستاش هەوڵەکان چڕبکرێنەوە بۆ ئاساییبوونەوەی بارودۆخ و لێکتێگەیشتن و چارەسەری گرفتەکان لەسەر بنەمای پاراستنی بەرژەوەندییە باڵاکانی نەتەوەیی و نیشتمانی و، تێپەڕاندنی ئەو بەرژوەندییانە بۆ سەرووی بەرژەوەندیی حیزبایەتی. لێرەدا داوا لە هەموو لایەک دەکەین کە لەسەر بنەمای بەرژەوەندییە نەگۆڕەکانی نیشتمانی و مافە دەستوورییەکان لەیەک نزیکببنەوە و کاری هاوبەش بکەین".  "پارتی دەیەوێ پەرلەمانی کوردستان دەست بە دانیشتنەکانی بکاتەوە"  بڵند ئیسماعیل گوتی: "تەوەرێکی دیکەی کۆبوونەوەکەی ئەنجوومەنی سەرکردایەتی، باسکردنی پەرلەمانی کوردستان و دەستکردنەوە بوو بە دانیشتنەکان، بۆ ئەوەش پارتی دیموکراتی کوردستان پشتگیریی لە کارایی پەرلەمانی کوردستان دەکات".  لەبارەی پەرلەمانەوە مەحموود محەممەد دەڵێت، "حکومەتی هەرێمی کوردستان کۆمەڵێک پڕۆژەی یاسایی هەیە کە بۆ بەرنامەی چاکسازی خۆی پێویستی پێیەتی، پەرلەمانی کوردستان تەنیا بۆ ئەوە نییە هەڵبژاردن بکرێت یان نەکرێت، بۆ ئەوەی کارەکانی پەرلەمانی کوردستان رانەوەستێت، ئێمە پێمان باشە بەردەوام بێت و ئەو ئاستەنگانەش کە هەن بە گفتوگۆ و لەیەکنزیکبوونەوە چارەسەر بکرێن".  بەشێکی دیکەی کۆبوونەوەی ئەمڕۆی سەرکردایەتیی پارتی پەیوەست بووە بە دانانی ئەندامە یەدەگەکان لە جێگەی ئەندامانی ئەنجوومەنی سەرکردایەتی کە گیانیانلەدەستدابوو. بڵند محەممەد لەوبارەوە گوتی، "لە جێگەی فەرەیدوون جوانڕۆیی و د. رۆژ نووری شاوێس و رەمزی شەعبان، سێ ئەندامی یەدەگ (ئاکۆ چاوشین، قادر قادر و من) بە دەنگی ئەنجوومەنی سەرکردایەتی دەستبەکاربووین".  پارتی: هەڵبژاردن لەکاتی خۆیدا بکرێت  پارتی دیموکراتی کوردستان لە تەوەری چوارەمی راگەیێندراوەکەیدا ئاماژەی بەوە کردووە، "هەڵبژاردنی پەرلەمان لەکاتی خۆیدا بکرێت و جەخت لەوە دەکەینەوە کە هەڵبژاردنی پەرلەمانی کوردستان لە کاتی خۆیدا بکرێت و پەرلەمان بە ئەرکی یاسایی خۆی هەڵبسێت و کۆمیسیۆن کارابکرێتەوە".  لەوبارەوە، چنار سەعد گوتی، "پێویستە پەرلەمان کە دامەزراوەیەکی تەشریعی گرنگە، بەردەوامبێت لە دانیشتنەکان و رای جیاواز لەبارەی هەڵبژاردن، نابێ دەرگەی هۆڵی پەرلەمان دابخات، پارتی لەگەڵ ئەوەدایە لایەنەکان گفتوگۆبکەن بۆ دەستپێکردنەوە".  پارتی لە پاییزی ئەمساڵ کۆنگرە دەبەستن  کۆبوونەوەی ئەنجوومەنی سەرکردایەتیی پارتی بڕیاری لەبارەی بەستنی کۆنگرەی ١٤ ـی ئەو حیزبەش داوە و وەکو گوتەبێژەکەی رایدەگەیێنێت: "بۆ بەستنی کۆنگرەی ١٤ دەسەڵات درا بە مەکتەبی سیاسی بۆ پێکهێنانی لیژنەکان بۆ ئامادەکاری و لە هەفتەی داهاتوو رێکارەکان دەستپێدەکەن و ئەوپەڕی تاوەکو مانگی ١٠ یان ١١ کۆنگرە دەبەستین".  هاوکات ئەنجوومەنی سەرکردایەتیی پارتی لەوبارەوە ئاماژەی بەوەکردووە، دەسەڵاتی پێویست دراوە بە مەکتەبی سیاسی، بۆ دروستکردنی لیژنەی ئامادەکاریی و لیژنەکانی دیکە و ئامادەکاریی پێویست بە گوێرەی ئەوەی کە لە پەیڕەوی ناوخۆی پارتیدا هاتووە.