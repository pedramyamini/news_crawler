بڕیاربوو گرووپی میوزیکی "ستێرکا کاروان" لە چوارچێوەی بەرنامەی ئاهەنگی بەهاردا کە لە زانکۆی ئەرەن ـی بەدلیس بەڕێوەدەچێت، کۆنسێرتێک ساز بکەن، بەڵام بەبێ خستنەڕووی هیچ هۆکارێک کۆنسێرتەکە لەلایەن بەڕێوەبەرایەتیی زانکۆکە هەڵوەشێندرایەوە.   پلاتفۆرمی لقەکانی بەدلیسی کۆنفیدراسیۆنی سەندیکاکانی کرێکارانی کەرتی گشتیی - کەسک، ئێوارەی سێشەممە ١٧ ـی ئایاری ٢٠٢٢ هەواڵی هەڵوەشاندنەوەی کۆنسێرتەکەی بڵاوکردەوە و بە بڵاوکردنەوەی راگەیێندراوێک ناڕەزایی بەرامبەر بە بڕیارەکە دەربڕی.  پلاتفۆرمی لقەکانی بەدلیسی کەسک رایگەیاند، سەرکۆنەی ئەو بڕیارە دەکەین کە بەبێ خستنەڕووی هیچ پاساوێک کۆنسێرتی گرووپی میوزیکی "ستێرکا کاروان"ـی لە زانکۆی ئەرەن ـی بەدلیس هەڵوەشاندووەتەوە.   ئەو پلاتفۆرمە هاودەنگی خۆی بۆ گرووپی میوزیکی "ستێرکا کاروان" دەربڕیوە و دەڵێت، "لەبەرامبەر قەدەخە و رێگرییەکان، بانگی سەرجەم میوزیکدۆستان دەکەم گوێ لە گۆرانییەکانی ئەم گرووپە بگرن و بە بڵاوکردنەوەیان لە پلاتفۆرمە جیاوازەکاندا پاڵپشتییان بکەن. لە بەرامبەر بیری تاکڕەوی و نەژادی، بژی کوردی، بژی میوزیکی کوردی، بە هاودەنگی"   هەڵوەشاندنەوەی کۆنسێرتی گرووپی میوزیکی "ستێرکا کاروان" لە بەدلیس لە کاتێکدایە، رۆژی ١٥ ـی ئایاری ٢٠٢٢ لەلایەن شارەوانیی دەرینجە، لە پارێزگای کۆجائەلی کە لەلایەن ئاکپارتییەوە بەڕێوەدەبرێت، کۆنسێرتی خانمە هونەرمەندی کورد ئاینور دۆغان هەڵوەشێندرایەوە، کە بڕیاربوو رۆژی ٢٠ ـی ئایار لەو شارۆچکەیە سازبدرێ.   هەر لە کۆجائەلی شارەوانی ئاکپارتی چایرئۆڤا، رێگری لە نمایشی شانۆگەری (دۆن کیخۆت) ـی  (تیپی شانۆی شاری ئامەد). پارێزگاری مووش ـیش رێگری لە کۆنسێرتی گرووپی میوزیکی "مەتین - کەمال کاهرەمان کاردەشلەر" کرد کە چاوەڕواندەکرا رۆژی ١٧ ـی ئایار لە شاری مووشی باکووری کوردستان سازبدرێ.