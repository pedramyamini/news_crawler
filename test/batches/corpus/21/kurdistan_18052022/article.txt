بەپێی بڕیاری ناوەندی باری لەناکاوی کەشوهەوای لوڕستان، جگە لە چوار شار، قوتابخانەکانی سەرجەم شارەکانی ئەو پارێزگایە رۆژی چوارشەممە لەبەر خراپی کەشوهەوا داخران و فەرمانگەکانیش دوو کاژێر درەنگتر لە کاتی ئاسایی کرانەوە.  لە پارێزگای کرماشانیش ناوەندی باری لەناکاوی کەشوهەوای کرماشان، بەهۆی خراپی هەوا و خۆڵبارینەوە لە رۆژی چوارشەممەدا سەرجەم منداڵپارێزییەکان، باخچەکانی ساوایان و قوتابخانەکانی داخست.  غوڵامڕەزا شەهبازی، بەڕێوەبەری کۆنترۆڵی قەیرانی پارێزگای کرماشان، داوای لەوانە کرد کە نەخۆشی دڵ و هەناسەدانیان هەیە، یان بە ساڵاچوو و منداڵن، لە ماڵ نەچنە دەرەوە.  کەشناسیی پارێزگای کرماشان پێشبینی کردووە، ئەمڕۆ چوارشەممە وردە وردە چڕی خۆڵبارینەکە کەمبێتەوە و رۆژی پێنجشەممە دۆخەکە ئاسایی ببێتەوە.  بەهۆی خراپی دۆخی کەشوهەوا و خۆڵبارینەوە، کۆنترۆڵی قەیرانی شاری بۆکان لە پارێزگای ورمێ، بۆ دووەم رۆژی لە دوای یەک سەرجەم قوتابخانەکانی داخست.