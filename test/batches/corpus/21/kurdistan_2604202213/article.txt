رەفعەت سمو، یاریدەدەری پارێزگارى نەینەوا بۆ کاروبارى ئیداری بە رووداوی راگەیاند، رۆژی سێشەممە ٢٦ ـی نیسانی ٢٠٢٢، مستەفا کازمى، سەرۆکوەزیرانى عێراق بڕیاریداوە، نەجم جبوورى پارێزگارى نەینەوا سەرپەرشتیی کاروبارە ئیدارییەکان بکات و وەکو قایمقام قەزاکە بەڕێوەببات.   راسپاردنی نەجم جبوورى وەکو قایمقامى قەزای شنگال لەکاتێکدایە، دوو هەفتەیە گرژییەکانی نێوان سوپای عێراق و هێزەکانی یەبەشە لە شنگال زیاتر بووە. چەند جارێک تەقەکردن لە نێوان هەردوولادا روویداوە. شەوی رابردووش هێزێکی زۆری سوپای عێراق رەوانەی شنگال کران.   لەبارەی چۆنییەتی دەوامکردنی نەجم جبوورییەوە لە شنگال، یاریدەدەری پارێزگارى نەینەوا بۆ کاروبارى ئیداری گوتی، بڕیارە رۆژى پێنجشەممە وەکو یەکەم رۆژ لە قەزای شنگال ئەرکى کاروبارى ئیدارى شنگال بەڕێوەببات. لە هەفتەکانی داهاتووشدا رۆژێک یان دوو رۆژ لە سەنتەی قەزای شنگال دەوام دەکات.