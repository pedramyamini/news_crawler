پێشەوا هەورامانی، گوتەبێژی فراکسیۆنی پارتی دیموکراتی کوردستان لە پەرلەمانی کوردستان لەبارەی کۆبوونەوەی سەرۆکی فراکسیۆنەکان بە رووداوی راگەیاند، هەوڵێک هەیە ئەم هەفتەیە لەبارەی دووبارە دەستپێکردنەوەی دانیشتنەکانی پەرلەمانی کوردستان و گفتوگۆکردن لەبارەی پرسی هەڵبژاردن، دەستەی سەرۆکایەتیی پەرلەمانی کوردستان لەگەڵ سەرۆکی فراکسیۆنەکانی پەرلەمان کۆببێتەوە.  بە گوتەی پێشەوا هەورامانی، دەیانەوێت دووبارە کۆمیسیۆن کارا بکرێتەوە و وەکو پارتی دەمێکە زەمینەسازی بۆ ئەوە دەکەن، "پرسی هەڵبژاردن و کۆمیسیۆن، پرسێکە قابیلی گفتوگۆکردنە، داوامان کردووە لەبارەی پرسی مووچە و دەرمان چەندین گرفتی دیکە کۆبوونەوە بکرێت، بەڵام تاوەکو ئێستا سەرۆکی پەرلەمان داوای کۆبوونەوەی لە پەرلەمانتارەکان نەکردووە، بۆیە دانیشتنەکانی پەرلەمان پەکخرابوون، ئێستاش بە هەموو لایەک هەوڵدەدەین دووبارە دانیشتنەکان دەستپێبکەنەوە. "  پرسی هەڵبژاردنی خولی شەشەمی پەرلەمانی کوردستان گرفتی لەنێوان لایەنەکاندا دروستکردووە، جگە لە پارتی، پێنج حیزب داوا دەکەن یاسای هەڵبژاردن هەمواربکرێتەوە، کوردستان دابەشبکرێت بەسەر چوار بازنەی هەڵبژاردندا، کورسیی کۆتاکان بەسەر ئەو چوار بازنەدا دابەشبکرێت.  پارتی دیموکراتی کوردستانیش دەڵێت، ئەنجامدانی هەڵبژاردن بەشێوەی چوار بازنەیی ناوچەگەری تۆخدەکاتەوە، کورسیی کۆتاکانیش بە شانازیی نێو پەرلەمان نێودەبەن و رەتیدەکەنەوە کورسییەکانیان کەمبکرێنەوە؛ ئەوەش ناکۆکیی دروستکردووە و دانیشتنەکانی پەرلەمانی کوردستانی پەکخستووە.  گوڵستان سەعید، سەرۆکی فراکسیۆنی گۆڕان لە پەرلەمانی کوردستان لەبارەی کۆبوونەوەی سەرۆکی فراکسیۆنەکان بە رووداوی گوت، "ئەوەندەی ئاگاداربم بەرنامەیەک هەیە رۆژی دووشەممە، سەرۆکی پەرلەمان لەگەڵ دەستەی سەرۆکایەتی کۆببێتەوە، دواتر لەگەڵ سەرۆکی فراکسیۆنەکانی پەرلەمان کۆدەبێتەوە، ئێمەش ئامادەیی کۆبوونەوەمان تێدایە، چونکە نابێت دۆخەکە بەم شێوەیە بەردەوام بێت و دەرگای پەرلەمان داخرابێت. "  لەبارەی دانیشتنەکانی پەرلەمانی کوردستان، سەرۆکی فراکسیۆنی گۆڕان گوتی، لەگەڵ فراکسیۆنەکانی دیکە کۆمەڵێک یاداشتیان بە دەستەی سەرۆکایەتیی پەرلەمان داوە، لەبارەی کۆمەڵێک گرفت و کێشەی هاونیشتمانیان، وەکو کێشەی مووچە، کەرتی تەندروستی، پەروەردە، کێشەی مامۆستایانی وانەبێژ و کۆکردنەوەی داهات و چەند کێشەیەکی دیکە، "بۆیە دەمانەوێت دانیشتنەکان دەستپێبکەنەوە، ناکرێت بۆ یاسایەک دەرگای پەرلەمان دابخرێت. "  لەبارەی پرسی هەڵبژاردنی خولی شەشەمی پەرلەمانی کوردستانیش گوڵستان سەعید دەڵێت، ئەوە پرسێکی نیشتمانییە و پەیوەندیی بە هەموو خەڵکی کوردستانەوە هەیە، ناکرێت بەهۆی رای حیزبێک و دوو حیزب تێپەڕێندرێت، دەبێت هەموو فراکسیۆنەکان رایان هەبێت و بە رێککەوتن ئەو پرسە تێپەڕێنین، "ئێمە پێشتر بۆچوون و سەرنجی فراکسیۆنەکەمان لەبارەی پرسی هەڵبژاردن ئاراستەی دەستەی سەرۆکایەتیی پەرلەمان کردووە و ئێستاش سوورین لەسەر بنەماکانی خۆمان، بەڵام دواجار دەبێت گفتوگۆ بکەین و ئەوکات کۆمەڵێک شت دەسەلمێندرێت کە زۆربەی فراکسیۆنەکان لەگەڵیدان. "  لوقمان وەردی، جێگری سەرۆکی فراکسیۆنی یەکێتی لە پەرلەمانی کوردستان بە رووداوی گوت، پێشوازی لە هەموو هەوڵێکی کۆبوونەوە دەکەن بە ئاراستەی گفتوگۆکردن بۆ چارەسەرکردنی کێشەکان، "خوازیارین لەسەر ئەو پرسانەی کە ناکۆکین، بە دیاریکراوی لەسەر پرسی هەڵبژاردن و هەمواری یاسای هەڵبژاردن و کۆمیسیۆن، بسازێین؛ چونکە پرسێکی نیشتمانییە. "  هەو لەوبارەوە پێشەوا هەورامانی گوتی، "هیچ لایەنێک نییە ئەوەی ئەیەوێت ١٠٠ % جێبەجێی بکات، ئەگەر هەر لایەنێک بڕیاریدابێت، ئەوەی لە مێشکیدایە جێبەجێی بکات و بابەتەکە ببێتە عینادی، ئەوە هیچ شتێک ناچێتە سەر رێچکەی خۆی و هیچ رێککەوتنێک ناکرێت. پرسی هەڵبژاردن قابیلی گفتوگۆکردنە، لە کۆتاییدا یەکێتی و پارتی جگە لە رێککەوتن، هیچ چارەسەرێکی دیکەیان لە پێش نییە".  عەبدولستار مەجید، سەرۆکی فراکسیۆنی کۆمەڵی دادگەری لە پەرلەمانی کوردستان بە رووداوی گوت، "بڕیارە ئەم هەفتەیە کۆببینەوە، د. هێمن هەورامی، جێگری سەرۆکی پەرلەمان پێی راگەیاندووین دەستەی سەرۆکایەتی کۆدەبنەوە، دواتر بڕیاردەدەن لەگەڵ ئێمە کۆببنەوە و لەبارەی کاتەکەی ئاگادارمان دەکاتەوە. "  سەبارەت بە پرسی هەڵبژاردنی پەرلەمانی کوردستانیش سەرۆکی فراکسیۆنی کۆمەڵی دادگەری گوتی، پرسێکی نیشتیمانییە، هەندێک خاڵ و بنەما هەن ناتوانن دەستبەرداری بن، وەکو دابەشکردنی کوردستان بەسەر چوار بازنە، کورسیی کۆتاکان و تۆماری دەنگدەران، چونکە ئەو کاتە هیچ جیاوازییەکی نابێت لەگەڵ هەڵبژاردنی ٢٠١٨، "بەڵام گفتوگۆ دەکەین بۆئەوەی بزانین دەگەینە چ چارەسەرێک، ئومێدی رێککەوتنیش هەیە. "  نێچیرڤان بارزانی، سەرۆکی هەرێمی کوردستان بە مەرسومی سەرۆکایەتی ١ی تشرینی یەکەمی ٢٠٢٢ی وەکو رۆژی بەڕێوەچوونی هەڵبژاردنی پەرلەمانی کوردستان دیاریکردووە، بەڵام ناکۆکیی لایەنە سیاسییەکان و کارانەکردنەوەی کۆمیسیۆن وایانکردووە، ئەگەر رێکیشبکەون، کۆمیسیۆن بەهۆی پێویستیی بە لانیکەم شەش مانگ دەرفەت، نەتوانێت لە کاتی دیاریکراودا هەڵبژاردن بەڕێوەببات.