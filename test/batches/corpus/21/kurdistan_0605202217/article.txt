بەهارە گەشتەکە رێکخراوى گەشەپێدانى مەدەنییەت سى دى ئۆ و رێکخراوى کرێکارانى بیانى بە بۆنەى ١ ـى ئایار رۆژى جیهانى کرێکاران لە سەیرانگەى دووکان بۆ کرێکارانى بیانى نیشتەجێی هەولێر و سلێمانییان رێکخستبوو.   حەمەهەژار، سەرۆکی رێکخراوی کرێکارانیی بیانی بە رووداوی گوت، "ئەمساڵ ویستمان بەدەر لە گلەیی و بەیاننامە، ئەم گەشتەیان بۆ رێکبخەین و دڵخۆشییان بکەین. "   بەپێى ئامارى رێکخراوى کرێکارانى بیانى، هەرێمى کوردستان نزیکەى ٣٥ هەزار کرێکارى بیانى لەخۆگرتووە، کە بەپێى جیاوازى کات و کارەکانیان زۆرینەیان مووچەیان لە نێوان ٢٥٠ دۆلار تاوەکو ٥٠٠ دۆلارە.   بەپێی جۆرى گرێبەستى کرێکار و خاوەنکار یان خاوەنماڵ پشووى کرێکارەکە دەگۆڕێت. هەیانە هەفتەى یەک رۆژ کە هەینییانە پشووى پێدەدرێت، هەشیانە مانگى تەنیا رۆژێک.   ڤینۆس سرێشما، کرێکارێکی بیانییە و دەڵێت، "هەفتەی رۆژێک پشوومان هەیە، دەچین بۆ باخی گشتیی بۆ لای هاوڕێکانمان"  ئۆما موچو، کرێکارێکی دیکەی بیانییە و دەڵێت، "لە نیپاڵەوە هاتووم، کاری ماڵان دەکەم، زۆر باشن لەگەڵمان. "   کرێکارى زیاتر لە ١٠ وڵاتى هەژارنشین لە کوردستان کاردەکەن، زۆرینەیان کرێکارى نیپاڵین، دواتر فلیپین، هیندستان، پاکستان، ئەسیوپیا، مالیزیا، غانا، چین و سۆماڵن.   ئامارەکانى لاى رووداو دەریدەخەن، لە پێنج مانگى ئەمساڵدا پێنج کرێکارى بیانى لە هەرێمی کوردستان گیانیان لەدەستداوە. دوو کەسیان بە نەخۆشى، دوو بە رووداوى هاتووچۆ و ئەوى دیکە بە خۆخنکاندن، بەڵام لە سەروو ئەو ئامارەشەوە رێکخراوەکانى پارێزەرى بیانییەکان دەڵێن، دۆخى کرێکارانى کوردستان زۆر زیاتر لە شارەکانى دیکەى عێراق باش و لەبارترە.