لقی ١٠١ی دادگەی شاری کامێران سزای ٩١ رۆژ بەندکردنی بەسەر محەممەد میرزا رەحمانی، مامۆستای ئایینی و سێ چالاکڤانی ئەو شارە بە ناوەکانی سیروان و ئامانج قوربانی و بورهان کەمانگەردا سەپاند، کە بەهۆی بەشداریکردن لە پرسەی حەیدەر قوربانی، بەندکراوی سیاسیی کورد دەستبەسەرکرابوون.  تۆڕی مافی مرۆڤی کوردستان دەڵێت، ئەو چوار کەسە ئێستا بە بارمتە ئازادن و چەند رۆژ پێش بڕیاری دادگەیان پێڕاگەیێندراوە. ئەو کەسانە بە بانگەشەکردن لە قازانجی هێزەکانی دژبەری کۆماری ئیسلامی ئێران تۆمەتبار کراون.  لە بڕیارەکەی دادگەدا ئاماژە بەوەکراوە، سزای بەندکردنی ئەو چوار کەسە بۆ ماوەی دوو ساڵ هەڵدەپەسێردرێت و ئەو کەسانە دەبێ لەو ماوەیەدا لانیکەم کتێبێک لەبارەی بنەماکانی شۆڕشی ئێران و ئامانج و دەستکەوتەکانی کۆماری ئیسلامی ئێران بخوێننەوە و دواتر بۆچوونی خۆیان لەبارەی ئەو تۆمەتانەی ئاراستەیان کراوە بنووسن و رادەستی دادگەی بکەن. ئەو چوار هاونیشتمانییە هەروەها دەبێ بە بەهای یەک ملیۆن تمەن خواردن یان جلوبەرگ بکڕن و بە هاوئاهەنگی لەگەڵ فەرمانگەی خۆشبژێوی کامێران، بیدەنە هەژاران.  محەممەد میرزا رەحمانی، مامۆستای ئایینی خەڵکی کامێران لە رێوڕەسمی پرسەی حەیدەر قوربانی، زیندانیی سیاسیی کورد کە سەر لەبەیانیی رۆژی یەکشەممە ١٩ - ١٢ - ٢٠٢١ لە زیندانی سنە لە سێدارەدرا، گوتارێکی لەبارەی پێشێلکردنی مافەکانی کورد و کوشتنی خەڵک بەهۆی داواکردنی مافەکانیان پێشکێش کرد و روو لە دەسەڵاتدارانی تاران گوتی "خوا وا دروستی کردووین، بۆ دەمانکوژن؟ ".  دوای ئەو قسانە بانگکرایە ئیتلاعاتی کامێران و دەستبەسەرکرا. هەر ئەو کات، ئامانج و سیروان قوربانی و بورهان کەمانگەریش دەستبەسەرکران و دوای سێ هەفتە بە دانانی بارمتە ئازادکردان تاوەکو کاتی دادگە لەبارەیان بڕیار دەدات. لە بڕیاری دادگەی کامێراندا هاتووە، ئەو کەسانە دەتوانن تانە لە بڕیارەکە بدەن.