رۆژی سێشەممە ١٩ - ٤ - ٢٠٢٢، عەبدولستار مەجید، سەرۆکی فراکسیۆنی کۆمەڵی دادگەریی لە پەرلەمانی کوردستان بە تۆڕی میدیایی رووداوی راگەیاند، "چەند کادیرێکی کۆمەڵی دادگەریی و کەسانی دیکەش، ساڵانێکە بەبێ ئەوەی دادگایی بکرێن، لە زیندانەکانی هەرێمی کوردستاندان، مامۆستا عەلی باپیر، سەرۆکی کۆمەڵی دادگەریی، دوو ساڵ پێش ئێستا لە رێگەی کەسوکاری دەستگیرکراوەکانەوە، داوای لە نێچیرڤان بارزانی، سەرۆکی هەرێمی کوردستان کرد، ئەو زیندانیکراوانە ئازاد بکەن. "   عەبدولستار مەجید گوتی، "دوو لەو دەستگیرکراوانە کە ئیسلامی بوون، بە ناوەکانی ئاسۆ هەولێری و ئەیووب ئەفغانی، دوای زیاتر لە ١٨ ساڵ، ئازادکران و ئێستا گەڕاونەتەوە نێو کەسوکاریان. "   سەرۆکی فراکسیۆنی کۆمەڵی دادگەریی کوردستان ئاماژە بەوەش دەکات، "چەند کەسێکی دیکەش لە زیندانەکاندا هەن کە تۆمەتیان بەسەردا ساخ نەبووەتەوە یان ماوەی حوکمدانیان تەواوبووە، کۆمەڵی دادگەریی داوایکردووە هەموویان ئازادبکرێن و بڕیاریشە چەند کەسێکی دیکە کە ' بێتاوانن ' بەمزووانە ئازادبکرێن. "