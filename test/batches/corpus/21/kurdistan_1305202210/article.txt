وەزارەتی دەرەوەی ئەمریکا بڵاویکردەوە، بڕیارێکی وەزارەتی گەنجینەی ئەمریکا رێگە بە هەبوونی هەندێک چالاکی ئابووری لە ناوچەکانی ژێر دەسەڵاتی هەسەدە و هەندێک ناوچەی باکووری رۆژئاوای سووریا دەدات.   وەک لە راگەیێندراوەکەدا هاتووە، ئەم بڕیارەی حکومەتی ئەمریکا پاڵپشتی لە ستراتیژییەتی ئیدارەی بایدن تایبەت بە تێکشکاندنی رێکخراوی داعش دەکات، ئەوەش لە رێگەی بوژاندنەوەی ئابووری لەو ناوچانەدا کە لە ماوەی چەند ساڵی رابردوودا لەژێر دەستی داعش دەرهێندراون.   وەزارەتی دەرەوەی ئەمریکا دەڵێت، هەنگاوە نوێیەکەی وەزارەتی گەنجینەی ئەمریکا لە کاتێکدایە، چەند رۆژێک پێش ئێستا کۆبوونەوەی هاوپەیمانیی نێودەوڵەتی دژی داعش لە مەغریب بەڕێوەچوو و تێیدا ویلایەتە یەکگرتووەکانی ئەمریکا رایگەیاند، نزیکەی ١١٠ ملیۆن دۆلاری دیکە تەرخاندەکات بۆ ئەو ناوچانەی عێراق و سووریا لەم چەند ساڵەی رابردوودا لەدەستی داعش دەرهێندراون.  وەزارەتی دەرەوەی ئەمریکا دەڵێت، دابینکردنی خزمەتگوزارییە پێویستییەکان، باشترکردنی دەرفەتی ژیان، پێشکێشکردنی پاڵپشتی بۆ ئەو کەسانەی لە ژیانی ئاوارەییەوە دەگەڕێنەوە شوێنەکانی خۆیان و یارمەتیدانی ئەو کۆمەڵگەیانەی میوانداری ئاوارە و پەنابەرەکان دەکەن، رۆڵی زۆر گرنگ لە ستراتیژییەتی تایبەت بە تێکشکاندنی داعش دەگێڕن.   حکومەتی ئەمریکا دەڵێت، بە گوێرەی بڕیارەکەی وەزارەتی گەنجینەی ئەمریکا، رێگەدان بە هەبوونی چالاکی لە هەندێک بواردا لەو ناوچانە رێگە پێدراوە، لەوانەش کشتوکاڵ، زانیاری و پەیوەندییەکان، ژێرخانی تایبەت بە کارەبا، ئاوەدانکردنەوە، ئابووری، وزەی خاوێن، گواستنەوە و کۆگاکردنی پێداویستییەکان، بەڕێوەبردنی ئاو، خزمەتگوزاریی تەندروستی، پەروەردە، پیشەسازی و بازرگانی.   وەزارەتی دەرەوەی ئەمریکا باس لەوە دەکات کە هەنگاوەکەی حکومەتی وڵاتەکەی دەبێتەهۆی زیادبوونی چالاکی ئابووری و وەبەرهێنان لەو ناوچانەدا و بەو جۆرەش ئەگەری بەهێزبوونەوەی داعش کەمترە.   لە کۆتایی راگەیێندراوەکەی وەزارەتی دەرەوەی ئەمریکادا هاتووە، ئەو بڕیارە ئاماژە ناکات بە هەبوونی هیچ گۆڕانێک لە سیاسەتی ئەمریکادا بەرامبەر بە حکومەتی سووریا؛ "ویلایەتە یەکگرتووەکانی ئەمریکا سزا لەسەر حکومەتی سووریا هەڵناگرێت و جەخت لەوەش دەکاتەوە کە دەبێت دادپەروەری جێبەجێبکرێت؛ ویلایەتە یەکگرتووەکان پەیوەندییەکانی لەگەڵ رژێمی ئەسەد ئاسایی ناکاتەوە و پاڵپشتی لە هەوڵەکانی تایبەت بە ئاساییکردنەوەی پەیوەندیی وڵاتانی دیکەش لەگەڵ ئەو رژێمە ناکات تاوەکو ئەو کاتەی پێشکەوتنێک لە رەوشی سووریا بە گوێرەی بڕیاری ٢٢٥٤ی ئەنجوومەنی ئاسایشی نەتەوەیەکگرتووەکان بەدی دێت. "