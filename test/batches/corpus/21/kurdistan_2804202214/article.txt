سەرۆکایەتیی داواکاری گشتیی هەرێمی کوردستان، بە نووسراوی ژمارە (د / ٤٨٨) کە لە رێککەوتی ٢٦ - ٠٤ - ٢٠٢٢ دەرچووە و واژۆی دادوەر کاوە فەتحی، سەرۆکی داواکاری گشتیی لەسەرە، بڕیاریداوە بە پێکهێنانی لیژنەیەک بۆ لێکۆڵینەوە لە دیارنەمانی پارە لە بانکەکانی سلێمانی.  ئەمڕۆ پێنجشەممە ٢٨ - ٠٤ - ٢٠٢٢ شێرکۆ جەودەت، سەرۆکی فراکسیۆنی یەکگرتووی ئیسلامی کوردستان بە رووداوی راگەیاند، سکاڵاکە لەلایەن فراکسیۆنی یەکگرتووەوە تۆمارکراوە و چاوەڕێی ئەنجامی لێکۆڵینەوەکەین.  لە نووسراوەکەی داواکاری گشتیدا هاتووە: "بڕیارماندا بە پێکهێنانی لیژنەیەکی لێکۆڵینەوە، بە مەبەستی بەدواداچوون لە بابەتی ئەم وتانەی کە لە ناوەڕۆکی نووسراوی فراکسیۆنی یەکگرتووی ئیسلامی کوردستان لە پەرلەمانی کوردستان - عێراق، کە گوایە پارە لە بانکەکانی سلێمانی نامێنێت، وێڕای بردنی داهات و شاردنەوەی و نەگەڕاندنەوەی بۆ بانکەکان و دەستکاریکردنیان بە تایبەت لە بانکەکانی سنووری سلێمانی، ئەنجامی بەدواداچوونتان لە ماوەیەکی گونجاو بە راپۆرتێک وەڵاممان بدەنەوە".  ئەو لیژنەیەی کە داواکاری گشتی پێکیهێناوە، پێکدێن لە د. فەرهاد حاتەم حوسێن، داواکاری گشتی، ئالان ئەحمەد عەلی، داواکاری گشی و سەلاحەددین لەتیف سادق، ئەندامی داواکاری گشتی.  رۆژی ١٠ی نیسانی رابردوو، فراکسیۆنی یەکگرتووی ئیسلامی کوردستان،  لەڕێگەی سەرۆکایەتیی داواکاری گشتییەوە بەهۆی دیارنەمانی پارە لە بانکەکان و دواکەوتنی مووچە سکاڵای تۆمارکرد.