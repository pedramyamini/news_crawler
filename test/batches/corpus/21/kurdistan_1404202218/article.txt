ئەمڕۆ پێنجشەممە ١٤.٤.٢٠٢٢ فازڵ حاجی، گوتەبێژی پۆلیسی هاتووچۆی هەولێر بە رووداوی راگەیاند، بەپێی بڕیارێکی وەزارەتی ناوخۆی حکومەتی هەرێمی کوردستان، ئەمڕۆ دوا وادەیە بۆ مامەڵەکردن بە گرێبەستی کۆن بۆ ئۆتۆمبێل و لەمەودوا کار بە گرێبەستی ئەلیکترۆنی دەکرێت و وادەکەش بەهیچ جۆرێک درێژ ناکرێتەوە.  رێنوێنیی تۆمارکردنی گرێبەستی ئەلیکترۆنی کە سەرەتای ساڵی ٢٠٢٢ چووە واری جێبەجێکردنەوە رووبەڕووی رەخنەی زۆر بووەوە و بەشێک لە خاوەن پێشانگە و کۆمپانیاکانی کڕین و فرۆشتن ناڕەزایەتیی خۆیان لەو بارەیەوە دەربڕی و دواتر وەزیری ناوخۆ لەگەڵ بەڕێوەبەری گشتیی هاتووچۆی پارێزگاکانی هەرێمی کوردستاندا کۆبووەوە و رێنوێنییەکان هەموارکران.  بەپێی نووسراوی ژمارە ٨٢٥ی وەزارەتی ناوخۆی هەرێمی کوردستان، کە رۆژی ١٠ - ١ - ٢٠٢٢ بە واژۆی وەزیری ناوخۆی هەرێمی کوردستان دەرچووێنراوە، رێنوێنیی ژمارە ٣ی ساڵی ٢٠٢١ی تایبەت بە رێکخستنی کاری کۆمپانیاکانی هاوردەکردن و گواستنەوە و فرۆشتنی ئۆتۆمبێل هەموارکراوەتەوە.  بەپێی هەموارە نوێیەکە ئەو گرێبەستانەی پێش ٢ - ١ - ٢٠٢٢ کراون، لە بەڕێوەبەرایەتییەکانی هاتووچۆ کاریان پێدەکرێت و پەسند دەکرێن، هەروەها ئەو ئۆتۆمبێلانەی بەهۆی نەبوونی گرێبەستی ئەلیکترۆنی سزای دواکەوتنیان کەوتووەتە سەر، لەو سزایانەی لە رۆژی ٢ - ١ - ٢٠٢٢ تاوەکو ١٥ - ٤ - ٢٠٢٢ لەسەریان هەیە دەبەخشرێن.  هەروەها بەگوێرەی هەموارەكە پێویستە كۆمپانیا و پێشانگەكانی ئۆتۆمبێل تاوەکو ١٥ی نیسانی ساڵی ٢٠٢٢ خۆیان تۆمار بكەن، بەپێی رێنوێنیی ژمارە ٣ی ساڵی ٢٠٢١.   لە هەموارە نوێیەکەی وەزارەتی ناوخۆدا ئاماژە بەوەدراوە، ئەو كۆمپانیا و پێشانگەیانەی ئۆتۆمبێل، کە كێشەی باج یان خاوەندارێتی یان كێشەی گرێبەستیان هەیە كۆدیان پێدەدرێت و پێویستە تاوەکو رۆژی ٣١ی ١٢ی ٢٠٢٢ ئەو كێشانە لەگەڵ لایەنی پەیوەندیدار لە حكومەت چارەسەر بكەن.  رۆژی ١١ - ٠١ - ٢٠٢٢، ژمارەیەک لە خاوەن پێشانگەکانی ئۆتۆمبێل و کڕیارانی ئۆتۆمبێل لەسەر شەقامی ١٠٠ مەتریی هەولێر گردبوونەوە. بە گوتەی خاوەن پێشانگەکانی ئۆتۆمبێل و کڕیاران، ئەوان ناڕازین لە گرێبەستی ئەلیکترۆنی، کە بەهۆیەوە بازاڕیان نەماوە و ناتوانن کار بەو بڕیارە بکەن