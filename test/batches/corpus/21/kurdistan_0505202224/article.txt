فیستیڤاڵەکە بە سپۆنسەری میدیایی تۆڕی میدیایی رووداو بەڕێوەدەچێت و ئامانجی سەرەکی لێی، هۆشیارکردنەوەی خەڵکە بۆ خواردنی تەندروست و شێوازی دروستی خواردن و خواردنەوە، بۆ ئەوەش رۆژانە دیبەیتی تایبەت بۆ پزیشکان و کەسانی شارەزا رێکدەخرێت.  ئاسۆس تاهیر، کارمەند لە خواردنگەیەکی بەشداربوو لە فیستیڤاڵی خۆراک دەڵێت، "ئێمە ژمارەیەک خواردنی کوردەواریمان نمایشکردوون، وەکو برنجی سپی و بریانی و کفتە و دۆڵمە. رۆژانە تاوەکو چوار مەنجەڵ دۆڵمە دەفرۆشین، لەبەرئەوەی خواستی خەڵک زیاتر لەسەر دۆڵمەیە. "  مستەفا کەمال، بەڕێوەبەری مارکێتینگ لە کۆمپانیایەکی بەشداربوو لە فیستیڤاڵی خۆراک ئاماژە بەوە دەکات، جیاوازیی کۆمپانیاکەی ئەوان لە کۆمپانیا بەشداربووەکانی دیکەی فیستیڤاڵەکە ئەوەیە کە هەموو کەلوپەلەکانیان خۆماڵین و لە کوردستان ئامادەکراون نەک لە دەرەوەی وڵات، فیستیڤاڵی لەم شێوەیەش بە پێویست دەزانێت، چونکە کۆمپانیاکەی ئەوان تازەیە و ئەم جۆرە فیستیڤاڵانە دەرفەتن بۆئەوەی کەلوپەلەکانیان نمایش بکەن و خەڵک بیانبینن.  کارمەندی خواردنگەیەکی بەشدار لە فیستیڤاڵەکە ئاماژە بەوە دەکات، فیستیڤاڵەکە ئاسانکارییەکی زۆرە بۆ ئەوان، بۆ پێشکێشکردنی خواردنەکانیان.  بەشێکی زۆر لە گەشتیارانی خواروو و ناوەڕاستی عێراقیش بەشداریی فیستیڤاڵەکەیان کرد. ئەسیل قەحتانی، گەشتیار ئاماژە بەوە دەکات، ئەوان سەردانی پارکی سامی عەبدولڕەحمانیان کرد و بینییان کە فیستیڤاڵ تێیدا بەڕێوەدەچێت، هەربۆیە سەردانیان کرد و "خواردنی زۆر خۆشیان تاقیکردەوە. "  حوسام تەڵال، گەشتیار دەڵێت، رێکخستنی فیستیڤاڵەکە زۆر باشە و خواردنی جیاواز و بەتام هەبوون، "لەمێژە دەمویست سۆشی بخۆم و ئەم فیستیڤاڵە دەرفەت بوو کە بیخۆم. "  دوای تەواوبوونی فیستیڤاڵەکە لە هەولێری پایتەختی هەرێمی کوردستان، بڕیارە لە هەریەکە لە شارەکانی دهۆک و سلێمانییش بەڕێوەبچێت.