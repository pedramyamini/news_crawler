کەمال کڵچدارئۆغڵو، سەرۆکی جەهەپە لە خوانەکەی رۆژی چوارشەممەدا بەشدار بوو، کە لە ٢١ی نیسانەوە بەهۆی نەدانی پارەی پسولەی کارەبا، کارەبای ماڵەکەی بڕابوو. سەرۆکی جەهەپە رایگەیاند، دوای تێپەڕبوونی یەک هەفتە، دەچێت پارەی کارەبا دەدات، ئەمڕۆ پێنجشەممە ٢٨ی نیسان پارەی کارەبای دا.  سەرۆکی جەهەپە رایگەیاند، "بڕینی کارەبای نزیکەی چوار ملیۆن هاوبەش، واتا لە هەر ماڵێکدا سێ کەس بژی، هێشتنەوەی ١٢ ملیۆن کەسە بەبێ کارەبا. کێ خۆی بە خاوەنی مافی ١٢ ملیۆن کەس زانی؟ بەڵێ پارەی کارەبام نەدا، بۆچی؟ بۆئەوەی دەردی ئەو هاووڵاتییانەی کارەبایان بڕاوە بۆ هەموو تورکیا باس بکەم. بەڵێ باسم کرد. هەموو تورکیا دەزانێت؟ بەڵێ دەزانێت. "  ئەم هەڵوێستەی کڵچدارئۆغڵو حکومەتی تورکیای تووڕە کردووە. وەزیری پیشەسازی و تەکنۆلۆژی دەڵێت، کڵچدارئۆغڵو نمایش دەکات، "ئەگەر بە گرانی پسوولەکانی کارەبا هێندە ناڕەحەت بووە، با فەرمان بدات بە شارەوانییەکانی جەهەپە پارەی ئاو وەرنەگرن. "  مستەفا ڤارانک، وەزیری پیشەسازی و تەکنۆلۆژی دەڵێت، "با بڕوات تەماشای شارەوانییەکانی خۆی بکات. بۆ نموونە گەورەشارەوانیی ئیستەنبووڵ ئێستا بەهۆی نەدانی پارەی پسوولەکانی ئاوەوە، ئاوی چەند هاوبەش بڕاوە؟ لە ساڵی ٢٠٢١ دا زیاتر لە ٤٠٠ هەزار هاوبەشی ئاو داخراون. مادام ئێوە هێندە لە خەمی هاووڵاتیدان، فەرمان بدەن بە شارەوانییەکەتان پارەی ئاو وەرنەگرن. "  بەگوێرەی راپۆرتێکی جەهەپە کە بە پشتبەستن بە داتا فەرمییەکانی حکومەتی تورکیا ئامادە کراوە، بەهۆی گرانبوونی نرخەوە ساڵی ٢٠٢١ لە تورکیا گازی سرووشتی و کارەبا لەسەر ٤.٥ ملیۆن هاوبەش بڕاوە.  بەگوێرەی داتا فەرمییەکان دوو ملیۆن و نیو هاووڵاتیی هەژار و کەمدەرامەت لە تورکیا لە بابەتی کارەبا و گازی سرووشتی هاوکاری دەکرێن.