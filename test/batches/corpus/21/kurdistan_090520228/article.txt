شاسوار عەبدولواحید، سەرۆکی جووڵانەوەی نەوەی نوێ لە کۆنگرە رۆژنامەڤانییەکەی هاوپەیمانیی لەپێناو خەڵک قسەیکرد، داوای لە پەرلەمانتارانی سەربەخۆکرد ئەگەر بەربژێری سەرۆکوەزیران دیاری دەکەن، با بەربژێری سەرۆککۆماریش دیاری بکەن، بەڵام بە چوار مەرج کە بەمشێوەیەن:   - دەبێت ئەوکەسەی دەبێتە سەرۆکوەزیران لە عێراق، خۆی و وەزیرەکانیشی، کەسێکی پاک بن، نیشتماندۆست بێت و هیچ گومانێکی گەندەڵی لەسەرنەبێت. هاوکات نابێت دوو رەگەزنامەی هەبێت.  - دەبێت ئەو کەسە بەرنامەیەکی واقیعی هەبێت کە باس لە گرفت و کێشەکانی هاووڵاتییان بکات.  - دەبێت پێشتر لە هیچ حیزبێکی دەسەڵاتداردا نەبووبێت و بەشێک نەبووبێت لە حکومەتی پشکپشکێنەی پێشوو.   - دەبێت فراکسیۆنەکان و پەرلەمانتارانی سەربەخۆ بەڵێن بدەن کە دەستوەرنەدەن لە کاروباری هەڵبژاردنی وەزیرەکان، بۆ ئەوەی سەرۆکوەزیرانی داهاتووی عێراق کەسێکی بەهێزبێت و دووربێت لە پشکپشکێنە.   سەرۆکی جووڵانەوەی نەوەی نوێ باسی لەوەشکرد، ئەوان هەر لە سەرەتاوە بڕیاریانداوە کە نەبنە بەشێک لە "حکومەتی پشک پشکێنە" و ئەوان لەم خولەی پەرلەماندا تەنیا بە رۆڵی پەرلەمانییان هەڵدەستن.