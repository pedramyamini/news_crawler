وەزارەتی ناوخۆی تورکیا ساڵانە "ستراتیژییەتی بەرەنگاربوونەوەی تیرۆر" دادەڕێژێت و بە ئۆپەراسیۆنە وەرزییەکان ناوی دەبات. دوای کۆتاییهاتنی ئۆپەراسیۆنەکانی زستانە بەناوی زنجیرە ئۆپەراسیۆنەکانی ئەرەن کە ٣٤ قۆناخ بوو. ئەمجارە زنجیرە ئۆپەراسیۆنەکانی بەهار و هاوینە، دژ بە گەریلاکانی پەکەکە دەستیپێکرد. رۆژی ١٧ی نیسانی ٢٠٢٢ قۆناخی یەکەمی زنجیرە ئۆپەراسیۆنی بەهار و هاوینە بەناوی ئابڵووقە، لە ئامەدی باکووری کوردستان بەڕێوەچوو.    وەک لە راگەیێندراوەکەی وەزارەتی ناوخۆی تورکیادا هاتووە، بەرەبەیانی ئەمڕۆ سێشەممە ١٧ی ئایاری ٢٠٢٢ ئۆپەراسیۆنی ئابڵووقە - ١٠ بە بەشداری پێکردنی ٩١٥ سەرباز بەڕێوەچوو. هێزەکە بەسەر ٥٢ تیم دابەشکران.  وەزارەتی ناوخۆی تورکیا راشیگەیاند، لە ئۆپەراسیۆنەکەدا گەریلایەک گیانی لەدەستداوە، بەڵام تاوەکو ئێستا ناوەندی چاپەمەنیی و راگەیاندنی هەپەگە پشتڕاستی نەکردووەتەوە.   رۆژی ٢٩ ـی نیسانی ٢٠٢٢، وەزارەتی ناوخۆی تورکیا بڵاویکردەوە، لە ئۆپەراسیۆنی ئابڵوقە - ٥ کە لە بەرزاییەکانی ناوچە شاخاوییەکانی جودی لە شرناخی باکووری کوردستان لە رۆژی ٢٤ ـی نیسانی ٢٠٢٢ بەڕێوەچوو بوو، لە پێکدادانێکدا دوو گەریلا گیانیان لەدەستدا و سێ سەربازی هێزەکانی جەندرمەش کوژران و دوو سەربازیش بەسەختی برینداربوون. هەپەگە لەم ئۆپەراسیۆنەدا رایگەیاند، کە دوو سەربازیان کوشتووە و شەش سەربازی دیکەش برینداربوون.   دوای شکستهێنانی پڕۆسەی چارەسەری پرسی کورد لە کۆتاییەکانی ساڵی ٢٠١٥ دا، شەڕی کۆڵان بە کۆڵان لە نێوان سوپا و هێزە ئەمنییەکانی تورکیا لە دژی گەریلاکانی پەکەکە لە شەش پارێزگای باکووری کوردستان روویدا و تاوەکو نیسانی ٢٠١٦ ـی خایاند. لەو قۆناخە بەدواوە و لە سەرەتای ساڵی ٢٠١٧ ـەوە ژووری ئۆپه‌راسیۆنه‌كانی وه‌زاره‌تی ناوخۆی توركیا پێنج جۆر زنجیرە ئۆپەراسیۆنی ئەمنی و سەربازیی لە باکووری کوردستان بەناوەکانی "شکێنەر، تەڵە، هەورە برووسکە، باگۆک، ئەرەن و ئابڵوقە" لە دژی گەریلاکانی پەکەکە لە زۆربەی ناوچە شاخاوییەکان و دوورەدەستەکان لە باکووری کوردستان ئەنجام دەدەن.