لە بوولتەنی کاژێر ١٢: ٠٠ی تەلەڤزیۆنی رووداو، کە سەنگەر عەبدولڕەحمان پێشکێشی دەکات، باس لە سەردانی سەرۆکی هەرێمی کوردستان بۆ سلێمانی، پرسی نزیکبوونەوەی لایەنە سیاسییەکانی کوردستان، گرفتە نێوخۆییەکانی بزووتنەوەی گۆڕان و دانیشتنی دادگەی فیدراڵی لەبارەی پرسی یاسایی نەبوونی خوێندنی پارالێل کرا.  لەبارەی پرسی ئاساییکردنەوەی پەیوەندیی نێوان لایەنە سیاسییەکان، لە پاش سەردانی سەرۆکی هەرێمی کوردستان بۆ سلێمانی و کۆبوونەوەی لەگەڵ لایەنە سیاسییەکان. گوتەبیژی بزووتنەوەی گۆڕان باسی لەوە کرد، عومەری سەید عەلی وەکو هەڵسوڕاوێکی دیاری بزووتنەوەی گۆڕان پێشوازیی لە شاندی سەرۆکایەتیی هەرێمی کوردستان کردووە و "کۆبوونەوەیەکی راشکاومان لەگەڵ شاندی سەرۆکایەتیی هەرێمی کوردستان کردووە. "  دلێر عەبدولخالق، گوتەبێژی بزووتنەوەی گۆڕان ئاماژەی بەوەش کرد، "سەردانی سەرۆکایەتیی هەرێمی کوردستان گرنگ بوو، بەتایبەت کە دۆخی کوردستان و عێراقیش لە چەقبەستووییەکی سیاسیدایە، کە پێویستمان بە دیدار و کۆبوونەوە و گفتوگۆیە بۆ چارەسەرکردنی گرفتەکان، جگە لەم رێگەیە رێگەی دیکەی وەکو پاشقول لەیەکگرتن و شەڕی میدیایی خزمەت بە دۆخەکە ناکات. "  گوتەبێژی بزووتنەوەی گۆڕان دەڵێت، کۆبوونەوەکانیان پێ گرنگ بوو، "کۆبوونەوەیەکی راشکاومان لەگەڵ شاندی سەرۆکایەتیی هەرێمی کوردستان ئەنجام دا و کێشە و گرفتەکانی خەڵکمان لە چوارچێوەی سیستمی حکومڕانیدا خستەڕوو، دوو پرس کە پەیوەندییان بە دەسەڵاتی سەرۆکایەتیی هەرێمی کوردستانەوە هەیە بریتین لە پرسی بەحیزبیکردنی هێزەکانی پێشمەرگە و هێزە ئەمنییەکان و پرسی بەنیشتمانی نەکردنی پەیوەندییەکانی هەرێمی کوردستان لەگەڵ عێراق و وڵاتانی دراوسێ. "  بە گوتەی دلێر عەبدولخالق، "خراپیی پەیوەندییەکانی یەکێتی و پارتی رەنگدانەوەی خراپی هەبووە بۆ پەکخستنی ئیشوکارەکانی حکومەتی هەرێمی کوردستان بۆ جێبەجێنەکردنی پلانی کابینەی حکومەتی هەرێمی کوردستان بۆ کەمبوونی خزمەتگوزاری و قوڵبوونەوەی کێشەکان، دۆخی سیاسیی ئێستا وا دەخوازێت دەستبەجێ چاکسازیی ریشەیی لە پرسی سیاسی، ئابووری، ئیداری و دارایی بکەین. "  لەبارەی بەرپرسیارێتیی بزووتنەوەی گۆڕان لە حکومەت، گوتەبێژی بزووتنەوەکە گوتی، "بزووتنەوەی گۆڕان نە ئێستا و نە لە رابردووش خۆی لە بەرپرسیارێتی نەدزیوەتەوە، بەرپرسیارێتیی بنەڕەتی بە پلەی یەکەم لە ئەستۆی پارتی و یەکێتیدایە، بەرپرسیارێتیی پارتی دیموکراتی کوردستان گەورەیە و دوێنێ بە راشکاوی بە شاندەکەمان گوتووە، بەو پێیەی سەرۆکی هەرێمی کوردستان و سەرۆکی حکومەت و زۆرینەی پەرلەمانی و بەشی زۆری ئیدارە و پارە لای پارتییە، لە پاش پارتی بەرپرسیارێتی لای یەکێتیی نیشتمانیی کوردستانە. "  گوتەبێژی بزووتنەوەی گۆڕان باسی لەوە کرد، "کەس رێگەی لە پارتی و یەکێتی نەگرتووە کۆدەنگیی نیشتمانی دروستبکەن، یەکێتی و پارتی هەست بە بەرپرسیارێتیی نیشتمانی بەرامبەر بە میللەت ناکەن، لە بەغداش پێشخستنی بەرژەوەندیی حیزبی و شەڕکردن لەسەر پۆستی سەرۆککۆمار و پۆستەکانی دیکە وای لێکردوون، پرسە گرنگەکانی نەتەوەکەیان بیربچێتەوە. "  لەبارەی دۆخی سلێمانییەوە دلێر عەبدولخالق ئەوەی خستەڕوو، "رەخنەمان لە دۆخی سلێمانی هەیە و رێککەوتنەکەمان لەگەڵ یەکێتی و لەگەڵ پارتی جێبەجێ نەکراوە، نەمانی متمانەی سیاسی یەکێکە لەو قەیرانانەی لە کوردستاندا هەیە و حیزبەکان لەنێو خۆیاندا متمانەیان بە یەکدی نەماوە، خەڵک متمانەی بە حکومەت و دامەزراوەکان نەماوە. " ئاماژەی بەوەش کرد، "ئێمە رێککەوتووین چاکسازی لە حکومەت بکرێت، بەڵام چاکسازییەکەمان وەکو پێویست نەبینیوە، جێبەجێ نەکردنی کارنامەی حکومەتیش پەیوەندیی بە دۆخی نێوان یەکێتی و پارتییەوە هەیە. "  لەبارەی وادەی ئەنجامدانی کۆنفرانسی نیشتمانییەوە، گوتەبێژی بزووتنەوەی گۆڕان رایگەیاند، "پرسی کۆنفرانسی نیشتمانی پرسێکی جیددییە و لیژنەی باڵای کۆنفرانس دروستبووە، بەشێکی گرنگی راپۆرتەکان لای دەستەکەیە و پاش ئەوەی گفتوگۆیان لەبارەوە دەکرێت، هەوڵی هەموو لایەک ئەوەیە لە ئاییندەیەکی نزیکدا کۆنفرانسەکە ئەنجامبدرێت. "  لەبارەی پێشوازیکردنی عومەر سەید عەلی، رێکخەری پێشووی بزووتنەوەی گۆڕان لە سەرۆکی هەرێمی کوردستان، دلێر عەبدولخالق گوتی، "کاک عومەر وەکو کەسایەتییەکی زۆر کاریگەر و پاکی ناو بزووتنەوەی گۆڕان و وەکو هەڵسوڕاوێکی دیاری بزووتنەوەی گۆڕان پێشوازیی لە شاندی سەرۆکایەتیی هەرێمی کوردستان کرد. "  تەوەرێکی دیکەی بوولتەنی کاژێر ١٢: ٠٠ تایبەت بوو بە قسەکردن لەسەر دانیشتنی دادگەی باڵای فیدراڵی لەبارەی سکاڵایەکی سەرۆکی فراکسیۆنی نەوەی نوێ، کە لە دژی حکومەتی هەرێمی کوردستان تۆماری کردووە، کە بەپێی ئەو داوایەی دادگەی باڵای فیدراڵیی عێراق بە ژمارە ٢٧ / فیدراڵی / ٢٠٢٢ بڵاویکردووەتەوە، سکاڵاکار سروە عەبدولواحید، سەرۆکی فراکسیۆنی نەوەی نوێ لە ئەنجوومەنی نوێنەرانی عێراق سکاڵایەکی لە دادگەکە تۆمارکردووە بۆ تانەدان لە نادەستووریبوونی بڕیاری ژمارە ٦٨ی ئەنجوومەنی وەزیرانی هەرێمی کوردستان کە لە ٢ی ئایاری ٢٠١٦ دەرچووە و تایبەتە بە خوێندنی پارالێل لە زانکۆ حکومییەکان.  د. ئیدریس هادی، وەزیری پێشووتری خوێندنی باڵا و توێژینەوەی زانستی ئاماژەی بەوە کرد، "بەپێی دەستوور، خوێندنی پارالێل نایاساییە و لە دەستووردا دەڵێت: خوێندن بە خۆڕاییە. "  وەزیری پێشووتری خوێندنی باڵا و توێژینەوەی زانستی گوتیشی، "بەپێی بڕگەکانی دەستوور، دادگەی فیدراڵی دەتوانێت خوێندنی پارالێل هەڵبوەشێنێتەوە، دەکرێت خوێندن بە شێوەی پارالێل رابگیرێت تاوەکو وەزارەتی خوێندنی باڵا چارەسەری بۆ دەدۆزێتەوە. "  بە گوتەی د. ئیدریس هادی، "پارەی پارالێل ئەوەندە زۆر نییە کە کاریگەری بکاتە سەر بودجەی حکومەت و پارەکە زۆر کەمە. " دەشڵێت، "پابەندبین بە بڕگەکانی دەستوور باشترە و زانکۆکان دەتوانن لەڕێگەی دیکەوە داهات دەستبخەن. "