رۆژی چوارشەممە ٢٠ - ٤ - ٢٠٢٢، حیکمەت محەممەد، ئەندامی لیژنەی پێشمەرگە لە پەرلەمانی کوردستان میوانی بووڵتەنی کاژێر ٨ ـی رووداو بوو کە سنوور مەجید پێشکێشی دەکات و رایگەیاند، "لە راستیدا پەکەکە بووەتە رێخۆشکەر بۆ تورکیا، دەوڵەتی تورکیا بیەوێت بچێتە هەر شوێنێک، پەکەکە رێگەی بۆ خۆش دەکات و وا دەکات سوپای ئەو وڵاتە بێت و ئەو ناوچە ستراتیجییانە لە هەرێمی کوردستان داگیر بکات. "   بە گوتەی حیکمەت محەممەد، "ئەو شوێنەی ئێستا تورکیا ئۆپەراسیۆنی تێدا دەکات، لە هەشتاکانی سەدەی رابردوو، رژێمی بەعس کردبوویە ناوچەی قەدەخەکراو و گوند و ناوچەکانی لە خەڵک چۆڵکردبوو. دوای ساڵی ١٩٩١ پەکەکە ئەو ناوچانەی گرت و دیسانیش هاووڵاتییانی ئەو ناوچانە نەیانتوانی بچنەوە گوند و ناوچەکانی خۆیان، ئەوەش وایکرد سوپای تورکیا هێرش بکاتە سەر ناوچەکە و بەشێکی داگیر بکات. "   لەبارەی هەڵوێستی حکومەتی عێراق بەرامبەر هێرشەکانی تورکیا، ئەندامەکەی لیژنەی پێشمەرگە دەڵێت، تاوەکو ئێستا چەندینجار لەگەڵ لیژنەکانی پەرلەمانی عێراق بەدواداچوونمان بۆ ئەو ناوچانە کردووە کە سوپای تورکیا هێرشی کردوونەتە سەر و قسەمان لەگەڵ دانیشتووان و بەڕێوەبەرانی ناوچەکەش کردووە. "بەڵام هەموو دەزانین حکومەتی عێراق کێشەی لەنێوخۆیدا هەیە و کاریگەری وڵاتانی ناوچەیشی بەسەرەوەیە، ئەوەش وایکردووە نەتوانێت رۆڵی خۆی بە تەواوی ببینێت، ئەگینا سەروەری عێراق پێشێلکراوە و پێویستە بە جیددی لەسەر ئەو بابەتە بوەستێت، بەڵام من لەو باوەڕەدا نیم عێراق بتوانێت لە بەرامبەر ئەو هێرشانەدا بوەستێتەوە. "  حیکمەت محەممەد راشیدەگەیێنێت، "پێویستە هێزە سیاسییەکانی هەرێمی کوردستان یەکهەڵوێست بن بەرامبەر هەر مەترسییەک رووبەڕووی هەرێمی کوردستان دەبێتەوە. زۆرجار حکومەتی هەرێمی کوردستان لێدوانێک دەدات یان هەڵوێستێکی دەبێت، دەبینین بەشێک لە لایەنەکانی هەرێمی کوردستان دژایەتی هەڵوێستەکە دەکەن، بۆیە پێویستە نەک خەڵکی هەرێمی کوردستان، بەڵکو خەڵکی هەر چوار پارچەی کوردستان پەکەکە شەرمەزار بکەن و هەمووان دژایەتی ئەو سیاسەتانە بکەن کە ئێستا گرتوویەتیەبەر. "  ئەو پەرلەمانتارە پێیوایە، "پێویستە پاسەوانی سنوور لەو شوێنانەی ئێستا پەکەکە و سوپای تورکیای لێیە، زیاد بکرێن و ئەو ناوچانە بگرن بۆ ئەوەی چیتر بیانوو نەکەوێتە دەست سوپای تورکیا و پەکەکەش لە راستیدا پێویستە ئەو شوێنانە جێبهێڵێت، چونکە ئەو ناوچەیە مەیدانی خەباتی پەکەکە نییە. "   حیکمەت محەممەد دووپاتی دەکاتەوە، "پێویستە هەموو هێزە سیاسی و رێکخراوە مەدەنییەکان داوا لە پەکەکە بکەن ئەو شوێنانە جێبهێڵێت و هێزە سییاسییەکانی کوردستان یەک بگرن و ئەو سنوورانە تووندوتۆڵ بکەن. "   لەبارەی هەڵوێستی لایەنە سیاسییەکانی هەرێمی کوردستان بەرامبەر شەڕی نێوان پەکەکە و تورکیا لە خاکی هەرێمی کوردستان، حیکمەت محەممەد دەڵێت، "وا پێدەچێت بەتەنیا پارتی دیموکراتی کوردستان خاوەنی هەرێمی کوردستانە، دەنا هەر مەترسییەک بکەوێتە سەر هەرێمی کوردستان، مەترسییە بۆ هەموو حزب و لایەنە سیاسییەکان، دەنا بۆ پاراستن و سەقامگیری هەرێمی کوردستان پێویستە هەموو لایەنە سیاسییەکان یەکدەنگ و یەکهەڵوێست بن. "