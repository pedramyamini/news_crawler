شایەتحاڵێک دەڵێت، سەرەتا کە چوون، خەڵک رایاندەکرد و بریندار هەبوو، "ئیدی ئێمە چەند دانەیەکمان گواستەوە، دانەیەکیان ژن بوو، یەکێکیشیان سەری ئازاری پێگەیشتبوو. "  دایکی یەکێک لە بریندارەکان دەڵێت، "کوڕەکەم بریندارە، لەدایکبووی ساڵی ١٩٩٧ ـە، لە کافتریاکە کاری کردووە و دەستی بریندار بووە، سوپاس بۆ خودا سەلامەتە. "  بە گوتەی تەندروستیی سلێمانی، برینی بریندارەکان سەخت نین، چواریشیان نێردراونەتەوە بۆ ماڵەوە، تەمەنیان لە سێ بۆ ٦٥ ساڵ دەبێت، کە کورد و عەرەبن، یەکێک لە بریندارەکان کارمەندی بەرگریی شارستانیی سلێمانییە.  سامان نادر، بەڕێوەبەری فریاکەوتنی خێرا رایگەیاند، پێنج لە بریندارەکان بە ئۆتۆمبێلی تایبەت گەیێندرانە نەخۆشخانە، "ئەوانی دیکەش ئێمە گەیاندمانن، تەندروستییان باش و جێگیرە. "  دوای شەش کاژێر لە رووداوەکە، بەهۆی گومانێکەوە تیمەکانی بەرگریی شارستانیی سلێمانی ژێر دیوار و سەقفی رووخاوی کافتریاکە گەڕان بۆئەوەی دڵنیابن کە کەسی دیکە لەژێر داروپەردووی کافتریاکەدا بەجێنەماوە.