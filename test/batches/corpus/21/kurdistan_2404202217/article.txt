رۆژی یەکشەممە ٢٤ ـی نیسانی ٢٠٢٢، هونەر مەحموود، بەڕێوەبەری وەبەرهێنانیی گەرمیان بە رادیۆی رووداوی راگەیاند، "ئەو پڕۆژەیە، پڕۆژەیەکی تێکەڵەیە کە هاوشێوەی لە هەرێمی کوردستاندا نییە. ئێستا خەریکە پڕۆژەکە لای ئێمە دەچێتە قۆناخی جێبەجێکردنەوە کە لەسەر رووبەری ٤٠٠ دۆنم زەوی دروست دەکرێت و بەپێی خەمڵاندنە سەرەتاییەکان گوژمەی ٢٠٠ ملیۆن دۆلاری بۆ تەرخان کراوە. پڕۆژەکە لەسەر رووباری سیروانە. "   کەلار کراوەتە پێنج ناوچە، ئەو پڕۆژەیە لە ناوچەی دوو دایە کە رووباری سیروانی تێدایە. رووباری سیروان بە درێژایی هەشت کیلۆمەتر بە پەراوێزی کەلاردا دەڕوات.  بەڕێوەبەری وەبەرهێنانی گەرمیان ئاماژە بەوەش دەکات، ئەو پڕۆژەیە گەرمیان و کەلار لە بواری گەشتیاریدا دەباتە قۆناخێکی زۆر جیاوازترەوە.   هونەر مەحموود باس لەوەش دەکات، "ئێستا فەرمانی مۆڵەتیان بۆ پڕۆژەکە دەرکردووە، ئەگەر دەست بە کار بکرێت نزیکەی پێنج ساڵی پێدەچێت کە بەشە گەشتیاری و بازرگانییەکەی نزیکەی دوو ساڵیان پێدەچێت و بەشە نیشتەجێبوونەکەی نزیکەی چوار ساڵ. ئێمە سەرەتا لە گەشتیاری و بازرگانییەکەوە دەست پێدەکەین. "   بە گوتەی بەڕێوەبەری وەبەرهێنانی گەرمیان، لە سەرەتای دروستبوونی دەستەی وەبەرهێنانەوە سێ پڕۆژەی نیشتەجێبوون لە گەرمیاندا دروست کراون کە ٢١٠٠ یەکەن. لە کابینەی هەشتەمی حکومەتدا رەزامەندی لەسەر چەند پڕۆژەیەک بۆ گەرمیان و کەلار دراوە، لە کابینەی نۆیەمدا دەست بە کارەکانیان کراوە، وەک پڕۆژەکانی مامۆستایان، پیشەوەران، فەرمانبەران و لانە سیتی. کۆی ئەو پڕۆژانە ١٠٠ هەزار یەکەی نیشتەجێبوونن. لە ناحیەی رزگاری دوو هەزار و ٥٠٠ یەکەی نیشتەجێبوونیان هەیە و لە کفرییش هەزار یەکە.