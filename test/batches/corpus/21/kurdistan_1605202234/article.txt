ئیسکان حەسەن، خەڵکی گوندی هروور باس لەوە دەکات، "بە شێوەیەکی چڕ چەند مانگێک بوو گوندی هروور بۆردوومان دەکرا، کارەبای گوندەکەشمان بەهۆی بۆردوومانەکەوە پچڕا، بەڵام ماوەی دوو سێ رۆژە دۆخی گوند ئارام بووەتەوە و بۆردوومان نەماوە، خەڵکی گوند دەتوانن بە ئاسودەیی لە ماڵەکانیان بێنە دەرەوە، ئەوەیش بەهۆی هاتنی هێزێکی پاسەوانی سنووری عێراقی و جێگیربوونیان لە گوندەکە. "  هەرچەند لە کۆی ٦٠ ماڵی گوند، ئێستا تەنیا ٢٠ ماڵ ماون کە پێنجیان تازە گەڕاونەتەوە، بەڵام لە سەرەتای هەفتەوە و بە جێگیربوونی هێزەکانی پاسەوانی سنوور، ژیان تاڕاددەیەک ئاسایی بووەتەوە.  حەسەن هرووری، خەڵکی گوندی هروور ئاماژە بەوە دەکات، "بەهۆی بۆردوومانە بەردەوامەکانەوە بەشێکی زۆری دانیشتووانی گوند مەڕ و ماڵاتەکانیان فرۆشت، ئەوانەی کە ماویشیانە ناتوانن بیانبەنە دەرەوەی گوند، چونکە مەترسیی بۆردوومان هەیە، ئەوە دوو رۆژە دۆخی ئەمنیی گوند باشتر بووە و بۆردوومان نەماوە، هێزەکانی پاسەوانی سنوور لێرە جێگیر کراون. "  لەگەڵ بەرفراوانبوونی هێرش و ئۆپەراسیۆنەکانی تورکیا، هێزەکانی پاسەوانی سنوور ئامادەییان زیاتر بووە. ئێستا بە درێژایی ٢٥٠ کیلۆمەتر لە شارۆچکەی رەبیعە تاوەکو دەروازەی سەرزێڕی ٧٣ خاڵی سنوورییان دامەزراندووە کە دوایینیان لە گوندی هروورە.  عەمید دلێر فەرزندە زێباری، فەرماندەی هێزی ١ی پاسەوانی سنووری عێراق بە رووداوی راگەیاند، "سێ ساڵە توانیومانە هێڵێکی جیاکەرەوە دروستبکەین بە درێژایی ١٠٠ کیلۆمەتر و ١٨ خاڵی سنووری لە ناوچەی دەشتە تەخێ لە قەزای زاخۆ تاوەکو کانی ماسێ لە بەرازییەکان، بۆئەوەی بتوانین ببینە رێگر لە هاتنی هێزەکانی تورکیا، دوایین خاڵی سنووریشمان لە گوندی هروور داناوە. "  لە سەرەتای ئۆپەراسیۆنەکانی تورکیاوە دژی پەکەکە لە ناوچە سنوورییەکانی هەرێمی کوردستان، زیاتر لە ٦٠٠ گوند چۆڵکراون کە پشکی شێر بەر پارێزگای دهۆک کەوتووە بە ٣٨٠ گوند، بەتایبەتی شارۆچکەی ئامێدی کە ٢٥٠ گوندی چۆڵکراون.