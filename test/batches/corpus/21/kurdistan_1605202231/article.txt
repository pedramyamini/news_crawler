هادی محەممەد کێڵگەی پەلەوەریی لە هەڵەبجە هەیە و دەڵێت، " ١٠ رۆژە مریشک گران بووە، بە جۆرێک کە کیلۆیەک مریشک زیاتر لە ١٠٠٠ دیناری چووەتەسەر، ئەمەش بەهۆی دوو هۆکارە، یەکەمیان هێنانی توخمی هێلکە بۆ جووجکە لە وڵاتی هۆڵەندا، پۆڵەندا و بەلجیکا هاوردە دەکرێت و خۆمان نیمانە، کرێی فڕۆکە و بازرگان و کرێکار هاوردە دەکرێت، ئەمەش وادەکات گران ببێت، دەخرێتە مەفخەزەوە و بۆ ماوەی ٢٠ رۆژ بەخێوی دەکات بە نزیکەی ٧٠ تاوەکو ٨٠ سەنت دەیفرۆشێت، خاوەن پەلەوەرخانەکانیش بۆ ماوەی ٥٠ شەو بەخێویان دەکەن، خاوەن پەلەوەرخانەش بۆ بەخێوکردنیان ئالیک، دەرمان و سۆیە دەکڕن. "  لەبارەی هۆکاری دووەمەوە ئەو خاوەن کێڵگە پەلەوەرییەی هەڵەبجە گوتی، "هۆکاری دووەمیان دەگەڕێتەوە بۆ خواروو و ناوەڕاستی عێراق، هەرکاتێک جووجکە و مریشکیان کەم ببێت و لە هەرێمەوە بڕوات، نرخەکەی ٣٠٠ دینار جیاواز دەبێت بۆ هاونیشتمانیان، ئێستا مریشکێکی ١.٨ کیلۆ یان ١.٩ کیلۆ یانیش دوو کیلۆ بە ٣٤٠٠ دینار دەچێت بۆ خواروو و ناوەڕاستی عێراق. "  هادی محەممەد گوتیشی، هەموو شتێک گران بووە، لە رابردوو جووجکە لە ٤٠ سەنتەوە گەیشتووەتە ٧٠ سەنت، تۆنێک ئالیک لە ٤٨٠ دۆلارەوە بۆ ٧٥٠ دۆلار بەرزبووەتەوە، لە پێش دروستبوونی شەڕی ئۆکرانیا و رووسیا لیترێک گاز لە ٤٠٠ دینارەوە بۆ ٩٠٠ دینار بەرزبووەتەوە، لەناو خانە پەلەوەرییەکان نرخی مریشک تاوەکو ٣٤٠٠ دینار زیاتر نەبووە، لە بازاڕدا بە ٣٥٠٠ دابەش دەکرێت و هاونیشتمانیان دەتوانن بە ٣٥٥٠ دینار بیکڕن.  حەیدەر فەرحان، سەرۆکی ئەنجوومەنی باڵای پیشەسازیی پەلەوەر لە هەرێمی کوردستان ئاماژەی بەوە کرد، "ئێستا ئالیک، جووجکە و سووتەمەنی گران بوون، چونکە زۆر سووتەمەنیمان بەکارهێناوە، لە رابردوودا لیترێک گاز کە بۆ گەرمکردنەوەی هۆڵەکان بەکاردەهێندرێت بە نزیکەی ٥٠٠ بۆ ٨٠٠ دینار بەرزبووەتەوە، لە هەر چوار پارێزگاکەی هەرێمی کوردستان نرخی مریشک نەگەیشتووەتە ٤٥٠٠ دینار، بەڵکو ئێستا مریشک لەناو هۆڵەکان دەفرۆشرێت بە ٣٤٠٠ دینار، دووکانداریش ١٠٠ دینار دەخاتە سەر و دەیفرۆشێتەوە بە ٣٥٠٠ دینار، تەنیا ١٠٠ دینار نرخی مریشک جیاوازە لەنێوان شارەکانی هەرێمی کوردستاندا. "  سەرۆکی ئەنجوومەنی باڵای پیشەسازیی پەلەوەر لە هەرێمی کوردستان گوتیشی، "خاوەن کێڵگە پەلەوەرییەکان نرخی مریشک بەرز ناکەینەوە، بەڵكو بەرزبوونەوەی نرخی مریشک بەهۆی گرانبوونی ئالیکە، چونکە لە دەرەوە هاوردە دەکرێت، ئەمساڵیش بەهۆی وشکەساڵییەوە گژوگیا کەمبووەتەوە، دەبێت ئالیک هاوردە بکەین، داوا لە هاونیشتمانیان دەکەم مریشکی خۆماڵی بکڕن، زۆر باشترە لە مریشکە هاوردەکراوەکان. "  جەمال حوسێن، لێپرسراوی سامانی ئاژەڵ لە سلێمانی باس لەوە دەکات، کێڵگە پەلەوەرییەکان لە رابردوودا تووشی کێشەی زۆر بوون لە گرانبوونی ئالیک و سووتەمەنی و بڵاوبوونەوەی نەخۆشی لەناو مریشکدا، کە زەرەرێکی زۆری لە خاوەنی کێڵگەکان داوە، "نرخی مریشک لە کێڵگە پەلەوەرییەکاندا بە دوو نرخی ٣٣٠٠ و ٣٥٠٠ دینار فرۆشراوە، ئەوەی لە بازاڕ هەیە جیاوازە لەنێوان دووکانەکە، بەڵام خەڵكی سلێمانی زیاتر حەزیان لە مریشکی گەورەی زیاتر لە سێ کیلۆیە، ئەمەش نرخیان ١٥٠ دینار زیاترە، جیاوازییەکە پەیوەندیی بە کێشی مریشکەکەیە، بازاڕ لەسەر خواست و خستنەڕووە. "  لێپرسراوی سامانی ئاژەڵ لە سلێمانی دەشڵێت، "بەهۆی نەخۆشییەوە هۆڵ هەیە لە هەفتەیەکدا ٢٠ هەزار مریشکی لەنێوچووە، ئەمەش کێشەیەکی گەورەی خستنەڕووی کەمکردووەتەوە، چوونی مریشکیش بۆ نێوەڕاستی عێراق کێشەیەکی دیکەی گرانبوونیەتی، بەڵام نەبووەتە هۆی ترس، لەوە زیاتر مریشک گرانتر نابێت، دەبێت بەرهەمی ناوخۆ بپارێزین، ئەگەر زیادبوونێکیش لەو بەرهەمە روودەدات ئەمە شتێکی قورس و گەورە نییە، لە ساڵی رابردوودا خاوەن کێڵگەکانی پەلەوەر زۆر زیانیان بەرکەوتووە، بەشێک لە خاوەن کێڵگەکانی پەلەوەر ئەمساڵ جووجکەیان دانەناوەتەوە. "