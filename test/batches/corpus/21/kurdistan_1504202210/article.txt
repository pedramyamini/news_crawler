ئاڵتان تان، رۆژی پێنجشەممە ١٤ی نیسانی ٢٠٢٢ لە هەژماری تایبەتی خۆی لە تویتەر هەواڵەکەی بڵاوکردووەتەوە و نووسیویەتی: " ٢١ ـەمین دادگای سزا قورسەکانی ئەنقەرە بە تۆمەتی پڕوپاگەندەکردن بۆ پەکەکە سزای ساڵێك و سێ مانگ زیندانیکردنی بۆ بڕیوومەتەوە، ئەمەش لە چوارچێوەی ئەو لێکۆڵینەوەیەدایە بەهۆی گوتەکانم لە بەرنامەیەکی تەلەڤیزیۆنیدا بە تۆمەتی سوکایەتیکردن بەڕێوەدەچوو".     ئاڵتان تان هەروەها ئاماژەی بەوەداوە، دادگا جێبەجێکردنی بڕیاری زیندانیکردنەکەی دوانەخستووە. بۆیە چاوەڕوان دەکرێت، ئاڵتان تان دەستگیربکرێت و بخرێتە زیندانەوە.  ئاڵتان تان، نووسەر و سیاسەتڤانی کورد لە ساڵی ١٩٥٨ لە شاری ئێلەهـ - ی باکووری کوردستان لە دایکبووە. ساڵی ١٩٨١ کۆلێژی ئەندازیاری لە ئەنقەرە تەواو کردووە.   تان، ساڵی ٢٠٠٠ - ٢٠٠٢ ئەندامی هادەپ بووە. لە خولی رابردووی پەرلەمانی تورکیا پەرلەمانتاری هەدەپە بوو. ئاڵتان تان پێشتریش لە ساڵی ٢٠١٧ بە دوو ساڵ بەندکردن سزادراوە.