ئەمڕۆ یەکشەممە، ١٧ی نیسانی ٢٠٢٢ سەرچاوەیەک لە بەڕێوەبەرایەتیی دابەشکردنی کارەبای کەرکووک بە تۆڕی میدیایی رووداوی راگەیاند، "بەهۆی دانانی وێستگەیەکی ٤٠٠ کیلۆ ڤۆڵتیی نوێ کە وێستگەی پێنجەمە و لە شارۆچکەی تازە دادەنرێت، بۆ ماوەی پێنج کاژێر کارەبای ئەو ٢٤ ناوچەیەی کەرکووک دەبڕدرێت و دوای پێنج کاژێرەکە دێتەوە، هۆکاریش ئەوەیە دانانی ئەو وێستگانە پێویستی بەوەیە کارەبا بکوژێتەوە. "  بەپێی راگەیێندراوێکی بەڕێوەبەرایەتیی دابەشکردنی کارەبای کەرکووک کە ئەمڕۆ یەکشەممە، ١٧ی نیسانی ٢٠٢٢، هێڵەکانی یەک و دووی ١٣٢ی کەی ڤی (کیلۆ ڤۆڵت)ی باشووری کەرکووک و هێڵەکانی یەک و دووی ١٣٢ی کەی ڤی (کیلۆ ڤۆڵت)ی ناوچەی پیشەسازیی وێستگەی زانکۆ بە تەواوەتی، بە مەبەستی چاککردنەوە لە کاژێر پێنجی بەیانییەوە تاوەکو کاژێر ١٠: ٠٠ی بەیانی دەکوژێندرێنەوە.  بەپێی راگەیێندراوەکەی بەڕێوەبەرایەتیی دابەشکردنی کارەبای کەرکووک، ئەو ناوچانەشی چاککردنەوەکە دەیانگرێتەوە بریتین لە: پیشەسازی، رەشاد، داقووق، واستی، حوزەیران، تسعین، خەزرا، شەقامی قودس، ئادار، عەدەن، مامۆستایان، غەرناتە، رێگەی بەغدا، دۆمیز، کۆمپانیای تاریق، نیدا، نەسر، قادسییە، شۆریجە، ئازادی، حەجاج، ئەسرا و مەفقودین، پەنجا عەلی و رووناکی.