ئەمڕۆ یەکشەممە، ٢٩ - ٥ - ٢٠٢٢، کەمال محەممەد ساڵح، وەزیری کارەبای حکومەتی هەرێمی کوردستان بەمەبەستی دەستبەکاربوونی لە پۆستەکەی وەکو  وەزیری سامانە سرووشتییەکان دوای دەستلەکارکێشانەوەی کەمال ئەترووشی، سەردانی ئەنجوومەنی وەزیرانی کرد و بە ئامادەبوونی ئومێد سەباح، سەرۆکی دیوانی ئەنجوومەنی وەزیران و ستافی وەزارەت لە پۆستە نوێیەکەیدا دەستبەکار بوو.  کەمال محەممەد لەوبارەیەوە رایگەیاند: "سەرۆکی دیوانی ئەنجوومەنی وەزیران وێرای پیرۆزبایی، هیوای خواست وەزیری سامانە سرووشتییەکان لەم ئەرکە نوێیەدا سەرکەوتوو بێت و ئامادەیی بۆ هەر جۆرە هاوکارییەکیش دەربڕی. "  رۆژی یەکشەممە، ٢٩ - ٥ - ٢٠٢٢،  گولیزار رەشید، جێگری سەرۆکی لیژنەی وزە و سامانە سرووشتیەکان و پیشەسازی و بازرگانی پەرلەمانی کوردستان لەوباریەوە بە تۆڕی میدیایی رووداوی گوت: "کارێکی باش بوو وەزیرێک بەوەکالەت بۆ وەزارەتی سامانە سرووشتییەکان دیاریکرا، چونکە ناکرێت پۆستی وەزیری وەزارەتێکی هەستیار و گرنگی وەکو وەزارەتی سامانە سرووشتییەکان بەبەتاڵی بمێنێتەوە، چونکە ئەو وەزارەتی بۆ کارەکانی پێویستی بە واژۆی وەزیر دەبێت. "  رۆژی پێنجشەممە، ٢٦ - ٥ - ٢٠٢٢، نووسینگەی سەرۆکی حکومەتی هەرێمی کوردستان راگەیێندراوێکی لەبارەی دەستلکەکارکێشانەوەی کەمال ئەترووشی، وەزیری سامانە سرووشتییەکانی هەرێمی کوردستانەوە بڵاوکردەوە کە تێیدا هاتبوو: "لە ماوەی ڕابردوودا باری تەندروستیی بەڕێز دکتۆر کەمال ئەتروشی وەزیری سامانە سروشتیەکان جێگیر نەبووە، بۆیە چەندین جار بە مەبەستی چارەسەری مۆلەتی وەرگرتووە. ئێستاش دووبارە بەڕێزیان بە مەبەستی چارەسەری، بە نیازە سەردانی دەرەوە بکات و پرۆسەی چارەسەریشی کاتی زیاتری پێویستە. لەبەر ئەو هۆیە بەڕێزیان بە ویستی خۆی، دەستلەکارکێشانەوەی ئاراستەی جەنابی سەرۆکی حکومەت کرد. "  هەروەها لەو راگەیێندراوەدا هاتبوو: "بۆ ئەوەی ئامادەنەبوونی بەڕێز دکتۆر کەمال ئەتروشی کاریگەریی نەرێنی لەسەر کاروباری وەزارەت نەبێت، بەڕێز سەرۆکی حکومەت دەستلەکارکێشانەوەکەی پەسند کرد و بڕیاری داوە کە بەرێزیان وەک ڕاوێژکاری سەرۆکی حکومەت بۆ کاروباری وزە، بەپێی توانا و دۆخی تەندروستی، لە خزمەت بەردەوام بێت. لە هەمانکاتدا بەڕێز کەمال محەممەد ساڵح، وەزیری کارەبا راسپێردرا، بە وەکالەت کاروباری وەزارەتی سامانە سروشتیەکان بەڕێوە ببات. "  هەر هەمان رۆژ کەمال محەممەد، وەزیری کارەبای حکومەتی هەرێمی کوردستان لە راگەیێنراوێکدا سوپاسی سەرۆکی حکومەتی هەرێمی کوردستانی کرد بۆ ئەو متمانەیەی پێی بەخشیوە وەزارەتی سامانە سروشتییەکان بە وەکالەت بەڕێوە ببات.