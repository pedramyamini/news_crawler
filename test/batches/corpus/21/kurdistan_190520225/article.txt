ئەمڕۆ پێنجشەممە ١٩.٥.٢٠٢٢ مونا قاوەچی، سکرتێری پەرلەمانی کوردستان بە تۆڕی میدیایی رووداوی راگەیاند، رۆژی سێشەممەی داهاتوو، دەستەی سەرۆکایەتیی لەگەڵ سەرۆکی سەرجەم فراکسیۆنەکان کۆدەبێتەوە، بۆ راوێژکردن و دۆزینەوەی میکانیزمێک بۆ دەستپێکردنەوەی دانیشتنەکانی پەرلەمان.  رۆژی سێشەممەی رابردوو ١٧ - ٥ - ٢٠٢٢، دەستەی سەرۆکایەتی پەرلەمانی کوردستان کۆبووەوە، بۆ دەستپێکردنەوەی دانیشتنەکان، بڕیاردرا لەگەڵ سەرۆکی فراکسیۆنەکانی پەرلەمان کۆببنەوە.  پرسی هەڵبژاردنی خولی شەشەمی پەرلەمانی کوردستان گرفتی لە نێوان لایەنەکاندا دروستکردووە. یەکێتی، گۆڕان، یەکگرتوو، کۆمەڵ و نەوەی نوێ داوا دەکەن یاسای هەڵبژاردن هەمواربکرێتەوە و هەرێمی کوردستانیش دابەشبکرێت بەسەر چەند بازنەیەکی هەڵبژاردندا. پارتی دیموکراتی کوردستانیش دەڵێت، ئەنجامدانی هەڵبژاردن بەشێوەی فرەبازنەیی ناوچەگەری تۆخ دەکاتەوە و فریای هەموارکردنەوەی یاسای هەڵبژاردنیش ناکەون و دەبێتە هۆی دواخستنی هەڵبژاردن.