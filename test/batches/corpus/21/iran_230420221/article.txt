حوسێن بیگلەری، بەرپرسی ئەنجوومەنی نەخۆشانی نڤیشکی کرماشان دەڵێت، " ٣٥ دەرمانی ئەم نەخۆشانە دەستناکەون و هۆکارەکەشی گرانی و کەمبوونی ئەم دەرمانانەیە. "  حوسێن زەهتابان، سەرۆکی ئەنجوومەنی نەخۆشانی شێرپەنجەی کرماشان ئاماژە بەوە دەکات، "دابینکردنی دەرمان کێشەی سەرەکیی نەخۆشەکانە، لە کرماشاندا دەرمانخانەکان دەرمانیان نییە، ئەگەر هەر کەسێک لەنێو بنەماڵەکەیدا نەخۆشێکی هەبێت، ئەوە ئیدی بێچارە دەبێت، چ بۆ دابینکردنی دەرمان، چ بۆ نرخەکەی. "  ئەوەش لە کاتێکدایە، ماوەیەک لەمەوبەر بەهرام عەینوڵاهی، وەزیری تەندروستیی ئێران رایگەیاند، "ئێمە پار دوو ملیار دۆلار پارەمان بۆ دەرمان تەرخانکردبوو، ئەمە ئەمساڵ بووەتە سێ ملیار. هیچ کێشەیەکمان بۆ دابینکردنی دەرمان نییە، ئێمە رێگە نادەین بچووکترین کێشە بۆ خەڵکی بەڕێزمان رووبدات. "  لە پارێزگای کرماشاندا ٤٠ هەزار نەخۆشی نڤیشک هەن، بۆ نموونە نەخۆشانی شێرپەنجە، تالاسیمیا و دیالیزی، بەس لەمێژە کێشەی دەرمانیان هەیە.  بەشێکی گرنگی هۆکاری قوڵبوونەوەی کەمبوونی دەرمان، بەتایبەت بۆ نەخۆشانی نڤیشک، بۆ بڕینی هاوکاریی نەختیی حکومەت بۆ دەرمان دەگەڕێتەوە.  شارەزایانی بواری دەرمان هۆشدارییان دابوو لەوەی هەڵگرتنی یارمەتی نەختێنە بۆ دەرمان، نرخەکان زۆر بەرز دەکاتەوە؛ بەڵام هۆشدارییەکان گوێیان پێنەدرا، ئەوەش نرخی دەرمانەکانی دوو هێندە بەرزکردووەتەوە، بەرپرسان ئەوە رەتدەکەنەوە.  حەیدەر محەممەدی، بەڕێوەبەری دەرمان لە رێکخراوی خۆراک و دەرمان دەڵێت، "کەسانێک وا ساڵانێکی زۆر کەڵکیان لە دۆلاری حکومی وەرگرتووە، قازانجی نەگونجاویان لێی کردووە، کەڵکی خراپیان لێوەرگرتووە و لە نانی خەڵکیان خواردووە، ئێستا دژوارە بۆیان دراوی حکومییان لەدەست دەربچێت، ئەوانە نیگەرانن. "  لابردنی یارمەتییەکان نرخی دەرمانە بیانییەکانی بەرزکردەوە، هەڵبەت بەشێک لە دەرمانە نێوخۆییەکانیش، ئەمەش لەبەرئەوەی ماددەی خاوی ئەو دەرمانانە لە دەرەوە هاوردە دەکرێن.  هەڵبەت بەرزبوونەوەی تێچووی لەقوتووکردنی دەرمانەکان، نۆژەنکردنەوەی ئامێرە بەرهەمهێنەرەکان، قاچاخی دەرمانەکان بۆ دەرەوە و هەروەها بەرزبوونەوەی مووچەکان کاریگەرییان لەسەر گرانبوونی دەرمانەکان داناوە.  حوسێن بیگلەری باس لەوە دەکات، "بژێویی خەڵک و بەکارهێنانی دەرمان پەیوەندییەکی زۆر نزیکیان پێکەوە هەیە، چونکە ئەگەر دەرمان بەکاربهێندرێت، بەڵام خواردن گونجاو نەبێت، دەرمانەکان کاریگەرییان نابێت. "  بە گوتەی بیگلەری، ئەمساڵ حکومەت بودجەی دەرمانی نەخۆشانی نڤیشکی چوار هێندە زیاتر کردووە، هەڵبەت ئەگەر دابین بکرێت و تەنیا نووسراوی سەر کاخەز نەبێت.