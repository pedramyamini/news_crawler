ئیبراهیم حوسێن، ئاژەڵدارە و بە رووداوی گوت، "مەڕ و ماڵات ئاو نییە بیخوات، لەوەڕگە نەماوە، ئاوى سیروانیش گیراوەتەوە. "  خەلیل عەلى، گوندنشین دەڵێت، "حکومەت نە بە سەماد نە کڕینەوەى بەرهەم هاوکاریمان ناکات، ناچار مەگەر لادێکان جێبهێڵین و رووبکەینە شار. "  گەرمیان لە ٩٠ % ـى زەوییەکەى بە دێم دادەچێنرێت، واتە پشت بە باران دەبەسێت، بۆ ئەمساڵ زیانى جووتیاران بەهۆی کەمبارانییەوە بە ٣٠ بۆ ٣٢ ملیار دینار دەخەمڵێنرێت. بەرپرسانى پەیوەندیدار بە کشتوکاڵى ئەو سنوورە وشکەساڵییان راگەیاند و داواى ١٠ ملیار دینار دەکەن بۆ ئەوەى ساڵى داهاتوو بنەتۆ و ئاوى پێ دابینبکەن.  ستار عەلى، بەڕێوەبەرى گشتیی کشتوکاڵى هەڵەبجە دەڵێت، "رێژەى بارانبارینی ئەمساڵ نەگەیشتووەتە نیوەى پێویستیش بۆ گەنم، بۆیە بە ناچارى وشکەساڵیمان راگەیاند. "  جووتیارانى سەنگاوى سەر بە چەمچەماڵ کە هەر بە گەرمیان ئەژمار دەکرێن، بە قووربانى و نوێژەبارنە داوایان لە خودا کرد بارانیان بۆ ببارێنێت.  عومەر حەمەڕەشید، جووتیار دەڵێت، "ئەوەى هەمانبوو کردمان بە گەنم و ئەوەش گەنمەکەیە کە مەگەر ئاژەڵى تێبەردەین. "  لە شارەزوور دۆخەکە باشترە، بەپێی ئەو ئامارانەی دەست رووداو کەوتوون، ساڵانە ٣٥ % ـى کۆى بەرهەمى کشتووکاڵ لەو سنوورە دابین دەکرێت، زەوییە بەراوەکانی دەشتی شارەزوور کێشەیان نییە، بەڵام دێمەکان لە لێوارى لەنێوچووندان، ئەوەش وەکو جووتیاران دەڵێن، ئەگەر باران نەبارێت.  ئەحمەد تەپەتۆڵەکەیی، جووتیار ئاماژە بەوە دەکات، "ئەو ناوچانەى کە پشت بە ئاوى زەڵم و سیروان و سەراو و ئەوانى دیکە دەبەستن، کێشەمان نییە، بەڵام دێمەکان پێویستیانە و بارانێکیان ماوە پێ بگات. "  ئەمساڵ بەرهەمە کشتوکاڵییەکان کەمترن، بەڵا و ئافاتى وەک سن، کیسەڵ و قرتێنەر هێندەی دیکە کاریگەری لەسەر کەمبوونەوەی بەرهەمەکان هەیە، بەڵام پێویستبوونیان بە ئاو و باران هێشتا ئەو مەترسییەیە کە لەسەریان نەڕەویوەتەوە.