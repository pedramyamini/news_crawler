شکار شۆڕش، بەڕێوەبەری کۆمپانیای شکار بۆ پاککردنەوە لە سلێمانی بە رادیۆی رووداوی راگەیاند: "ئێمە کرێکارەکانمان تاوەکو سێشەممە کار دەکەن و ئەگەر مووچەیان نەدرێتێ، ئیتر کار ناکەن و شار پاک ناکەنەوە. "  کۆمپانیای شکار ناوشاری سلێمانی و هەردوو ناوچەی دووکان و چەمچەماڵ پاک دەکاتەوە و بە هەرسێ شوێنەکەوە نزیکەی ٧٨٠ کرێکار و ٣٥٠ کارمەندی هەیە.  بەڕێوەبەری کۆمپانیای شکار گوتی: "بەڵێنیان داوینەتێ کە ١٠٠ ملیۆنمان بۆ خەرج بکەن، بەڵام ئەو پارەیە کەمە و تەنیا پارەی مووچەی کرێکارەکانمان ١٨٠ ملیۆن دینارە. "  کۆمپانیا پاککەرەوەکان لە بانکەکان کێشەیەکیان هەیە کە ئەویش ئەوەیە ٦٠ % ـی شایستە داراییەکانیان بۆ خەرج دەکەن و ٤٠ % ـیان بۆ هەڵدەگرن، ئەوەیش بەپێی رێنماییەکی وەزارەتی دارایی.  رۆژی چوارشەممە ١٣ - ٠٤ - ٢٠٢٢ ژینگەپارێزانی پیرەمەگروون بەهۆی دواکەوتنی مووچەکانیان چوونە سەر شەقامەکان و رێگەی سلێمانی - دووکانیان داخست.  شکار شۆڕش باسی لەوە کرد: "خۆ کرێکار ٦٠ % ـی مووچەکەی وەرناگرێت. لە گرێبەستەکەیشماندا شتی وا نەبووە کە بەو رێژەیە پارەمان بۆ خەرج بکرێت. "  کرێکارەکانی کۆمپانیای شکار بە دوو شێفت کار دەکەن. شێفتێکیان لە کاژێر ٠٦: ٠٠ بەیانییەوە بۆ ٠٢: ٠٠ ـی دوای نیوەڕۆ کار دەکەن و شێفتەکەی دیکەیشیان بۆ ناوبازاڕی شاری سلێمانی لە ٠٢: ٠٠ ـی دوای نیوەڕۆوە بۆ ١٢: ٠٠ ـی شەو کار دەکەن.  بەڕێوەبەری ئەو کۆمپانیایە ئاماژەی بەوە دا، مووچەی کرێکاری دەرەوەی شار لە ٣٠٠ - ٣٥٠ هەزار دینارە، کرێکاری ناو شاریش ٣٥٠ هەزار دینارە، جگە لەوەی کە دەستەبەری و باجیش خۆیان بۆیان دەدەن.  بەڕێوەبەری کۆمپانیای شکار هەروەها ئاماژە بەوەش دەکات: "ئێمە بەپێی گرێبەستەکەمان دەبێت لە ماوەی ٢٨ رۆژدا پارەکانمان وەربگرین، ئەگەر لەو ماوەیەدا پارەمان نەدرێتێ دەتوانین کارەکانمان رابگرین. "  گوتیشی: "مانگانە دەبێت بۆ سلێمانی ٢٥٠ - ٢٧٥ ملیۆن دینارمان بدەنێ و بۆ ناوچەکانی چەمچەماڵ و دووکانیش ٧٠٠ - ٧٨٠ ملیۆن دینارمان بدەنێ. ئێستا من زیاتر لە چوار ملیار دینارم لە بانکدایە و نامدەنێ. "