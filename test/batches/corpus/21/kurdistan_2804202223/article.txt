غوڵامحوسێن عەماری، قایمقامی ورمێ دوای نیوەڕۆی رۆژی پێنجشەممە ٢٨ - ٤ - ٢٠٢٢ رایگەیاند، بە تۆمەتی گەندەڵی و سەرپێچی لە دۆسێکانی بەڕێوەبەریی شاری ورمێ، ئەندامێتیی پێنج کەس لە ئەنجوومەنی شاری ورمێیان هەڵپەساردووە.  غوڵامحوسێن عەماری دەشڵێت، بە بڕیاری جێگری داواکاری گشتیی ورمێ، رێگە بەو پێنج ئەندامە نادرێت بەشداری لە کۆبوونەوەکانی ئەنجوومەنی شارەکەدا بکەن.  قایمقامی ورمێ ناوی هەڵپەسێردراوەکانی رانەگەیاندووە، بەڵام بەپێی زانیارییەکانی تۆڕی میدیایی رووداو، محەممەد خەلیلپوور، مورتەزا پیری، حوسێن پەناهی، رەسووڵ ئەسغەرزادە و ئەحەد یوسفی هەڵپەسێردراون کە هەموویان ئازەرین.  قایمقامی ورمێ دەڵێت، مورتەزا بەهرامی، یەعقوب حوسێنی، عەلی مستەفازادە، تەوحید عەلینژاد و عادل ئەعزەم کە لە هەڵبژاردنی ساڵی رابردووی ئەنجوومەنی شاری ورمێدا وەکو ئەندامی یەدەگ هەڵبژێردرابوون، جێگەی ئەو کەسانە دەگرنەوە کە ئەندامێتییان هەڵپەسێردراوە.  ئەنجوومەنی شاری ورمێ ١١ ئەندامی هەیە. هەڵبژاردنی خولی شەشەمی ئەو ئەنجوومەنە ساڵی رابردوو بەڕێوەچوو و لە کۆی ١١ ئەندامەکە دوو بەربژێری کورد و ٩ ـی ئازەری زمان دەنگیان هێنا. لەو پێنج ئەندامەی یەدەگ کە جێگەی ئەندامە هەڵپەسێردراوەکان دەگرنەوە، یەعقوب حوسێنی کوردە و چوار کەسەکەی دیکە ئازەرین.  چەند رۆژێک پێش ئێستا، بەڕێوەبەری دادی پارێزگای ورمێ رایگەیاند، ٨٤ کەس بە تۆمەتی گەندەڵی و سەرپێچی لە پڕۆژەکانی نێوشاری ورمێ دراونەتە دادگە.