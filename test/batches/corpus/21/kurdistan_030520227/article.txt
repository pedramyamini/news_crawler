نەوید سەحرایی، داواکاری گشتیی پاوە رایگەیاند: "بە هاوکاری لەگەڵ پۆلیس، پاسەوانی سنوور و سوپای پاسداران لە ئەمڕۆ ٠٣.٠٥.٢٠٢٢ ەوە لە خاڵەکانی پشکنینی شاری پاوەدا رێگری لە کۆڵبەرانی شار و ناوچەکانی دیکە دەکرێ , رێکاری تووندیش بەرامبەر ئەو شۆفێرانە دەگیرێتەبەر کە کۆڵبەر بۆ پاوە دەگوازنەوە".  لەم ساڵانەدا خەڵکێکی زۆری خەڵکی شارەکانی وەک جوانڕۆ، سەلاس و باوەجانی، روانسەر، کامێران و تەنانەت سنەش بۆ کۆڵبەری و دابینکردنی بژێویی روویان لە ناوچە سنوورییەکانی نەوسوود سەر بە شاری پاوە دەکرد.  لە رۆژانی رابردوودا ژمارەیەکی زۆری ئەو کۆڵبەرانە لە ناوچە سنوورییەکانی پاوەدا بە تەقەی هێزەکانی ئێران بریندار بوون و دوو کەسیشیان گیانیان لەدەستدا.   بەپێی راپۆرتی رێکخراوی هەنگاو بۆ مافەکانی مرۆڤ لە یەک مانگی رابردوودا ٥٠ کۆڵبەر لە ناوچە سنوورییەکانی پارێزگای کرماشاندا بریندار بوون.  نەوید سەحرایی، داواکاری گشتیی پاوە، دەڵێت: "هاتووچۆی کۆڵبەری خەڵکی شار و ناوچەکانی دیکە ئاسایش و ئارامی دانیشتووانی ناوچە سنوورییەکان و خەڵکی شاری پاوە تێکداوە و ئەمەش ناڕەزایەتی خەڵکی لێکەوتووەتەوە".  بە گوتەی نەوید سەحرایی، کۆڵبەری لە ناوچە سنوورییەکانی پاوە، قاچاخی کاڵا و هاتووچۆی نایاسایی لە سنوورەکانی پارە زیاتر کردووە و قازانجی دیاردەی قاچاخ و کۆڵبەریش تەنیا دەچێتە گیرفانی هەندێ کەسی تایبەت.  کۆڵبەرەکان دەڵێن، لەبەر نەبوونی هەلیکار و سەرچاوەی دیکەی داهات و لەڕووی ناچارییەوە کۆڵبەرییان وەک سەرچاوەیەکی داهات هەڵبژاردووە.  بەڵام حکومەتی ئێرانیش ساڵی ٢٠١٧ رێڕەوە سنوورییەکانی بەڕووی کۆڵبەراندا داخست و بەردەوام هەوڵیدا رێگری لە هاتووچۆی کۆڵبەرەکان بۆ ناوچە سنوورییەکان بکات. بۆیە کۆڵبەرەکانیش روویان لەو ناوچانە دەکرد کە دەرفەتێکی کەم بۆ کۆڵبەری هەبوو.