رۆژی سێشەممە، ١٠ - ٥ - ٢٠٢٢، بەئامادەبوونی قوباد تاڵەبانی، جێگری سەرۆكی ئەنجوومەنی وەزیرانی هەرێمی کوردستان، فەھمی بورھان، ئەندامی سەرکردایەتی یەکێتی نیشتمانی کوردستان بە سەرۆكی نوێی دەستەی گشتی ناوچە كوردستانییەكانی دەرەوەی ئیدارەی ھەرێم دەستبەكاربوو.  لە ڕێوڕەسمەکەدا، قوباد تاڵەبانی سوپاسی دكتۆر عەبدولحەكیم خەسرەوی كرد، كە لەماوەی رابردوودا سەرباری كارەكانی خۆی، ئەركی راپەڕاندنی كاروبارەكانی ئەم دەستەیەشی گرتبووە ئەستۆ.  ھەروەھا لەبارەی فەهمی بورهان، سەرۆکی نوێی دەستەی گشتی ناوچە کوردستانییەکانی دەرەوەی ئیدارەی هەرێمی کوردستانەوە، قوباد تاڵەبانی گوتی: "سەرۆكی دەستەی نوێ كەسێكی بەتوانایە و چاوەڕێی ئەوەی لێدەكرێت كە رۆڵی كاریگەر ببینێت لە جێبەجێكردنی ئەو ئەركەی سەرشانی".  لە رێوڕەسمەکەدا فەھمی بورھان ئاماژەی بەوەکرد، كە جێی متمانەی ھەموو لایەك دەبێت و بەھەموو توانایەكییەوە كار بۆ سەرخستن و بەجێگەیاندنی ئەركەكانی ئەم دەستەیە دەكات.  لە رێوڕەسمەکەدا وەزیری پلاندانان و سەرۆكی دیوانی سەرۆكایەتی ئەنجوومەنی وەزیران و بەرپرس بەش و ھۆبەكانی دەستەی ناوچە كوردستانییەكانی دەرەوەی ھەرێمی کوردستان ئامادەبوون.  پێشتر یەکێتی کەسێکی دیکەی بۆ ئەو پۆستە بەربژێرکردبوو، بەڵام پارتی ناڕازی بوو، بۆیە پۆستەکە لەلایەن عەبدولحەکیم خەسرەو، سەرۆكی فەرمانگەی هەماهەنگی بەدواداچوون بە وەکالەت بەڕێوەدەبردرا.