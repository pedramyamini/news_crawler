ئەمڕۆ پێنجشەممە ١٢ - ٠٥ - ٢٠٢٢ ئاری ئەحمەد، بەڕێوەبەری ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، مەسرور بارزانی، سەرۆكوەزیرانی هەرێمی كوردستان رەزامەندی لەسەر خەرجكردنی بڕی ٢٠ ملیار و ٨٤٢ ملیۆن و ٥٠٠ هەزار دینار داوە، بۆ ئەوەی بۆڕییەکی دیکەی گوێزەرەوە بۆ ئاوی ئیفراز - سێی هەولێر دروستبکرێت.  تاوەکو ئێستا نزیکەی ٢٥ جار بۆڕی گوێزەرەوەی ئاوی ئیفراز - سێی هەولێر شکاوە، لەوبارەوە زەردەشت سەرسام، بەڕێوەبەری ئاوی هەولێر بە (رووداو)ی گوتبوو: "بەهۆی کۆنبوونی بۆڕيیەکە، هەروەها جووڵەی زەوی و کارکردن لەسەر ئەو زەوییەی بۆڕییەکەی بەژێردا دەڕوات، ئەو حاڵەتە زوو زوو دووبارە دەبێتەوە ".  ئاری ئەحمەد دەڵێ: "بۆڕییەکە کۆنەکە لەجێی خۆی دەمێنێتەوە و وەکو یەدەگ دەبێ و کار بە بۆڕییە نوێیەکە دەکرێ".  هاوکات سەرچاوەیەك لە بەشی پلاندانانی بەڕێوەبەرایەتی گشتیی ئاو و ئاوەڕۆی هەرێمی كوردستان رایگەیاند: "پرۆژەی گۆڕینی بۆڕی گوێزەرەوەی ئاوی ئیفراز - سێی هەولێر، لە قۆناخی یەكەمدا ١١ كیلۆمەتری جێبەجێ دەكرێ، لە ماوەی جێبەجێكردنی پرۆژەكەشدا پرۆژەی پێدانی ئاو بە دانیشتووانی شاری هەولێر بە بۆڕی پێشوو بەردەوامدەبێ تاوەكو كۆتاییهاتنی پرۆژەكە.  تیرەی بۆڕییە نوێیەکە ١.٥ مەترە و ١٠ هەزار مەتر سێجا ئاو لە كاژێرێك بۆ نزیكەی ٣٥ % ی دانیشتووانی شاری هەولێر دەگوازێتەوە.