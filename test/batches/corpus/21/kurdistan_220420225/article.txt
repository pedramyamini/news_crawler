وەزارەتی کارەبای حکومەتی هەرێمی کوردستان، دوایین زانیارییەکانی لەبارەی سیستەمی پێوەری زیرەک بڵاوکردەوە و رایگەیاند یەکێک لە ئامانجە سەرەکییەکانی دانانی پێوەری زیرەک تۆمارکردنی سەرپێچییەکانی سەر کارەبا و کەمکردنەوەی رێژەی ونبوونی کارەبایە.  وەزارەتی کارەبای هەرێمی کوردستان راگەیاند: "لەمانگی رابردوودا بەهۆی سیستەمی پێوەری زیرەک ١٧ هەزار و ١٣٠ سەرپێچی تۆمارکراون و بڕی ئەو سزا داراییانەشی لە سەرپێچێکاران وەرگیراوە نزیکەی ١٥٠ ملیۆن دینارە، کە سزای سەرپێچی و یەکەی کارەبایی خەرجکراوە. "  عەلی ئیسماعیل، ئەندامی لێژنەی باڵای بەستنی پێوەری زیرەک لەوبارەیەوە رایگەیاند: "دوو مانگ لەمەوبەر دەستمانکرد بە کۆکردنەوەی زانیاریی لەسەر ئەو سەرپێچیانەی لە هەرێمی کوردستان دەکرێت، لەسایەی پێوەری زیرەک توانیمان ٦٠ هەزار هاوبەش دەستنیشانبکەین، جەنابی وەزیری کارەبا لەگەڵ بەڕێوەبەری گشتی کارەبای پارێزگاکان کە توانیمان بۆ ماوەی ئەو دوو مانگە ئەو ٦٠ هەزارە بهێنینە سەر ١٧ هەزار".  ئەندامی لێژنەی باڵای بەستنی پێوەری زیرەک گوتی: "تەنیا لەمانگی ئادار ٤٥ ملیۆن دینار وەکو سزای سەرپێچی وەرگیرا و بڕی ١٠٠ ملیۆن دیناریش وەکو وەرگیرانی وزەی کارەبا، لەبەر ئەوەی سەرپێچی دەبێتە دوو بەش، بەشێکی وەکو سزا هەژماردەکرێت و بەشێکی وەکو کیلۆوات و خەرجی یەکەکە هەژمار دەکرێت. "  بەپێی سیستەمی پێوەری زیرەک ئێستا هاوبەشانی کارەبا بڕی ٤٠ ئەمپێر کارەبایان پێدەدرێت و لە ئەگەری زیاتر بەکارهێنانی کارەبا لەلایەن هاوبەشانەوە، کارەبای هاوبەشەکە بۆ ماوەی ٢٥٠ چرکە دەبڕێت.  وەزارەتی کارەبای هەرێمی کوردستان رایگەیاندووە، پێوەری زیرەک بە گوژمەی ٢٥٥ ملیۆن دۆلار جێبەجێ دەکرێت و لە ئایندەیەکی نزیکدا قۆناخی یەکەمی بەڕێژەی ١٠٠ % تەواودەبێت، بەهۆی ئەو سیستەمەشەوە توانراوە کارەبای ونبوو لە رێژەی ٤٥ % بۆ رێژەی ٢٠ % کەمبکرێتەوە و بەوەش مانگانە بڕی ٢٠ ملیۆن دۆلار بۆ گەنجینەی حکومەتی هەرێمی کوردستان دەگەڕێنێتەوە.  پڕۆژەی بەستنی پێوەری زیرەکی کارەبا لە ٢٠٢٠ دەستیپێکردووە، بەپێی وەزارەتی کارەبای حکومەتی هەرێمی کوردستان ملیۆنێک و ١٨٨ هەزار و ٤٦٩ هاوبەشی کارەبا هەن.