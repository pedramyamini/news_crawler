رۆژی سێشەممە ٢٦ - ٤ - ٢٠٢٢، حوسێن حەمە کەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە تۆڕی میدیایی رووداوی گوت: "نووسراومان کردووە بۆ ئەنجوومەنی وەزیران کە بەرهەمی نێوخۆ هەڵبگرنەوە و هاوکاربن بۆ ساخکردنەوەی مریشکی کوشتارگەکانی هەرێمی کوردستان".  حوسێن حەمەکەریم ئاماژەی بەوە کرد کە چەند وەزارەتێک هەن دەتوانن بە کڕینەوەی مریشک، هاوکاربن بۆ برەودان بە بەرهەمی نێوخۆیی و گوتی: "وەزارەتی تەندروستی کە بۆ نەخۆش و نەخۆشخانەکان خواردن دروستدەکات، دەتوانێت مریشکی نێوخۆیی بکڕێت؛ یان وەزارەتی پێشمەرگە کە خواردن بۆ پێشمەرگە دابیندەکەن، یان وەزارەتی کار و کاروباری کۆمەڵایەتی کە خواردن بۆ زیندانییەکان و چاکسازییەکان ئامادە دەکەن".  داوای وەزارەتی کشتوکاڵ لە ئەنجوومەنی وەزیرانی هەرێمی کوردستان لەسەر خواست و داوای کوشتارگەکانی هەرێمی کوردستان بووە. حوسێن حەمەکەریم گوتی، ئەگەر پشتیوانی کوشتارگەکان بکرێت، ئەوانیش مریشکی کێڵگە پەلەوەرییەکانی نێوخۆ بەکاردەهێنن و دەتوانن بەرهەمی نێوخۆ پڕبکەنەوە.  لە هەرێمی کوردستان ١٠ کوشتارگەی فەرمی هەن، بەگوێرەی ئامارەکانی وەزارەتی کشتوکاڵی هەرێمی کوردستان، ساڵانە ٣٠٠ هەزار تۆن گۆشتى مریشک لە هەرێمی کوردستان بەرهەمدەهێندرێت و ئەوەش زیاترە لە پێویستیی نێوخۆ.