رێکان جەمال، سەرۆکی لیژنە هاوبەشەکانی قایمقامیەتی سلێمانی بە رووداوی گوت، "ئەو خورمایەی کە دەستی بەسەرداگیراوە، لە پشکنینی بەکتریۆلۆجی دەرنەچووە و کۆمەڵێک بەکتریای لەسەر نیشتووە، دوای ئەوەی ئێمە ئاگادارکراینەوە لەلایەن کۆمپانیای پشکنەری دڵنیایی جۆری لە عەلوەی سلێمانی، لەسەر بڕیاری قایمقامیەتی سلێمانی هاتین و سەرجەم ئەم جۆرە خورمایەمان دەستبەسەرداگرت کە جۆرێکی عێراقییە و ناوی رافیدەینە. هەروەها دوو لیژنەی تایبەتمان داناوە کە ئەو جۆرە خورمایە لە بازاڕیش دەستی بەسەردابگرن و کۆیبکەنەوە. "   کەیوان خەلیل، ئەندامی باڵای لیژنە هاوبەشەکانی قایمقامیەتی سلێمانی باس لەوە دەکات، "ئەو جۆرە خورمایەی دەستی بەسەرداگیراوە لە رووی رووکەشییەوە کێشەی نییە و هەستی پێناکرێت، بەڵام بە ئاشکرا دیارە کە بۆنی ترشاویی لێدێت و تامیشی تێکچووە، هاونیشتمانی دەبێت تەنها ئەو جۆرە خورمایانە بکڕێت کە لە ساردکەرەوە دانرابێتن و بۆنیان نەیەت و تامیان نەگۆڕابێت. دەبێت لە ماڵیشەوە بخرێتە سەلاجەوە. "   بەپێی زانیارییەکانی رووداو، ئەو خورمایەی دەستی بەسەرداگیراوە، لە بنچینەدا ئێرانییە تەنها لەسەر پاکەتەکەی نوسراوە "دروستکراوی عێراق" تاوەکو بۆ فرۆشتن ئاسانتر بێت. هەریەکە لە جۆرەکانی مینا، کیما، عیرفان، جەلال، خیال، محەممەد و یوسف لەو جۆرانەی خورما بوون کە لە بازاڕەکانی هەرێمی کوردستان هەبوون، بەهۆی خراپ بوونیانەوە لە بازاڕەکان دەستیان بەسەرداگیراوە.   بەڕێوەبەرایەتیی چاودێریی بازرگانیی سلێمانیش دەڵێت، خورماکان بە قاچاخ داخڵکراون، بۆیە درەنگ بە خراپبوونیان زانراوە  سۆران عەبدولغەفور، بەڕێوەبەری چاودێری بازرگانی سلێمانی ئاماژە بەوەش دەکات، "لیژنەکانی ئێمە هەفتەی رابردوو دوو جۆر خورمایان دەستبەسەردا گرتووە کە لە بنچینەدا ئێرانی بوون، بەڵام لەسەر پاکەتەکانیان نوسراوە عێراقی ئەوانیش هەریەکە لە جۆرەکانی خشت و یاسان، چونکە بەپێی لیبڵەکانی ئێمە گونجاو نەبوون. "   لەگەڵ هەموو ئەوانەشدا هێشتا ئەو جۆرانەی خورما کە نایاب و باش و شیاون بۆ خواردن لە بازاڕەکان ماون، هاونیشتمانیانیش بە بەردەوامن لە کڕینیان. کەریم مەحمود، هاونیشتیمانییەکە و گوتی، "من خورما ئێرانییەکان دەکڕم، چونکە نەرمترە و تامی شیرینترە، لە ماڵەوە و مزگەوتیش هەر ئەوە هەیە و بەوە رۆژووەکەم دەشکێنم، خورما عێراقییەکان هەندێک رەقن تەنها بۆ چا خواردنەوە بەکاریان دەهێنم، چایان پێوەدەخۆم. "  بەپێی گوتەی سەندیکای عەلوەی سلێمانی و هەولێر، هەر بارهەڵگرێکی خورمای هاوردەکراو لە دەروازە سنورییەکانەوە لە بەرامبەر حەوت هەزار دۆلار داخڵکراون.