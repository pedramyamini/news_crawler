نامیق هەورامی، گوتەبێژی وەزارەتی رۆشنبیری دەڵێت، "شەهرامی نازری، سۆزێکە لە تەمیرە و بەشێکە لە شانامە. ئێمە وەکو ستراتیجی وەزارەتی رۆشنبیری و لاوان بیرمان لەوە کردەوە کە رێزی لێبنرێت. "  شەهرام نازری خەڵاتی زۆری پێدراوە، بەنێوبانگترینیان نازناوی "شوالیەی ئاوازی" پێدراوە، بەڵام خەڵاتی ئافیسێر بە مانای "خاوەن پلەوپایەی هونەر و ئەدەبیات"یشی پێدراوە کە بە گوتەی خۆی بەرزتر لە شوالیەشە.  شەهرام نازری بەهای ئەو خەڵاتەی لەلایەن وەزارەتی رۆشنبیری و لاوانی هەرێمی کوردستانەوە پێیدراوە بە "گەورەترین شانازیی ژیانی هونەریی" ناودەبات. بە گوتەی ئەو هونەرمەندە کوردە، "مۆسیقای کوردی مۆسیقایەکی جیانییە و رەسانایەتیی زۆری هەیە. "  گۆرانی و دەنگی شەهرام نازری وروژان و زیندووێتیی تێدایە، لە منداڵییەوە لەگەڵ مۆسیقا و مەقامە دێرینەکانی کورد، بەتایبەت هۆرە، گۆش بووە.  حەمەی حەمەسەعید، وەزیری رۆشنبیری و لاوانی هەرێمی کوردستان لەبارەی دەنگی شەهرام نازرییەوە دەڵێت، "دەنگێکی ئەفسوناوی و میوزیسیانێکی ناوازەیە. "  شەهرام نازری ٧٢ ساڵ لەمەوبەر لە کرماشان لەدایکبووە، ٥٠ کۆمەڵە گۆرانیی هەیە، زیاتر بە فارسی گۆرانیی گوتووە، بەڵام گۆرانیی کوردیشی زۆرە و دەیەوێت بەردەوام بێت.  شەهرام نازری خۆی لە چوارچێوەی مۆسیقای کوردی، سونەتی و ئێرانیدا سنووردار نەکردووە، بەڵکو لە بەرهەمەکانیدا کەڵکی لە مۆسیقای رۆژئاوایش وەرگرتووە، هەمیشە هەوڵی نوێگەریی داوە.