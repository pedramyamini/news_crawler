ئەمین فەنەش، قایمقامى موسڵ ناوەندى پارێزگاى نەینەوا بە تۆڕى میدیایی رووداوى رایگەیاند، ئەوەى لە فەرماندەیی ئۆپەراسیۆنە هاوبەشەکانى رۆژئاواى نەینەواوە پێیان گەیشتووە ئەوەیە کە بڕیاردراوە هیچ هێزێکى چەکدار لە سنوورى قەزاى شنگال نەمێنێت و ئێستا دۆخى ناوچەکە لەژێر کۆنتڕۆڵى سوپاى عێراقدایە.  رۆژی ١ ى ئایار، پێکدادان لەنێوان سوپاى عێراق و چەکدارانى یەکینەکانى بەرخۆدانى شنگال (یەبەشە) لە قەزاى شنگال روویدا، ٢ ـی ئایار پێکدادانەکان سەریان هەڵدایەوە، سوپاى عێراق ئاشکرایکرد، کە لە رووبەڕووبوونەوەکەی رۆژی دووشەممەدا سەربازێکیان کوژراوە، کە دانیشتووی شنگالە.  قایمقامى شنگال ئاماژەى بەوەدا، کە بەگوێرەى رێککەوتنى شنگال، لە نێوان هەردوو حکومەتى هەرێمى کوردستان و حکومەتى ناوەندى، نابێت هیچ گرووپێکی چەکدار لە سنوورى قەزاى شنگال بمێنێت و ئەو رێوشوێنەى ئێستا سوپاى عێراق دەکەوێتە هەمان چوارچێوەوە.  رێککەوتنى شنگال لە ٩ ـی تشرینى یەکەمى ساڵى ٢٠٢٠ لەنێوان هەولێر و بەغدا واژۆکرا، بۆ ئاساییکردنەوەى بارودۆخى قەزاى شنگال لە سنوورى پارێزگاى نەینەوا. گرنگترین خاڵەکانى ئەوەیە کە بەرپرسیارێتى ئەمنى قەزاکە بدرێتە دەست هێزە ئەمنیەکانى عێراق و هەموو گرووپە چەکدارەکانى دیکە لەو شارە دووربخرێنەوە.