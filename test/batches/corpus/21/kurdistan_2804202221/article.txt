د. بورهان عەبدوڵڵا، مامۆستای زانکۆ لە دهۆک کە ویستوویەتی خانوو بکاتەوە بە رادیۆی رووداوی گوت: "ئەو بڕیارە نوێیەی کە بۆ دەرهێنانی مۆڵەتی خانووکردنەوە دەرکراوە، کاروباری زۆری دەوێت لە فەرمانگەکاندا و من ئەوەندە هاتووچۆم کرد کە ئیتر وازم هێنا. بڕیارەکە لە ٢١ خاڵ پێکهاتووە کە خاڵەکان زۆر قورسن و هەندێک ناڕوونییان تێدایە کە پێویستە روونبکرێنەوە. "  د. بورهان عەبدوڵڵا باسی لەوە کرد، بەپێی بڕیارەکە هەرکەس خانوو بکاتەوە دەبێت لای نووسینگەیەکی ئەندازیاری نەخشەکەی مۆر و واژۆ کرابێت و ئەندازیارێکیش کە نووسینگەی هەبێت سەرپەرشتی دروستکردنی بکات. ئەمەیش لەسەر خەڵک گران دەکەوێت.   بە گوتەی د. بورهان عەبدوڵڵا، کێشەکە ئەوەیە کە بڕیارەکە دیاریی نەکردووە کە دەبێت ئەندازیار و نووسینگەکە چەند وەربگرن. نابێت ئەمە بە جۆرێک بێت بارگرانی بۆ خەڵک دروست بکات. هەروەها دەبێت ئەو ئەندازیارانەیشی نووسینگەیان نییە بتوانن سەرپەرشتی خانوو بکەن و ئەمە تەنیا بۆ ئەوانەیان قۆرخ نەکرێت کە نووسینگەیان هەیە.  د. بورهان گوتی: "جاران خەڵک کە خانوویان دەکردەوە رەنگە هەر نزیکەی ٦٠٠ هەزار دینارێکیان بۆ کاروباری فەرمانگەکان بڕۆیشتایە، ئێستا ١٥٠٠ دۆلار بۆ ٢٠٠٠ دۆلاری تێدەچێت. "  لەو بارەیەوە خەبات محەممەد، ئەندازیار و نوێنەری نووسینگە ئەندازیارییە راوێژکارییەکانی دهۆک گوتی: "ئەم رێکارە بۆ رێکخستنەوەی کاری ئەندازیاران و کەمکردنەوەی رۆتینە. بۆ ئەوەی هەر ئەندازیارێک لە پسپۆڕیی خۆیدا کار بکات. بەپێی ئەم رێکارە نوێیە رۆتینی فەرمانگەکان کەمدەبێتەوە نەک ئەوەی زیاد ببێت، چونکە زۆربەی کارەکان لە نووسینگە ئەندازیارییەکە دەکرێن. "  بە گوتەی خەبات محەممەد، ئەو بڕیارە دەرگەی کار بۆ ئەو ئەندازیارانە دەکاتەوە کە تازە دەرچوون، چونکە دەبێت هەرکەس خانوو بکاتەوە ئەندازیارێک سەرپەرشتیی بکات.  ئەو ئەندازیارە هەروەها باسی لەوەش کرد: "دهۆک لە رووی ئەندازەی تەلارسازییەوە شپرزەیە و هەرکەسە و بە ئارەزووی خۆی بینای کردووەتەوە، بۆیە ئەو بڕیارە دراوە. "