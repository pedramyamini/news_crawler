ئەو هاونیشتمانییە نڤیشکانە لەبارەی رێگەی کۆچەوە دەڵێت، "ئەو رێگەیە ئەگەر بۆ کەسی ئاسایی جارێک قورس بێت، بۆ من ٢٠ جار قورسە، بەڵام ئیدی ناچارییە -- کە بیردەکەمەوە ئێمە لە چ ژیانێک رامانکردووە، ئیدی هێز و ورە دەدەمە بەر خۆم کە نەگەڕێمەوە. "     ساماڵ ئەحمەد لە بەرنامەی رێیا سۆری رادیۆی رووداو، کە کاوار ساڵح پێشکێشی دەکات، بەم جۆرە چیرۆکی کۆچکردنی بەرەو هەندەران دەگێڕێتەوە:  من ئەو کاتە چوومە سەر سنووری بێلاڕووس کە هەموو کۆچبەران هەوڵیاندا سنوور ببەزێنن و بچنە پۆڵەندا. چوار مانگ لەسەر سنوور لە کەمپی نزیک گرۆدنە بووم. شەش جار هەوڵم داوە بچمە پۆڵەندا. بەرلەوەی بچمە ئەو کەمپە، سێ جار هەوڵی چوونە پۆڵەندام داوە، کە پێش لێشاوەکە بوو، سێ جاریش دوای ئەوە هەوڵم داوە، بەڵام بێئەنجام بوون.  من کە چوومە کەمپەکە، خەڵکی تێدا بوو، بەڵام رۆژانە خەڵکیشی لێ دەڕۆیشت، چونکە ئارامیان نەمابوو و ماوەیەکی زۆر لەوێ بوون. دەوروبەری نەورۆزی ٢٠٢٢ بوو کە کەمپەکە داخرا. کۆچبەرەکان بە ناچاری کەمپەکەیان جێهێشت، چونکە چوار - پێنج مانگ دەمانەوە و هەر هیچیان نەدەبوو بە هیچ. پۆلیسەکانیش زۆریان لە خەڵک دەکرد بگەڕێنەوە بۆ وڵاتی خۆیان یان بچنە دارستان. ئەوە بوو لەم دواییانەدا خەڵک ئارامیان نەما و بڕیاریاندا دەربچن.  رۆژانە پێنج - شەش کۆمەڵە خەڵک لە کەمپەکەوە دەرچوون کە هەر کۆمەڵەیەک لە ١٠ - ١٥ کەس پێکهاتبوون -- هەر خۆیان لە کەمپەکەدا کۆدەبوونەوە و بڕیاریان دەدا پێکەوە بڕۆن. پۆلیسی بێلاڕووس سواری پاسیان دەکردین و دەیانبردین بۆ سنووری پۆڵەندا بۆ ناوچەیەکی یاساغ. ئێمە شەوێک لەو شوێنەدا ماینەوە. پۆلیسەکان گوتیان: "شەو ئەگەر کرا، لای کاژێر ١١: ٠٠ و ئەو ناوە دێین دەتانبەین. " ئەوە بوو ئەو شەوە نەهاتن و کەوتینە شەوی دواتر.  شەوی دواتر ئێوارەکەی هاتن. سواری زیلیان کردین و بردینیانە سنووری پۆڵەندا کە نزیکەی کاژێرێک رۆیشتین تاوەکو نزیکبووینەوە -- بۆ ئەوەیش هەر پۆلیسەکان یارمەتییان داین. دوای ئەوەی یارمەتییان داین و سیمەکەیان بڕی، چووینە خاکی پۆڵەندا. لەوێ گیراین، پۆلیسی پۆڵەندا سووکایەتییان پێکردین، لێیانداین و کردینیانەوە دیوی بێلاڕووس.  ئێمە ١٠ کەس بووین کە ژنێک و منداڵەکەیمان لەگەڵدا بوو. ئەو ژنە شێرپەنجەی هەبوو، منداڵەکەی نەخۆش بوو و منیش کەمئەندامم [نڤیشکانم] کە هەردوو قاچم و چاوێکم نییە.  ئێمەیش نەگەڕاینەوە بێلاڕووس و هەر لە نزیک سیمەکەی سنووری پۆڵەندا نزیکەی چوار شەو ماینەوە و هەوڵمان دایەوە بچینە پۆڵەندا. ئەوەبوو دیسان گیراینەوە. ئەمجارە پۆلیسی بێلاڕووس هات و ئێمەی گەڕاندەوە بۆ نزیک بنکەیەکی خۆیان و شەوێک لەوێ ماینەوە. دوای ئەوە پۆلیسەکان پێیان گوتین: "یان دەبێت بچن بۆ مینسک یان بۆ لیتوانیا؛ لێرە ئەگەری پێکدادانی سەربازی هەیە. " من وەکو خۆم نەمتوانی بچم بۆ لیتوانیا، چونکە ئاوە و بە کەڵکی من نایەت، بۆیە بە ناچاری گەڕامەوە مینسک.  ئەو رێگەیە ئەگەر بۆ کەسی ئاسایی جارێک قورس بێت، بۆ من ٢٠ جار قورسە، بەڵام ئیدی ناچارییە -- کە بیردەکەمەوە ئێمە لە چ ژیانێک رامانکردووە، ئیدی هێز و ورە دەدەمە بەر خۆم کە نەگەڕێمەوە.  خەڵک ئەوەندەی توانیبێتیان درێخییان نەکردووە و یارمەتییان داوم. پۆلیسی بێلاڕووس کە ئێمەیان برد بۆسەر سنوور، خۆیان جانتاکەیان بۆ هەڵگرتووم، کە لەسەر سنوور دانیشتبووین، پۆلیسەکان قسەیان لەگەڵ دەکردم و وێنەیان دەگرتم، تەنانەت پێیان گوتم: "وێنە و ڤیدیۆی تۆ لە راگەیاندنەکانی بێلاڕووسدا بڵاوبوونەتەوە. "  دوو - سێ رۆژی دوایی لە سنووری پۆڵەندا خواردن و ئاومان پێ نەمابوو. ئەگەر پۆلیسەکانی بێلاڕووس نەبوونایە کە ئێمەیان گەڕاندەوە، لەبرساندا دەمردین. پۆلیسی پۆڵەندا رۆژانە دەبەیەک یان دوو دەبە ئاویان دەداینێ بۆ ١٠ کەس.  هەوا زۆر سارد بوو، شەو کە دەخەوتین و بەیانی هەڵدەستاین، سەر کیسە خەوەکانمان بەستبووی.  ئەوەی ناوی ژیان بێت لە کەمپەکەدا نەبوو. نە خەومان خەو بوو، نە شوێنی پشوومان شوێن بوو، نە شوێنی خۆشۆردنمان شوێن بوو. من وەکو خۆم نزیکەی سێ مانگ خۆمم نەشۆری، چونکە شوێنی خۆشۆردنەکەمان چادرێکی سەربازی بوو کە دەبوو بە چارەکێک کەمتر خۆمان بشۆین. ئەوە بۆ من نەدەکرا، چونکە کەمئەندام [نڤیشکان] بووم.  خۆی ئەو شوێنە کەمپ نەبوو، بەڵکو کۆگایەک بوو. کاتێک شتیان دەهێنا لەوێ دایاندەنا، ئیدی خۆمان بە رووبەری دوو - سێ مەتر بە پەت و و شتی دیکە شوێنێکی بچووکمان دروستکردبوو و دوو کەس و سێ کەس تێیدا دەماینەوە. رۆژانە رێکخراوی خاچی سوور خواردنیان دەداینێ: بەیانیان چایەک و پسکیتێک بوو، نیوەڕوانیش گەنمەکوتاو یان شۆربایەکی برنج بوو. ئەو رێکخراوە شیریشی بە منداڵان دەدا، ئەوەیشی نەخۆش بووایە لە شوێنێکی کەمپەکەدا لیژنەیەکی پزیشکی دەیانبینی کە دەرمانی پێویستیشیان لانەبوو.  خێزانی لێ بوو کە لە کەمپەکەدا منداڵیان بوو. جاری وایش هەبوو ئافرەتە سکپڕەکانیان بۆ منداڵبوون دەبردە نەخۆشخانە و دوای ٣٥ رۆژ دەیانهێنانەوە کەمپەکە.  چوونەدەرەوە لە کەمپ تەنیا بە دوو شێوە هەبوو: یان ئەوەی بچیت بۆ دارستان یان بگەڕێیتەوە بۆ وڵاتی خۆت. ئیدی بە هیچ جۆرێک چوونەدەرەوەی دیکە نەبوو.  سەرەتا کە کەمپەکە دروستکرابوو نزیکەی ٣٠٠٠ کەسێکی تێدا بوو، بەڵام لەم دواییانەدا کە ئێمە رۆیشتین نزیکەی ١٥٠ کەسێکی تێدا بوو. ئەو خەڵکەی لەو کەمپە بوون، بەشێکی کەمیان گەڕاونەتەوە هەرێمی کوردستان و ئێستایش سەر سنوور خەڵکێکی زۆری لێیە.  گەڕانەوە بۆ ناو شارەکانی بێلاڕووس ئاسان نییە، چونکە زۆربەمان ڤیزامان بەسەرچووە. من خۆم لە ١١ - ١٠ - ٢٠٢٢ ەوە ڤیزاکەم بەسەرچووە. ئێستا من لەم شارەدا قاچاخم.  تاوەکو ئێستا نزیکەی ٦٠ گەڵا [شەش هەزار دۆلار] م خەرج کردووە -- ئەوە رەزیلیشم کردووە. ئێستا من لە مینسک دوو - سێ رۆژنامەنووس هەن ئەوان هاوکاریم دەکەن کە بمێنمەوە -- ئەوان شتێک پارەیان داومەتێ.  ئەستەمە بچمەوە بۆ دارستان، چونکە ئەو سەختییەی لە دارستاندا دیومە، ناتوانم بەرگەی بگرم. زۆر کێشم دابەزیوە، کاتێک هاتمە بێلاڕووس نزیکەی ٧٥ کیلۆ بووم، ئێستا ٥٥ کیلۆ نابم -- قاچە دەستکردەکانم بۆ شل بوون.  تاوەکو ئێستا دوو جار بە دزییەوە چوومەتە دەرەوە بۆ کڕینی پێویستی و، تەنیا کوردێکم بینیوە. ئێستایش خەڵک هەیە تازە دێت. دوێنێ شەو کەسێک پەیوەندیی پێوە کردم کە تازە هاتووە. دەرچوون لێرەیش دووبەختییە. من بە نیەتێک هاتم کە دوو شەو لە مینسک بمێنمەوە، ئەوە شەش مانگە لێرەم. باشترین شت ئەوەیە ڤیزای وڵاتێکی ئەوروپی وەربگریت، چونکە رێگەی قاچاخ زۆر سەختە.  تکا لەو کەسانە دەکەم  منداڵیان هەیە، ئەم رێگەیە نەگرنەبەر، چونکە خواردن و خوارنەوەی تێدا نییە. ئێمە گەورەکان بەرگەی کەمخۆراکی دەگرین و ئەوەیشی پێمانبووایە بە منداڵەکانمان دەدا.  ئەوەی لە هەرێمی کوردستان لێی پەشیمانم خوێندنەکەمە، چونکە ١٦ ساڵ خوێندم هیچ سوودی نەبوو.  لە داخی ئەوە بوو ئاوا سەری خۆم هەڵگرت و بەجێمهێشت. ١٦ ساڵ خوێندم، دوایی سی - ڤیم دەنارد بۆ هەر کۆمپانیایەک کەسیان وەریاننەگرتم. ئافرەتێکیان وەردەگرت کە لەشولارێکی جوانی هەبێت و بە ٣٠٠ هەزار دینار کاری بۆ بکات، بەڵام کار بۆ ئێمە نییە.  من وەکو کەمئەندامێک [نڤیشکانێک] لە هەرێمی کوردستان مووچەکەم ١٥٠ هەزار دینار بوو کە ٤٠ - ٥٠ شەو دەیانداینێ. من گەنجێکی ٢٩ ساڵ بە ١٥٠ هەزار دینار چی بکەم؟ پارەی یەک شەوی میوەی ماڵە بەرپرسێکە.