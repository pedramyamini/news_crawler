رۆژی چوارشەممە، ١٨ - ٠٥ - ٢٠٢٢، عادل مەلا ساڵح، گوتەبێژی وەزارەتی شەهیدان و کاروباری ئەنفالکراوانی هەرێمی کوردستان بە تۆڕی میدیایی رووداوی گوت، "لە چوارچێوەی یاسای چاکسازیی ژمارە ٢ ـی ساڵی ٢٠٢٢، "تاوەکو ئێستا مووچەی ١٣ هەزار و ٢٨٢ کەس لە بەخێوکەرانی کەسوکاری شەهیدان بڕدراوە و، بڕی ٩٩٦ ملیۆن دینار بۆ خەزێنەی حکومەت گەڕاوەتەوە".   هەر لە چوارچێوەی ئەو یاسایەدا، پێشتر هەواڵی بڕینی مووچەی ١١ هەزار کەس لە وەزارەتی شەهیدان و ئەنفالکراوان بڵاوکرایەوە، لەو بارەوە گوتەبێژی وەزارەتی شەهیدان و کاروباری ئەنفالکراوانی هەرێمی کوردستان گوتی، "ئەو زانیارییانە دوورە لە راستییەوە و رەتیدەکەینەوە کە مووچەی ١١ هەزار کەس لە وەزارەتەکەمان کە بە نایاسایی مووچەیان وەرگرتووە، بڕدرابێت. "  عادل مەلا ساڵح هەروەها لەبارەی یاسای ژمارەی ١١ ـی ساڵی ٢٠١١ ـی زیندانییان و گیراوانی سیاسی باسی لەوە کرد، "پێویستە گیراوانی سیاسی بۆ ماوەی ١٠ ساڵ سوودمەند بن لەو یاسایە و مینحەی تایبەتیان هەبێت، کە ژمارەیان پێنج هەزار و ١٥٧ کەسە. لە ماوەی ١٠ ساڵی رابردوو سوودمەند بوون و مووچەی جۆراوجۆریان وەرگرتووە، بۆیە بە گوێرەی ماددەکانی نێو یاساکە دوای ١٠ ساڵەکە مووچەکانیان راوەستاوە".   بە گوتەی گوتەبێژی وەزارەتی شەهیدان و ئەنفاڵکراوان، بەدواداچوونیان بە ناو و مووچەکانی ئەو پێنج هەزار و ١٥٧ کەسە کردووە، هەر کەسێک لەوانە، دەرکەوتبێت هیچ مووچەیەکی لە هەرێمی کوردستان و بەغدا نییە، دووبارە مووچەکانیان بۆ دەبەسترێتەوە، "بەڵام ئەوانەی مووچەخۆرن سەرپشک دەکرێن لە نێوان مووچەکانی خۆیان و مووچەی زیندانی سیاسیی کە کامیان هەڵدەبژێرن. "