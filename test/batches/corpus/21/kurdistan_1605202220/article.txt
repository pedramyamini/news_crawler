لە راپۆرتەکەدا هاتووە، پڕۆگرامی خۆراکی جیهانی هاوکاریی خۆراک پێشکێشی ٧٥ % ـی پەنابەرانی نێو کەمپەکان دەکات و ئاژانسەکەی نەتەوەیەکگرتووەکانیش بە پێدانی پارە، هاوکاری ٣٧ % ـی ئەو پەنابەرانە دەکات کە لە دەرەوەی کەمپەکان دەژین.   راپۆرتەکە ئاماژە بە باری دارایی پەنابەران دەکات و ئاماژە بە سەرژمێرییەکی ساڵی ٢٠٢١ دەکات کە لەنێو پەنابەرانی رۆژئاوای کوردستان و سووریا لە هەرێمی کوردستان ئەنجامدراوە و دەڵێت، ٩٣ % ـی پەنابەران پشت بە کاری کاتی دەبەستن. دەشڵێت، ئەو پەنابەرانەی لەنێو کەمپەکاندا دەژین داهاتی کەمتریان لە پەنابەرانی دەرەوەی کەمپەکان هەیە؛ داهاتی مانگانەی ئەو پەنابەرانەی لەنێو کەمپەکان دەژین تێكڕا نزیکەی ٢٥٨ هەزارە و داهاتی مانگانەی ئەوانەی لە دەرەوەی کەمپەکان دەژین تێکڕا ٤٣٦ هەزار دیناری عێراقییە.   ئاسایشی خۆراک لەنێو پەنابەراندا               بەگوێرەی راپۆرتەکە، بۆ ساڵی ٢٠٢١ تەنیا ١٤ % ـی پەنابەرانی نێو کەمپەکان و ٤٣ % ـی ئەو پەنابەرانەی لە دەرەوەی کەمپەکان دەژین، خۆراکی پێویستیان دەستکەوتووە. ئەوە لەکاتێکدایە بۆ ساڵی ٢٠٢٠ رێژەکە ٣٦ % بە ٧٤ % بووە.   راپۆرتەکە ئاماژە بەوە دەکات، بۆ بەردەوامیدان بە ژیانیان، بەشێکی پەنابەران خواردن بە قەرز دەکڕن، خەرجی رۆژانە کەمدەکەنەوە و ئەو هاوکارییانەی پێیاندەدرێت دەیفرۆشنەوە. دەشڵێت، لەنێو پەنابەرانی نێو کەمپەکان و دەرەوەی کەمپەکانیش منداڵان لە قوتابخانە دەردەهێندرێن و کاریان پێدەکرێت، بەڵام ئەو ژمارەیە لەنێو کەمپەکاندا زیاترە.  پڕۆگرامی خۆراکی جیهانی ئاماژە بە سەرژمێرییەکی مانگی ئاداری ئەمساڵ دەکات و دەڵێت، ٧٠ % ـی پەنابەرانی نێو کەمپەکان بەهۆی بەرزبوونەوەی نرخی شتومەک، خەرجییەکانیان کەمکردووەتەوە.   پڕۆگرامی خۆراکی جیهانی بۆ هاوکاریکردنی ٧٢ هەزار پەنابەری رۆژئاوای کوردستان و سووریا لە هەرێمی کوردستان و عێراق بۆ ساڵی ٢٠٢٢ داوای ٢٠.٥ ملیۆن دۆلار دەکات و دەشڵێت، تاوەکو ئێستا لەو بڕە ١٠.٤ ملیۆن دۆلاری پێگەیشتووە و لەگەڵ ئەو پاڵپشتییەی لە ساڵی ٢٠٢١ بۆی ماوەتەوە، دەتوانێت تاوەکو مانگی حوزەیرانی ئەمساڵ هاوکاری پێشکێشی پەنابەران بکات، بەڵام وەکو خۆی دەڵێت، تاوەکو ئێستا هیچ پاڵپشتییەکی بۆ مانگی تەممووز بەدواوەی بەدەستنەگەیشتووە و داوای بەپەلەی ١٠.١ ملیۆن دۆلار دەکات.