ئەژین ئیسماعیل، لە بڕگەی ژنی خاوەنکار میوانی بەرنامەی ' پاشیڤ ' ـی رووداو بوو و باسی لە بیرۆکەی کردنەوەی شووشتنگەکەی کرد و ئاماژەی بۆ ئەوەکرد، بەردەوام دەیەوێت کاری جیاواز بکات و لە دەڤەرەکەیان کەسێک نەبوو شووشتنگەیەکی لەو جۆرە بکاتەوە، گووتیشی "پێشەنگ بووم و بەردەوام ویستوومە پێشەنگ بم".  روونیشیکردەوە، ئەو کەسێکی رێچکە شکێنە و لە دەڤەرەکەی خۆیدا چەند کارێکی کردووە و هانی ژنانی داوە لە ماڵەوە بێنە دەرەوە و کار بکەن، کردنەوەی شووشتنگەکە پەیامێکەوە بۆ ژنان، ئەگەر بیانەوێت کارێک بکەن هەرچەند سەختیش بێت، دەتوانن تێیدا سەرکەوتوو بن.  جگە لە پیاوان، ژنانی شوفێریش سەردانی ئەو شووشتنگەیە دەکەن، ئەژین ئیسماعیل، دەڵێت، ئێستا پیاوان زیاتر سەردانی شووشتنگەکە دەکەن، بەڵام ئەو ژنە شوفێرانەی سەردانیان دەکەن دڵخۆشن، چونکە هەموو پێداویستییەکانی ژنانیان بۆ دابینکردووە، پشکنینیش بۆ ئۆتۆمبێلەکانیان دەکەن و ئەگەر کێشەیەکی هەبێت دەیبەن بۆ لای کەسانێک بۆیان چاک بکەنەوە.  ئەو خاوەن شووتنگەیە، ئاماژەی بۆ ئەوەکرد، ژنێک بۆ پاڵپشتی لەوان، لە قەڵادزێوە هاتووەتە رانیە و ئۆتۆمبێلەکەی شووشتووە  و گەڕاوەتەوە.  ئاماژەی بۆ ئەوەشکرد، ژنانی بازرگانی رانیە بۆ کارکردن روو لە شارەکانی دیکەی کوردستان دەکەن.   ' پاشیڤ ' بەرنامەیەکی دوو کاژێری تۆڕی میدیایی رووداوە و بە درێژایی شەوانی رەمەزان لە کاژێر ١٣: ٠٠ - ١٥: ٠٠ شەو، لە یەکێک لە خانووە کۆنەکانی ماڵباتی چەلەبی لەسەر قەلای هەولێر پێشکێش دەکرێت.  لە بەرنامەکەدا د. ئادەم بێدار، پێشکێشاری رووداو، شەوانە لەسەر مژارێکی ئایینی گفتوگۆ لەگەڵ مامۆستایەکی ئایینی دەکات، هەروەها پەیام عەزیزی، هونەرمەند و سروودبێژی رۆژهەڵاتی کوردستان لەگەڵ گرووپێکی میوزیکی شەوان سروودی ئایینی و موناجات پێشکێش دەکات و وەک پێشکێشکاریش بەرنامەش گفتوگۆ و پرسیار دەکات.  سەفقان ئۆرکێش، هونەرمەندی رۆژئاوای کوردستان و پێشکێشكاری رووداو، وەک پێشکێشکار و هونەرمەند لە بەرنامەکەدا بەشدارە، بڕگەیەکی تایبەتی بەناوی ' ئایین بە کوردی ' هەیە و لەگەڵ سروودبێژ و شارەزایانی بواری تەسەوف و عیرفان لە رۆژئاوای کوردستان چەند هەڤپەیڤینێکی تۆمارکردووە و لە بەرنامەکەدا پەخش دەکرێن، هەروەها گۆرانی و سروودی ئایینی پێشکێش دەکات.  بانوو دڵشاد، پێشکێشکاری رووداو، لەگەڵ ئەو سێ پێشکێشکارە گفتوگۆ لەگەڵ میوانەکانی ' پاشیڤ ' دەکات، بەتایبەتیش لە بڕگەی ژنی خاوەن کار.