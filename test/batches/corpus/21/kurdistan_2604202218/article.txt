کوردۆ ساڵح، بەرپرسی کۆمیتەی پارێزگای هەولێری حیزبی شیوعی کوردستان قسەی بۆ بەهرۆز فەرەیدون، پەیامنیری رووداو لە هەولێر کرد و رایگەیاند، "ئێمە وەک هەرسێ لایەنی چەپی کوردستان: حیزبی شیوعی کوردستان، حیزبی زەحمەتکێشانی کوردستان و بزووتنەوەی دیموکراتی کوردستان، ئەو گردبوونەوەیەمان رێکخستووە، بەڵام خەڵکی دیکەش بەدەم بانگەوازەکەی ئێمەوە هاتوون و سوپاسی هەموویان دەکەین بۆ رەتکردنەوەی داگیرکاریی تورکیا. "  سەبارەت بە داواکارییەکەیان بۆ نەتەوە یەکگرتووەکان، کوردۆ ساڵح گوتی، "رەتکردنەوەی هێرشی تورکیایە بۆسەر گەلی کوردستان؛ هەڵوەستەکردنە لەسەر بێدەنگیی حکومەتی عێراق و حکومەتی هەرێمی کوردستان لە بەرامبەر ئەو هێرشانە؛ دەبێت تورکیا خاکی کوردستان جێبهێڵێت و کوشت و کوشتار لەسەر میللەتی کورد هەڵبگرێت. "  عەلی حەمەساڵح، پەرلەمانتاری کوردستان بەشداریی گردبوونەوەکە بوو، لەبارەی بەشداریکردنەکەی گوتی، "من وەکو هاووڵاتییەک بەشدارم، چونکە پەرلەمانیان پەکخستووە و شتێک نییە ناوی پەرلەمان بێت، سەرباری ئەو لەشکرکێشیەی تورکیا کە ئەمجارە نیەتێکی خراپتری هەیە، " بەڵام روونی نەکردەوە کە "نیەتە خراپەکە" چییە.  زیاتر لە هەفتەیەکە تورکیا ئۆپەراسیۆنی "چڕنووک - قوفڵ"ـی دەستپێکردووە و ناوچە سنوورییەکانی هەرێمی کوردستان بۆردوومان و تۆپباران دەکات. تورکیا دەڵێت، بۆردوومان و تۆپبارانەکانی بۆسەر گەریلاکانی پارتی کرێکارانی کوردستان - پەکەکە یە.   عەلی حەمەساڵح ئاماژەی بەوە کرد، "دۆزی کورد بە شەڕ چارەسەر نابێت؛ چەند ساڵە شەڕە؛ چەند ساڵە گوند دەسووتێ؛ چەند ساڵە کوڕی خەڵک دەکوژرێت.. چی لێ سەوز بوو؟ هیچ ئەنجامێکی نەبووە. بۆیە پێمانوایە چارەسەری ئەم کێشەیە بە ئاشتی دەبێت. ئێمە وەکو نوێنەرایەتی خەڵکی کوردستان دژی ئەو شەڕەین. "