رۆژی چوارشەممە، ٢٠ - ٤ - ٢٠٢٢، ئارێز عەبدوڵڵا، ئەندامی سەرکردایەتیی یەکێیتی نیشتمانی کوردستان، رۆژێک دوای سزادانی بە"ئاگادارکردنەوە" لەلایەن حیزبەکەیەوە، بە پاساوی پێشێلکردنی پەیڕەوی ناوخۆی ئەو حیزبە، روونکردنەوەیەکی بڵاوکردەوە و رایگەیاند: "لە چەندين سایت، پەيج و ئەکاونتی ئەملا و ئەولا بەناوی منەوە شت دەنووسرێت و هەڵدەبەسترێت! ".  هەر لە روونکردنەوەکەیدا، ئارێز عەبدوڵڵا دەڵێت: "ئێمە دەزانين ئەوانە بە مەرامی تايبەت دەيانەوێ خەڵکی چەواشە بکەن، بۆيە بە پێوستم زانی هەموو لايەک لەو بارەيەوە ئاگادار بکەمەوە، کە بڕوا بەو جۆرە هەواڵە هەڵبەستراوانە نەکەن. "  ئەو روونکردنەوەی ئەو بەرپرسەی یەکێتی نیشتمانی کوردستان، دوای ئەوە دێت لە تۆڕی کۆمەڵایەتیی فەیسبووک چەند قسەیەک بەناوی ئەوەوە دانران گوایە دوای ئاگادارکردنەوەی لەلایەن یەکێتییەوە گوتوویەتی: "سوپاس بۆ ئەو پاداشتەتان پێتان دامەوە.. دیارە شایستەی ئەوەم".  یەکێتی نیشتمانی کوردستان بەپێی پێنج بڕیار، کە هەموویان لە رۆژی ١٩ - ٤ - ٢٠٢٢ دا دەرچوون، بڕیاری سزادانی پێنج بەرپرسی خۆی دەرکرد، ئەوانیش؛ ئازاد تۆفیق، پارێزگارى هەڵەبجە، حامیدى حاجى غالى، ئارێز عەبدوڵڵا، بێستون سابوراوایی، ئەندامانى سەرکردایەتی یەکێتی نیشتمانی کوردستان و رێزان شێخ دلێر، راوێژکارى مەکتەبی سیاسی.  بەپێی نووسراوی ژمارە ١٧١ / ک، کە لە رۆژی ١٩ - ٤ - ٢٠٢٢ لەلایەن بڕیاردەری مەکتەبی سیاسی یەکێتی نیشتمانی کوردستانەوە بە ناونیشانی سزادان دەرچووە، ئارێز عەبدوڵڵا، ئەندامی سەرکردایەتیی یەکێتی نیشتمانی کوردستان سزای ئاگادارکردنەوەی بۆ دەرکراوە، بەهۆی ئەوەی پێچەوانەی بڕگەی ٤ی ماددەی ٩ لە پەیڕەوی پەسندکراوی چوارەمین کۆنگرەی یەکێتی نیشتمانی کوردستان و گشتاندنی مەکتەبی سیاسیی ژمارە ٣٣ / ک لە رۆژی ٢٧ - ١ - ٢٠٢٢ مامەڵەی کردووە.  لە ماددەی ١٢ی پەیڕەوی ناوخۆی یەکێتی نیشتمانی کوردستاندا هاتووە جۆرەکانی سزادان بریتین لە: "ئاگادارکردنەوە، سەرنجڕاکێشان، هەڵپەساردن، پلەداگرتن و دەرکردن. "  لە بڕگەی چوارەمی ماددەی ٩ی پەیڕەوی ناوخۆی یەکێتی نیشتمانی کوردستان، پەسندکراوی کۆنگرەی چوارەمی ئەو حیزبە هاتووە: "نهێنییەکانی (ی. ن. ک) بپارێزێت و راستییەکانی لێنەشارێتەوە، لێدوان دژ بە سیاسەت و ستراتیژی (ی. ن. ک) لە هیچ هەلومەرج و بارودۆخێکدا نەدات. "