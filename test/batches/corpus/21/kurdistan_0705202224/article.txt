رۆژی شەممە ٧ - ٥ - ٢٠٢٢، کەمال جەباری، سەرۆکی کۆمەڵەی ئۆتیزمی کوردستان میوانی بووڵتەنی کاژێر ٠٨: ٠٠ ـی رووداو بوو کە شاهۆ ئەمین پێشکێشی دەکات و رایگەیاند، "بۆ دەرهێنانی رەحمی کچانی ئۆتیزم، رێکخراوی نەتەوە یەکگرتووەکان و هەرچی رێکخراوی جیهانیش هەیە بۆی نییە بە رەهایی بڵێت، دەبێت ئەو مافە کە خودا بە مرۆڤی بەخشیوە، لێی وەربگیرێتەوە، بەڵام لە حاڵەتێکدا کە پێویست بکات و یاسا لەپشتی بێت و لیژنەی پزیشکی بڕیاریدا، دەکرێت ئەو کارە ئەنجامبدرێت، بەڵام نابێت گشتگیر بکرێت بەسەر هەموو تووشبووانی ئۆتیزمدا. "   سەرۆکی کۆمەڵەی ئۆتیزمی کوردستان دەڵێت، "ئێمە وەک کۆمەڵەی ئۆتیزمی کوردستان لەڕووە مرۆییەکەوە بەهیچ شێوەیەک لەگەڵ دەرهێنانی رەحمی تووشبووانی ئۆتیزمدا نین، بەڵام ئەگەر تووشبووی ئۆتیزم گەیشتە تەمەنی باڵخبوون و دایک و باوک نەتوانن کۆنترۆڵی بکەن، ئەو نەشتەرگەرییە بە رێگەدانی یاسا و لیژنەی پزیشکی دەشێت بکرێت کە زۆربەی حاڵەتەکان بۆ رزگاربوونی تووشبووەکەیە لە سووڕی مانگانە. هەرچەند تاوەکو ئێستا ئەمە لە کوردستان وەک حاڵەت هەیە و نەبووە بە دیاردە. "   لەبارەی چۆنێتیی دامرکاندنەوەی حەزی سێکسی تووشبووانی ئۆتیزم، کەمال جەباری روونی دەکاتەوە: چەندین ئەندامی کۆمەڵەکەی ئێمە هەن کە کوڕ و کچە تووشبووەکانیان تەمەنیان سەرووی ١٨ ساڵانە، ئەوانە لە رێگەی کەسانی پسپۆڕ لە بواری ئۆتیزم راهێنانیان بۆ کراوە چۆن منداڵە تووشبووەکانیان فێری خۆڕەحەتکردن بکەن، وەک چۆن لە سەنتەرەکان راهێنانی خواردن و پۆشینی جلوبەرگ بە ئۆتیزم دەکرێت، ئاواش بۆ ئەو بابەتە راهێنانی تایبەت هەیە.   کەمال جەباری پێیوایە، "وەزارەتەکانی تەندروستیی و کاروباری کۆمەڵایەتیی بەرپرسن لە دۆسیەی ئۆتیزم، ئەو دوو وەزارەتە دەبێت بە هاوئاهەنگی لیژنە و نەخۆشخانەی تایبەتیان هەبێت بۆ ئەوەی دایک و باوکانی ئۆتیزم لەوێ راهێنانی تایبەتیان پێ بکرێت بۆ چۆنیەتی مامەڵەکردن لەگەڵ منداڵە ئۆتیزمەکانیان و بە تایبەت لە بواری حەزە سێکسییەکانیان. "   سەرۆکی کۆمەڵەی ئۆتیزمی کوردستان دژایەتی کۆمەڵەکەیان بەرانبەر لەباربردنی حەزی سێکسی کوڕانی هەرزەکاری ئۆتیزم رادەگەیێنێت و دەڵێت: ئێمە بەهیچ شێوەیەک لەگەڵ ئەوە نین کوڕێکی باڵخبووی ئۆتیزم بە دەرزی یان نەشتەرگەری، توانای سێکسی بەیەکجاری لەناو ببرێت، ئێستا حەب و دەرزی هەیە کە بۆ ماوەی کاتی ئەو حەزە سێکسییە دادەمرکێنێت، بەشێک لە خێزانەکان کە رۆشنبیرییان لەو رووەوە بەرزە، منداڵە تووشبووەکەیان راهێناوە و لەماڵەوە شوێنی تایبەتیان بۆ دەستنیشان کردووە کە لەو شوێنە خۆیان بەتاڵبکەنەوە.