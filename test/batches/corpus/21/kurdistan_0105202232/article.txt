شەهرەبان، ئەو ژنەبوو کە لەبەر هەژاری و بەهۆی ئەوەی کرێخانووی بۆ دابین نەدەکرا، لەنێو دووکانێکدا لە گەڕەکێکی زەنگینی شاری دهۆک لەوپەڕی هەژاریدا لەگەڵ سێ منداڵەکەیدا دەژیا.  ئەیوب نەسری، پەیامنێری رووداو لە دهۆک ڤیتییەکی لەبارەی دۆخی ئەو خێزانە هەژارە ئامادەکرد و لە بووڵتەنی نیوڕۆژی رووداو کە لەلایەن شەهیان تەحسینەوە پێشکێش دەکرێت، بڵاوکرایەوە. دوای بڵاوبوونەوەی ڤیتییەکە، ئەیوب نسری پەیوەندی بە شەهرەبانەوە دەکات و لێی دەپرسێت، "بەرنامەکەی بینیوە؟ شەهرەبان پێیدەڵێت، زیاتر لە دوو ساڵە تەلەڤزیۆنیان نییە و نەیتوانیوە بیبینێت. "   دوای بڵاوبوونەوەی ڤیتییەکە لە تۆڕی میدیایی رووداو، رۆژی یەکشەممە ١ - ٥ - ٢٠٢٢ چەند خێرخوازێک لە دهۆک لەڕێگەی ماڵی هەژارانەوە کە لەو پارێزگایە یارمەتی بۆ هەژاران و لێقەوماوان کۆدەکاتەوە، خانوویەک بۆ شەهرەبان و سێ منداڵەکەی بەکرێدەگرن و کرێی دوو ساڵی خانووەکەی بۆ دەدەن.  میرخان قارەمان، نوێنەری خێرخوازەکان بە رووداوی گوت، "دوای بڵاوبوونەوەی راپۆرتەکە، خێرخوازێک بەناوی فەرحان عەبدوڵڵا ئاغای شەرەفانی، پەیوەندی پێوەکردم و گوتی، دەستبەجێ بە هانای ئەو خێزانەوە بچم و چییان پێویستبوو بۆیان دابینبکەم. "   میرخان گوتی، "خێرخوازێکی دیکەش پەیوەندی پێوەکردم و ئەویش ئامادەیی خۆی بۆ هاوکاریکردنی ئەو خێزانە هەژارە پیشاندا و بەهەردوولا کرێی دوو ساڵی خانوویەک و راخەر و پێداویستی نێوماڵیان بۆ دابینکردن. "   شەهرەبان لەنێو ماڵە تازەکەیدا بە قوڕگی پڕ لە گریانەوە بە پەیامنێری رووداوی گوت، "لەو رۆژەوە ئێوە هاتن و راپۆرتەکەتان لەسەر ژیانم ئامادەکرد، نزام ئەوە بوو خێرخوازێک بیبینێت و بەهانای خۆم و منداڵەکانمەوە بێت. خوا نزاکانی قبووڵکردم. "   هاوکات، چەند خێرخوازێکی دیکەش بڕی دوو ملیۆن دیناریان وەک زەکات و سەرفیترە کۆکردووەتەوە و بۆ ئەو خێزانەیان ناردووە و بە گوتەی ئەیوب نەسری، ژمارەیەکی دیکەی خێرخواز پەیوەندییان کردووە و ئامادەییان بۆ هاوکاریکردنی شەهرەبان و منداڵەکانی دەربڕیوە.