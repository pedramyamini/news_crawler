کارزان بە کاری دارتاشی بژێوی خانەوادەکەی دابیندەکات، سەرجەم کەلووپەلەکانی ماڵەکەی خۆی دروستیکردووە، باسی کارکردنی خۆی لە مانگی رەمەزاندا دەکات.    کارزان کاکەبرا، کە نابیستە گوتی، "بەیانیان کاژێر حەوت لە خەو هەڵدەستم، منداڵەکانم دەبەم بۆ قوتابخانە، دواتر دەچم بۆ ئیش تاوەکو کاژێر ١١: ٣٠. ئینجا دەیانبەمەوە ماڵەوە، دواتر کاژێرێک پشوو دەدەم و دەخەوم. پاشان دەچمەوە بۆ ئیش تاوەکو ئێوارە و کاژێرێک پێش بانگ تۆزێک دەخەوم و دواتر هەڵدەسم نان ئەخۆم. بەڵام بەهۆی ئیشەوە زۆر ماندوو دەبم. "    شارا کەمێک توانای قسەکردنی هەیە، ئەوەش بووەتە هۆکار کە ببێتە مامۆستا.    شارا کەمال، کەمبیستە و باس لەوە دەکات، "بەیانیان چا بۆ منداڵەکانم لێدەنێم و دەیانگۆڕم و لەگەڵ کارزان دەیانبەین بۆ قوتابخانە، دواتر دەچم بۆ فەرمانگەکەی خۆم و لەوێ لە پەیمانگای هیوا لەگەڵ مامۆستای زمانی ئینگلیزی وانە دەڵێمەوە. ئەو مامۆستایانە فێری زمانی ئاماژە دەکەم کە ناتوانن ئەو زمانە بەکاربهێنن و نایزانن و لەوێ وانە دەڵێینەوە بە خوێندکارە نابیستەکان. "  شارا و کارزان دوای بەربانگکردن پێکەوە دەچنە پارکی ئازادی لە سلێمانی لەگەڵ زیاتر لە ١٠٠ نابیستی هاوڕێیان کۆبوونەوە و  پێکەوە بە زمانی ئاماژە گفتوگۆ دەکەن.      کۆمەڵێک چالاکی و یاری دەکەن بۆ کاتبەسەربردن و دڵخۆشکردنی خۆیان و چالاکییەکە لەلایەن رێکخراوی ئاماژەوە، سازکراوە.    فریشتە عەباس، سەرۆکی رێکخراوی ئاماژە دەڵێت، "هەندێک چالاکیمان بۆ ئەو نابیستانە کردووە تاوەکو هەندێک دڵخۆشبن و کاتێکی خۆش لەگەڵ یەک بەسەربەرن. "    لە هەرێمی کوردستان نزیکەی شەش هەزار نابیست هەیە. هەزار و ٩٥٠ نابیست لە سلێمانی، هەزار و ٩٠٠ لە هەولێر و هەزار و ١٢٠ یش لە دهۆک.   بەهنام دارتاش، خاوەنی بۆردی کەنەدی - ئەمریکی لە زمانی ئاماژە بە رووداوی گوت، "فەرهەنگی نابیستان لە هەرێمی کوردستان زۆر کۆنە و پێویستی بە تازەکردنەوەیە. ئەو شتانەی دەیخوێنن کۆنن و نوێ نەکراونەتەوە. بۆ نموونە ئەگەر نابیستێک بە ئاماژە ناوی وڵاتی ئەڵمانیا ئاماژە پێبدات، ئەوا ئاماژەی نازی دەکات بۆ لۆگۆی ئەڵمانیا لەکاتێکدا زۆر دەمێکە لۆگۆی ئەڵمانیا گۆڕاوە، پێویستە سیستمی خوێندن و فەرهەنگەکەیان نوێ بکرێتەوە. "    کێشەی گەورەی نابیستەکان لە هەرێمی کوردستان، لاوازی پەیوەندییانە لەگەڵ خەڵکی گشتیی چونکە کەمترین کەس زمانی گفتوگۆی ئەوان دەزانێت.