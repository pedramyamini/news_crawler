عەبدولمەجید عەبدوڵڵا، بەڕێوەبەری ئاوی ژێر زەویی پارێزگای دهۆک بە رادیۆی رووداوی راگەیاندووە، "ئاستی ئاوی ژێر زەویی دهۆک بەگوێرەی ناوچە جیاجیاکان لە چەند ساڵی رابردوودا ١٠ - ٣٠ مەتر دابەزیوە. " ئاماژەی بەوەش دا، تەنیا ساڵی رابردوو لە دهۆک ٢.٥ مەتر ئاوی ژێر زەوی دابەزیوە، لە ئاکرێیش نزیکەی چوار مەتر و لە زاخۆیش نزیکەی پێنج مەتر دابەزیوە.  بەڕێوەبەری ئاوی ژێر زەویی پارێزگای دهۆک ئاشکرای کرد، ئەمساڵ زۆر داوای لێدانی بیر کراوە و هەر لەدوای جەژنەوە زیاتر لە ١٠ داواکارییان بۆ چووە و زۆربەی داواکارییەکانیش بۆ بیری کشتوکاڵین بۆ ئاودێران.  بە گوتەی عەبدولمەجید عەبدوڵڵا، "نزیکەی ١٥ % ی خەڵکی دهۆک پشتیان بە ئاوی بیر بەستووە. بەگوێرەی زانیارییەکان ١٠ بیر وشک بوون و ئاستی ئاوی نزیکەی ٤٠٠ بیریش دابەزیون. " ئەوەیشی خستەڕوو، لە پارێزگای دهۆک وشکەساڵی زیاتر کاریگەریی لەسەر ئاکرێ و رۆڤیا هەبووە.  بەپێی ئاماری بەڕێوەبەرایەتیی ئاوی ژێر زەویی پارێزگای دهۆک، لەو پارێزگایەدا زیاتر لە ٤٠٠٠ بیر هەن کە زۆربەیان لە شێخان، ئاکرێ و بەردەڕەشن و زۆرینەیان بۆ ئاودێری بەکاردەهێندرێن.