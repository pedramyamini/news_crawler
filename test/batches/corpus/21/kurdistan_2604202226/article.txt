گوندی یاتێ لە بەرواری باڵا کە ٣٠ ماڵی تێدایە، تەنیا یەک خێزانی تێدا ماوە و ئەوانی دیکە بەهۆی شەڕ و ئاڵۆزییەکانەوە گوندەکەیان چۆڵکردووە. خۆشابا یاقۆ و هاوژینەکەی دوای شەش ساڵ مانەوە لە ئەمریکا، بڕیاندا بگەڕێنەوە سەر ماڵ و حاڵی خۆیان، دوو ساڵە گەڕاونەتەوە و ئێستا تەنیا ئەوان لە گوندەکەیان دەژین.  خۆشابا یاقۆ بە تۆڕی میدیایی رووداوی گوت، "ئێرە زەوی ئێمەیە، چیا و وڵاتی خۆمانە، هەموومان یەکدی دەناسین و هاوکاری یەکدی دەکەین کریستیان و موسڵمان، تاوەکە لەناو گوندەکەمان بین مەترسی نییە، بەڵام لە دەرەوە مەترسی هەیە. "  لە ٣٠ ساڵی رابردوودا بەهۆی شەڕی تورکیا و پەکەکە، هەشت گوندی کریستیانەکان لە دەڤەری بەرواری باڵا چۆڵکراون، لەنێوان ٣٠ بۆ ٥٠ خێزانی سنوورەکە، لەنێوان سێ بۆ ١٥ خێزان ماونەتەوە.  سەعدوون شلێمۆن، هاونیشتمانییەکی کریستیانە و دەڵێت، "ئەگەر دۆخەکە ئارام ببێتەوە، زیاتر لە ٢٠ خێزانی ئەم گوندە دەگەڕێنەوە سەر ماڵ و حاڵیان، پار هەندێکیان هاتبوونەوە و شوێنەکانیان ئامادەکردبوو، بەڵام ئێستا لەبەر ئەم دۆخە ناتوانن بگەڕێنەوە. "  نایف رەمەزان، پەیامنێری رووداو لەگەڵ هاونیشتمانییەکی کریستانی خەڵکی گوندەکە قسە دەکات کە ئێستا لە ئوستراڵیایە، ئەو ژیانی منداڵی لەو گوندە بەسەر بردووە و دەڵێت، پیش ٢٠ ساڵ بەهۆی ئاڵۆزییەکانی ئەو سنوورەوە دەستبەرداری ماڵ و زەوی خۆی بووە و چووەتە دەرەوەی وڵات.  پترۆس یوحەننا باسی لەوە کرد، "ئێستا خۆزگە بەو ژیانە دەخوازین کە لەو سنوورە بەسەرمان بردووە، راستە ئەوکات هەژاری بوو، بەڵام ژیانی ئەوکات زۆر لە ژیانی ئێستا خۆشترە. "  لە سنووری پارێزگای دهۆک و ئیدارەی سەربەخۆی زاخۆ ٤٥ گوندی کریستیان هەن، زۆرینەی گوندەکان دەکەونە ناوچە چیاییەکان، بەهۆی شەڕ و ئاڵۆزییەکانی نێوان تورکیا و پەکەکە ١٧ گوندی کریستیانەکان لە سنوورەکە چۆڵکراون.