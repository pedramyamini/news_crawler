ئەوەی لە سەرەتای ڤیدیۆکەدا دەردەکەوێت، شوێنی تەقینەوەی بۆمبێکی چێنراوە بە ئۆتۆمبێلی هاونیشتمانییەکی گوندی کەشکەوڵی سەر بە شارۆچکەی قەرەتەپە لە خانەقین، رووداوەکە لەکاتی هێرشی شەوی رابردووی چەکدارانی داعش بوو بۆ سەر بنکەیەکی حەشدی عەشەیاری لەو گوندە.  شەلال ئیسماعیل، جووتیارێکە و دەڵێت، "شەو داعشەکان رۆشتوونەتە سەریان و بە چەکی نیشانشکێن لێیانداون، ئەو کوڕە ئەفسەرە لێرە بوو، بەس لێرەوە رۆشت کردیانە ئامانج لە ئۆتۆمبیلەکەی دابەزی و لێیاندا".  قاسم حامدی، جووتیارێکی دیکەیە و دەڵێت، "دۆخی ئێمە باش نییە، دۆخی ئەمنی خراپە وەڵڵا دەترسین، لە ماڵی خۆتی ناتوانی دڵنیا نیت لە ژیانی خۆت".  وەسفی تەمیمی، بەڕێوەبەری ناحیەی قەرەتەپە دەڵێت، "گرووپە چەکدارەکان دڵنیایی خەڵک لایەنە ئەمنییەکان دەقۆزنەوە بەوەی کە هیچ نییە، هیچ روونادات، بۆیە دۆخێک دەقۆزنەوە و کێشەیەک دروست دەکەن و هەڵدەکوتنە سەر خەڵک حەشدی هۆزەکان و حەشدی شەعبی و پۆلیسی عێراقیش هەن، ئامادەن پشتیوان بە خوا کەموکورتی نییە، بەڵام ئیدی پێشێلکاری روودەدات لە هەموو شوێنێک و لە باشترین شوێنەکانیش. "  ئەحمەد حەمەساڵح، جێگری بەرپرسی میحوەری گەرمەسێری پێشمەرگە دەڵێت، "داعش جموجووڵیان هەیە لەم دەوروبەرە، بەڵام ئێمەش هێزەکانمان ساز و ئامادەیە، و پشتوێنەیەکی باشی ئەمنیمان دروستکردووە و سەنگەرەکانمان قایمە پێشمەرگەکانمان خاوەن ورەی بەرز و پۆڵایینن. "  گوندی کەشکەوڵ بە دووری ١٥ کیلۆمەتر دەکەوێتە رۆژهەڵاتی شارۆچکەی قەرەتەپە و نزیکەی ١٨٠ خێزانی تێدایە و دانیشتووانەکەی عەرەبی سوننە مەزهەبن. ئەو هێزەی حەشدی عەشایەری پاسەوانی گوندەکە دەکەن عەرەبی شیعە مەزهەبن.