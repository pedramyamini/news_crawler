رۆژی سێشەممە ١٩ - ٤ - ٢٠٢٢، هۆگر عەزیز، گوتەبێژی پۆلیسی هەولێر لە کۆنگرەیەکی رۆژنامەڤانیدا هەواڵی دەستگیرکردنی دوو باندی فێڵکردن و دزی راگەیاند کە لەنێو گیراوەکاندا دایک و کوڕێکیش هەن.   گوتەبێژی پۆلیسی هەولێر رایگەیاند، "تاوانبارێکمان دەستگیرکردووە، ٦٠٠ هەزار دۆلاری ئەمریکی لە هاووڵاتییان وەرگرتووە بەو بیانووەی پارەکە لە یەکێک لە وڵاتانی عەرەبی دەخاتە بانکەوە و هاووڵاتییان مانگانە سووی پارەکە وەردەگرن. "   بە گوتەی گوتەبێژی پۆلیسی هەولێر، "دوای ئەوەی هیچ یەک لەو هاووڵاتییانە مانگانە سووی پارەکەیان پێ نەدرا، ئاگادار کراینەوە و پۆلیسی هەولێر لێکۆڵینەوەی لە کەیسەکە دەستپێکرد، لە ماوەیەکی کەمدا توانیمان یەک تاوانبار لەناو شاری هەولێر دەستگیر بکەین. "   ئاماژە بەوەش دەکات، "ئەوانە باندێکی پێنج کەسین و تەنیا کەسێکیان لەنێو شاری هەولێرە، ئەوانی دیکە لە شارەکانی خواروو و نێوەڕاستی عێراق و دەرەوەی عێراقن. "   لەبارەی ناسنامەی کەسە دەستگیرکراوەکە، گوتەبێژی پۆلیسی هەولێر گوتی، "ئەو کەسەی دەستگیرکراوە، لەنێو شاری هەولێر نیشتەجێیە و ئەو کاتەی گیرا، خەریکی حەواڵەکردنی پارەی خەڵک بوو. "   هۆگر عەزیز راشیدەگەیێنێت، "بەپێی ئەو بەڵگانەی لە تاوانبارەکە گیراوە، ئەو کەسە زیاتر لە ٦٠٠ هەزار دۆلاری ئەمریکی لە هەولێرەوە بۆ دەرەوەی عێراق حەواڵە کردووە. "   هاوکات، گوتەبێژی پۆلیسی هەولێر هەواڵی دەستگیرکردنی باندێکی چوار کەسیشی راگەیاند کە بە بڕی ١٤٠ هەزار دۆلار کەلوپەلیان لە کۆگایەک دزیوە و لەنێو باندەکە دایک و کوڕێک هەن.   هۆگر عەزیز ئاماژە بەوەش دەکات، "ئەو باندە کۆگایەکی جلوبەرگ و پێداویستی سەربازییان بڕیوە و رۆژانە چەندین پارچە کەلوپەلیان لێدەرهێناوە و لە رێگەی دایکەکەوە لەنێو بازاڕەکانی هەولێر ساخیان کردووەتەوە. "   گوتەبێژی پۆلیسی هەولێر دووپاتی دەکاتەوە، "دوای لێکۆڵینەوە، زانیمان بە بەهای ١٤٠ هەزار دۆلار کەلوپەلیان لەو کۆگایە بردووە، کوڕەکان تەمەنیان لە نێوان ١٨ بۆ ١٩ ساڵانە و دایکی یەک لە کوڕەکانیشیان لەگەڵ دەستگیرکراوە. "