لە کۆبوونەوەکەدا کە رۆژی یەکشەممە ١٧ی نیسان بەڕێوەچوو، ئەمەل جەلال، سەرۆکی دەستەی گەشتوگوزار و لایەنە پەیوەندیدارەکان ئامادەی بوون، وەکو لە نووسینگەی راگەیاندنی جێگری سەرۆکی حکومەتی هەرێمی کوردستان دەڵێت، گرفتەکانی بەردەم گەشەکردنی گەشتوگوزار لە قەزای دووکان و چۆنێتیی چارەسەرکردنی ئەو گرفتانە تاوتوێ کراون.  قوباد تاڵەبانی جەختی لە پاڵپشتیی حکومەت بۆ پێشخستنی کەرتی گەشتوگوزار کردووەتەوە و داوای لە کەرتی تایبەت و وەبەرهێنەران کرد پلان و پرۆژەی خۆیان بۆ وەبەرهێنان لە کەرتی گەشتوگوزار پێشکەش بکەن؛ هەروەها داوای لە دەستەی گەشتوگوزار و لایەنە پەیوەندیدارەکان کرد "کارئاسانیی تەواو بکەن بۆ ئەو وەبەرهێنەرانەی دەیانەوێت لە کەرتی گەشتوگوزاردا وەبەرهێنان بکەن. "  لە تەوەرێکی دیکەی کۆبوونەوەکەدا باسی کێشەی ئەو زەوی و زارانە کراوە کە بڕیارە پرۆژە گەشتیارییەکانی تێدا جێبەجێ بکرێت و بڕیاردراوە "ئەو کێشەیە بە شێوەیەکی یاسایی و بە جۆرێک چارەسەر بکرێن کە خاوەن زەوییەکان سوودمەندبن لەوەی زەوییەکانیان بۆ پرۆژەی گەشتیاری بەکاربهێندرێت. "  هەر بە مەبەستی پێشخستنی کەرتی گەشتوگوزار لە قەزای دووکان بڕیارە ئەمڕۆ یەکشەممە قوباد تاڵەبانی سەرپەرشتیی چەند کۆبوونەوەیەکی دیکە بکات لەگەڵ لایەنە پەیوەندیدارەکان.