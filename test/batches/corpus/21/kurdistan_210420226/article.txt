سەرمەند بەرزنجی، کارگێڕی رێکخراوی رۆشنبیریی بەرەنگاربوونەوەی ماددەی هۆشبەر بە رادیۆی رووداوی راگەیاند، "رۆژ بە رۆژ ژمارەی بەکارهێنەرانی ماددە هۆشبەرەکان زیاد دەبێت. بەپێی دوایین ئاماری بەڕێوەبەرایەتیی نەهێشتنی ماددە هۆشبەرەکان کە ساڵی ٢٠٢١ بڵاویان کردووەتەوە ١٩٤٣ کەس بە تۆمەتی بازرگانیکردن و بەکارهێنانی ماددە هۆشبەرەکان دەستگیرکراون. ئەگەر ئەم ژمارەیە بە ساڵی ٢٠١١ بەراورد بکەین، دەبینین لەو ساڵەدا ٨٧ کەس بە تۆمەتی بازرگانیکردن و بەکارهێنانی ماددەی هۆشبەر دەستگیرکراون. "  رێژەی ئەو زیادبوونە لە ١٠ ساڵی رابردوودا دەکاتە ٤.٤٧ % و کارگێڕی رێکخراوی رۆشنبیریی بەرەنگاربوونەوەی ماددەی هۆشبەر دەڵێت، ئەوە زیادبوونێکی زۆر مەترسیدارە.  بە گوتەی سەرمەند بەرزنجی، بەکارهێنەرانی ماددە هۆشبەرەکان لە هەرێمی کوردستان لەناو هەموو تەمەن و چینەکان و هەردوو رەگەزدا هەن، تەنانەت ئافرەت هەبووە لەسەر بازرگانیکردن بە ماددەی هۆشبەرەوە دەستگیرکراوە.  کارگێڕی رێکخراوی رۆشنبیریی بەرەنگاربوونەوەی ماددەی هۆشبەر گوتی، "ئێران وڵاتێکی بەرهەمهێن و بەکارهێنی ماددەی هۆشبەرە و زۆربەی ئەو ماددەیەی دێتە هەرێمی کوردستان لەوێوە دێت. ئەو ناوچانەی لەگەڵ ئێران هاوسنوورن رێژەی بەکارهێنان تێیاندا زیاترە. "  سەرمەند بەرزنجی ئەوەشی خستەڕوو، لە هەرێمی کوردستان ماددەی کریستاڵ لە هەموو جۆرە ماددە هۆشبەرەکانی دیکە بڵاوترە؛ باسی لەوەش کرد کە چەندین رووداوی کوشتن و هاتووچۆ هەبوون دوای لێکۆڵینەوە دەرکەوتووە کەسەکە لەژێر کاریگەریی ماددە هۆشبەرەکاندا بووە.