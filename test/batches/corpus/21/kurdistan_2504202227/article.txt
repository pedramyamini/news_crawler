د. دیندار زێباری، رێكخەری راسپاردە نێودەوڵەتییەكان لە حكومەتی هەرێمی كوردستان بە رووداوی راگەیاند، لە ساڵانی ٢٠١٥ تاوەکو ٢٠٢٢ لە هەولێر ٩ ئافرەت و  هەزار و ١٣٩ نەوجەوان بە تۆمەتی تیرۆر دەستگیر كراون، لەوانە هەزار و ٨٩ یان سزادراون.  سەبارەت بە ئەشکەنجەدانیش لە بنكەكانی گرتن و گواستنەوە و چاكسازییەكان دەڵێت: "بۆ بەرەنگاربوونەوەی ئەشكەنجەدان  رێكاری یاسایی و ئیداریمان گرتووەتەبەر، هەروها بەدواداچوون دەكەیم لەسەر هەر شێوازێكی ئەشكەنجە لەو بنکانەدا. "   رۆژی دووشەممە، ٢٥ - ٤ - ٢٠٢٢،  دیندار زێباری، رێكخەری راسپاردە نێودەوڵەتییەكان لە حكومەتی هەرێمی كوردستان لەبارەی  بەشداریکردنی حکومەتی هەرێمی کوردستان لە كۆبوونەوەكانی رێكەوتننامەی نەهێشتنی ئەشكەنجەدان لە جنێڤ رایگەیاند: "بڕیار وایە لە رۆژانی ٢٦ و ٢٧ نیسانی ٢٠٢٢ لە بارەگای نەتەوەیەكگرتووەكان لە شاری جنێڤ گفتوگۆكانی راپۆرتی دووەمی كۆماری عێراق تایبەت بە رێكەوتننامەی نەهێشتنی ئەشكەنجەدان و جۆرەكانی مامەڵەی نامرۆڤانە و سزای تووند یان نامرۆڤانە یان سووكایەتیپێكردن ئەنجام بدرێت، لەم گفتوگۆیانەدا شاندێکی حكومەتی هەرێمی کوردستان بەشداری دەكات لە چوارچێوەی شاندی حکومەتی ئیتیحادی و وەکو تاکە هەرێمێک لە چوارچێوەی وڵاتێکی فیدراڵدا بەشداریی دەکەین. لەوێ سبەی ٢٦ی نیسان، گوتارێک بەناوی حکومەتی هەرێمی کوردستانەوە پێشکێش دەکەم".   دیندار زێباری ئاماژەی بەوەکرد " شاندی حکومەتی هەرێمی کوردستان بەشدارییەکی کارای لە گفتوگۆکاندا دەبێت بەتایبەتی ئەو راسپاردانەی ئاڕاستەی حکومەتی هەرێمی کوردستان دەکرێن لە چوارچێوەی ئەو رێککەوتننامەیەدا، بۆ بەرەنگاربوونەوەی ئەشكەنجەدان حكومەتی هەرێم رێكاری یاسایی و ئیداری گرتووتەبەر، لەو رووەوە تائێستا چەندین كەیس جوڵێنراون و رێكاری یاسایی بەرامبەر بە ئەنجامدەرانی گیراوەتەبەر لەوانەش قەرەبووكردنەوەیان، لەلایەكی دیكەوە تاوەكو مانگی مایسی ٢٠٢١ تەنیا نێردەی نەتەوە یەكگرتووەكان بۆ یارمەتیدانی عێراق  یونامی زیاتر لە ٢٥ سەردانی مەیدانی ئەنجامداوە و لە میانەیدا چاویان بە ٦٠ راگیراو و حوكمدراو كەوتووە بۆ ئاشنا بوون بە بارودۆخیان. "  دیندار زێباری، رێكخەری راسپاردە نێودەوڵەتییەكان لە حكومەتی هەرێمی كوردستان سەبارەت بە رێوشوێنەكانی دەستگیركردنی تاوانبار و گومانلێكراوان لە هەرێمی کوردستان، گوتی: "ئەوانەی دەستگیر دەكرێن بەپێی یاسا مافیان هەیە وەك پێڕاگەیاندنی هۆكاری دەستگیر كردن و ئەو تۆمەتانەی خراونەتە پاڵیان، ئاگاداركردنەوەی كەسوكاریان و دابینكردنی پارێزەر، ئەگەر ئەو كەسەی نەیتوانی پارێزەر دابین بكات ئەوا دادگا بۆی دابین دەكات، لەم رووەوە حكومەتی هەرێم لە ماوەی رابردوو بڕی  یەك ملیار و حەوت سەد ملیۆن دیناری عێراقی  بۆ پارێزەران تەرخان كردووە. "  لەبارەی هەوڵەكانی چارەسەركردنی قەرەباڵخیی چاكسازییەكان، رێكخەری راسپاردە نێودەوڵەتییەكان لە حكومەتی هەرێمی كوردستان ئاشکرایکردووە: "بەپێی ئامارەكانی فەرمانگەی چاكسازی كۆمەڵایەتی تاوەکو ئاداری ئەمساڵ ٤ هەزار و ٢٦٧ سزادراو هەبوون، لەوانە ٤٦٥ ئافرەت و نەوجەوان، بۆ چارەسەركردنی گرفتی قەرەباڵخی حكومەتی هەرێمی کوردستان كار دەكات بۆ بونیادنانی باڵاخانەی نوێ بەپێی ستانداردی ئەندازەیی هاوچەرخ، لەم رووەوە لە بەرنامەیدا باڵەخانەیەك دروست بكات كە پێنج هەزار كەس لەخۆبگرێت، هەروەها نزیكەی ٣٠ % ی باڵەخانەی چاكسازیی ئافرەت و منداڵان تەواو بووە. "  سەبارەت بە خزمەتگوزاریی تەندروستی، دیندار زێباری رایگەیاند: "بنكەی تەندروستی لە چاكسازییەكاندا هەیە و لەحاڵەتی ناكاو و ئاڵۆزدا گیراوەکان رەوانەی نەخۆشخانەكان دەكرێن، لە دوای بڵاوبوونەوەی كۆرۆنا تیمە مەیدانییەكان پشکنینی (PCR) یان لە چاكسازی و بنكەكانی گرتن بەبێ جیاوازی ئەنجامداوە، لە ساڵی ٢٠٢٠ نزیكەی ١٥٠ حاڵەتی تووشبوون بە كۆرۆنا تۆماركراوە و چارەسەری پێویستیان بۆ ئەنجامدرا، خۆشبەختانە هیچ حاڵەتی گیانلەدەستدان نەبووە، هەروەها بەشی هەرەزۆریان ڤاکسینیان وەرگرتووە. "  تایبەت بە نەخۆشی دەروونیش روونیدەکاتەوە: "لەساڵی ٢٠٢٠ دا ٢٤٤ حاڵەت تۆمار كراوە، بەشی زۆریان چارەسەر كراون تەنیا ٦٥ حاڵەت نەبێت كە ئێستا لەژێر چارەسەردان، بەڵام لە ساڵانی ٢٠٢٠ - ٢٠٢١ تەنیا ١٦٧ حاڵەت تۆماركران لەوانە  ١١ چارەسەركراون ئەوانی تریش لەژێر چارەسەردان".