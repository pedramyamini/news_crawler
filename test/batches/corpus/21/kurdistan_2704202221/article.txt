رۆژی پێنجشەممە ٢٧ ـى نیسانى ٢٠٢٢، لە راگەیێندراوێکدا دەستەى دەروازە سنوورییەکانى عێراق چوار بڕیارى دەربارەى ئەو پرسانە دەرکرد کە تایبەتن بە هاتنى ئۆتۆمبێلى گەشتیارى لە دەروازە سنوورییەکانەوە.    بەگوێرەى یەکێک لە بڕیارەکان پێویستە نوێنەرى هەرێمى کوردستان لە ئەنجوومەنى دەستەى دەروازە سنوورییەکانى عێراق هەفتانە ئامارى چوونەژوورەوەى ئۆتۆمبێلە گەشتیارییەکان لەڕێگەى دەروازە سنوورییەکانى هەرێمى کوردستانەوە بداتە دەستەى گشتى دەروازە سنوورییەکانى عێراق و بەڕێوەبەرایەتیی گشتیى پاسپۆرت و رەگەزنامەى عێراق، بەمەبەستى گشتاندنى بۆ سەرجەم دەروازە سنوورییەکان بۆ ئەوەى رێگرى بکرێت لەوەى لەو دەروازانەى دیکەوە بچنە دەرەوە.  ساماڵ عەبدولڕەحمان، بەڕێوەبەرى گشتیى گومرگى هەرێمى کوردستان بە تۆڕى میدیایی رووداوى گوت: "ئەو بڕیارەمان پێنەگەیشتووە، پێویستە ئەو بڕیارە لەڕێگەى نوێنەرایەتیى حکومەتى هەرێمى کوردستانەوە لە بەغدا بگاتە ئەنجوومەنى وەزیرانى هەرێمی کوردستان و لەو رێگەیەوە پێمان بگات بەمەبەستى جێبەجێکردنى".  ئەو بڕیارە لە کاتی کۆبوونەوەی چوارەمى ئەنجوومەنى دەستەى دەروازە سنوورییەکانى عێراق بوو بۆ ساڵى ٢٠٢٢، کە ئەمڕۆ لەبارەگاى دەستەکە لە بەغدا ئەنجامدرا.  بەگوێرەى راگەیێندراوەکە لە کۆبوونەوەکەدا بڕیاردرا کە هەر گەشتیارێک یان هاووڵاتییەکى عێراق لەدەرەوە بگەڕێتەوە، رێگەى پێنادرێت عێراق بەجێبهێڵێت تاوەکو ئەو ئۆتۆمبێلە لەگەڵ خۆى نەباتەوە دەرەوە کە پێشتر هێناویەتییە ناو عێراقەوە.  هاوکات بڕیادرا زانیارى لەسەر ئەو ئۆتۆبێلانە بدرێتە بەڕێوەبەرایەتیى گشتیى هاتووچۆى عێراق لە بارەى ئەو ئۆتۆمبێلانەى کە هێنراونەتە ناو سنوورى عێراقەوە و بەشێوەیەکى یاسایی نەبراونەتەوە دەرەوە تاوەکو رێوشوێنى یاسایی لەدژیان بیگرێتەبەر. ئۆتۆمبێلى گەشتیارى لەلایەن گەشتیارانەوە لەگەڵ خۆیان دەهێندرێنە ناو سنوور لەڕێگەى دەروازە سنوورییەکانەوە کە پێویستە لەگەڵ  گەشتى گەشتیارەکە ئەو ئۆتۆمبێلانە ببرێنەوە دەرەوە.