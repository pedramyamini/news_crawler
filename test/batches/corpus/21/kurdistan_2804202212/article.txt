کاروان بورهان، پەرستار بە رووداوی گوت، "لە ٢٠١٦ ـەوە هەندێک لە ئێمە خۆبەخشین، لەکاتی نەخۆشی کۆرۆنادا بەردەوام بووین لە کار و زەحمەتییەکی زۆرمان بینی، بەڵام لە ناکاو گرێبەستەکانمان هەڵوەشێندراوەتەوە بەبێ ئەوەی خۆمان ئاگاداربین. "  ژمارەیان ١٤٧ گرێبەست و ٢٩ خۆبەخشن، کە لە کاتی شەڕی داعش و نەخۆشی کۆرۆنا زۆرجار لە کار دەمانەوە و نەیاندەتوانی بچنەوە بۆ ماڵەوە.  رەیان یوسف، خۆبەخشە و دەڵێت، "کە راگەیێندرا بەسەر کۆرۆنا سەرکەوتین، ئەم سەرکەوتنە لەکوێوە هات؟ ئەگەر بە ماندووبوونی ئێمە نەبێ، ئاخر ئەو سەرکەوتنەی کە بەدیهات ئەگەر ئەنجامی نەبێت بۆچییە. ئێمە چووین داوای مافی خۆمان بکەین، بەڵام پێمان دەڵێن ئەگەر پێتانباشە دەوام بکەن، ئەگەریش نایکەین بڕۆنەوە بۆ ماڵەوە. "  مووچەی ئەو پەرستارانە لەنێوان ٣٠٠ تاوەکو ٥٠٠ هەزار دیناربووە، ئەوان دەڵێن، لەو رۆژەی چوونەتە وەزارەت بۆ داواکردنی مافەکانیان، بەڕێوەبەرایەتیی تەندروستیی دهۆک بڕیاری هەڵوەشاندنەوەی گرێبەستەکانیانی داوە.  دلێر عارف، پەرستار باسی لەوە کرد، "ماوەی نزیکەی چوار مانگە مووچەمان نەهاتووە، هیچ شتێکیان نەداوە پێمان، دەمانەوێ ئەم خزمەتە لەبیر نەکرێت، ئێمە بەردەوام لەناو مەترسی دابووین و هەندێکجار تەنانەت نەماندەتوانی بچینەوە نێو ماڵەکانمان. هەندێک لە ستافەکانمان چوونەتەوە ماڵەوە و کەسە نزیکەکانیان تووشی نەخۆشی کۆرۆنا کردووە. "  تەندروستیی دهۆک دەڵێت، پێویستیان بەو کارمەند و خۆبەخشانە هەیە، بەڵام نوێنەکردنەوەی گرێبەستەکانیان بۆ ئەگەری نەبوونی بودجە دەگەڕێننەوە.  نزار ساڵح، یاریدەدەری بەڕێوەبەری گشتیی تەندروستیی دهۆک دەڵێت، "ئێمە پێویستمان بەم کارمەندانە هەیە و چاوەڕێی وەڵامی ئەنجوومەنی وەزیرانین بۆ ئەوەی بزانین چی دەکرێت، ئێمە داهاتێکمان هەبوو لە خۆپارێزی تەندروستی، زۆرێک لەوان لەسەر ئەو داهاتە دادەمەزرێندران، بەڵام ئەو داهاتە لە مانگی شەشی ساڵی پارەوە نەماوە و گەڕێندراوەتەوە بۆ خەزێنەی حکومەت. "  لەو کاتەوەی کە شێوازی گرێبەستەکانیان گۆڕاوە، چوار مانگە هیچ مووچەیەکیان وەرنەگرتووە، ئەوە لە کاتێکدایە کە لەساڵی ٢٠٢٠ یشدا دوو مووچەی دیکەیان پێنەدراوە.