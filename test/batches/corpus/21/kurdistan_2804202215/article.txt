پەروین بوڵدان، هاوسەرۆکی هەدەپە لە گردبوونەوەکەدا بەشداریکرد و رایگەیاند، "مافی زیندانیکراوان پێشێل دەکرێت. "   هاوسەرۆکی هەدەپە باس لەوە دەکات، "داوا لە وەزیری داد دەکەم، تازە ئەرکی وەزارەتتان وەرگرتووە. تکاتان لێدەکەم، لێکۆڵینەوە لە سەرجەم گرتووخانەکان بکەن. لە نزیکەوە ئاگاداریی دۆخی زیندانیکراوان بن و ببینن چ جۆرە ستەمێک دەکرێت، ببینن چۆن مافەکانیان پێشێل دەکرێت. دواتر رێوشوێنی پێویست بگرنەبەر. "   کەسوکاری زیندانیکراوە نەخۆشەکان دەڵێن، چەندین جار داوایان لە لایەنە پەیوەندیدارەکان کردووە چارەسەریی پزیشکی بۆ زیندانییەکان بکەن، بەڵام کەس وەڵامی نەداونەتەوە.   کۆمەڵەی مافی مرۆڤی تورکیا لە راپۆرتی ساڵی ٢٠٢١ یدا دۆخی زیندانیکراوە نەخۆشەکانی ئاشکراکرد و رایگەیاند، ساڵی رابردوو ٥٩ زیندانیکراوی نەخۆش بەهۆی وەرنەگرتنی چارەسەریی تەندروستیی یان کەمتەرخەمیی لە چارەسەرکردنیان، گیانیان لەدەستداوە.   دایکانی ئامەدیش ناخوازن رۆڵەکانیان لە گرتووخانەکاندا گیان لەدەست بدەن، بۆ ئەو مەبەستە گردبوونەوە دەکەن.   فەوزییە کۆڵئاکان، دایکی زیندانیکراوێکی نەخۆشە و گوتی، " ٢٨ ساڵە کوڕەکەم لە زینداندایە، چیتر ناتوانم، دەبێت ئەم زوڵمە کۆتایی پێبێت. چیتر ئەم زوڵمە قبوڵ ناکەین. "  بەگوێرەی ئاماری وەزارەتی داد، لە تورکیا و باکووری کوردستاندا ٣٨٤ گرتووخانە هەن، کە لەنێویاندا ٣١٤ هەزار کەس زیندانیکراون. کۆمەڵەی مافی مرۆڤ لە تورکیاش دەڵێت، لە گرتووخانەکاندا هەزار و ٦٠٥ زیندانیی نەخۆش هەن کە دۆخی تەندروستیی ٦٠٣ کەسیان ناجێگیرە.