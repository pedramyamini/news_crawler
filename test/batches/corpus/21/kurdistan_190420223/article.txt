رەجەب تەیب ئەردۆغان، سەرۆککۆماری تورکیا رایگەیاند، "هەم لە سووریا و هەمیش لە باکووری عێراق، سڵناکەینەوە لە هەنگاونان بۆ پاککردنەوەی ناوچەکە لە تیرۆر و دەستەبەرکردنی ئاسایش. پەکەکە، یەپەگە، فەتۆ و داعش؛ سەرچاوەکەیان هەرکوێ بێت و هەرکێ بێت، ئێمە بەرەنگاربوونەوەیەکی بێوچانانە بەرامبەر هەموو جۆرەکانی تیرۆر ئەنجامدەدەین. پێداگر دەبین لەسەر ئەم بەرەنگاربوونەوەیە تاوەکو ئەوکاتەی تیرۆر لەوە دەردەکەین ببێتە هەڕەشە بۆسەر وڵاتەکەمان، ناوچەکەمان و مرۆڤایەتی. لێرەوە دەمەوێت بڵێم؛ بەتایبەتی لە بابەتی بڕینی سەرچاوەی دارایی رێکخراوە تیرۆریستییەکاندا، چاوەڕێی  پشتیوانیی بەهێزی تەواوی دۆستانمان دەکەم. "  بەرپرسانی تورکیا بەردەوام پێداگریی وڵاتەکەیان لە بەرەنگاربوونەوەی پارتی کرێکارانی کوردستان - پەکەکە و یەکینەکانی پاراستنی گەل - یەپەگە لە رۆژئاوا، باکوور و باشووری کوردستان دووپاتدەکەنەوە. لەوبارەیەوە گوتەبێژی ئاکپارتی رەخنەی لە ئەمریکا و ئەو وڵاتانە گرت کە هاوکاریی یەپەگە دەکەن.  عومەر چەلیک، گوتەبێژی ئاکپارتی رایگەیاند، "ئەو رێکخراوە تیرۆریستییانەی لوولەی چەکەکانیان روو لە تورکیایە، تاوەکو ئێستا زۆر وڵات هاوکارییان کردوون و بە ئاشکرا رایانگەیاند. ئەوان بە بیانووی ئەوە هاوکارییان کردن، گوایە لەوێ پەکەکە و پەیەدە بەرەنگاری داعش دەبنەوە کە ئەمە بێ بنەمایە.. سەرەنجام ئەو رێکخراوە تیرۆریستییە بەو چەکەشەوە کە پێیدراوە، بەردەوامە لە لەنێوچوون. هەم ئۆپەراسیۆنەکانی ئەرەن لە نێوخۆی وڵات و هەم ئۆپەراسیۆنەکانی چڕنووک لە دەرەوەی سنوورەکانمان بەڵگەن بۆ ئەمە. "  بەپێی ئەو ئامارەی دوای نیوەڕۆی دووشەممە وەزارەتی بەرگریی تورکیا بڵاویکردووەتەوە، لە ئۆپەراسیۆنی چنگ - قوفڵ ١٩ گەریلا گیانیان لەدەستداوە.  هەروەها بەپێی ئاماری هێزەکانی پاراستنی گەل - هەپەگە، ٢٨ سەربازی سوپای تورکیا لە ئۆپەراسیۆنەکەدا کوژراون.