وەزارەتی پەروەردەی حکومەتی هەرێمی کوردستان رایدەگەیێنێت، بۆ ئەمساڵ تاقیکردنەوەکانی خولی دووەم پێشخراوە، ئەو هەنگاوەش بە "گۆڕانکارییەکی ریشەیی" لە مێژووی تاقیکردنەوەکانی خولی دووەم لە هەرێمی کوردستان ناودەبات و ئاماژە بەوەش دەدات، ئەو فۆڕمەی کە قوتابییانی پۆلی ١٢ ئامادەیی تاقیکردنەوەی لەسەر دەکەن (سۆما)، ئەمساڵ جگە لە ناو و کۆدی قوتابی "وێنەی قوتابییەکەشی دەخرێتەسەر. "   ئەمڕۆ شەممە ٠٧ - ٠٥ - ٢٠٢٢، د. سامان سیوەیلی، گوتەبێژی وەزارەتی پەروەردەی حکومەتی هەرێمی کوردستان، میوانی بووڵتەنی هەواڵەکانی کاژێر ١٢: ٠٠ ـی تۆڕی میدیایی رووداو بوو، کە سەنگەر عەبدولڕەحمان پێشکێشی دەکات، لەبارەی چۆنیەتی بەڕێوەچوونی تاقیکردنەوەکانی کۆتایی وەرزی دووەم خولی یەکەم رایگەیاند، "جگە لە بازنەی یەکەم کە پۆلەکانی (١ - ٢ - ٣) دەکات لە رۆژانی ٢٦ - ٢٧ - ٢٨ ـی مانگی نیسان هەڵسەنگاندنی کۆتاییان بۆ ئەنجامدرا، سبەی یەکشەممە ٠٨ - ٠٥ - ٢٠٢٢، تاقیکردنەوەی کۆتایی خولی یەکەمی وەرزی دووەمی پۆلە ناکۆتاکان و تاقیکردنەوەی وەرزی دووەمی پۆلی ١٢ ـی ئامادەیی بە هەموو بەشەکانییەوە دەستپێدەکات. هەروەها رۆژی سێشەممەش ١٠ - ٠٥ - ٢٠٢٢ تاقیکردنەوەکانی خولی یەکەمی نیشتمانیی پۆلی نۆیەم دەستپێدەکات. "   سەبارەت بە خوێندنی کوردی لە ناوچە کوردستانییەکانی دەرەوەی ئیدارەی هەرێمی کوردستان، سامان سیوەیلی گوتی، "ناوچەکانی دەرەوەی ئیدارەی هەرێمی کوردستان، هەر ناوچەیەک تایبەتمەندی خۆی هەیە، لە خانەقین لەگەڵ هەرێمی کوردستان تاقیکردنەوەکان دەستپێدەکات، لە کەرکووک تاقیکردنەوەکانیان لەگەڵ بەغدا دەستپێدەکات. لە شنگال ئەو قوتابخانانەی سەر بە خوێندنی کوردین وەزیری پەروەردە، بەرێوەبەرایەتی گشتیی پەروەردەی دهۆک و پەروەردەی شنگالی راسپاردووە ئەو قوتابیانە دەتوانن لە قوتابخانەی نێو کەمپەکان و دەرەوەی کەمپەکانیش لە نزیکترین قوتابخانە خۆیان تۆمار بکەن و تاقیکردنەوەکانیان بکەن. "   سەبارەت بەو گۆڕانکارییانەی ئەمساڵ لە سیستمی تاقیکردنەوەکاندا کراون، گوتەبێژی وەزارەتی پەروەردەی حکومەتی هەرێمی کوردستان دەڵێت، "گۆڕانکارییەکی ئەوتۆ لە تاقیکردنەوەکاندا نەکراوە، بەڵام ئەمساڵ تاقیکردنەوەکانی خولی دووەم بۆ پۆلە ناکۆتاکان پێشخراوە بۆ ٠٧ - ٠٦ - ٢٠٢٢، بۆ پۆلی نۆیەمیش ١١ - ٠٦ - ٢٠٢٢، کە ساڵانی پێشووتر لە مانگی ٩ دەکرا، کە ئەمە گۆڕانکارییەکی زۆر گرنگە. "  ئامانج لەو هەنگاوەش بە گوتەی سامان سیوەیلی ئەوەیە، "ساڵانی پێشووتر لە مانگی ٩ تاقیکردنەوەکانی خولی دووەم دەکرا، لە هەمان کاتدا دەستپێکی ساڵی نوێی خوێندنیش هەر لە مانگی ٩ بوو، بۆیە ئامادەکارییەکان زۆر بە زەحمەت دەکرا بۆ دەستپێکردنەوەی ساڵی نوێی خوێندن. بەڵام ئەمساڵ لە مانگی ٧ دەبێت هەموو ئامادەکارییەکان لە وەزارەتی پەروەردە کرابێت بۆ دەستپێکردنەوەی ساڵی نوێی خوێندن، دەتوانین بڵێین گۆڕانکارییەکی ریشەییە لە مێژووی تاقیکردنەوەکانی خولی دووەم لە هەرێمی کوردستان. "   سەبارەت بە مافی بەشداریکردنی قوتابییانی پۆلی ١٢ بۆ تاقیکردنەوەی وەزاری و نمرەی بڕیار بۆ پۆلە ناکۆتاییەکان، سامان سیوەیلی گوتی، "قوتابی پۆلی ١٢ی ئامادەیی ئەگەر لە سێ وانەش دەرنەچووبێ، مافی بەشداریکردنی لە تاقیکردنەوەی وەزاری دەبێت، بۆ پۆلە ناکۆتاکان ٥ نمرەی بڕیار هەیە، ١٠ نمرەش دەدرێت بە قوتابییەک ئەگەر لە یەک وانە سوودی لێ ببینێت، لەو وانەیەش بە دەرچوو هەژمار دەکرێت، کە لەناو خەڵکدا بە پەڕینەوە ناسراوە. "   لەبارەی ئەو گۆڕانکارییانەش کە بەسەر فۆرمی سۆمادا هاتووە، گوتەبێژی وەزارەتی پەروەردەی حکومەتی هەرێمی کوردستان دەڵێت، "فۆرمی سۆما کە تاقیکردنەوەەی پۆلی ١٢ی لەسەر ئەنجام دەدرێت، یەکێکە لە گۆڕانکارییەکانی وەزارەتی پەروەردە، کە جێی شانازییەکی گەورەیە بۆ وەزارەتی پەروەردە، کە شەفافترین پڕۆسەی تاقیکردنەوەیە لە رێگەی فۆرمی سۆماوە، کە ئەمساڵ جگە لە ناو و کۆدی قوتابی، وێنەکەشی دەخرێتە سەر فۆرمەکە، ئەمەش بۆ مەسەلەی پاکژڕاگرتنی پڕۆسەی تاقیکردنەوەکانە. "