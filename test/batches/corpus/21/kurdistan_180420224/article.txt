بە گوتەی چەند سەرچاوەیەکی خۆجێیی بۆ رووداو، شەوی رابردوو لە سنووری کەلەبەر سەر بە شارۆچکەی نەوسوود لە پارێزگای کرماشان بەهۆی تەقەی هێزەکانی پاراستنی سنووری ئێرانەوە لانیکەم چوار کۆڵبەر بریندار بوون.  کۆڵبەرنیوز کە گرنگی بە بابەتی کۆڵبەران دەدات، دەڵێت سێ کەس لەوانەی برینداربوون ناویان ساسان، سەعدوڵڵا و عوسمان شامورادییە کە هەموویان خەڵکی شاری جوانڕۆن؛ هەروەها کۆڵبەرێکی بەساڵاچووش بریندار کراوە کە رەوشی تەندروستیی باش نییە.  هەر رۆژی یەکشەممە ١٧ - ٤ - ٢٠٢٢ لە رووداوێکی دیکەدا و هەر لە پارێزگای کرماشان، هێزەکانی سوپای پاسداران بە تاپڕ تەقەیان لە کۆڵبەران کرد و دوو کۆڵبەری خەڵکی گوندی شمشێریان بریندارکرد.  لە چەند رۆژی پێشتریشدا نزیکەی ١٠ کۆڵبەری دیکە لە ناوچە سنوورییەکانی پاوە و بانە بەهۆی تەقەی هێزەکانی پاراستنی سنووری ئێرانەوە بریندار کرابوون.  ساڵانی پێشتر تەنیا دانیشتوانی ناوچە سنوورییەکان لە سنوورەکاندا بە کرێ کۆڵیان دەگواستەوە، بەڵام لەم چەند ساڵەی دواییدا بەهۆی خراپتربوونی دۆخی ئابوورییەوە خەڵکی شارەکانی دیکەش بۆ دابینکردنی داهات روو لە ناوچە سنوورییەکان دەکەن.  بەپێی ئامارە نافەرمییەکان، نزیکەی ٨٠ هەزار خێزان لە ناوچە سنوورییەکاندا ژیانیان گرێدراوی کۆڵبەرییە.   پێشتر خەڵک لە بازاڕچە سنوورییەکانەوە کۆڵیان دەگواستەوە، بەڵام حکومەتی ئێران لە ساڵی ٢٠١٧ ەوە بازاڕچە سنوورییەکانی داخستووە و کۆڵبەریشی قەدەخە کردووە.  قاسم رەزایی، جێگری فەرماندەی پۆلیسی ئێران رۆژی ٢٤.٠٣.٢٠٢٢ کۆڵبەرەکانی تۆمەتبار کرد بەوەی "نایاسایی" هاتوچۆ دەکەن و بە "قاچاخ چەک و تەقەمەنی" دەگوازنەوە.  ساڵانە دەیان کۆڵبەر لە ناوچە سنوورییەکان بەهۆکاری جیاواز لەوانە تەقەکردنی هێزە سەربازییەکانی ئێران گیان لەدەستدەدەن.    بەپێی راپۆرتی رێکخراوی هەنگاو بۆ مافەکانی مرۆڤ، لە ساڵی رابردووی هەتاوییدا ٤٨ کۆڵبەر و کاسبکار کوژراون و ١٩٠ کەسی دیکەش بریندار بوون.  جەلال مەحموودزادە، نوێنەری مەهاباد لە پەرلەمانی ئێران هاوینی ٢٠٢٠ گوتی، حکومەت لە ساڵەکانی ٢٠١٧ و ٢٠١٨ دەروازە کۆڵبەرییەکانی داخستووە و ئەمەش کۆڵبەرەکانی ناچار کردووە لە دەروازە نافەرمییەکانەوە کۆڵبەری بکەن و کە لەم رێگەیانەشەوە زۆرجاران هێزە سەربازییەکانی ئێران تەقەیان لێدەکەن.