تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق بە رووداوی گوت، "رێگە نادەین هیچ هێزێک ویستی خۆی لە شنگال بسەپێنێت و دەبێت یاسا جێبەجێبکرێت، " باسی لەوەش کرد، "هیچ ئاستەنگێک لەبەردەم جێبەجێکردنی ئەو رێککەوتنەدا نییە کە لە نێوان حکومەتی فیدراڵیی عێراق و حکومەتی هەرێمی کوردستاندا واژۆکراوە. "  بە گوتەی گوتەبێژی فەرماندەیی ئۆپەراسیۆنە هاوبەشەکانی عێراق کە بۆ رووداو قسەیکردووە، "ئاسایش و سەقامگیرییمان بۆ خەڵکی شنگال دابینکردووە و خەڵکی دەتوانن بگەڕێنەوە شوێنەکانیان. "  رۆژی یەکشەممە ١ ـی ئایار لە سنووری شنگال شەڕ و ئاڵۆزی لەنێوان هێزەکانی بەرخۆدانی شنگال و سوپای عێراقی دروستبوو، شەڕی نێوان یەبەشە و سوپای عێراق دوای تەواوبوونی ئەو وادەیە هات کە سوپای عێراق بۆ دەرچوونی هێزەکانی نزیکی پەکەکە لە شنگال داینابوو.  ئەو گوتەبێژەی فەرماندەیی ئۆپەراسیۆنە هاوبەشەکانی عێراق باسی لەوەش کرد، گرنگە حکومەتی عێراق بودجە دابینبکات بۆئەوەی تەواوی فەرمانگەکان لە شنگال دەست بە کارەکانیان بکەنەوە، هەروەها گوتیشی، "هەموو کارێکی تایبەت بە دامەزراندنی دوو لیوا هاوبەشەکە تەواو بووە و لەگەڵ پەسندکردنی بودجەی عێراق هەردوو لیواکە دەستبەکاردەبن. "  رۆژی هەینی ٦ - ٥ - ٢٠٢٢ پیر دەیان پیر جەعفەر، بەڕێوەبەری کۆچ و کۆچبەران لە پارێزگای دهۆک بە تۆڕی میدیایی رووداوی راگەیاند: "لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تاوەکو ئێستا هەزار و ٧١١ خێزان کە ژمارەیان ١٠ هەزار و ٢٦١ کەسە ئاوارەی دهۆک بوون. "  رووداو: وردەکاریی ئۆپەراسیۆن و بۆردوومانکردنی ئەو تونێلەی داعش لە ئەنبار چییە؟  گوتەبێژی فەرماندەیی ئۆپەراسیۆنە هاوبەشەکان: پێش ئەوەی باسی بۆردوومانەکەت بۆ بکەم، رێگەم بدە کارێکی زۆر گرنگت بۆ روونبکەمەوە، وەکو فەرماندەیی ئۆپەراسیۆنە هاوبەشەکان و تەواوی هێزە ئەمنییەکان بە هێزەکانی پێشمەرگەوە، لە ماوەی ٧٢ کاژێری رابردوودا؛ لە ماوەی سێ رۆژی رابردوودا، زیاتر لە ٣٠ تیرۆریستمان کوشتووە، لەڕێگەی بۆردوومانی ئاسمانی، یان ئۆپەراسیۆنی تایبەت و جۆریی لەناکاو، لەڕێگەی سوپای عێراق، یان دەزگای دژەتیرۆر، یان برایانی پێشمەرگە. ئەمەش لەڕێگەی هاوکاری و کاری هاوبەشی تایبەت بووە، ئەمەش بەڵگەیە لەسەر وردیی زانیارییە هەواڵگری و ئەمنییەکان و دیدگا و ستراتیژمان لەگەڵ هەموو هێزە ئەمنییەکاندا لە راوەدوونان و تێکشکاندنی ئەو رێکخراوە. ئەو رێکخراوە لە ماوەی سێ رۆژدا زیاتر لە ٣٠ تیرۆریستی لەدەستداوە، کە ئەمانە پلانی ئەنجامدانی کردەوەی تیرۆریستییان داڕشتووە، بە ئاراستەی هەرێم، یاخود حکومەتی ناوەند و سەرجەم شارەکان. بۆیە ئێمە سەرکەوتوو بووین لەوەی سەرەتا دزەبکەینە نێو ئەو رێکخراوە، ئەمەش لەڕێگەی هەوڵی هەواڵگریی گرنگەوە، کە ئاژانسە هەواڵگری و ئەمنییەکانمان دابینیان کردووە، ئەو هەوڵە هەواڵگرییەمان کردووەتە کردار لەڕێگەی بۆردوومانی ئاسمانی و هەروەها لەڕێگەی هێزەکانی دەزگای دژەتیرۆر و هێزەکانی پێشمەرگەوە ئۆپەراسیۆنی جۆری و لەناکاو کراون، توانیومانە شکۆی تیرۆر لەو ناوچانە بشکێنین، کە پێشتر ئەو رێکخراوە تیرۆریستە پێیوابووە، ناوچەی ئارامن بۆی. ئەمەش سەرکەوتن و پێشکەوتنێکی گەورەیە لە راوەدوونانی ئەو رێکخراوە لەگەڵ ئەوەی ئەو رێکخراوە بەردەوام هەوڵیداوە تەکتیک و پلان و ستراتیژیەتی خۆی بگۆڕێت، بەڵام نەیتوانیوە خۆی لەبەردەم هێزە ئەمنییەکاندا بگرێت و لەمیانی ئۆپەراسیۆنی جۆری و لەناکاودا کە جێگەی سەرسوڕمانی دووژمن بووە، لە کوژران و دەستگیرکردنیان.  رووداو: کەواتە بەم پێیە بێت، پەیوەندی و هاوئاهەنگییەکی باش لەنێوان هەرێمی کوردستان و عێراقدا هەیە  لەڕووی سەربازی و هەواڵگری، لەنێوان سوپا و پێشمەرگە و دژەتیرۆری هەردوولا و دەزگا ئەمنی و هەواڵگرییەکاندا؟  گوتەبێژی فەرماندەیی ئۆپەراسیۆنە هاوبەشەکان: راستە، ئەمە کارێکی گرنگە و ئەنجامی ناوەندەکانی هاوئاهەنگیی هاوبەش و زنجیرەیەک دیدار و کۆبوونەوەی نێوان ئێمە و برایانی هەرێم بووە، لەڕێگەی ئەو ناوەندانە سەرکەوتووبووین لە رەخساندنی کەشی هاوکاریی ئەمنی و سەربازی، داتا و زانیارییەکان وەکو چۆن لە هەرێمی کوردستان هەن، بە هەمان شێوە لای حکومەتی ناوەند هەن. بۆیە ئەو ئۆپەراسیۆنانە کە هەندێک کات هاوبەشن، سەرکەوتوو بوون بەهۆی یەکخستنی زانیارییە ئەمنی و هەواڵگرییەکان لەبارەی ئەو ئۆپەراسیۆنەی کە بەنیازە بکرێت، ئەمەش سەرکەوتوو دەبێت.  رووداو: لە ١٠ رۆژی رابردوودا، لەڕووی سەربازییەوە شنگال و دەروبەری بە دۆخێکی ئاڵۆزدا تێپەڕین، رووبەڕووبوونەوە هەبوو لەنێوان سوپای عێراق و یەبەشە و ئەوانی دیکەدا، ئێستا دۆخەکە چۆنە؟  گوتەبێژی فەرماندەیی ئۆپەراسیۆنە هاوبەشەکان: لەبارەی شنگالەوە، دەمەوێت روون و راشکاوبم لەگەڵتدا. لە شنگال کارکردن روون و وردە، بەوەی هیچ هێزێکی ئەمنی نییە، جگە لە سوپای عێراق و پۆلیسی خۆجێیی، لەگەڵ دەزگای ئاسایشی نیشتمانی و هەندێک دەزگای دیکەی ئەمنی کە رۆڵیان هەیە. بەپێی ئەنجامی رێککەوتنی شنگال، رێگەنادەین کەس ئیرادەی خۆی بە زەبری چەک بسەپێنێت. رێگە بە هیچ سیمایەکی چەکداری لەنێو شنگال نادەین، رێگەنادەین هیچ پێکهاتەیەکی نێو شار یان قەزای شنگال و دەروبەری بکرێتە ئامانج. فەرماندەیی ئۆپەراسیۆنەکانی رۆژئاوای نەینەوا، تاکە لایەنە دۆسیەی شنگالی لایە و دۆسیەی ئەمنیی ناوچەکەی بەدەستە، ئەرکی دابینکردنی ئاسایشی ناوچەکەیە. لە هەفتەکانی رابردوودا هەندێک هەوڵیاندا ئیرادەی خۆیان بسەپێنن و چەک لە دەرەوەی چوارچێوەی دەوڵەت بەکاربهێنن، بەپێی توانا بەردەستەکانی سوپا و هێزە ئەمنییەکانی عێراق مامەڵەیان لەگەڵدا کرا. خەڵکی شنگال و هەموو ئەو ناوچانەی دەکەونە چوارچێوەی فەرماندەیی ئۆپەراسیۆنەکانی رۆژئاوای نەینەوا، زۆر هاوکار و دڵخۆش بوون لە جێبەجێکردنی یاسادا؛ تەنانەت کاتێک خۆپێشاندانیان کرد، کە دەستوور رێگەی پێداون، رێگەیان نەداوە بە هیچ کەسێک هیچ دروشمێکی گرێدراو بە بابەتی سیاسی و دەرەوەی چوارچێوەی دەوڵەت بەرزبکاتەوە و لەنێو ئەو گردبوونەوانە دەریان کردوون و رێگەیان نەداوە پشێوی و نیگەرانیی ئەمنی دروست ببێت، بەڵکو لەگەڵ هێزە ئەمنییەکان هاوکاربوون، ئەم کار و هاوکارییە گەورەیە لەنێوان هاووڵاتییان و فەرماندەیی ئۆپەراسیۆنەکانی رۆژئاوای نەینەوا، کاریگەریی گەورەی هەبووە لە بەرقەرارکردنی سەقامگیری و ئارامی لە قەزاکەدا. قەزای شنگال و هەموو ناوچەکانی سەر بە قەزاکە ئارامن، هێزە ئەمنییەکان هێز و توانای بەرزیان هەیە.  رووداو: سەرەڕای ئەوەی وەکو جەنابتان باسی دەکەن و زیاتر لە ساڵێک بەسەر رێککەوتنی شنگال تێپەڕیوە، هەوڵدراوە بۆ جێبەجێکردنی رێککەوتنەکە، بەوەی تەنیا سوپا و پۆلیسی خۆخێیی لە شنگالدا بن، بەڵام هێزی دیکە هەر لەنێو شنگال و دەوروبەری هەن، بەربەستەکە چییە و بۆچی ناتوانرێت کۆنترۆڵی ئەو ناوچەیە بکرێت؟ بۆچی ناتوانرێت ئاسایش و ئارامیی ناوچەکە بدرێتە پۆلیسی خۆجێیی؟  گوتەبێژی فەرماندەیی ئۆپەراسیۆنە هاوبەشەکان: پرسیارێکی زۆر گرنگە و پێویستی بە وەڵامە. یەکەم: هیچ هۆیەک نییە، پۆلیسی خۆجێیی ئەرکی خۆی رایی دەکات و لەوێیە، فەرمانگە حکومییەکان هەن، ئەگەرچی بە جۆرێک لە جۆرەکان کەمیش بن، سوپای عێراق هەیە و بڵاوبووەتەوە، چاوەڕێی تەرخانکردنی پلەی وەزیفیی تایبەت بە خەڵکی شنگال دەکەین، ئەمەش پێویستی بە پەسندکردنی بودجەیە. سوپاس بۆ خودا ئەوان داتا و زانیارییەکانیان پێشکێشکردووە، دەزگا ئەمنی و هەواڵگرییەکان زانیارییان لەبارەی لیستی ئەو ناوانەی شنگال هەیە، پشت بە خودا دوای پەسندکردنی بودجە، راستەوخۆ دەست دەکرێت بە دامەزراندنی ئەمانە، ئەمەش سەقامگیریی ئاسایشی شنگال و هاوکاریی هاووڵاتییان و گیانی سەقامگیری بەهێزتر دەکات، دەبێتە پشتیوانییەک بۆ دۆخی ئابووریی شنگال و جووڵەی وەبەرهێنان لە قەزاکەدا، بۆیە هیچ ئاڵنگارییەک نییە، یان هیچ کەسێک نییە بتوانێت ئاسایشی شنگال تێکبدات. سوپای عێراق دۆخەکەی کۆنترۆڵ کردووە، هێزەکانمان سوورن لەسەر جێبەجێکردنی ئەو رێککەتنەی کە لەنێوان حکومەتی ناوەندی و حکومەتی هەرێمی کوردستاندا کراوە، رێگەنادەین هەڕەشە بکرێتە سەر رێککەوتنەکە و ئاسایشی شنگال.  رووداو: ماوەی هەفتەیەکە، دۆخەکە ئارام بووەتەوە، سوپای عێراق بەڵێنی داوە جارێکی دیکە شەڕ نابێتەوە، داوا لە خەڵک کراوە بگەڕێنەوە ناوچەکانیان، چ گەرەنتییەک هەیە دۆخەکە ئاوا بە ئارامی بمێنێتەوە و جارێکی دیکە شەڕ روونەداتەوە؟  گوتەبێژی فەرماندەیی ئۆپەراسیۆنە هاوبەشەکان: وەکو هێزە ئەمنییەکان و فەرماندەیی ئۆپەراسیۆنە هاوبەشەکان و دەزگا هەواڵگرییەکان، ئاسایش و سەقامگیریمان بۆ خەڵکی شنگال دابینکردووە، هەروەها داتا و بنەمای سەرەکییان دابینکردووە، بۆئەوەی برایانمان لە پێکهاتەی ئێزدی، یاخود پێکهاتە جیاوازەکانەوە بگەڕێنەوە شنگال، بەڵام ئەمە دەکەوێتە سەر خواستی ئەو کەسەی دەیەوێت بگەڕێتەوە. زۆر هاووڵاتی گەڕاونەتەوە، هەفتانە خشتە و لیستمان هەیە لەبارەی گەڕانەوەی هاووڵاتییانی شنگال. هاندان هەیە بۆ گەڕانەوەی ئەمانە، زۆربەیان دەستیان بە گەڕانەوە کردووە، خانووەکانیان چاک و ئاوەدان دەکەنەوە،  هەندێک فەرمانگە دەمێننەوە، کە پێویستیان بە پشتیوانییە، هیوادارین رێکخراوەکانی کۆمەڵگەی نێودەوڵەتی و وڵاتانی جیهانی هاوکاربن و هەروەها حکومەتی ناوەندی بودجەی تایبەت بە شنگالی پەسندکردووە، پشتیوان بە خودا دوای پەسندکردنی بودجە، پارەی پێویست بەردەست دەبێت بۆئەوەی دەست بە وەبەرهێنان بکرێت لە قەزای شنگالدا. هیچ ئاستەنگییەکی ئەمنیمان نییە، لەگەڵ هەموو پێکهاتەکان و وەزارەتە ئەمنییەکان هاوکارین، پێموایە پشتیوان بە خودا ئەمساڵ ساڵی خێر دەبێت بۆ خەڵکی شنگال.  رووداو: سوپای عێراق بەربەستێکی خۆڵینی لەسەر سنوور لەگەڵ سووریا دروستکردووە، بۆ رێگریکردن لە هاتووچۆی چەکدارانی داعش، ئەو دیوارە بەرزی و درێژییەکەی چەندە؟ هیچ کاریگەرییەکی لە کەمکردنەوەی هاتووچۆی چەکداران لەنێوان عێراق و سووریا هەبووە؟ ئەو دیوارە ئامانجەکەی پێکاوە؟  گوتەبێژی فەرماندەیی ئۆپەراسیۆنە هاوبەشەکان: سوپاست دەکەم بۆ ئەو پرسیارە، پرسیارێکی گرنگ و وردە، رەنگدانەوەی دەبێت بۆسەر ئاسایشی فەرماندەیی ئۆپەراسیۆنەکانی رۆژئاوای نەینەوا و شنگال و هەموو ناوچەکانی دەوروبەری شنگال. درێژیی سنووری نێوان عێراق و سووریا ٦١٠ کیلۆمەترە، بۆشایی لەنێوان ئەو سنوورەدا هەیە، ئێمە تاوەکو پێشابوور کە هاوکاریمان هەیە لەگەڵ برایانی هەرێم، خاڵێکی هاوبەش لەنێوانماندا هەیە، لەو بۆشاییە ئەمنییەدا، ناتوانین بەربەستی خۆڵین دروستبکەین، یاخود تەلبەندی بکەین، تەنانەت دانانی تاوەری چاودێری بە دانانی بەربەستێک بە قووڵایی ٣ مەتر و بەرزیی ٣ مەتر هەیە، لە هەندێک ناوچە ناتوانین ئەو کارە بکەین، بەڵام بەربەستی کۆنکرێتیمان داناوە، بۆ پڕکردنەوەی بۆشایی ئەمنی، کە ئەو رێکخراوە تیرۆریستییە هەوڵدەدات هەندێک کات سوودی لێوەربگرێت و دزەبکات. کۆنترۆڵی ئەو ناوچانەمان کردووە، ئەو ناوچانەی کاریگەرییان هەیە بۆسەر ئاسایشی شنگال و تەنانەت بۆسەر ئاسایشی عێراق و هەرێم، ئەمەش لەڕێگەی کۆنترۆڵکردن و داخستنی ئەو ناوچانە و چاودێریکردن، لەڕێگەی چاودێریکردنی دووربینی گەرمبین، یان ئاسمان، یان دانانی بۆسە و مەفرەزە و کاروانی سەربازی کە ٢٤ کاژێر چاودێری سنوور دەکەن. فەرماندەیی هێزەکانی سنوور سەرکەوتنی گەورەی بەدەستهێناوە لە داخستنی ئەو بۆشاییانە، ئێستا دەتوانین بڵێین ئێمە سنوورمان تووندوتۆڵ و کۆنترۆڵ کردووە، ئەمەش رەنگدانەوە و کاریگەریی هەبووە تەنانەت بەسەر ئاسایشی شنگالەوە، پێشتر دزەکردن و کاری قاچاخچێتی هەبوو، ئێستا ئەو بابەتە کەمبووەتەوە، راوەدوونان و بەدواداچوون هەن، رێگەنادرێت چەکدار و تیرۆریستان بێنە نێو ئەو ناوچەیە.  رووداو: دووپرسیارمان هەیە و تێکەڵی یەکدیی دەکەم، باسی بۆشایی ئەمنیت کرد، لە ماوەی رابردوودا هەرێمی کوردستان چەندین جار گلەیی کردووە، لەوەی بۆشایی ئەمنی لەنێوان سوپای عێراق و هێزی پێشمەرگەدا هەیە، ئەمەش وایکردووە داعش بەردەوام جموجۆڵی هەبێت، هەر بۆ ئەمەش بڕیاردراوە چەند لیوایەکی هاوبەش دروستبکرێن و لەو ناوچانە جێگیربکرێن، سەبارەت بە هەردوو بابەتەکە زانیاری و گۆڕانکاریی نوێ چییە؟ کەی ئەو لیوایانە دەست بە کارەکانیان دەکەن؟ ئێستا بۆشایی ئەمنی لەنێوان سوپای عێراق و هێزی پێشمەرگە و هەرێمی کوردستان لە کوێ هەیە؟  گوتەبێژی فەرماندەیی ئۆپەراسیۆنە هاوبەشەکان: سەرەتا رێگەم بدە وەڵامی بەشی یەکەمی پرسیارەکەت بدەمەوە، سەبارەت بە هەردوو لیواکە، ئێمە و برایانی هەرێم بە دیاریکراوی لە وەزارەتی پێشمەرگە، کۆبوونەوەکانمان تەواوکردووە، ناوی دوو لیواکەمان تەواوکردووە، داتا و زانیارییەکانمان داوە، هەموو ناوەکانمان رێکخستووە، شوێنی مەشق و راهێنانمان دابینکردووە، توانای کاری ئەو دوو لیوایەمان دابینکردووە، ئەرکی سەرەکیی ئەو لیوایەمان دیاریکردووە، هەموو شتێكمان ئامادە و فەراهەم کردووە، تەنیا پێدانی پلەی وەزیفی ماوە بۆئەوەی ئەو دوو لیوایە دەست بە کار بکەن، پێموایە پەنا پشتیوان بە ئەمە بابەتی کاتە و بودجە پەسندبکرێت دەستبەکار دەبن. ئەمە لە لایەک، لە لایەکی دیکە بابەتی پڕکردنەوەی بۆشاییە ئەمنییەکان وەکو دەزانن هێڵێک هەیە بە هێڵی شین ناسراوە، کە هێڵی جیاکەرەوە لەنێوان هێزەکانی پاسەوانی هەرێم و هێزەکانی فیدراڵی، ئەمە لە دیالەوە درێژدەبێتەوە بە ئاراستەی باکوور و سنووری عێراق و سووریا، لە هەندێک شوێندا نێوان ئێمە و هێزەکانی هەرێم ٤٠ کلیۆمەترە و لە هەندێک شوێن خاڵەکان نزیک و لە بەرامبەر یەکدین، بۆیە لەو ناوچانەی کە ئەو بۆشاییە گەورە هەیە، رێکخراوە تیرۆریستییەکان هەن و بۆشایی ئەمنییە، بۆیە ئێمە بەردەوام کاری هاوبەش دەکەین لەڕێگەی برایانی پێشمەرگە و هەوڵی هەواڵگری یاخود ئەنجامدانی ئۆپەراسیۆنی جۆریی دەزگای دژە تیرۆری هەرێمی کوردستان و دەزگای دژەتیرۆری سەر بە ناوەند، سەرکەوتوو بووین لە داخستنی زۆر لەو بۆشاییە ئەمنییانە، هیوادارین ئەو پلە وەزیفییانە پەسند بکرێن، تاوەکو ئەو دوو لیوایە دەست بە کار بکەن لەو سنوورە و زۆر لە بۆشاییەکان پڕبکەنەوە و ئۆپەراسیۆنی هاوبەش بکەن. پێموایە ئێمە لە پەیوەندییەکانماندا لەگەڵ برایانی هەرێم پەرەسەندنی زۆرمان بەخۆوە بینیوە لە بواری بەرەنگاربوونەوەی تیرۆر و سەرکەوتووبووین لەڕێگەی کار و هاوکاریی هاوبەشدا.