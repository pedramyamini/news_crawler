ئەمڕۆ شەممە ١٦ - ٠٤ - ٢٠٢٢ بەبۆنەی جەژنی هەستانەوە [قیامە] ـی کریستیانەکان مەسرور بارزانی، سەرۆکوەزیرانی هەرێمی کوردستان لە لاپەڕەی تایبەتیی خۆی لە تۆڕی کۆمەڵایەتیی فەیسبووک پیرۆزبایی ئەو جەژنەی لە کریستیانەکانی هەرێمی کوردستان، عێراق و جیهان کرد و رایگەیاند، "هیوادارم ئەم جەژنە، ببێتە مایەی خۆشی و تەبایی زیاتر لەنێوان گشت پێکهاتەکانی کوردستان و عێراق. "  جەژنی قیامە، جەژنێکی کریستیانەکانە و گوزارشت لە زیندووبوونەوەی پێغەمبەر مەسیح دەکات، یادکردنەوەی ئەو رۆژە بۆ سەدەی چوارەم دەگەڕێتەوە، لاتینییەکان بە جەژنی قیامە دەڵێن ئەسێنسیۆ واتا بەرزبوونەوە کە گوزارشت لە بەرزبوونەوەی عیسا مەسیح دەکات بۆ ئاسمان.  لە بەشێکی دیکەی پەیامەکەیدا، سەرۆکوەزیرانی هەرێمی کوردستان دەڵێت، "لەم بۆنەیەدا پابەندبوونی حکومەتی هەرێمی کوردستان بە قووڵکردنەوەی زیاتری کولتووری بەیەکەوەژیان و لێبووردەیی و ئازادی ئایینی لە هه‌رێمی كوردستان دووپات دەکەینەوە. "  دەقی پەیامی سەرۆکوەزیرانی هەرێمی کوردستان:  بەبۆنەی هاتنی جەژنی هەستانەوە (قیامە)، گەرمترین پیرۆزبایی لە سەرجەم خوشک و برایانی کریستیان لە کوردستان و عێراق و جیهان دەکەم. هیوادارم ئەم جەژنە، ببێتە مایەی خۆشی و  تەبایی زیاتر لە نێوان گشت پێکهاتەکانی کوردستان و عیراق.    لەم بۆنەیەدا پابەندبوونی حکومەتی هەرێمی کوردستان بە قووڵکردنەوەی زیاتری کولتووری بەیەکەوەژیان و لێبووردەیی و ئازادی ئایینی لە هه‌رێمی كوردستان دووپات دەکەینەوە.  جەژنتان پیرۆز بێت و هەمیشە لە خۆشی و ئارامیدا بن.  سەرۆکی حکومەتی هەرێمی کوردستان