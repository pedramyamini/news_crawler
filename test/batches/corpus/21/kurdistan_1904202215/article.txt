وەستا رەحمان داری دارستان و دار میوەکان دەکاتە گۆچان و نرخی گۆچانەکانی بەپێی جۆری دار و گەورەیی و بچووکییانە. نرخی گۆچانیش لەژێر کاریگەریی هەڵکشانی رێژەی هەڵاوسان، بەرزبووەتەوە؛ هەر گۆچانێک لەنێوان ١٠٠ بۆ ٢٠٠ هەزار تمەندایە.  گۆچان، بەتایبەت گۆچانی دار، لە کۆنەوە داردەستی خەڵک بووە. زیاتر ئەوانە بەکاریدەهێنن کە تەمەنیان هەڵدەکشێت و تووشی لاق ئێشە دەبن. کەسانی نڤیشکانیش پێویستییان پێی دەبێت؛ هەروەها کەسانێک کە بۆ سەرکەوتن و داگەڕان لە بەرزاییەکان پێویستییان بە شتێک هەیە، خۆی پێ بگرنەوە و شاخەوانانیش بۆ سەرکەوتن بەسەر شوێنە سەختەکاندا کەڵکی لێوەردەگرن.  مێژووی بەکارهێنانی گۆچان دیار نییە، ناشزانرێت سەرەتا لە کوێوە سەریهەڵداوە، بەڵام ئەوە روونە کەوا زوو لە دەستی خەڵک ناکەوێت. دەیان جۆر گۆچانی پیشەسازیی پێشکەوتووش نەیانتوانیوە بە تەواوی جێگەی گۆچانی دار بگرنەوە.