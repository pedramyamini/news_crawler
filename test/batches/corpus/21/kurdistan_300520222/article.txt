رۆژی دووشەممە ٣٠ ـی ئایاری ٢٠٢٢، رووپاک ئەحمەد، ئەندامی لیژنەی یاسایی لە پەرلەمانی کوردستان بە تۆڕی میدیایی رووداوی گوت، "بڕیارە رۆژی ٢ ـی حوزەیران کە دەکاتە پێنجشەممەی داهاتوو، کۆبوونەوەی پەرلەمانی کوردستان بەڕێوەبچێت. "   دوای کۆنەبوونەوەی پەرلەمانی کوردستان بۆ زیاتر لە دوو مانگ، ٢٥ ـی ئایاری ٢٠٢٢ سەرۆکایەتیی پەرلەمانی کوردستان و سەرۆکی فراکسیۆنەکانی پەرلەمان کۆبوونەوە. رووپاک ئەحمەد دەڵێت، لەو کۆبوونەوەیەدا بڕیاردراوە ٢ ـی حوزەیران کۆبوونەوەی پەرلەمانی کوردستان بەڕێوەبچێت.  ٣٢ یاداشتی پەرلەمانتاران و فراکسیۆنەکانی پەرلەمان خراونەتە بەردەست دەستەی سەرۆکایەتیی پەرلەمانی کوردستان، رووپاک ئەحمەد دەڵێت، "بڕیارە لەسەر ئەو یاداشتانە گفتوگۆ بکرێت، روون نییە کام یاداشتانەیە، بەڵام بابەتێک دەبێت پەیوەندی بە ژیانی هاونیشتمانییانەوە بێت. "   بەگوێرەی پەیڕەوی نێوخۆی پەرلەمانی کوردستان، رۆژی پێنجەشەممە کۆبوونەوەی پەرلەمانی کوردستان بە ئامادەبوونی بەرپرسانی حکومەتی هەرێمی کوردستان بەڕێوەدەچن. رووپاک ئەحمەد گوتی، "دەرفەتی ئامادەبوونی وەزیرەکانی حکومەت لەم کۆبوونەوەیە هەیە، بەڵام نازانم ئامادە دەبن یان نا. "   رۆژی چوارشەممە ٢٥ - ٥ - ٢٠٢٢ لوقمان وەردی، جێگری سەرۆکی فراکسیۆنی یەکێتی لە پەرلەمانی کوردستان لە کۆنگرەیەکی رۆژنامەڤانیدا رایگەیاند: لە کۆبوونەوەی سەرۆکایەتیی پەرلەمان لەگەڵ سەرۆکی فراکسیۆنەکان جەختمان لەوە کردەوە دانیشتنەکانی پەرلەمانی کوردستان بەردەوامبێت و لەسەر ئەو یاداشتەی لەلایەن پەرلەمانتارانەوە لەسەر گرفت و کێشەی هاووڵاتییان و خزمەتگوزارییە جۆراوجۆرەکان و گرفتی مووچە ئاڕاستەی سەرۆکایەتیی پەرلەمان کراون بۆ ئەوەی وەزیرە پەیوەندیدارەکان ئامادەی دانیشتنەکانی پەرلەمانبن، هەروەها ئەو پڕۆژەیاسایانەش کە خوێندنەوەی یەکەمیان بۆ کراوە، دانیشتنەکانی پەرلەمان بەردەوامبێت.   کۆنەبوونەوەی پەرلەمانی کوردستان بۆ زیاتر لە دوو مانگ، بەهۆی ناکۆکی نێوان لایەنە سیاسییەکانەوە بوو، خاڵی سەرەکی ناکۆکییەکانیش هەڵبژاردنی داهاتووی پەرلەمانی کوردستانە کە بەشێکی لایەنەکان داوا دەکەن بە فرە بازنەیی بەڕێوەبچێت و بەشێکی دیکەش یەک بازنەیی.