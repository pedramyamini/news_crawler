رۆژی دووشەممە ٢٥ - ٤ - ٢٠٢٢، ئاکۆ ئەحمەد، بەڕێوەبەری قوتابخانەی "داری زەردی بنەڕەتی" لە گوندی بەردەکەڕ، بە تۆڕی میدیایی رووداوی گوت، شەوی ٢٣ی نیسان هێرشکراوەتە سەر قوتابخانەکەیان و بەشێک لە کەرەستەکانی ژووری خوێندنی قوتابییان شکێندراون.  لە هێرشەکەدا بنمیچی ژوورەکان زیانیان بەر کەوتووە، تەختەی دانیشتنی قوتابییەکان و سپلیتی ژوورەکەش شکێندراون.  قوتابخانەکە پاسەوانی نەبووە؛ ئاکۆ ئەحمەد گوتی، دوێنی هێزە ئەمنییەکانیان ئاگادارکردووەتەوە و ئەوانیش بەڵێنی بەدواداچوونیان پێداون.  قوتابخانەکە دوو دەوامی تێدا دەکرێت و بەگشتی زیاتر لە هەزار قوتابی لە قۆناخەکانی ١ بۆ ٩ی بنەڕەتی تێیدا دەخوێنن.  بەردەکەڕ گوندە؛ بەڵام فراوان بووە و زیاتر لە ٥٠٠ ماڵی تێدایە و دەکەوێتە نێو ماستەرپلانی سلێمانییەوە، گوندەکە لە رووی ئیدارییەوە سەر بە ناحیەی عەربەتە لە سنووری پارێزگای سلێمانی.