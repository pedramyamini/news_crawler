رۆژی سێشەممە ١٧ - ٥ - ٢٠٢٢ عەلی عەونی، ئەندامی سەرکردایەتیی پارتی دیموکراتی کوردستان میوانی بوولتەنی کاژێر هەشتی رووداو بوو کە بێستوون عوسمان پێشکەشی دەکات و رایگەیاند: "ئەگەر ناوماڵی خۆمان لە هەرێمی کوردستان رێکنەخەین، هیچ سوودێکی نابێت لە بەغدا یەکبین، پەرتەوازەیی لە بەغدا رەنگدانەوەی پەڕتەوازەیی و نایەکبوونی ناوماڵی کوردە لە هەرێمی کوردستان، بۆیە هەر دەستپێشخەرییەک بۆ یەکگرتن ئەگەر لەسەر ئاستی هەرێمی کوردستان نەبێت بێسوود دەبێت".  عەلی عەونی گوتی: "پێویستە لایەنە سیاسییەکان پرۆسەی سیاسی لە هەرێمی کوردستان وەک یاری تۆپی پێ سەیر بکەن، سەرباری کێبرکێی یانەکان لەناوخۆ، کاتێک دەچن بۆ یاری مۆندیال، پێویستە هەڵبژاردەیەکی هاوئاهەنگ و یەکگرتووبن، دەکرێت لایەنە سیاسییەکان لەسەر ئاستی هەرێمی کوردستان رکابەری و ململانێیان هەبێت، بەڵام کاتێک دەچن بۆ بەغدا، دەبێ وەک تیمێکی هەڵبژاردەی نیشتیمانی بچن، لەبەر ئەوەی هەموو سەرکەوتن و شکستێک لەوێ راستەوخۆ کاریگەری لەسەر ژیانی هاووڵاتییانی هەرێمی کوردستان دەبێت".  ئەو ئەندامەی سەرکردایەتیی پارتی رەتیدەکاتەوە حیزبەکەی لایەنێک بێت لە گواستنەوەی ململانێی ناوماڵی کورد بۆ بەغدا و وەک ئاماژەی پێدەدات: "لەدوای تەواوبوونی هەڵبژاردنەکانی مانگی ١٠ی ٢٠٢١، شاندێکی باڵای پارتی کە لە مەکتەبی سیاسی پێکهاتبوو، سەردانی هەموو لایەنە سیاسییەکانی هەرێمی کوردستانی کرد، ماوەیەکی زۆر لەگەڵ یەکێتی  هەوڵماندا، بەڵام ئەوان هەر دەستاودەستیان پێکردین و لە کۆتا رۆژەکان پێمانگوتن ئیتر دەرفەت نەما بۆ کات کوشتن، تەنانەت رێکیشکەوتین، بەڵام پێش ئەوەی بچین بۆ بەغدا، بافڵ تاڵەبانی بەر لە ئێمە چوو بۆ بەغدا و لەگەڵ چوارچێوەی هاوئاهەنگی رێککەوت".  وەک ئاماژەی پێدەدات: "با یەکێتی پێمان بڵێ، ئەو رۆژەی هەڵبژاردنی دەستەی سەرۆکایەتی پەرلەمانی عێراق کرا، چی روویدابوو دەنگیان بە بەربژێرەکەی ئێمە نەدا؟ ململانێکە لەوێڕا دەستی پێکرد، یەکێتی ئێمەی ناچار کرد و خستنییە لایەکەوە، ئەگینا هەر زوو شاسوار عەبدولواحید گوتی ئێمە ناچینە ناو هیچ رێککەوتنێک و یەکگرتووی ئیسلامیش نەچووە ناو هیچ رێککەوتنێکەوە، بەڵام یەکێتی ئەوەی کرد".  لەبارەی هەنگاوە کردارییەکانی پارتی بۆ رێکخستنەوەی ناوماڵی کورد، عەلی عەونی دەڵێت: "ئێمە هەموو هەوڵی خۆمان دەدەین سەرجەم لایەنە سیاسییەکانی هەرێمی کوردستان کۆببینەوە و یاداشتێکی کرداری ئامادە بکەین بۆ ئەوەی بزانین ئێمە لە بەغدا چیمان دەوێت، ئەگەر ناکۆکیشمان لەنێودا هەبێت، دەبێ لە بەغدا یەکدەست بین بۆ پارێزگاری لە ماف و بەرژەوەندییەکانی گەلی کوردستان. لەو پێناوەشدا پارتی چەندینجار پاشەکشێی لە مافەکانی خۆی کردووە".  بە گوتەی عەلی عەونی: "پارتی دەیەوێ نەرمی بنوێنێ، لەبەر ئەوەی هەرێمی کوردستان هی هەموومانە و بەرهەمی خوێن و خەباتی ئەو نەتەوەیە و نابێ لاوازی بکەن و لێنەگەڕێن ئەو مافە دەستوورییانەی بەرهەمی خوێن و خەباتمانە، لە ئەنجامی کەڵەگایی چەند هێزێکی شیعی لەدەستمان بچێت. ئێستا ئەوان سواری ئەسپی دادگای فیدڕاڵ بوون و بەکەیفی خۆیان هەر بڕیارێکی بیانەوێت لە دژی هەرێمی کوردستان دەریدەکەن".  سەبارەت بە ئەگەری سەردانی سەرۆک بارزانی بۆ سلێمانی و کۆبوونەوەی لەگەڵ یەکێتی نیشتیمانی کوردستان، ئەو ئەندامەی ئەنجوومەنی سەرکردایەتیی پارتی گوتی: "هیچکاتێک دەرگای دانوستاندن لای پارتی دیموکراتی کوردستان دانەخراوە و سەرۆک بارزانی ئەگەر بزانێت کێشەی هەرێمی کوردستان بە چوونی بۆ سلێمانی چارەسەر دەبێت، بێ دوودڵی سەردانی سلێمانی دەکات".  هەروەها گوتیشی: "ئێمە کە دەتوانین سەردانی بەغدا و پایتەختی وڵاتانی داگیرکەری کوردستان بکەین، بۆچی نەتوانین سەردانی سلێمانی بکەین و لەگەڵ حیزبێک کۆببینەوە کە بە تاڵ و شیرینەکانییەوە، تەمەنێکە بەیەکەوە کاردەکەین، بۆیە باوەڕ ناکەم لەلایەن سەرۆک بارزانییەوە ئەو دەرگایە داخراوبێت".