تیمی رووداو چووە ماڵی جەمیل ئەحمەد، خاڵی چوار لە کوژراوەکان و دەڵێت، "کێشەیان لەسەر زەوی و زار هەبووە، [یەکێک لە براکان] هەر دەیگوت موڵکی باوکمە و دەبێت بۆ من بێت، ئەوەی دیکەش هەروا؛ چەندین ساڵە ئەو کێشەیان هەبووە و تاوەکو ئێستا چارەسەر نەبوو. حوسێن ٦٠ دۆنم زەویی لەگەڵ خانووەکانیشی دایە ئیسماعیلیش لەنێو گوند بە ئاگاداری مەحموود ئاغاش سوڵحمان کرد، تەنیا دوو خانووی مابوو حوسێن بڕیاریدا بیفرۆشێت، ئەویش ئیسماعیل هەر کێشەی دروستدەکرد و دژی ئەوە بووە، حوسێنیش گوتی منداڵەکان قبووڵ ناکەن و هاتبووە کرێ، یەکێک لە کوڕەکانی چووە گوند سەردانی خانووەکە بکات، دیارە لەوێ بەشەڕهاتوون و کوژراوی لێکەوتووەتەوە. "  دوو برای برینداری ناکۆکیی چەند ساڵەی باوک و مامیان لە نەخۆشخانەکانی فریاکەوتنی رۆژئاوا و ئیمێرجنسیی هەولێر لەژێر چاودێریی پزیشکی و ئەمنیدان؛ پەڕاوی لێکۆڵینەوەیان بۆ کراوەتەوە و پۆلیس چاوەڕێی چارەسەرییانە تاوەکو رادەستی دادگەیان بکات.  د. چرا مەریوان پزیشکی نیشتەجێی خولاو ئاماژە بەوە دەکات، "بریندارەکە دۆخی تەندروستیی خراپ نەبووە، گوللەیەک بەر قاچی راستی کەوتبوو، دەرچەی چوونە ژوور و هاتنە دەری هەبوو، باش بوو گوللەکە هاتبووە دەرێ و نەشتەرگەریی بۆ کراوە و تەندروستیی باشە. "  هۆگر عەزیز، گوتەبێژی پۆلیسی هەولێر رایدەگەیێنێت، "بۆ ئەو مەبەستە لیکۆڵینەوە لە رووداوەکە دەستیپێکردووە و لێکۆڵینەوەکان رێڕەوی خۆیان وەرگرتووە، بۆئەوەی بگاتە ئەنجام. "  هێشتا چەند کاژێرێک بەسەر شەڕە خوێناوییەکەی کەوڕەبەن تێنەپەڕیبوو، دیسان دەنگی تەقە دانیشتووانی خەباتی راچڵەکاند. کێشەی ئەوانیش لەسەر زەوی و زارە، پۆلیس زوو کۆنترۆڵی کرد و هەردوولا بەبێ زیانی گیانی لێی دەرچوون.  زەمیر عەلی، خاوەن موڵک باس لەوە دەکات، "ئەو پارچە زەوییانە حکومەت بە ئێمەی داوە وەکو قەرەبوو لە بەدیلی زەوییە کشتوکاڵییەکانمان شارەوانی ئەو ١٤ پارچە زەوییەی بە ئێمە داوە، چەند کەسێک هەستاون خانوویان لەسەر ئەو زەویانە دروستکردووە، حکومەتیش خانووەکانی تێکداوە، لەوان وایە ئێمە سکاڵامان کردووە ئەگەر سکاڵا بکەین، مافی خۆمانە و زەوییەکانی ئێمەیە. "  ئەوانە بڕبڕە و خوێنی یەکن، بەڵام لە مردنیشدا نەبوونە دراوسێی یەکدی و لە دووریی یەک ئەسپەردەی خاک کراون.