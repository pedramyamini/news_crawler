دانیال محەممەدی ١٨ ساڵ، رۆژی هەینی ١٣ ـی ئایاری ٢٠٢٢، بۆ وێنەگرتن لەگەڵ دوو هاوڕێیدا چوونەتە سەر زێی گەورە و کەوتووەتە نێو ئاوەکەوە. لەوکاتەوە تیمەکانی بەرگریی شارستانی و هاونیشتمانیان دەستیان بە گەڕان کرد بۆ دۆزینەوەی تەرمەکەی و ئێوارەی ئەمڕۆ سێشەممە دۆزییانەوە.  لەبارەی شێوازی دۆزینەوەی تەرمەکەوە، د. هێرش سەعید تەرجانی، بەڕێوەبەری تەندروستیی قەزای خەبات بە رووداوی راگەیاند، کاژێر ٨: ٠٠ ـی ئێوارەی ئەمڕۆ، نەخۆشخانەی فریاکەوتنی خەبات ئاگادارکرایەوە لە دۆزینەوەی تەرمی دانیاڵ، دەستبەجێ تیمێک و ئەمبوڵانس رەوانەی شوێنەکە کران و تەرمەکە گواسترایەوە بۆ دادپزیشکی و دواتریش رادەستی کەسوکاری کرایەوە.  دوو کەس لەگەڵ دانیال بوون یەکێکیان مەلەوانی زانیوە و ئەوی دیکەشیان مێرمنداڵە، تەمەنی ١٢ بۆ ١٣ ساڵە و ئەویش کەوتووەتە نێو ئاوەکەوە، بەڵام کەسێک دەریهێناوە و گوتوویەتی، "تاوەکو ئەوی رزگارکردووە دانیال لێی دوورکەوتووەتەوە و هاواریشی کردووە، بەڵام نەیتوانیوە بیگاتێ. "   لەبارەی هۆکاری درەنگ دۆزینەوەی تەرمی دانیالەوە، مامێکی دانیال کە چەند رۆژێک سەرقاڵی گەڕان بوو بە دوای تەرمەکەدا بە رووداوی گوت، هۆکارەکە شێلووبوون و خێرایی ئاوەکە بووە.