دۆغان سۆڵماز، سەرۆکی ژووری کشتوکاڵیی یەشیلیورت دەڵێت، "ئەم باخچەیەی ئێستا تێیداین، سەرەڕای ئەوەی خزمەتێکی باش کراوە، لە لقەکانی سەرەوەی دارەکانەوە تاوەکو لقەکانی خوارەوەمان پشکنی. بۆمان دەرکەوت نزیکەی ٩٩ % ـی شەختە سووتاندوویەتی".  بەشێک لە باخەکانی پارێزگای سەمسووری باکووری کوردستان هەمان دۆخی باخەکانی مەڵەتییان هەیە، باخەوانان دەڵێن، سەرەڕای هەوڵەکانیان بۆ پاراستنی دار و بەروبوومەکان، بەڵام شەختە زیانی بە بەرهەمەکانیان گەیاندووە.  فەهمی تورانڵی، خاوەن باخی بادەم باس لەوە دەکات، "دوو رۆژ لەمەوبەر گەرما بۆ چوار پلەی ژێر سفر دابەزی. هەرچەندە لە باخەکانماندا دژە شەختە هەیە، بەڵام دیسانیشەوە لە هەندێک شوێندا زیانی ١٠٠ % هەیە".    لە پارێزگای سەمسوور بە پانتایی ٧٨ هەزار دۆنم باخی بادەم هەیە، ئەو پارێزگایە ساڵانە ١٨ هەزار تۆن بادەم بەرهەمدەهێنێت.  هەروەها بەپێی ئامارەکان، پار لە پارێزگای مەڵەتی ٣٩١ هەزار و ٨٨ تۆن بەرهەمی قەیسی هەبووە، پێشبینی دەکرێت ئەمساڵ بەهۆی تێکچوونی دارەکان ئەو بەرهەمانە ٥٠ % کەمبکەن.