لە بەرنامەی بە کاتی سلێمانیی رادیۆی رووداودا باس لە پەیوەندیی نێوان یەکێتی و پارتی و دۆخی هەرێمی کوردستان کرا کە هەریەکە لە د. چیا زەنگەنە، راوێژکاری مەکتەبی سیاسیی یەکێتیی نیشتمانیی کوردستان، ئاری هەرسین، ئەندامی سەرکردایەتیی پارتی لە سلێمانی و هەڵەبجە و د. فاتیح سەنگاوی، ئەندامی سەرکردایەتیی یەکگرتووی ئیسلامیی کوردستان تێیدا بەشدار بوون.  د. چیا زەنگەنە، راوێژکاری مەکتەبی سیاسیی یەکێتیی نیشتمانیی کوردستان گوتی: "ئێستا دۆخی یەکێتی و پارتی هەستیارە و لە واقیعێکی تاڵداین کە دووئیدارەییە و دانی پێدا نانێین. دانپێدانانیشی لێکەوتەی ئابووری و سیاسیی زۆر ترسناکی هەیە. دەبێت رێگری لەوە بکەین کە ئەمە دروست ببێت. لەبەر ئەوەی سەرۆکی هەرێمی کوردستان، سەرۆکوەزیران، سەرۆکی مەلەفی نەوت و گاز لەلای پارتییە، لەم قۆناخەدا بەرپرسیارێتی گەورە دەکەوێتە ئەستۆیان. "  ئاری هەرسین، ئەندامی سەرکردایەتیی پارتی لە سلێمانی و هەڵەبجەیش گوتی: "کێشە و بەڵای هەرێمی کوردستان ناتەبایی نێوان یەکێتی و پارتییە. ئەگەر ئەوان بۆ یەک باش بن و گوێ لە یەکدی بگرن، ئەم کێشانە چارە دەبن. سەرکردایەتیی پارتی و یەکێتی ئەگەر لایان گرنگ و پیرۆزە لە هەرێمی کوردستاندا یەک ئیدارە حوکم بکات و سەروەریی یەکپارچەیی هەرێمی کوردستان بپارێزرێت، هیچ شتێک تەنازول نییە. "  د. فاتیح سەنگاوی، ئەندامی سەرکردایەتیی یەکگرتووی ئیسلامیی کوردستانیش گوتی: "ئێمە پێمان وابوو لەبەر ئەوەی سەرکردەکانی پێشوو لە شەڕی ناوخۆ تێوەگلاون، ئەوا نەوەی دوای خۆیان کە دێن باشتری دەکەن، بەڵام بە داخەوە خراپتریان کرد. درێژەیان بە هەمان بیرکردنەوەی رابردوو داوە، بگرە بە خراپتریش. سیمای حکومەت و دەوڵەتداری کوژراوە. مرۆڤ سەرسام دەبێت کە نیشتمانێک لەپێناو سەربەخۆییدا ئەو هەمووە قوربانییە بدات، بەڵام دوای سەربەخۆبوون حکومەتێک دروستبکات کە بەو جۆرە نابەرپرسانەیە لەگەڵ خەڵکەکەیدا بجووڵێتەوە. "  جیاوازییەکەی نێوان یەکێتی و پارتی زۆر قووڵ و دوورە و لە ساڵی ١٩٦٤ ـەوە دروستبووە.  د. چیا زەنگەنە گوتی: "تاوەکو ئێستا ئێمە لە ململانێی سیاسیداین و نەمانتوانیوە حکومەتێکی نیشتمانی و نەتەوەیی و یەکگرتوو لە ئاستی داخوازییەکانی خەڵکدا دروستبکەین. بەهۆی هەڵە هاوبەشەکانی هەموومانەوە پێشمەرگە، مامۆستا و مووچەخۆرمان سووککردن. وامان لە دۆخی سیاسی و نیشتمانی خۆمان کرد کە هەموو جیهان گاڵتەمان پێبکەن. "  ئاری هەرسین هەروەها گوتی: "لە ٢٠١٤ ـەوە باسی یەکگرتنەوەی هێزەکانی ٧٠ و ٨٠ دەکەین، بەڵام هێشتا یەکیان نەگرتووەتەوە. باسی یەکخستنی دارایی دەکەین، واتە پارە بچێتەوە وەزارەتی، ئەوەمان نەکردووە. ئێمە زێرەڤانیمان هەیە، یەکێتی بەرگریی فریاکەوتنیان هەیە. راستە هەردووکیان سەر بە وەزارەتی ناوخۆن، بەڵام خۆ ئەوەی یەکێتی ١٠٠ % فەرمان لە وەزیری ناوخۆ وەرناگرێت. ئێمە ئاسایشمان جیایە. خەڵک پێمان دەڵێن پارتی پەیوەندییان لەگەڵ تورکیا خۆشە و یەکێتی لەگەڵ ئێران، واتە لە پەیوەندییە دەرەکییەکاندا یەک نیین. دەزگای زانیار و پاراستن نەیانتوانیوە یەک بگرن کە دوو دەزگای زۆر گرنگن. "  د. فاتیح سەنگاوی گوتی: "یەکێتی و پارتی رایەڵی کۆمەڵایەتی و دەروونی خەڵکیان پچڕاندووە. دەبوو خەڵکی ئێمە وەک خەڵکی دوبەی و وڵاتەپێشکەوتووەکان بژیاینایە، کەچی ئەوەتا خەڵکەکەەمان لە ئیجە دەخنکێت. ئەوان بەهۆی شەرعییەتی شۆڕشگێڕییەوە ئامادە نین دەست لە هیچ بەربدەن. هەر وەکو مەلا بەختیار گوتی: یەک کورسییش بهێنین، هەر ئێمە دەسەڵاتدارین. "  د. چیا زەنگەنە، راوێژکاری مەکتەبی سیاسیی یەکێتییی نیشتمانیی کوردستان باسی لەوە کرد، پرسی سلێمانی و پرسی کورد دووانەن. گەمارۆدان و برسیکردنی سلێمانی پرسی کورد دەخاتە مەترسییەوە. ئەگەر بە دەستووری بیر لە بابەتەکە بکەنەوە، سامانی سەرخاک و ژێرخاکی عێراق هی گەلانی عێراقە. هەڵسوکەوتی سیاسییش دەبێت بەپێی دەستوور بێت کە ئەوەش بۆ حکومەتی ناوەندی و حکومەتی هەرێمی کوردستان دەگەڕێتەوە.  ئەو راوێژکارەی مەکتەبی سیاسی یەکێتی ئەوەی خستەڕوو، ئەگەر لەگەڵ پارتیدا رێکنەکەون، رادەستکردنی نەوت و غازی سنووری سلێمانی بە بەغدا ئەگەرێکی کراوەیە کە کاری لەسەر دەکرێت، ئەوەش لەپێناو ئەوەی خەڵکی سلێمانی برسی نەکرێن و گەمارۆکەی سەری نەمێنێت.  ئاری هەرسین، ئەندامی سەرکردایەتیی پارتی لە سلێمانی و هەڵەبجە گوتی: "یەکێک لەو هۆکارانەی کە لەو دیو دێگەڵە شتەکان بە رێژەیەک رێکوپێکترن، ئەوەیە ئێمە ناوەندێتییەکمان هەیە، بەڵام لەم دیو دێگەڵە یەکێک لە کێشەکانی یەکێتی ئەوەیە ناوەندێتیی نییە و کۆکراوە نییە. ئەگەر کاک بافڵ نەوت و غازی ئەم ناوچەیەی رادەستی بەغدا کرد، ئەوە خۆبەخۆ یەکسانە بە دوو هەرێمی نەک دووئیدارەیی.  د. فاتیح سەنگاوی، ئەندامی سەرکردایەتیی یەکگرتووی ئیسلامیی کوردستان گوتی: "لە کوردستاندا قۆرخکارییەک هەیە کە لە دنیادا نییە. بە تەلەفۆنێک بانکەکان بەتاڵ دەکرێن. "  بە گوتەی ئەو ئەندامەی سەرکردایەتیی یەکگرتوو، ئێستا دۆخی کوردستان گەیشتووەتە ئاستێک کە خەریکە بڵێیت دەبێت ئەمانە بە هێز لابچن. دەرفەتێکیان بۆ خۆپێشاندانیش نەهێشتووەتەوە و ئێستا ئەویش مانای نەماوە. تەنانەت زۆر جار خۆیان دەچنە ناوی و دەیشێوێنن. ئەو رەوتەیشیان شێواندووە کە پێویستە ئۆپۆزیسیۆن بیگرێتە بەر. واقیعی کوردستان بە جۆرێکە ئەگەر ئەو هێزانە لەبەر بەرژەوەندییەکان پشتگیریی نێودەوڵەتییان نەبووایە، دەیان جار بوو شۆڕش و راپەڕین دروست بووبوون.   د. چیا زەنگەنە، راوێژکاری مەکتەبی سیاسیی یەکێتییی نیشتمانیی کوردستانیش لە بارەی دۆخی خەڵکەوە گوتی، واقیعێکی دەروونی و کۆمەڵایەتیی تاڵ دروستبووە و ئاماژەی بەوەش دا، "کۆمەڵگەمان لە بەها هزری، ئاکاری، ئاسمانی و زەمینی داماڵیوە. تاکی کوردمان سەرلێشێواو کردووە. ئەم نەوەیەی دروستمانکردووە لە رووی نیشتمانییەوە هەست بە بەرپرسیارێتی ناکات. ئەگەر بە پاکی هەموو داهاتەکان نەخەینە سەر مێزی گفتوگۆ و ژێر چەتری یاسا دۆخەکە زۆر خراپ دەبێت. "  ئاری هەرسین، ئەندامی سەرکردایەتیی پارتی لە سلێمانی و هەڵەبجە گوتی، "ئەم واقیعە دیارە لە کێ دەشارینەوە؟ کێ هەیە ئەمە نەزانێت؟ دووئیدارەیی لە کێ دەشاردرێتەوە؟ کاتێک واقیعێکی وادەبینیت، دوو رێگەت لە بەردەستە، یان ئەوەتا بە فەرمی رایبگەیێنێت و بڵێیت خەڵکینە ئێمە لە واقیعدا دوو ئیدارەین با بیشیکەین بە فەرمی. ئێستا بە کردەیی هەرێمی کوردستان دابەشبووە. یان ئەوەتا ئێمە و یەکێتی لەو کەلی شەیتانە بێینە خوارەوە و بە دووقۆڵی شێوازێک بۆ نەهێشتنی ئەم دووئیدارەییە بدۆزینەوە. "  بەگوتەی ئاری هەرسین، لەو دوو رێگەیە زیاتر نییە. ئەوەی کە دەمێنێتەوە ئەم دۆخە خەمۆکاوییەیە کە بارێکی ناخۆشی دەروونی و کۆمەڵایەتیی دروستکردووە. خەڵک لە پارتی و یەکێتی تووڕەیە و زۆر لێیان زویرە. ئەمەی کە ئەوان لەناو حکومەتێکی ناوەندی و بەهێزدا لە هەولێر یەکگرتوو نیین، سەری لە ئۆپۆزیسیۆنیش تێکداوە. بۆ ئەوەی ئەو دۆخە ناشرینە تێبپەڕێنن، دەبێت یەکێک لەو دوو بژارەیە هەڵبژێرن.