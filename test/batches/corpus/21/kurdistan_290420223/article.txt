قوباد تاڵەبانی، جێگری سەرۆکوەزیرانی حکومەتی هەرێمی کوردستان لە دیدارەکە گوتی، "ئێمە چەند ساڵێک لەمەوبەر هەوڵماندا چاکسازی لە سیستمی ناوتۆمارکردنی کۆمپانیاکان بکەین چونکە لە هەرێمی کوردستان بۆ تۆمارکردنی ناوی کۆمپانیایەک ٢٨ رۆژی پێدەچێت کە ئەوەش کاتێکی زۆرە و پڕۆسەیەکی ئاڵۆزە بۆیە هەوڵ دەدەین چاکسازی بکەین و کاتەکە کورتر بکەینەوە. "   حکومەتی هۆڵەندا دەیەوێت پاڵپشتی زیاتری حکومەتی هەرێمی کوردستان بکات بۆ بەرەوپێشبردنی حکومەتی ئەلیکترۆنی و نەمانی رۆتین.   لیشییە شراینماخەر، وەزیری دەوڵەتی هۆڵەندا بۆ کاروباری بازرگانی دەرەوە و هاوئاهەنگی گەشەپێدان باس لەوە دەکات، "ئێمە هاتووین، پێکەوە کاربکەین و هاوبەشی و پاڵپشتی هەرێمی کوردستان بکەین. ئێستا هۆڵەندا و هەرێمی کوردستان پەیوەندییەکانیان زۆر باشە هیچ کات وەک ئێستا نزیک نەبووین، ئێمە هاوکاری هەرێمی کوردستان دەکەین تاوەکو ئابوورییەکی  جێگیری هەبێت. "   لەلایەن ژمارەیەک گەنجەوە سێ پڕۆژە پێشکێشکراون کە سەرجەم پڕۆژەکان پێویستییان بە کەمکردنەوەی رۆتینە تاوەکو بتوانن وەکو کۆمپانیای سەربەخۆ تۆماربکرێن و کاربکەن و هەلی کاریش برەخسێنن.   گلیان ئەحمەد، دامەزرێنەری پڕۆژەی سەیدۆ لەبارەی پڕۆژەکەیەوە گوتی، "پڕۆژەکەی ئێمە، ئەپڵکەیشنێکە کە پەیوەندی لە نێوان کڕیار و فرۆشیاری کۆفرۆش درووست دەکات و هەر کەسێک هەر کاڵایەکی بە کۆ بووێت دەتوانێت لە رێگای بەکارهێنانی ئەو ئەپڵیکەیشنەوە بەدەستیبکەوێت. کێشەی ئێمە ئەوەیە کە حکومەتی هەرێمی کوردستان هاوکاری ئەو بابەتە تەکنەلۆجییانە ناکات و وەکو کۆمپانیا زۆر درەنگ تۆمارمان دەکات ئەوەش گرفتێکی گەورەی ئێمە بوو لە کاتی دروستبوونمان. "   رێکخراوەکانیش پاڵپشتی گەنجەکان دەکەن و پێیان وایە زۆری رۆتین هۆکارێک بووە بۆ دروستنەبوونی هەلی کار.  عەبدولسەلام مەدەنی، بەڕێوەبەری گشتیی دەزگای روانگە کە رێکخراوەکەی یەکێکە لە هاوکارانی بیرۆکەی پڕۆژەکە دەڵێت، "هۆکاری لاوازبوونی بازاری کار و درەنگ دەستگەیشتنی کەسی کارویست بە کار ئەو هەموو رۆتینەیە کە لە تۆمارکردنی ناوی کۆمپانیاکەوە تاوەکو کۆتایی دەستپێدەکات، ئەو فشارە نێودەوڵەتییانەی ئێستا لەسەر حکومەت دروستبووە دەکرێت ببێتە هاوکارێکی باش بۆ زیادکردنی هەلی کار. "   ئامانجی کۆی گشتیی پڕۆژەکە ئەوەیە کە ژمارەی کۆمپانیاکان بەشێوەیەکی ئاسان زیاد بکرێت و رۆتین لە شێوازی تۆمارکردنی کۆمپانیاکان نەمێنێت و دواتریش هەنگاوەکانی بە ئەلیکترۆنیکردنی دامەزراوەکانی حکومەت خێراتر و باشتر بکرێت.