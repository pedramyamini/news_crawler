رۆژی  یەکشەممە، ئەمیر عەلی، بەرپرسی راگەیاندنی تەندروستیی زاخۆ، بە تۆڕی میدیایی رووداوی راگەیاند: "بەرەبەیانی ئەمڕۆ یەکشەممە ئاگر لە خێوەتێکی کەمپی چمشکۆ لە زاخۆ کەوتەوە و دواتر دوو خێوەتی دیکەشی گرتەوە، بەڵام بەهەوڵی دانیشتووانی کەمپەکە زوو ئاگرەکە دامرکێنرایەوە".  سەبارەت بە زیانی ئاگرکەوتنەوەکەش، ئەمیر عەلی گوتی: "بەهۆی رووداوەکەوە خۆشبەختانە هیچ کەسێک بریندار نەبووە و کەس گیانی لەدەستنەداوە، هیچ حاڵەتێکی تەنگەنەفەسی و شتی لەو جۆرەش نەهاتووەتە نەخۆشخانە. "  کەمپی چمشکۆ لە زاخۆ  یەکێکە لە چوار که‌مپی ئاواره‌کانی کوردانی ئێزدی و نزیکه‌ی ٢٦ هەزار که‌سی تێدا ده‌ژی و یه‌کێکه له گه‌وره‌ترین که‌مپه‌کانی پارێزگای دهۆک.  ئەو رووداوەی بەرەبەیانی ئەمڕۆی کەمپەکە , دوای ئەوە دێت کاژێر ٨: ٠٠ شەوی ٠٦ - ٠٣ - ٢٠٢٢ لە هەمان کەمپدا سێ خێوه‌ت سووتان، بزاڤ عه‌بدولعه‌زیز، بەرپرسی کەمپەکە، ئەوکات بە تۆڕی میدیایی رووداوی راگەیاندبوو، ته‌نیا زیان به خێوەتەکان و نێوماڵیان که‌وتووە و زیانی گیانیان نه‌بووه، گوتیشی رووداوەکە به‌هۆی شۆرتی کاره‌باوه بوو.