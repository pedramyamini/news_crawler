كۆچەر جەمال، بەڕێوەبەری بەنداوی دووكان بە تۆڕی میدیایی رووداوی راگەیاند، لە دابینكردنی ئاوی خواردنەوە بۆ سنووری پارێزگای سلێمانی،  ئەمساڵ هیچ گرفتێكیان نابێت و گوتیشی، "خۆشبەختانە تاوەکو ئێستا رۆژانە یەک سانتیمەتر ئاستی ئاوەكە زیاد دەكات، بەڵام ئاستی ئاوی بەنداوەكە  هێشتا لە پار كەمترە، چونكە پار لەم كاتەدا بەنداوەکە ٤٧ % ئاوی تێدابوو، بەڵام ئەمساڵ ٤٢ % ئاوی تێدایە. "  هاوکات سامان ئیسماعیل، بەڕێوەبەری بەنداوی  دەربەندیخان بە رووداوی راگەیاند، بەهۆی زۆریی بەردانەوەی ئاو، رۆژانە  ئاستی ئاوی بەنداوی دەربەندیخان كەم دەكات، بەشێوەیەک کە "رۆژانە پێنج سانتیمەتر ئاستی ئاوی بەنداوەكە كەم دەكات، سەرباری ئەوەش، ئێستا بەنداوەکە ٥٠ % ئاوی تێدایە، لە كاتێكدا ساڵی رابردوو ئەم كاتە ٤٥ % ئاوی تێدابوو".   بەنداوی دووكان لە ساڵی ١٩٥٩ لەلایەن كۆمپانیایەكی بەریتانی وەكو   یەكەم بەنداو لەسەر ئاستی عێراق دروستكراوە و حەوت ملیار مەتر سێجا ئاو  دەگرێت، بەنداوی دەربەندیخانیش لە ساڵی ١٩٦١ لەلایەن كۆمپانیایەكی  ئەمریكییەوە دروستكراوە و نزیكەی ٣ ملیار مەتر سێجا ئاو دەگرێت.