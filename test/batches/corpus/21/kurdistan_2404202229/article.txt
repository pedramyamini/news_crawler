ئەوەی لە سەرەتای ڤیدیۆکەدا دەردەکەوێت، یەکێک لە سەرچاوەکانی دابینکردنی ئاوی خواردنەوەی خانەقینە کە پیسبووە.  عەلی حوسێن، خانەنشینێکە و دەڵێت، "ئاوەکە پیسە بەکار نایەت تێکەڵی دەکەن لەگەڵ پڕۆژەی ئاوەکە هەمووی پیس دەبێت بە کەڵکی خواردنەوە نایەت".  عومەر ئەحمەد، فەرمانبەرێکە و دەڵێت، "ئەم ئاوە ئێمە دەیخۆین بەکەڵکی خواردنەوە نایەت، راستە دەیپاڵێون، بەڵام هەر پیسە، سەگی تۆپیوی لێیە، دایبی لێیە ئاوەڕۆی ماڵانی تێدەچێت".  لوئەی فەهد، دووکاندارێكە و لەبارەی ئەو سەرچاوە ئاوەوە دەڵێت، "ئەم ئاوە پیسە، کەس پاکی ناکاتەوە هەموو شتێکی تێدەکەن پڕیەتی لە شتی پیس ساڵی یەکجار پاکی دەکەینەوە، ناچارین بیخۆین".  ئەو جۆگە ئاوەی لە ڤیدیۆکەدایە لقێکی بەنداوی ئەڵوەنە کە بە مەبەستی کشتوکاڵ راکێشراوەتە رۆژئاوای شاری خانەقین، بەڵام لەکاتی بێئاوی، هەم حکومەت و هەم دانیشتووانی گەڕەکەکانی ئیمام عەباس، ئاشتی و ئەرکەوازی بۆ ئاوی خواردنەوە بەکار دێنن.  بۆرییەکی بەڕێوەبەرایەتیی ئاوی خانەقین ئاوەکەی بۆ پاڵاوگەی ئاو دەگوازێتەوە و دوای پاڵاوتن دابەشی دەکات. هەر لە تەنیشت جۆگە ئاوەکە ٤ بیری ئیرتوازیش لێدراون بۆ ئەوەی پێداویستیی ئاوی ئەو گەڕەکانە دابین بکەن.  ئەندازیار حەسەن ئاغاجان، بەڕێوبەری هۆبەی ئاوی خانەقین دەڵێت، "ئەو ئاوە کاتێ بەکاردێنین کە ئاوەکە زۆر بێت، فەرمانگەی ئاوی خانەقین بتوانێت ئاو بەڕێژەی پێویست بەکار بێنێت. ئەو ئاوە بەکاردێنین ئەگەر رێژەی ئەو ئاوە کەم بوو یان دابەزی پیسی بەخۆیەوە بینی بەکاری ناهێنین".  لەگەڵ چەند هاونیشتمانییەکی دانیشتووی ئەم سێ گەڕەکە، دەڕۆینە لای هۆبەی سەرچاوەکانی ئاوی خانەقین کە پڕۆژەکە لەلایەن ئەوانەوە سەرپەرشتی دەکرێت.