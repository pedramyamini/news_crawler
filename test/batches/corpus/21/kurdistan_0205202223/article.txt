شێخ عەلی شێخ ئیلیاس، بابەشێخی ئێزدییان لە راگەیێندراوێکدا داوا لە لایەنەکان دەکات پەنا ببەنە بەر گفتوگۆ و دەڵێت، "داوا دەکەین شەڕی چەکداریی لە شار و شارۆچکەکان دووربخرێتەوە. "   شەڕی نێوان هێزەکانی عێراق و یەکینەکانی بەرخودانی شنگال (یەبەشە) کە لە رۆژی یەکشەممەوە دەستیپێکردووە، ترس و دڵەڕاوكێیەکی زۆری لای هاونیشتمانیان لە سنوورەکە دروستکردووە و بەشێکیان ماڵ و حاڵی خۆیان جێهێشتووە.   فەرماندەی ئۆپەراسیۆنە هاوبەشەکانى عێراق، یەکینەکانی بەرخودانی شنگال، بەوە تۆمەتبار دەکات کە رێگەى نێوان هەردوو ناحیەى سنونێ و خانەسۆری لە سنوورى قەزاى شنگال لەگەڵ کۆمەڵگە و گوندەکانى دەوروبەرى و بۆمبرێژ کردووە و هۆشداریشی پێدەدات و دەڵێت: "بە روونى فەرمانمانداوە بەشێوەیەکى تووند و بەگوێرەى بنەماکانى پێکدادان، مامەڵە لەگەڵ هەر هەڵسوکەوتێک بکرێت، کە ببنە هۆى ناسەقامگیرى ئاسایش و ئارامى. "   بابەشێخی ئێزدییان داوا لە لایەنە پەیوەندیدارەکانی حکومەتی هەرێمی کوردستان دەکەین کە شوێنی ئارام بۆ خێزانەکان دابینبکەن. "   ماوەی دوو رۆژە شەڕ و پێکدادان لە نێوان سوپای عێراق و یەبەشە روودەدات، هێزەکانی عێراق داوا دەکەن هێزەکانی سەر بە پەکەکە شنگال جێبهێڵن، بەڵام ئەوان ئامادەنین داواکارییەکەی سوپای عێراق جێبەجێ بکەن. رۆژی دووشەممە لە رووبەڕووبوونەوەی سوپای عێراق و یەبەشەدا سەربازێکی سوپای عێراق کوژرا.