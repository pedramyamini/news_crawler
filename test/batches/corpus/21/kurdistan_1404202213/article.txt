ئەمڕۆ پێنجشەممە ١٤ - ٠٤ - ٢٠٢٢ هێمن کەمەرخان، گوتەبێژی بەڕێوبەرایەتیی پۆلیسی دارستان و ژینگەی سلێمانی بە تۆڕی میدیایی رووداوی راگەیاند، لە ٠١ - ٠١ - ٢٠٢٢ تاوەکو ٣١ - ٠٣ - ٢٠٢٢ لە سنووری پارێزگای سلێمانی، ٩٨ کەس بە تۆمەتی راوکردن، داربڕین، بیرلێدان، زێدەڕۆیی و دروستکردنی خەڵووز دەستگیرکراون، کە ٣٩ کەس بە تۆمەتی راوکردنی باڵندە، ٤ کەس بە تۆمەتی راوکردنی ئاژەڵی کێوی، کەسێک بە تۆمەتی راوەماسی، ٩ کەس بە تۆمەتی دروستکردنی خەڵووز، ١٥ کەس بە تۆمەتی زێدەڕۆیی، ٢٠ کەس بە تۆمەتی داربڕین و ١٠ کەسیش بە تۆمەتی بیرلێدان بوون.  گوتەبێژی بەڕێوبەرایەتیی پۆلیسی دارستان و ژینگەی سلێمانی ئاماژەی بەوەکرد، هەر لەو ماوەیەدا ١٢ چەکی جۆری تاپڕ، کڵاشێنکۆفێک، دەمانچە، ٦ بادی (قرمە)، ٥٣ فیشەکی تاپڕ، ٨ فیشەکی بادی، ٧٤ فیشەکی کڵاشینکۆف و ١٠ فیشەکی دەمانچە دەستیان بەسەرداگیراوە.  هێمن کەمەرخان ئاماژەی بەوەشکرد، هەر لە سێ مانگی سەرەتای ئەمساڵدا، ٢٩ باڵندەی کێوی کە راوکرابوون ئازادکراون، ٥٩ باڵندە و ٢٢ ماسی راوکراویش دەستیان بەسەرداگیراوە، هەروەها ٣٥ داوی راو، ١٢ قەفەزی پەلەوەر و باڵندە، ٧ بلاجکتۆر، ٩ تۆڕی راو، یەک بەلەم، ١٥ ئۆتۆمبێل، ١٤ ئامێری بیرلێدان و ٢ بڕەری دار دەستیان بەسەرداگیراوە.  لە ماوەی سێ مانگدا، ٧٠٠ی داری سرووشتیی بڕاوەنو ٤٤٦ فەردە خەڵووزیش دەستیان بەسەرداگیراوە.