رۆژی چوارشەممە  ٤ - ٥ - ٢٠٢٢، لیوای خانەنشین جەمال عەبدولحمید عەبدولڕەحمان ئەترووشی لە شاری هەولێر لەتەمەنی ٨٩ ساڵیدا کۆچی دواییکرد؛ لیوای خانەنشین محیەدین محەممەد، کە ماوەی ٩ ساڵ پێکەوە لە بەڕێوەبەرایەتیی پۆلیسی هەولێر کاریان کردبوو لەوبارەیەوە لەبارەی کۆچکردووەوە بە تۆڕی میدیایی رووداو ی گوت: "کاک جەمال کە هات و بووە بەڕێوەبەری پۆلیسی هەولێر لەساڵی ١٩٧٤ پلەی عەقید بوو و منیش مولازم بووم؛ من راوێژکاری یاسایی بووم؛ پێکەوە نۆ ساڵ کارمان کرد؛ پیاوێکی تابڵێی تووند بوو لە پرسی جێبەجێکردنی یاسا؛ پیاوێک بوو پەیوەندی بە هیچ حیزبێکەوە نەبوو، بە حیزبی بەعسیشەوە، بەڵام نیشتیمانی بوو و کورد پەروەر بوو. "  هەروەها دەشڵێت: " پیاوێکی باڵا مام ناوەندیی بوو و کە دەڕۆیشت بە رێگادا، رۆیشتنێکی تەواو سەربازییانەی هەبوو؛ ئەو کە دەڕۆیشت من دەبوو بەراکردن بڕۆم بۆ ئەوەی فریای بکەوم، پیاوێک بوو لەگەڵ جێبەجێکردنی یاسا بوو، دەیگوت تا پێیبکرێت هەق دەبێت. "  لیوای خانەنشین جەمال عەبدولحمید عەبدولڕەحمان ئەترووشی کێیە؟  - لەتەمەنی ٨٩ ساڵیدا لەشاری هەولێر کۆچی دواییکرد  - کوڕی کەسایەتی دیار عەبدولحەمید ئەترووشی، دادوەری یەکەمی بەغدا لە سەردەمی عەبدولکەریم قاسم بوو.  ١٩٥٤ - ٨ - ٨ کۆلێژی پۆلیسی بەغدای تەواوکردووە.  - چەندین پۆستی هەبووە، لەوانە بەڕێوەبەری پۆلیسی پارێزگای واست و بەڕێوەبەری پۆلیسی پارێزگای هەولێر.  - لە ساڵانی نێوان ١٩٧٤ تاوەکو ١٩٨٢ بەڕێوەبەری پۆلیسی پارێزگای هەولێر بوو