ئەمڕۆ چوارشەممە، ٢٧ی نیسانی ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی بە رووداوی راگەیاند: " تەنیا بەرپرسی بەشەکان لە بەڕێوەبەرایەتی رۆشنبیری سلێمانی دەوام دەکەن، سەرجەم فەرمانبەرانمان بایکۆتیان کردووە و هەقی خۆیانە، چونکە تاوەکو ئێستا هیچ فەرمانبەرێکی بەڕێوەبەرایەتی رۆشنبیری سلێمانی مووچەی وەرنەگرتووە. "   لە بارەی وادەی وەرگرتنی مووچەکانیان گوتی: "دیار نییە کەی مووچە وەردەگرین، هەموو رۆژێک لە بانکی تانجەڕۆ  پێماندەڵێن چاوەڕوانبن بزانین بانکی هەرێم لە سلێمانی چەند پارەمان بۆ دەنێرن، دواتر پەیوەندی دەکەن و دەڵێن خەجاڵەتین پارەی پێویست بۆ دابەشکردنی مووچەکانتان نییە، بۆیە نازانین پێش جەژن یاخود دوای جەژن مووچە وەردەگرین. "  بڕیار بوو رۆژی یەکشەممە ٢٤ی نیسانی ٢٠٢٢، وەزارەتی رۆشنبیری و لاوان و وەزارەتی کارەبا مووچەکانیان وەربگرن، بەڵام تاوەکو ئێستا لە سنووری پارێزگەی سلێمانی فەرمانبەرانی بەڕێوەبەرایەتی رۆشنبیری سلێمانی مووچەکانیان وەرنەگرتووە. فەرمانبەرانی کارەبای سلێمانیش تەنیا بەشێکیان مووچەیان وەرگرتووە.  ئەمڕۆ، سیروان محەمەد، بەڕێوەبەری راگەیاندنی کارەبای سلێمانی بە رووداوی راگەیاند: "دوێنێ سێشەممە بەشێک لە فەرمانگەکانی بەڕێوەبەرایەتی کارەبای سلێمانی مووچەکانیان وەرگرت، بڕیارە ئەمڕۆش بەشێکی دیکەی فەرمانگەکانمان مووچەکانیان وەربگرن. "  لە بەرامبەردا ئاری رەبانی، خەزنەدار لە بانکی تانجەڕۆ بە رووداوی گوت: "بەشێک لە فەرمانبەرانی بەڕێوەبەرایەتی کارەبای سلێمانی ناویان لە بانکی تانجەڕۆیە و پێویستە لەو بانکە مووچەکانیان وەربگرن، بەڵام تاوەکو ئێستا ئمووچەیان وەرنەگرتووە، چونکە پارەی پێویست لە بانک نییە. "  سەبارەت بەکاتی دابەشکردنی مووچەی ئەو شوێنانەی تائێستا مووچەیان وەرنەگرتووە، ئاری رەبانی گوتی: "پارە نییە، هەموو رۆژێک ئێمەش لە بانک تاوەکو کاژێر ١١: ٠٠ پێشنیوەڕۆ چاوەڕوانین بزانین چەند پارەمان بەدەست دەگات، پارەی پێویست لە بەردەست بێت پێیاندەڵێن سەردانمان بکەن بۆ وەرگرتنی مووچەکانیان ئەگەر پارەش نەبێت هەر ئاگاداریان دەکەینەوە. "  لەبارەی مووچەی خانەنشینانی شارستانی و پێشمەرگەش، خەزنەدارەکەی بانکی تانجەڕۆ گوتی، "ئەوانەی ناویان لە بانکەکەی ئێمەیە هەموویان مووچەیان وەرنەگرتووە، بەڵام پڕۆسەی دابەشکردنی مووچە بەردەوامە و رۆژانە ژمارەیەک خانەنشین مووچەکانیان وەردەگرن. "