ئەو نوێنەرەی عێراق لە ئەنجوومەنی ئاسایش هەروەها باسی لەوەش کرد، هێرشە مووشەکییەکەی سەر هەولێر زیانێکی گەورەی هەبوو.  کۆبوونەوەی ئەنجوومەنی ئاسایش دەربارەی رەوشی عێراق لە شاری نیویۆرکی ئەمریکا بەڕێوەدەچێت و تێیدا جێنین پلاسخارت راپۆرتی خۆی پێشکێش کرد.   جێنین پلاسخارت، نوێنەری سکرتێری گشتیی نەتەوەیەکگرتووەکان لە عێراق لە گوتارێکدا لە ئەنجوومەنی ئاسایش لەبارەی دۆخی سیاسیی هەرێمی کوردستان گوتی، "هەرێمی کوردستان یەک بژاردەی لەبەردەمدایە کە دەبێت گۆڕەپانی سیاسیی بۆ هەموو لایەک کراوە بێت.. کێشەی نێوخۆی و نەبوونی یەک دەنگی لە هەرێمی کوردستان زیانی هەبووە.. پێویستە هەرێمی کوردستان لە دابەشبوونی ناوچەی سەوز و زەرد کۆتاییبێت. "   جێنین پلاسخارت گوتیشی، "حەوت مانگە هەڵبژاردن کراوە، بەڵام حکومەت پێکنەهێنراوە، پێویستە چارەسەرێکی گشتگیر و ماوە درێژ بۆ کێشەکانی نێوان هەولێر و بەغدا هەبێت. "  پلاسخارت پێیوایە کە رێگەیەک لەنێوان هەولێر و بەغدا بۆ دەرچوون لەو كێشەیە هەیە و دەشڵێت، "پێویستە گۆڕەپانی سیاسیی هەرێمی کوردستان بۆ هەموو لایەنەکان کراوەبێت. "