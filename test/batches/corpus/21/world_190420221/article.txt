بەپێی راگەیێندراوی حکومەتی هەرێمی کوردستان، لە کۆبوونەوەکەدا دوایین گۆڕانکاری و پێشهاتەکانی بارودۆخی عێراق و ناوچەکە و پەیوەندییەکانی هەرێمی کوردستان و بەریتانیا تاوتوێ کراون.  لە راگەیێندراوەکەدا هاتووە، بۆریس جۆنسن، سەرۆکوەزیرانی بەریتانیا، "ئاماژەی بە پەیوەندیی دۆستانە و مێژوویی نێوان بەریتانیا و هەرێمی کوردستان دا و باسی لە سەردانی خۆی بۆ هەرێمی کوردستان کرد و گوتی: یەکێک بوو لە سەردانەکانم کە هەرگیز لەبیرناکرێت و هیوادارم دەرفەتی ئەوەم هەبێت جارێکی دیکە سەردانی هەولێر بکەمەوە. "  هەروەها سەرۆکوەزیرانی بەریتانیا ئامادەیی وڵاتەکەی بۆ هاریکاریکردنی هەرێمی کوردستان لە هەموو بوارەکاندا دووپاتکردووەتەوە و "پشتیوانیی خۆی بۆ گرنگیی چارەسەرکردنی کێشەکانی نێوان هەرێمی کوردستان و حکومەتی فیدراڵی [ی عێراق] لەسەر بنەمای دەستوور دەربڕی. "  بەپێی راگەیێندراوەکەی حکومەتی هەرێمی کوردستان، "سەرۆکوەزیران بۆریس جۆنسن ستایشی هەماهەنگی و رۆڵی ئەرێنیی سەرۆکی حکومەتی هەرێمی کوردستانیشی کرد لە چارەسەرکردنی پرسی کۆچبەران. "  مەسرور بارزانی، سەرۆکی حکومەتی هەرێمی کوردستان سوپاسی هاریکاری و پشتیوانیی بەریتانیا و هاوپەیمانیی نێودەوڵەتیی کردووە "کە لە رووبەڕووبوونەوەی تیرۆر و مەترسییەکانی تیرۆریستانی داعش بەردەوامن لە هاریکاریکردنی هەرێمی کوردستان. "  لە تەوەرێکی دیکەی کۆبوونەوەکەدا، سەرۆکی حکومەتی هەرێمی کوردستان ئاماژەی بە چاکسازییەکانی حکومەتی هەرێمی کوردستان لە بواری هەمەجۆرکردنی ئابووری، سەرچاوەکانی داهات و برەودان بە وەبەرهێنان کردووە و هیوای خواستووە "وەبەرهێنانی بەریتانی لە هەرێمی کوردستان زیاتر پەرە بسێنێت، لەم رووەشەوە هەرێمی کوردستان ئامادەیە هەر ئاسانکارییەکی پێویست، پێشکێشی وەبەرهێنەران بکات. "  رۆژی دووشەممە ١٨ی نیسان مەسرور بارزانی، سەرۆکوەزیرانی هەرێمی کوردستان بە سەردانێکی فەرمی گەیشتە لەندەنی پایتەختی بەریتانیا و جگە لە سەرۆکوەزیرانی بەریتانیا لەگەڵ بەرپرسانی دیکەی باڵای ئەو وڵاتەش کۆدەبێتەوە.  بەریتانیا لە هەرێمی کوردستان کۆنسوڵخانەی هەیە و یەکێک لە ئەندامانی سەرەکیی هاوپەیمانیی نێودەوڵەتیی دژی داعشە و ژمارەیەک سەربازی بەریتانیش لە هەرێمی کوردستانن.  رۆژی هەینی ١٥ - ٠٤ - ٢٠٢٢، مەسرور بارزانی سەردانی تورکیای کرد و لە ئیستەنبووڵ لەگەڵ رەجەب تەیب ئەردۆغان، سەرۆککۆماری تورکیا کۆبووەوە. پاش کۆبوونەوەکە، سەرۆکی حکومەتی هەرێمی کوردستان گوتی، ھەردوولا خواستی خۆیان بۆ گرنگیی برەودان بە هاوئاهەنگی و پەیوەندیی دوولایەنە لە هەموو بوارەکاندا، بەتایبەتی لە بواری ئابووری و ئاڵوگۆڕی بازرگانی، لەسەر بنەمای بەرژەوەندیی هاوبەش، دووپاتکردووەتەوە.