ئەمڕۆ یەکشەممە ٠١ - ٠٥ - ٢٠٢٢ نێچیرڤان بارزانی، سەرۆکی هەرێمی کوردستان لە راگەیێندراوێکدا وێڕای پیرۆزبایی جەژنی رەمەزان، ئاماژەی بە دۆخی هەرێمی کوردستان و عێراق کرد. لەو بارەوە رایگەیاند، "جه‌ژن له كاتێكدا ده‌گه‌ڕێته‌وه كه دۆخى عيراق و هه‌رێمى كوردستان ئه‌وپه‌ڕى پێويستى به مانا و به‌هاكانى جه‌ژنه له لێبوورده‌يى، ئاشته‌وايى، به‌خۆداچوونه‌وه و پێكهاتنه‌وه. "  هەروەها لەبارەی هەڵوێستی حیزبە کوردستانییەکان رایگەیاند "له هه‌رێمى كوردستان له هه‌موو كاتێك زياتر پێويستيمان به پێكه‌وه‌يى، ته‌بايى و يه‌كڕيزييه. بۆيه داوا له پارتى و يه‌كێتى وه‌ك دوو هێزى سه‌ره‌كى و هه‌موو لايه‌نه كوردستانييه‌كان ده‌كه‌م جه‌ژن بكه‌نه ده‌رفه‌تێك و له‌سه‌ر بنه‌ماى به‌رژه‌وه‌نديى باڵاى گه‌ل و وڵات، هه‌رچى كێشه و ناكۆكى هه‌يه به‌لاوه بنێن، خۆيان له هه‌ڵمه‌ت و په‌لامارى ميديايى و يه‌كترشكاندن بپارێزن. پێكه‌وه، يه‌كڕيز و ته‌با، هاريكار و هاوئاهه‌نگ بن تا له‌سه‌ر ئاستى عێراقيش پێگه و رۆڵ و كاريگه‌رييان هه‌بێت. "  نزیکەی هەشت مانگ بەسەر هەڵبژاردنی پەرلەمانی عێراق تێدەپەڕێت، بەڵام تاوەکو ئێستا بەهۆی ناکۆکی لایەنە سیاسییەکانەوە، سەرۆکوەزیران و سەرۆککۆماری عێراق دیارنەکراوە.  نێچیرڤان بارزانی ئاماژە بەوە دەدات، "با هه‌موومان ئه‌م جه‌ژنه بكه‌ينه ده‌رفه‌تێك بۆ هاريكارى و لێكگه‌يشتن، تا له‌سه‌ر ئاستى عێراق و هه‌رێمى كوردستان ده‌ست له‌ناو ده‌ست، قه‌يران و ئاڵۆزييه‌كان تێپه‌ڕێنين و قۆناخێكى تازه‌ى پێكه‌وه‌يى ده‌ستپێبكه‌ين، ده‌ستكه‌وته‌كان و ئێستا و داهاتووى هه‌رێمى كوردستان بپارێزين. "   هەروەها لە کۆتایی پەیامەکەشیدا ئاماژەوە بەوە دەکات، "با جه‌ژن بۆ هه‌مووان له هه‌رێمى كوردستان و عێراق ببێته مايه‌ى خێر و خۆشى و كردنه‌وه‌ى ده‌رگەيه‌كى ئاسووده‌يى و ئارامى و سه‌قامگيرى. جه‌ژن له هه‌مووان پيرۆز بێت، هه‌موو ساڵێك به خۆشى".