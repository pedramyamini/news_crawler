روحوڵڵا غولامی، بەڕێوبەری گومرگی پارێزگای ئیلام دەڵێ، ساڵی رابردوو بە بڕی یەک ملیار و ١٦١ ملیۆن دۆلار کاڵا و کەلوپەل لە دەروازەی سنووریی مێهرانەوە بۆ عێراق هەناردە کراوە و پێشبینی دەکرێ ئەم بڕە ئەمساڵ بگاتە ملیارێک و ٢٠٠ ملیۆن دۆلار.  هاوکات بۆ زیاترکردنی بازرگانی لەگەڵ عێراق، بازاڕچەیەکی سنووریی نوێ لە پارێزگای ئیلام دەکرێتەوە و بڕیارە لە هەفتەی داهاتووەوە کەلوپەلی لێوە بۆ عێراق هەناردە بکرێت.  تەقی مەنسووریان، بەڕێوەبەری نووسینگەی کاروباری ئابووریی پارێزگاری ئیلام دەڵێ، لە رێگەی ئەو بازاڕچەیەوە هەوڵ دەدەن ئیلام پشکێکی زیاتری بازاڕی عێراقی لە دەستدا بێت.  پارێزگای ئیلام لەگەڵ پارێزگای دیالەی عێراق سنووری هەیە؛ تەقی مەنسووریان ئەوە وەک دەرفەتێکی گەورەی ئابووری بۆ ئیلام دەزانێت.  بەگوتەی مەنسووریان، گفتوگۆ لەگەڵ بازرگانانی عێراقدا کراوە بۆ ئەوەی گرێبەست واژۆبکەن و لە رێگەی ئەو بازاڕچەیەوە کاڵا و کەلوپەل بگوازنەوە.