بەیانی رۆژی هەینی ٢٢ ـی نیسانی ٢٠٢٢، هێزە ئەمنییەکانی تورکیا لە ئۆپەراسیۆنێکدا هەڵیانکوتایە سەر ماڵی چەند بەرپرسێکی هەدەپە و دەبەپە.   بەگوێرەی میدیاکانی تورکیا، لە چوارچێوەی ئۆپەراسیۆنەکەدا هەریەک لە گۆنول ئۆزتورک، هاوسەرۆکی رێکخستنەکانی هەدەپەی بازید، عەبدوڵڵا ئەکەلیک، ئەندامی ئەنجوومەنی ناوەندی پارتی هەرێمە دیموکراتەکان - دەبەپە و بەهائەدین ئۆزتورک، بەڕێوەبەری پێشوو لە رێکخستنەکانی هەدەپەی بازید دەستبەسەرکراون.   هێزە ئەمنییەکان دواتر هەڵیانکوتایە سەر بارەگای هەدەپەی بازید و بۆ ماوەی چەند کاژێرێک بارەگاکەیان پشکنی.