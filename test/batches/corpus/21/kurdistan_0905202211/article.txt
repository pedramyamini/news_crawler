عەمید دلێر نەجاڕ، بەڕێوەبەری پۆلیسی پارێزگای هەولێر بە رووداوی راگەیاند، "کاژێر ١٢: ٠٠ی ئەمڕۆ دووشەممە ٠٩ - ٠٥ - ٢٠٢٢ بەڕێوەبەرایەتیی پۆلیسی پارێزگاکەمان ئاگادارکرانەوە لە کوشتنی ژنێکی تەمەن ٣٣ ساڵ بەدەستی هاوژینەکەی. دوای رووداوەکە پۆلیس گەیشتە شوێنەکە و پەڕاوی لێکۆڵینەوە بۆ رووداوەکە کرایەوە. "  بەڕێوەبەری پۆلیسی پارێزگای هەولێر ئاماژەی بەوەش کرد، تۆمەتباری کوشتنی ژنەکە، کە پیاوەکەیەتی، دەستگیرکراوە و دانی بە تاوانەکەدا ناوە، "ئێستاش لەژێر دەستی یاسادایە. "  بەپێی روونکردنەوەیەک کە پۆلیسی هەولێر لەسەر ئەو رووداوە بڵاویکردووەتەوە، دوای ئەوەی ژن و پیاوەکە لەسەر کێشەی خێزانی دەمەقەڵێ لەنێوانیاندا روودەدات، پیاوەکە لە هاوژینەکەی دەدات و "دوای گەیاندنی [ژنەکە] بۆ نەخۆشخانە گیانی لەدەستداوە. "  بەپێی ئەو زانیارییانەی دەست تۆڕی میدیایی رووداو کەوتوون، پیاوەکە ناوی "ا. ز"ە و ژنەکەش ناوی "ب. ز"ە، منداڵێکی تەمەن ٧ - ٨ ساڵیان هەیە و لەکاتی رووداوەکەدا، منداڵەکەشیان لەشوێنەکە بووە. شایەتحاڵێک ئاماژەی بەوە کرد، ژنەکە "بە چەقۆ" کوژراوە.  دەقی روونکردنەوەی بەڕێوەبەرایەتیی پۆلیسی پارێزگای هەولێر:  دوای ئاگادارکردنەوەی بەڕێوەبەرایەتیی پۆلیسی هەولێر بە بوونی رووداوێکی کوشتن لە تەعجیلی نوێ لە سنووری نەحیەی شەمامک، دەستبەجێ هێزەکانمان گەیشتنە شوێنی رووداوەکە و دەرکەوت کەوا ئافرەتێک بەناوی (بەهار زەکەریا فەتاح) تەمەن ٣٣ ساڵ، کوژراوە.  دوای بەدواداچوون بۆ ئەم رووداوە، هێزەکانمان لە بەڕێوەبەرایەتیی پۆلیسی پارێزگای هەولێر، توانییان بە کەمتر لە پێنج کاژێر هاوسەرەکەی بە ناوی (ا. ظ. م.) دەستگیربکەن کە لە ئاکامی روودانی دەمەقاڵی لەنێوانیان لەسەر کێشەی خێزانی لێیداوە و دوای گەیاندنی بۆ نەخۆشخانە گیانی لەدەستداوە.  پەڕاوی لێکۆڵینەوە بۆ ئەم رووداوە رێکخرا و پۆلیس سەرقاڵی لێکۆڵینەوەیە و تۆمەتباری ناوبراو دەستبەسەرە لەلایەن پۆلیسی هەولێرەوە.