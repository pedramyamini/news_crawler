دڵشاد عەبدۆ، هاونیشتمانییەکی دانیشتووی گوندی ئافخانێیە لە سنووری قەزای سێمێل، نزیکەی ٦٠٠ مەڕی هەیە. بەگوتەی ئەو، فەردەیەک ئالیک لە هەزار دینارەوە بەرزبووەتەوە بۆ چوار هەزار دینار، هەروەها یەک تۆن جۆ لە ٢٦٠ هەزارەوە بووەتە ٨٥٠ هەزار دینار، بۆیە ناچارن لە بری ئالیک، جیقنەی مریشک بدەنە مەڕەکانیان.  دڵشاد عەبدۆ بە رووداوی گوت، "ئێمە ناچارین ئەوە بکەین و ئەم زبڵە بدەین بە ئاژەڵەکانمان لە کاتێکدا دەزانین کە خراپە، گەڵابەی بە دوو ملیۆن دیناریش دەکڕین، بەڵام ئەگەر ئەوەی نەدەینێ، ئەی چییان پێ بدەین؟ ئەم ناوچەیە زۆر وشکە و هیچی لێ نییە، ئەمساڵ باران نەهات، زۆر کەمبوو. "  حەجی محێ، شوانکارە و باسی لەوە کرد، "دەڤەرە چیاییەکان نازانم چۆنە، بەڵام ئەم ناوچەیەی ئێمە لێی دەژین لە سێمێل تاوەکو سنووری سووریا، ٩٠ % ـی خەڵک ئەو جیقنەی مریشکە دەدەن بە ئاژەڵەکانیان، ئەگەر ئەوە نەبێ، بەخوا لە برسان دەمرن. "  وشکەساڵیی ئەمساڵ و ساڵی رابردوو، قازانجی بۆ خاوەن کێڵگە پەلەوەرییەکان هەبووە، چونکە ئەوان ساڵانی پێشتر پارەیان دەدا بە کرێکاران بۆ ئەوەی کێڵگە پەلەوەرییەکانیان لە جیقنەی مریشک خاوێنبکرێتەوە، بەڵام ئەمساڵ بەهۆی ئەو وشکەساڵییەوە، جیقنەی مریشک بە پارە دەفرۆشن.  حەبیب حەیدەر، خاوەنی کێڵگەیەکی پەلەوەرییە و باس لەوە دەکات، "گەڵابەیەک جیقنەی مریشک بە دوو ملیۆن دینار دەدەین بە ئاژەڵداران، زۆر داواکاری لەسەر هەیە، چونکە پرۆتینی تێدایە و خاوەن مەڕەکان زۆر داوای دەکەن، چەند کێڵگە پەلەوەرییەکە گەورەتر بێت، پارەی زیاتر دەکات. "  د. ئیدریس ئەحمەد، بەرپرسی تەندروستیی ئاژەڵ لە پارێزگای دهۆک ئاماژە بەوە دەکات، لە رووی زانستییەوە ئەو کارە باش نییە کە جیقنەی مریشک بدرێتە ئاژەڵ، "چونکە دەرئەنجامی خراپی لەسەر شیر، گۆشت و تەندروستیی ئاژەڵەکە دەبێت، ئەو پاشماوەیە دەبێت ببرێتە کارگەیەکی تایبەت و وەکو ئالیک ئامادە بکرێت، ئینجا بدرێت بە ئاژەڵ. ئەو جۆرە کارگەیەش لێرە نییە، چونکە دەبێ مامەڵەیەکی زانستیی لەگەڵ بکرێت و وەکو ئالیک ئامادە بکرێت. "  لە رووی ئایینییەوە بۆچوونی جیاواز هەن لەبارەی ئەوەی کە مەڕ جیقنەی مریشک بخوات، بەڵام مەزهەبی شافیعی کە زۆرینەی موسڵمانانی کوردستان پەیڕەوی دەکەن، بە گوتەی مامۆستایەکی ئایینی، ئەم مەزهەبە رێگە نادات کە جیقنەی مریشک بدرێتە ئاژەڵ.  مەلا عیسمەت گوهەرزی، ئەندامی لقی دهۆکی یەکێتیی زانایانی ئایینیی ئیسلام بە رووداوی گوت، "بۆچوونی مەزهەبی شافیعی و بۆچوونی هەندێک مەزهەبی دیکەش وایە کە ئەوە شتێکی پیسە و نابێت بەکاربهێندرێت، بەڵام بە بۆچوونی هەندێکی دیکە ئەوە [جیقنەی مریشک] دەکرێت بدرێت بە ئاژەڵ، بەڵام بەو مەرجەی هیچ زیانێکی بۆ ئاژەڵەکە نەبێت. "  بەڕێوەبەرایەتیی سامانی ئاژەڵ لە دهۆک باس لەوە دەکات، لە رووی زانستییەوە رێگە دەدرێت کە جیقنەی مریشک وەکو خواردن بدرێت بە مەڕ، بەڵام بە مەرجێک کە رێژەکەی لە ١٥ % دەرباز نەبێت و لەگەڵ ئالیک تێکەڵ بکرێت.  رێدیر سدقی، بەڕێوەبەری سامانی ئاژەڵ لە دهۆک گوتی، "ئەگەر ئەو جیقنەی مریشکە بەشێوەکی زانستیی بەکاربهێندرێت و رێژەکەی لەنێوان ١٠ بۆ ١٥ % بێت، تەواوە، بەڵام کێشەکە ئەوەیە کە لەو رێژەیە زیاتر دەدرێت بە مەڕ، ئەوەش کاریگەری لەسەر بەرهەمی شیر و گۆشتی مەڕەکە دەبێت، هەروەها ئێمە وەکو رێکار داوامانکردووە کە مەڕ نەهێندرێتە هەرێمی کوردستان بۆ ئەوەی ئەو لەوەڕگەیەی کە هەیە بۆ مەڕی خۆماڵی بێت، هەروەها داوامان لە وەزارەتی کشتوکاڵ کردووە کە پێنج هەزار تۆن ئالیک دابین بکات بۆ ئاژەڵدارانی سنوورەکە. "  بەگوێرەی ئاماری بەڕێوەبەرایەتیی سامانی ئاژەڵ لە دهۆک، لە سنووری پارێزگاکە نزیکەی ٩٠٠ هەزار سەر مەڕ و بزن هەن، هەروەها ٣٣٣ پرۆژەی کێڵگەی پەلەوەریش هەن.  بەرنامەی بەرپرسیاری تۆڕی میدیایی رووداو کە شەهیان تەحسین پێشکێشی دەکات، رۆژی سێشەممە ١٧ - ٠٥ - ٢٠٢٢ تایبەت بوو بەو گرفتە. حەجی محێ، یەکێک لە جووتیارەکانی سنووری سێمێلە لە پارێزگای دهۆک و میوانی بەرنامەکە بوو. ئەو گوتی، "هەموو جووتیاران جیقنەی مریشک بەکارناهێنن، تەنیا لەو ناوچانەی وشکەساڵییە، بەکاردەهێندرێت، دوو مانگە جووتیاران بۆ بەخێوکردنی مەڕوماڵات جیقنەی مریشک بەکاردەهێنن. "  حەجی محێ هەروەها باسی لەوەش کرد، "یەکەمجارە لە پارێزگای دهۆک جیقنەی مریشک بۆ مەڕوماڵات بەکاردەهێندرێت، ٤٤ ساڵە جووتیارم و یەکەمجارە وشکەساڵی بەمشێوەیە دەبینم. شیر، پەنیر و گۆشتی ئێستا بەهۆی بەکارهێنانی جیقنەی مریشک بۆ  مرۆڤ خراپە، بۆیە داواکارین وەزارەتی کشتوکاڵ هاوکاریی جووتیارانی دهۆک بکات. "  دکتۆر عوسمان جەمال، پسپۆڕی ڤێتێرنەری کە میوانێکی دیکەی بەرنامەکە بوو ئاماژەی بەوە کرد، "نابێت جیقنەی مریشک بۆ ئالیک بەکاربهێندرێت، دەبێت چارەسەری فیزیایی، کیمیایی و بایەلۆجی بۆ جیقنەی مریشک بکرێت، چونکە جیقنەی مریشک پڕە لە بەکتریا و کەڕوو، نابێت بدرێتە ئاژەڵی شیردەر، بەکارهێنانی جیقنە کاریگەری لەسەر تام، رەنگ و تەندروستیی گۆشت هەیە. "