رۆژی یەکشەممە، ٢٤ - ٤ - ٢٠٢٢، سیروان سەعید، بەڕێوەبەری سامانی ماسی لە وەزارەتی کشتوکاڵ و سەرچاوەکانی ئاوی هەرێمی کوردستان بە تۆڕی میدیایی رووداوی رایگەیاند: "نرخی ماسی لە بازاڕەکانی هەرێمی کوردستان گرانبووە و رێژەی گرانبوونیشی ١٠٠ % ـە، هۆکارەکەشی دوو خاڵە؛ یەکەمیان ئەوەیە بەرهەمی ناوخۆییمان هێشتا پێنەگەیشتووە، چونکە ئێمە ساڵانە یەکجار بەرهەممان هەیە کە لە مانگەکانی حوزەیران و تەمموز و ئاب پێدەگات و دەخرێتە بازاڕەکانەوە، ئەوە جگە لەوەی وەرزی قەدەخەکردنی راوەماسییە تاوەکو رۆژی ١٤ ـی حوزەیران، هۆکاری دووەمی گرانبوونی نرخی ماسی ئەوەیە ماوەی شەش مانگ زیاترە هاوردەکردنی ماسی لە ئێران و ناوچەکانی دیکەی عێراقەوە قەدەخەکراوە، ئەوەش کاریگەریی هەیە. "  سەبارەت بە هۆکاری قەدەخەی هاوردەکردنی ماسی، ئەو بەرپرسەی وەزارەتی کشتوکاڵ و سەرچاوەکانی ئاوی هەرێمی کوردستان گوتی: "لەسەر راسپاردەی رێکخراوی ڤێتێرنەری جیهانی [OIE] کە هۆشداری داوە لە بڵاوبوونەوی نەخۆشییەکی ڤایرۆسی لەنێو ماسییەکانی ئێران، بۆیە هێنانی ماسی لە جۆری کارب قەدەخەکراوە".  بەڕێوەبەری سامانی ماسی لە وەزارەتی کشتوکاڵ و سەرچاوەکانی ئاوی هەرێمی کوردستان ئاشکرایکرد کە بەرهەمی ساڵانەی هەرێمی کوردستان بە راوکردن و بەخێوکردنی ماسی لە پڕۆژەکاندا دەگاتە نزیکەی شەش هەزار تۆن، لە کاتێکدا ساڵانە لە هەرێمی کوردستان نزیکەی ١٠ بۆ ١٢ هەزار تۆن ماسی دەخورێت، بۆیە پێویستیان بە هاوردەکردنی ماسی دەبێت.  شاخەوان غەفوور، خاوەنی رێستۆرانتی داقوق تایبەت بە ماسی لە هەولێر بە رووداوی گوت: "پێشتر نرخی یەک کیلۆ ماسی چوار هەزار دینار بوو، بەڵام ئێستا نرخی کیلۆیەک ماسی بۆ هەشت هەزار و ٧٥٠ دینار بەرزبووەتەوە و چاوەڕوان دەکرێت گرانتر بێت، چونکە ماسی هاوردەناکرێت و بەرهەمی خۆماڵیش کەمە. "  بۆ چارەسەرکردنی ئەو دۆخەش بە باشی دەزانێت حکومەت هاوکاری پرۆژەکانی کەرتی تایبەت و پرۆژەکانی بەخێوکردنی ماسی بکات بۆ ئەوەی هەرێمی کوردستان پێویستی بە هاوردەکردنی ماسی نەبێت، دەشڵێت: "دوای رەمەزان نرخی ماسی گرانتر دەبێت. "  لە ١٥ ـی ئادارەوە تاوەکو رۆژی ١٤ ـی حوزەیرانی ٢٠٢٢ کە بە وەرزی زاوزێی ماسی دادەنرێت، راوکردنی ماسی قەدەخە دەکرێت.  بەپێی ئاماری وەزارەتی کشتوکاڵ و سەرچاوەکانی ئاو، لە هەرێمی کوردستان ٣٩٩ حەوزی ماسی مۆڵەتیان هەیە و ساڵانە چوار بۆ پێنج هەزار تۆن ماسی بەرهەمدەهێنن، پرۆژەی دیکەش هەن بێ مۆڵەت کاردەکەن، بەتایبەت لە ناوچەی تەقتەق و شارباژێڕ.