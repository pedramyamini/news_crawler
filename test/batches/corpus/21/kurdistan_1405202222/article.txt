شەیما دوای رووداوەکە یەکەمجار قسەی بۆ رووداو کرد، بەڵام پێی خۆش نەبوو رووخسارى دەربکەوێت، گوتی، "بەیانى زوو بوو چووم بۆ دەوام، کەسى لێنەبوو، کۆمەڵێک سەگ پەلاماریان دام، سەرەتا توانیم خۆم رزگار بکەم، بەڵام دواتر بە هەموویانەوە پەلاماریاندام و هەموو گیانمیان دایە بەر قەپ. "  شەیما دەڵێت، "حاڵم زۆر خراپە و دەرزیی گەزاز دەستناکەوێت، بە واستەی گەورە ئینجا دوو دەرزیم پەیداکردووە. ئەو دەرزییە زۆر پێویستە و لە نەخۆشخانە نییە. دوو دەرزییان بۆ کردووم و چواری دیکەم پێویستە. "  زۆرینەى ئەو سەگانەى دەچنە نێو زانکۆى سلێمانی، بۆشایی بەشى سەرەوەى زانکۆکە و فراوانیى نێوان پەرژینەکانى هۆکارن بۆ چوونە ناوەوە و زۆربوونیان، بە پاساوى بایکۆت و نەبوونى دەوام، رێگەى چوونەژوورەوە بە تیمی رووداو نەدرا، بەڵام پەیامنێری رووداو لەبەردەم پرسگەى زانکۆ، هەندێک زانیاریی پێویستی دەستخست.  سەربەست جەلیل، خوێندکارى زانکۆى سلێمانى دەڵێت، "دەرگاکان بەزۆرى کراونەتەوە، بۆیە سەگ دەچنە ژوورەوە، سەگى وای تێدایە خەڵک بۆ لاى حەیوان رایدەگرێت، هێندە گەورەیە. "  شەیما ئەسعەد، خوێندکارى زانکۆ لەبارەی سەگەکانەوە ئاماژەی بەوە کرد، "ئەو سەگانە ئەگەر بۆ پاسەوانىی داخلییەکان بن ئاساییە، بەڵام نابێت بەو جۆرە گۆشتیان پێبدرێت تاوەکو هار ببن. "  تابلۆ حەسەن کە ساڵانێکە زۆرترین کاتەکان سەگ بە باوەشیەوە دەبینرێت، دژى ئەو بۆچوونە گشتییەیە کە خەڵک بەرامبەر بە سەگ دەیڵێن. تابلۆ حەسەن، پزیشکى ڤێتێرنەرى دەڵێت، "ئێمە هەر لە منداڵییەوە بەوە راهێندراوین کە سەگ دڕندەیە و گڵاوە و گاز دەگرێت، بۆیە لێى دەترسین، بەڵام سەگ وا نییە، تەنیا ئەو سرووشتەى هەیە کە لێى رابکەیت، بۆت دێت. "  پەیوەست بە چارەسەرى ئەو دیاردەیە، زەردەشت رەفیق، گوتەبێژى شارەوانیی سلێمانی بە رووداوی راگەیاند، "پرۆژەی کۆکردنەوەی سەگە بێلانەکان بەهۆی چاککردنی شوێنەکەیانەوە راگیراوە، بەمزووانە هەموو ئەو سەگانەی لە زانکۆی سلێمانی و ناو شاردان دەبرێنە شێڵتەری سەگەکان. "  کۆتایی ساڵى رابردوو، شارەوانیى سلێمانى و چەند رێکخراوێکى پاراستنى ئاژەڵ، پەناگە و شێڵتەرى سەگە بێلانەکانیان دروستکرد، بەڵام بەهۆى نەگونجاویى شوێنەکە و نەبوونى پێداویستى، چەند رۆژێک دواتر بەشێکیان لەنێوچوون و پرۆژەکەش وەکو جاران گەرم و گوڕى پێوە نابیندرێت.