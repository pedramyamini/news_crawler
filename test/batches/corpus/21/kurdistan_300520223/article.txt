ئەمڕۆ دووشەممە، ٣٠ - ٥ - ٢٠٢٢، رائید سەرکەوت کاڕەش، گوتەبێژی بەرگریی شارستانیی هەولێر بە رووداوی راگەیاند، بەیانی ئەمڕۆ تەرمی هاونیشتیمانی ' سوفیان سلێمان '، لەلایەن تیمەکانی بەرگریی شارستانی هەولێر لە زێی گەورە دۆزرایەوە.  رۆژی هەینی ٢٧ - ٥ - ٢٠٢٢، هۆگر عەزیز، گوتەبێژی پۆلیسی هەولێر لە کۆنگرەیەکی رۆژنامەڤانیدا رایگەیاند، لە قەزای خەبات باوکێک کوڕەکەی خۆی کوشتووە، لەبارەی هۆکاری کوشتنی کوڕەکەی بە پۆلیسی هەولێری گوتووە، ئەو "کەسێکی خراپ بووە" و کێشەی زۆری بۆ دروستکردووە، بۆیە بڕیاریداوە بیخنکێنێت و تەرمەکەی فڕێبداتە نێو زێی گەورە.  بە گوتەی گوتەبێژی پۆلیسی بەرگریی شارستانی هەولێر، تیمەکانیان لە رۆژی رووداوەکەوە دەستیان بە گەڕان کردووە بە دوای تەرمی ئەو هاونیشتیمانییەدا و دوای دۆزینەوەی، تەرمەکەمان رادەستی پۆلیس و پزیشکی دادی هەولێر کردووە.   باوکەکە لەدایکبووی ١٩٦٩ یە و ناوی "س. س. ە"، کوڕەکەش تەمەنی ٣٠ ساڵ بووە و خێزاندار بووە و باوکی دوو منداڵ بووە.  رووداوەکە رۆژی پێنجشەممە ٢٦ - ٥ - ٢٠٢٢ کاژێر سێی بەرەبەیانی ئەنجامدراوە و بە گوتەی گوتەبێژی پۆلیسی هەولێر، "پۆلیس بە کەمتر لە ٢٤ کاژێر تاوانەکەی ئاشکراکرد و تۆمەتباریش رادەستی دادگە کرا. "