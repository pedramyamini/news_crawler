بەشدار ئەحمەد، ئەندامی گروپی کەرکووکی سەوز بە رووداوی راگەیاند، "لەنێو شارەکەدا نزیکە ٢٠٠ دار دەبێت هەموو بڕدراوەتەوە بە بیانووی ئەوەی کە دارخورما دەهێنرێت. دەکرا ئەو دارانە لە شوێنێکی دیکە بڕوێنرایە لە کەرکووک، دەبێت ئەو بەرپرسانەی بڕیاریانداوە لەسەر ئەو کارە بە خۆیاندا بچنەوە چونکە ئەو کارە سیمای شاری ناشرین کردووە. "  حەمید عوبێدی، بەرێوەبەری پێشووی شارەوانیی کەرکووک دەڵێت، "تێکدان و شکاندن و شێواندن سوێند بەخودا بەکارێکی نابەجێ دادەنرێت و کاریگەری لەسەر جوانی سروشت و جوانی شەقامەکان و شار دەبێت. "     هەڵمەتی داربڕینەوەکان هاوکاتە، لەگەڵ ئەو هەڵمەتەی ئیدارەی کەرکووک ناویەتی بۆ رواندنی دارخورما لە پارێزگاکە بەجۆرێک لە ماوەی چوار ساڵدا ١٣٥٠ دارخورما لە کەرکووک رووێندراوە.     کاردانەوەکان لە بەرامبەر بڕینەوەی دارەکان هەرچەند بێت، لەلایی بە تەمەنەکان دوو هێندەیە و درکیان بەوە کردووە ئامانج لەو کارە گۆڕینی سیمای کەرکووکە.     مەلا ئاوارە کاکەیی هاونیشتیمانییەکی شارەکەیە و گوتی، " دەستیان کردووە بە چاندنی دارخورما لەو شارە و دەیانەوێت سیمای شارەکە لە کوردییەوە بگۆڕن بۆ عەرەبی. کەرکووک ئاو و هەوای بۆ دارخورما نابێت، بەدرێژایی مێژوو دارخورما بەو شێوە زۆرەی ئێستا لە کەرکووک نەبووە، تاک و تەرا هەبووە و کەسیش سوودی لێنەبینیوە، چونکە بەرهەمەکەی بەو شێوەیە نەبووە کە لە ناوچەکانی خۆیان هەیە. "     بەرپرسی بەشی باخچەکانی سەر بە شارەوانی کەرکووک بە تۆڕی میدیایی رووداوی راگەیاند، "هەڵمەتەکە بۆ جوانکردنی شەقامەکانە بە چاندنی دارخورما و دانانی رووناکی، ئەو دارانەی ئێستا زیانیان زیاتر بوو لە سوود بۆیە بڕدراونەتەوە و خەڵک نازانن شەقامەکان بەداری نوێ چەندە جوانتر دەبێت بۆیە گوشار دەکەن. "     بڕیاری ئیدارەی کەرکووکە و دەبێت، لەگەڵ دەستکردن بە هەر پڕۆژەیەکی وەبەرهێنان دارخورما بڕوێنرێت و زیادکردنی رێژەی سەوزایی بە دار خورما بکرێت.