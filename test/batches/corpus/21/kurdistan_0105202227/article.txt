رۆژی یەکشەممە ١ ـی ئایاری ٢٠٢٢، سەلاحەدین بەهائەدین، ئەمینداری گشتیی یەكگرتووی ئیسلامی كوردستان لە پەیامێکدا دەڵێت، "هاتنه‌وه‌ی جه‌ژنی پیرۆزی ره‌مه‌زان له خه‌ڵكی موسڵمانی كوردستان و عێراق و سه‌رجه‌م موسڵمانانی جیهان پیرۆز ده‌كه‌ین.. جەژنەكەمان لە كاتێكدایە، بەداخەوە كە دەسەڵات نەیتوانی كەمترین سود لەم مانگه پیرۆزە وەرگرێت بۆ چارەسەری گرفت و قەیرانەكان و دڵخۆشكردنی هاونیشتمانییان. "   سەلاحەدین بەهادین ئاماژە بەوە دەکات، "گرفتی بژێوی و مووچه و خزمه‌تگوزاریه‌كان له خراپترین ئاستدایه. بارودۆخی سیاسی له‌سه‌ر ئاستی عێراق و هه‌رێمی کوردستان به بنبه‌ست گه‌یشتووه و ئه‌گه‌ری چاره‌سه‌ری ریشه‌یی دووركه‌وتووەته‌وە. "   باس لەوەش دەکات، "بازاڕ و باری دارایی و ئابووری له چه‌قبه‌ستن و پاشه‌كشێدایه. گه‌نجانمان له‌به‌رده‌م بژارده‌ی كۆچكردن یان بێكاری و ئەگەری تەشەنەی جۆرەها دەرد و بەڵای ئەخلاقی و كۆمەڵایەتیدان و باری كۆمەڵایەتی و خێزان لەبەردەم كارەساتی هەڵوەشاندنەوە و تێكچوندایە. "   سەلاحەدین بەهائەدین راشیدەگەیێنێت، "ده‌سه‌ڵات ده‌سته‌وەستانه له چاره‌سه‌ر و ناتوانێت واقع بینانه ده‌ستبخاته سه‌ر برینه‌كان و راشكاوانە دان بنێت بەحاڵەتە نەخوازراوەكەدا. "   ئەمینداری گشتیی یەكگرتووی ئیسلامی كوردستان چەند خاڵێک رادەگەیێنێت و دەڵێت:   ١. ئەرکی حیزبەکانی دەسەڵاتە بەرپرسیارانە مامەڵەی ئەم دۆخە هەستیارە بکەن و چارەسەری خێرا و راستەقینە بۆ کێشەکانی خزمەتگوزاری و گوزەرانی هاونیشتمانیان و مووچەی مووچەخۆران بدۆزنەوە.   ٢. به یه‌كڕیزی و یه‌ک هه‌ڵوێستی مامه‌ڵه‌ی كێشه هه‌ڵواسراوه‌كانی هه‌رێم له‌گه‌ڵ به‌غدا بكرێت، پرسه‌كانی مووچه و بودجه و نه‌وت و غاز و ناوچه‌كانی مادده‌ی ١٤٠ و پۆسته باڵاكانی به‌غدا لەسەرووی خواستە حیزبیەکانەوە بێت.   ٣. كاراكردنه‌وه‌ی رۆڵی په‌رله‌مانی كوردستان پێویستیه‌كی نیشتمانی و ده‌ستورییه و ده‌بێت به‌رده‌وام مه‌رجەعیه‌تی په‌رله‌مان پارێزراو بێت.   ٤. خۆئاماده‌كردن بۆ هه‌ڵبژاردنی په‌رله‌مانی كوردستان له كات و ساتی خۆیدا، ئه‌ویش به‌كاراكردنه‌وه‌ی كۆمیسیۆنی هه‌ڵبژاردن و رێککەوتن و سازانی لایەنەکان لەسەر ھەموارکردنەوەی یاسای ھەڵبژاردن.  ٥. لەم حاڵەتە چەقبەستووەی كاروباردا دەبێت بەرپرسیارانە و راستگۆیانە لە چارەسەر بێ هیوا نەبین و گەلی ئێمە شایانی گەورەترین خزمەتە و هیچ قەیران و گرفتێک بەبێ منەتی چارەسەر نابێت و رەوا نییە ئیستغلالی بێدەنگی و سەبری میللەت بكرێت.