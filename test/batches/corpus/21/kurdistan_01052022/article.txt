رۆژی یەکشەممە ٠١ - ٠٥ - ٢٠٢٢، چالاک رەئوف، سەرۆکی لقی سلێمانی سەندیکای کرێکارانی کوردستان، میوانی بوولتەنی هەواڵەکانی کاژێر ٠٨: ٠٠ بوو کە بێستوون عوسمان لە ستۆدیۆکانی سلێمانی تۆڕی میدیایی رووداوەوە پێشکێشی دەکات.  لەبارەی گرفت و ئاستەنگەکانی ژیانی کرێکاران لە هەرێمی کوردستان رایگەیاند: "لە ماوەی ٣٠ ساڵی حکومڕانی هەرێمی کوردستان هیچ گۆڕانکارییەک لە ژیان و گوزەرانی کرێکاران رووینەداوە".  یەکێک لە سەرەکیترین هۆکارەکانیش، بە گوتەی چالاک رەئوف کارکردنە بە یاسایەکی کۆنی عێراقی و دەڵێت: "لە کوردستاندا تاوەکو ئێستا کار بە یاسایەکی کۆنی رژێمی فاشی دەکەین کە هی ساڵی ١٩٧٨ ـە، کە بەداخەوە کرێکارانی بیناسازی لەنێو ئەو یاسایەدا جێگەیان نابێتەوە، ئەگەر بێت و ئەو یاسایە وەکو خۆشی ١٠٠ % جێبەجێ بکرێت، گوزەرانی نزیکەی ٩٠ % ی کرێکاران باش دەبێت، بەڵام بە داخەوە لە هەرێمی کوردستان یاساکان وەکو خۆیان جێبەجێ ناکرێن و ئاستەنگی زۆری لەبەردەمدا دروست دەبێت".  چالاک رەئوف دەشڵێت: "ژیان ئەوەندە قورسە هەموومان دەزانین گوزەرانی کرێکاران چۆنە، ئێمە گەیشتووینەتە ئەو بڕوایەی لە هەرێمی کوردستاندا لایەنێک، حکومەت، دامەزراوەیەک و شوێنێک نییە باوەڕی جیدی بە بوونی کرێکار هەبێت".  سەبارەت بەو کارانەی لەسەر کرێکار و خاوەنکار پێویستە بیکەن بۆ ئەوەی مافەکانی کرێکار پارێزراو بێت، سەرۆکی لقی سلێمانی سەندیکای کرێکارانی کوردستان بە پێویستی دەزانێت "کرێکار بەشی ئەوە هۆشیاری هەبێت داوای گرێبەستی کار بکات، خاوەنکارەکانیش دەستبەری کۆمەڵایەتیان بۆ فەراهەم بکەن بۆ ئەوەی مافەکانیان پارێزراو بێت. کە ١٧ % ی مووچەکەی دەدرێت بە سندووقی خانەنشینی، کە ١٢ی خاوەنکار دەیدات و ٥ % یش کرێکارەکە لە مووچەی خۆی دەیدات.   بەپێی داتاكانی وەزارەتی کار و کاروباری کۆمەڵایەتی، زۆرترین كرێكار لە ساڵی ٢٠١٩ ناویان لە دەستەبەری کۆمەڵایەتی تۆمارکراوە، كە ١٢ هەزار و ٣٣٩ كرێكار بووە.   لە ساڵی ٢٠١٨ دا حەوت هەزار و ٦٠٤ كرێكار دەستەبەركراون، لە بەرامبەردا پێنج هەزار و ٥١٦ كرێكار بەهۆی بێكاربوونیان ناویان لە لیستی کرێکارانی دەستەبەرکراو رەشکراوەتەوە. واتە لەو ساڵەدا دوو هەزار و ٨٨ كرێكار لە تۆماری دەستەبەری كۆمەڵایەتی زیادبوون. بەڵام لە ساڵی ٢٠١٩ دا ١٢ هەزار و ٣٣٩ كرێكار دەستەبەرکراون و شەش هەزار و ٩٢٢ کەس بەهۆی بێکاربوونەوە ناویان سڕاوەتەوە. لەو ساڵە پێنج هەزار و ٤١٧ كرێكار لە تۆماری دەستەبەری زیادبوون، واتە ژمارەی كرێكارانی دەستەبەركراو لە ساڵی ٢٠١٩ بە بەراورد بە ساڵی ٢٠١٨ بە رێژەی ٦١.٤ % زیادبووە.