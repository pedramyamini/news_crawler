رۆژی یەکشەممە، ١٧ ـی نیسانی ٢٠٢٢، وارشین سەلمان، قایمقامی قەزای ئامێدی بە رووداوی راگەیاند، لە دوای نیوەڕۆوە تاوەکو ئێوارە بۆردوومان و تۆپبارانکردن لە ناوچەکانی چیای کورەژار، گەلی رەشاڤە و ناوچەکانی سنووری کانی ماسێ لە سنووری ھەرسێ ناحیەیی دێرەلوک، شێلادزێ و کانی ماسێ بەردەوامە. دەشڵێت، "ئەمڕۆ سێ هەفتەیە بۆردوومانکردن و تۆپبارانکردنی چڕی ناوچەکانی سنووری نیروەرێکان و دەڤەری نھێل بەردەوامە. "  بە گوتەی وارشین سەلمان، ئەو ناوچانەی بۆردوومان و تۆپباران دەکرێن، گوندەکان چۆڵن و ناوچەی شاخاوین، بۆیە زیانەکان نەزانراون، بەڵام دەنگی بۆردوومان و تۆپبارانکردن بەشێک لە دانیشتووانی ئەو ناوچانەی نیگەران کردووە.   ئێقبال کریادێری، دانیشتوویەکی ناحیەی شێلادزییە، بە رووداوی گوت، تاوەکو ئێوارەی ئەمڕۆ دەنگی فڕۆکە لە ئاسمانی شێلادزێ بیستراوە و بۆردوومانی گوندەکانی نێرەوەرێکان و کورەژار بەردەوامە. دۆخەکە ترس و دڵەڕاوکێی بۆ خەڵک دروستکردووە.   لە شەوی رابردووەوە تاوەکو بەرەبەیانی ئەمڕۆ، ھەشت جاری دیکە چیای کورەژار بۆردوومانکراوە و بەھۆی ئەو بۆردوومانانە خانووی ھاونیشتمانییەکی شیلادزێ زیانی بەرکەوتووە.  بێوار محەممەد تاھیر، دانیشتوویەکی ناحیەی دێرەلووکە، ڤیدیۆی کاتی بۆردوومانکردنەکەی بۆ تۆڕی میدیایی رووداو ناردووە و دەڵێت، لە کاژێر ١٥: ٣٠ ـەوە فڕۆکەکانی تورکیا دەستیان بە بۆردوومانکردنی ناوچانە کردووە و تاوەکو ئێستا دوو شوێن کە ئاڤاشین و ئاقاری گوندی سیتە و چیای کورەژار لە سنووری ناحیەی شێلادزێ و گەلی رەشاڤە لە سنووری دێرەلووکیان بۆردوومانکردووە.  لەبارەی زیانەکان، بێوار محەممەد ئاماژەی بەوەکرد، هیچ زیانێکی ماددی و گیانی بەر خەڵکی سڤیل نەکەوتووە، بەڵام ترس و دڵەڕاوکێ بۆ خەڵکی ئەو ناوچەیە دروستبووە، چونکە دوو رۆژی یەک لە دوای یەکە بەردەوام دەنگی فڕۆکە لە ئاسمانی ناوچەکە دەبیسترێت.