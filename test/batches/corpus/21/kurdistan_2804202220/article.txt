بارزان محەممەد، بەڕێوەبەری گەشتوگوزاری سۆران بە رادیۆی رووداوی راگەیاند: " ٨٥ % ـی گەشتیارەکانمان خەڵکی باشوور و ناوەڕاستی عێراقن و زۆرترینیان دەچنە بێخاڵ، گەلیی عەلی بەگ و شنگلبانە. دووەم رۆژی جەژن لە گۆمی فێڵاو ئاهەنگێک ساز دەکرێت و پێشبینی دەکەین لەم ١٠ رۆژەدا نزیکەی ٧٠ هەزار گەشتیار سەردانی شوێنە گەشتیارییەکانمان بکەن. "  بەڕێوەبەری گەشتوگوزاری سۆران ئاماژەی بەوە دا، ئەمڕۆ بە بۆنەی جەژنی رەمەزانەوە کۆبوونەوەیەکی فروانیان لەگەڵ دامودەزگا پەیوەندیدارەکانی وەکو پۆلیس، پۆلیسی هاتووچۆ، ئاسایش، بەرگریی شارستانی، لیژنە هاوبەشەکانی قایمقامییەت و تەندروستیدا کردووە بۆ ئەوەی بتوانن دۆخێکی لەبار بۆ گەشتیاران و خەڵک بسازێنن.  بارزان محەممەد گوتیشی: "ئێمەیش وەکو گەشتوگوزار بە وردی چاودێریی شوێنە گەشتیارییەکان دەکەین و سێ رۆژیشە دەستمان کردووە بە پاککردنەوەیان. "  گەشتوگوزاری سۆران هۆشدارییان لە زیادکردنی نرخ لە شوێنە گەشتیارییەکان داوە. هەروەها دەبێت هەموو چێشتخانەکان، نانەواخانە و گۆشتفرۆشەکان کراوە بن.  لە سۆران ٣٥ شوێنی گەشتیاری هەن کە بەردەوام گەشتیار سەردانیان دەکات. جێگەی مانەوەی دوو هەزار و ٥٠٠ کەسیش هەیە و ٤٠ چێشتخانەی گەشتوگوزارییش هەن.   هەر لەبارەی رێکارەکانی جەژنەوە نەریمان فازڵ، بەڕێوەبەری گەشتوگوزاری هەولێر گوتی: "پێشبینی دەکەین لەم پشووەی جەژنی رەمەزاندا نزیکەی ١٥٠ هەزار گەشتیار سەردانی شوێنە گەشتیارییەکانی هەولێر بکەن. "  لە رۆژی جەژندا گەشتوگوزاری هەولێر لیژنەی پێشوازیکردن لە گەشتیارانی دەبێت. هەروەها بەپێی بڕیارەکانیان دەبێت چێشتخانەکانی هەولێر، بە تایبەتی ئەوانەیان بەناوبانگن و گەشتیاران سەردانیان دەکەن، کراوە بن.  نەریمان فازڵ باسی لەوە کرد: "ئێمە لە شەوێکدا دەتوانین زیاتر لە ٤٥ هەزار گەشتیار لە خۆ بگرین. زۆربەی گەشتیاران بە شەوان بۆ خەو دێنەوە هەولێر و بە رۆژ دەچنەوە سۆران و چۆمان. "  لە هەولێر نزیکەی ٤٢٠ هۆتێل، مۆتێل و گوندی گەشتیاری هەن و بەڕێوەبەری گەشتوگوزاری ئەو پارێزگایە دەڵێت، زۆربەی گەشتیارەکانیان خەڵکی باشوور و ناوەڕاستی عێراقن.