لە کۆنگرە رۆژنامەڤانییەکدا کە کاژێر ١١: ٠٠ لە هۆڵی تاهیر ئەلچی لە شاری ئامەد بەڕێوەدەچیت، "تۆڕی زمان و چاندی کوردی و پلاتفۆڕمی زمان" راگەییێندراوێک بۆ رای گشتی بڵاودەکاتەوە و کارنامەی خۆی بۆ رۆژی جەژنی زمانی کوردی دەخاتەڕوو.  "تۆڕی زمان و چاندی کوردی و پلاتفۆڕمی زمان" داوا لە سەرجەم دڵسۆزانی زمانی کوردی دەکات ئامادەی کۆنگرە رۆژنامەکەیان بن.   لە سیستمی پەروەردەی تورکیادا، تورکی تاکە زمانی فەرمی خوێندنە. لە ساڵی ٢٠١٢ ـەوە زمانی کوردی وەکو وانەی بژاردە لە قوتابخانەکاندا دەخوێندرێ، بەڵام بە هۆکاری جیاواز پرۆسەکە بەفەرمیش نەبێ، بە کردەیی راگیراوە.  ئەمساڵ لە باکووری کوردستان و تورکیا وەک هەنگاوێک بۆ بەفەرمیکردنی زمانی کوردی و بۆ ئەوەی کوردی ببێتە زمانی پەروەردە، کامپەینی هەڵبژاردنی وانەی زمانی کوردی لە چوارچێوەی دەستنیشانکردنی وانەی بژاردە بەڕێوەچوو.   کامپینەکە بەگەرمی پێشوازی لێکرا و لە چوارچێوەی ئەو هەڵمەتەدا ژمارەیەک وەشانخانەی کوردیش کامپینی بەخشینی پەرتووکی کوردییان راگەیاند.   پلاتفۆڕمی زمانی کوردی کە بە بەشداری پارتی هەرێمە دیموکراتەکان - دەبەپە، پارتی دیموکراتی گەلان - هەدەپە، پارتی مرۆڤ و ئازادی، پارتی کۆمۆنیستی کوردستان، پارتی سۆسیالیستی کوردستان، پارتی ئازادی کوردستان، پارتی دیموکراتی کوردستان - تورکیا، پلاتفۆرمی دیموکراتی کورد و پارتی ئازادی دامەزراوە، ئاماژەی بەوەدا، داوا دەکات زمانی کوردی ببێتە خاوەن پێگەی تایبەت بە خۆی و لە بەڕێوەبردنی خەباتی سیاسییدا زمانی کوردی بەکاربهێندرێ و لە کۆبوونەوە و چالاکییەکاندا بە کوردی ئاخاوتن بکرێ.   لەسەر داواى پسپۆڕانی زمانى کوردی، رۆژی دەرچوونى یەکەم ژمارەی گۆڤاری هاوار لە ١٥ ى ئایاری ١٩٣٢ لەلایەن جەلادەت عالی بەدرخانەوە لە دیمەشقی پایتەختی سووریا، وەکو رۆژی جەژنی زمانى کوردی لە باکووری کوردستان دیاریکراوە و لە ساڵی ٢٠٠٦ ـەوە یادی ئەو رۆژە دەکرێتەوە.