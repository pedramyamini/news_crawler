لە بەرنامەکەدا گفتوگۆیەکی گەرم لەبارەی هەنگوینی دەرەکی و نێوخۆیی لە هەرێمی کوردستان کرا، میوانەکان بەشێوەیەکی گشتی کۆکبوون لەسەر ئەوەی هەنگوینی ناوخۆیی کوردستان کوالێتییەکی بەرزی هەیە و تەنانەت یەکێک لە میوانەکان بەناوی مەسعود هەڵەبجەیی گوتی "لە ئیمارات هەنگوینی کوردستان کیلۆی هەزار دۆلار دەکات. هەنگوینم بردووە بۆ کەسێک لە ئیمارات کیلۆی بە هەزار دۆلار".  باشترین هەنگوینی ناوخۆییش وەک یەکێک لە میوانەکان بەناوی ئیبراهیم مەجید، کە مامۆستایە لە زانکۆی پۆلیتەکنیکی سلێمانی گوتی ئەوەیە "هەنگەکانی سێ کیلۆمەتر لە ئاوەدانی و شوێنی نیشتەجێبوونی مرۆڤەوە دووربێت".  ئەوەی ئەوکات رەنج سەنگاوی، پێشکێشکاری بەرنامەکە و میوانەکانی تووشی شۆک کرد قسەیەکی عارف شێروانی، سەرۆکی تۆڕی هەنگەوانانی کوردستان بوو کە گوتی: "هەندێ هەنگوینی هاوردە تێزاب و ماددەی پاککەرەوەی تێدەکرێت، بۆیە هەنگوینی هاوردە کوالێتیی زۆر خراپە".  لە کۆتایی بەرنامەکە رەنج سەنگاوی پێشکێشکاری بەرنامەکە، ١٧ جۆر هەنگوین کە لەسەر مێزی بەرنامەکەی بوو ناردە تاقیگە بۆ پشکنین و گوتی "با تاقیگە وەڵامی بینەران بداتەوە".  لە بەرنامەی ئەمجارەی "لەگەڵ رەنج" کە شەوی یەکشەممە ٠٨ - ٠٥ - ٢٠٢٢ لە تۆڕی میدیایی رووداو پەخشکرا، بەدواداچوون بۆ هەمان پرس بە ئامادەبوونی فاخیر ئەحمەد، بەڕێوەبەری پاراستنی رووەک لە وەزارەتی کشتوکاڵ، عارف شێروانی، سەرۆکی تۆڕی هەنگەوانانی کوردستان، د. عەبدولڕەحیم عومەر، پسپۆری بواری هەنگ و بەڕێوەبەری پێشووی کشتوکاڵی هەولێر و د. نەجات شوانی، مامۆستای زانکۆ پسپۆری کیمیایی ژیانی کرا.  سەبارەت بە ئەنجامی ئەو تاقیکردنەوانەی کە لەسەر ئەو هەنگوینانەی لە وەزارەتی کشتوکاڵ کران، د. عەبدولڕەحیم عومەر، پسپۆری بواری هەنگ و بەڕێوەبەری پێشووی کشتوکاڵی هەولێر گوتی: "یەکەم هەنگاومان ئەنجامێکی زۆر باشی لێکەوتەوە، ئەوکات لەگەڵ وەزیری کشتوکاڵ دانیشتین، باسی قەدەخەکردنی هەنگوینمان کرد، چونکە ئەوکات هاوردەکردنی هەنگوین خۆڕایی بوو، یەکسەر بڕیاردرا لەسەر ئاستی کوردستان هاوردەکردنی هەنگوین قەدەخە بکرێت، ئەو بڕیارە کاریگەریی لەسەر عێراقیش هەبوو ئەوانیش قەدەخەیان کرد".  عەبدولڕەحیم عومەر ئاماژە بەوە دەدات، پێکهاتەی هەنگوین جێگیرە و هەندێک جیاوازی لە رێژەی گلوگۆز و فرەکتۆز و رێژەی ئاو و هەندێک رژێنی هەیە، تەنیا ئەو هەنگوینانە نەبێت کە بە شەکر پەروەردە دەکرێن، دەشڵێت: "لەوکاتدا ئەوەشمان بۆ هاووڵاتییان روونکردووەتەوە بە تایبەت ئەوانەی جادوویی بە هەنگوین دەکەن، هەندێک دەیانگوت ئەو هەنگوینە تایبەتە بە فڵانە نەخۆشی وەک شەکرە یان شێرپەنجە".  یەکێکی دیکە لە بڕیارەکانی کە ئەوکات دراوە، بە گوتەی عەبدولڕەحیم عومەر "ئاسانکاریکردن بووە بۆ ئەوانەی کاری هەنگەوانی دەکەن. ئێستاش ئەوانەی بیانەوێت کار هەنگەوانی بکەن کارئاسانیان بۆ دەکرێت".  سەبارەت بە ئەنجامی پشکنینەکانیش کە ئەوکات بۆ ١٧ جۆرەکەی هەنگوین کردبوویان، بەڕێوەبەری پێشووی کشتوکاڵی هەولێر گوتی: " ٦٥ - ٧٥ % ی هەنگوین نەبوو، بەڵام بەناوی هەنگوین دەفرۆشرا، ٣٥ % ی باشبوو، لەو رێژەیەش ٥ % ی نایاب بوو لەنێو ئەو هەنگوینانە دوو هەنگوینی خۆماڵیمان بەدڵ بوو".  لەبارەی ئەو هەنگوینە هاوردەکراوەی ئێستا لە بازاڕدا هەیە و کیلۆی بە ١٢٠ دۆلار دەفرۆشرێت، عەبدولڕەحیم عومەر دەڵێت، "خەڵکی ئێمە خوویەکی هەیە، ئەگەر هەنگوینێکی خۆماڵی خاوەنەکەی کیلۆی بە ١٠ هەزار بفرۆشێت کەس لێی ناکڕێت، بەڵام ئەگەر بڵێت ١٠٠ دۆلار، خەڵکەکە هەمووی دەڵێن هەنگوینێکی ئەسڵییە.. خەڵکی ئێمە بەدوای سەرچاوەکەیدا ناگەڕێن، خەڵکانێک هەن کیلۆیەک هەنگوینیان بە ٧٠ بۆ ١٠٠ هەزار دینار فرۆشتووە کە تێچووەکەی کیلۆی ٥ هەزاریش نەوەستاوە".  بە گوتەی ئەو پسپۆرەی بواری هەنگ، ئەگەر کەسێک شەکرەی هەبێت و هەنگوینەکە ١٠٠ % سرووشتیش بێت "نابێت ئەو هەنگوینە بخوات، دەبێت بە پێوانە بیخوات دکتۆر بۆی دانێت، چونکە شەکرە، لەگەڵ شەکریش چی دەکرێت؟ ".  عارف شێروانی، سەرۆکی تۆڕی هەنگەوانانی کوردستان، ئاماژە بەوە دەدات ساڵی رابردوو ٧٠٠ تۆن بەرهەمی هەنگوینیان لە کوردستان هەبووە، کە بەرهەمی ١٥ هەزار هەنگەوان بوو، بەڵام بەهۆی نەبوونی تاقیگەیەکی ناوەندی لە وەزارەتی کشتوکاڵ زیانیان بەرکەوتووە.  عارف شێروانی دەڵێت: "ساڵی رابردوو نووسراوێکمان ئاڕاستەی وەزارەتی کشتوکاڵ کرد داوای تاقیگەیەکمان کرد، جەنابی وەزیریش نووسراوەکەی بۆ بەرزکردینەوە، بەڵام تاوەکو ئێستا وەڵاممان نەدراوەتەوە".  سەبارەت بە تێچووی دانانی تاقیگەیەش، فاخیر ئەحمەد، بەڕێوەبەری پاراستنی رووەک لە وەزارەتی کشتوکاڵ دەڵێت: "ئێمە دوای ئەو داوایەی ئاڕاستەمان کرا بۆ دانانی تاقیگەیەک، دەرخستەمان بۆ کرد نزیکەی ٦٥٢ ملیۆن دینار تێچووەکەیەتی، لە مانگی ١١ی ٢٠٢١ ـەوە رەوانەی ئەنجوومەنی وەزیران کراوە، بەڵام تاوەکو ئێستا رەزامەندی لەسەر نەگەڕاوەتەوە. تاقیگەیەک بۆ نەخۆشییەکانی هەنگ تێچووەکەی ٢٤ هەزار دۆلارە، تاقیگەی پشکنینی هەنگوینیش تێچووەکەی نزیکەی ١٩ هەزار دۆلارە".  د. عەبدولڕەحیم عومەر، بەڕێوەبەری پێشووی کشتوکاڵی هەولێریش پێیوایە بەهۆی نەبوونی تاقیگەیەک بۆ پشکنینی هەنگ و نەبوونی بڕوانامەی تەندروستی بۆ ئەو هەنگوینەی لە کوردستان بەرهەم دێت "سوودە ئابوورییەکەی بۆ هەرێمی کوردستان سفر بووە. ئەگەر ئەو تاقیگەیە هەبێت و بڕوانامەی تەندروستی پێبدرێت سوودە ئابوورییەکەی ١٠ هێندە دەبێت، چونکە هەنگوینی کوردستان شازە بەهۆی ئەو ژینگەیەی هەنگەکەی لێ پەروەردە دەکرێت".  فاخیر ئەحمەد، بەڕێوەبەری پاراستنی رووەک لە وەزارەتی کشتوکاڵ ئاماژە بەوە دەدات ئەوان "لە ٠١ - ٠٨ - ٢٠٢٠ ـەوە هاوردەکردنی هەنگوینیان قەدەخەکردووە، بەڵام وەزارەتەکەی ئێمە (کشتوکاڵ) وەزارەتێکی خزمەتگوزارییە، کاری وەزارەتە پەیوەندیدارەکانە رێگری لە هاوردەکردنی هەنگوین بکات. ئێمە کاتێک بڕیاری قەدەخەکردنی شتێک دەدەین بە پێچەوانەوە لە بازاڕ زۆر دەبێت، بڕیار و رێنماییەکانی ئێمە هیچی جێبەجێناکرێت".  لەبارەی کوالێتیی هەنگوین عارف شێروانی، سەرۆکی تۆڕی هەنگەوانانی کوردستان دەڵێت: "خەڵکی ئێمە تاوەکو ئێستا لە هەنگوین تێنەگەیشتووە، کاتێک هەنگوین دەیبەستێت دەڵێت ئەو هەنگوینە تەواو نییە، ئەو هەنگوینانەی کە هاوردە دەکرێن ماددەی زۆر خراپی تێدەکرێت کە بە هیچ جۆرێک نایبەستێت، بۆ ئەوەی نەیبەستێت تێزاب و موعجیزە (ماددەی پاککەرەوە)شی تێدەکرێت و هەمووشی دەهێندرێتە کوردستان و لە بازاڕی کوردستاندا ساخ دەکرێتەوە".  نەجات شوانی، مامۆستای زانکۆیە و پسپۆری کیمیایی ژیانییە، ئەوە پشتڕاستدەکاتەوە کە تێزاب و ماددەی پاککەرەوە تێکەڵی ئەو هەنگوینە هاوردەکراوانە دەکرێت بۆ ئەوەی نەیبەستێت و دەڵێت: "ئەو ماددانە زۆرن کە تێکەڵ بە هەنگوین دەکرێن بۆ ئەوەی نەیبەستێت، بەڵام کێشەی دیکە دروست دەکات، بۆ نموونە ئەگەر تێزابی تێبکرێت ئەمە جیا لەوەی تێزاب ماددەیەکی مەترسیدارە، کوالێتیی تەواوی هەنگوینەکەش تێکدەدات، هەروەها ماددەیەکی ترسناکی لێ دروست دەبێت (HMF) کە دەبێتە هۆی تووشبوون بە شێرپەنجە".  بە گوتەی نەجات شوانی "لە زاخۆ تاقیگەیەکی زۆر پێشکەشتوو هەیە لە کوالێتیی کۆنترۆڵ بۆ پشکنین و دەرخستنی ئەو جۆرە هەنگوینانە، بەڵام لەو دەروازانەی لەگەڵ ئێران هەمانە ئەو تاقیگانە دانەنراون. خەریکن لە حاجی ئۆمەران و باشماخ و دەروازەکانی دیکەش دابنرێت".  بەڵام عارف شێروانی، سەرۆکی تۆڕی هەنگەوانانی کوردستان دەڵێت: "ئەو هەنگوینەی هاوردەی کوردستان دەکرێت، لە رێگەی قاچاخەوە دەهێندرێت و بە کوالێتیی کۆنترۆڵدا تێناپەڕێت".  نەجات شوانی، ئاماژە بەوە دەدات کە چەندین جۆر هەنگوینی لە چەندین وڵاتی جیا جیاوە بۆ هاتووە بەراورد بەو هەنگوینەی لە کوردستان بەرهەمدێت "کوالێتی هەنگوینی کوردستان لە هەموویان باشترە" و دەشڵێت: "لە پۆلۆنیا، یۆنان، ئێران، وڵاتانی کەنداو بە گشتی هەنگوینم بۆ هاتووە و پشکنینیم بۆ کردووە پێکهاتەی هەنگوینی خۆمان لە رووی ئەو رێژە رژێنەی تێیدایە نەک زۆر باشترە، بەڵکو نایابە".  نەجات شوانی، مامۆستای زانکۆ و پسپۆری کیمیایی ژیانی لەبارەی پێکهاتەی هەنگوین و ناسینەوەی هەنگوینی باش لەگەڵ خراپ دەڵێت، " ٨٠ % ی پێکهاتەی هەنگوین شەکرە، خەڵکی ئێمە دەپرسێت ئایا شەکری تێدایە یان نا؟ مەبەستیان شەکری سوکەرۆزە ئەو شەکرەی دەکرێتە ناو چای، نابێت ٥ % ی ئەو جۆرە شەکرەی زیاتر تێدابێت، ئەگەر ٥ % ی زیاتر تێدابێت ئەو هەنگوینە لە کوالێتی دەرناچێت. بەڵام ئێستا چی دەکەن؟ شەکری تێناکەن بەڵکو شەکر دەدەن بە مێشەکە، ئەگەر شەکر بە مێشەکە بدرێت ئێمە لە تاقیگە دەزانین، بەڵام نە بە تام نە بە رەنگ نە بەسووتاندن بەدیار ناکەوێت، بۆ یەکلاکردنەوەی جۆری باش و خراپ دەبێت چارەسەرێکی ریشەیی بدۆزرێتەوە بە دانانی سەنتەرێک بڕوانامە بەو هەنگەوانە بدات و لەیبڵێک لە بەرهەمەکەی بدات و کوالێتییەکەی لەسەر دەستنیشان بکات".  نەجات شوانی ئاماژە بەوەش دەدات، "دەرمان هەیە دژە ڤاروا، ئەگەر بێتوو هەنگەوان فێر نەکرێت کاتێک هەنگ کۆدەکاتەوە نابێت دەرمانی ڤاروای لێبدات، چونکە ئەو دەرمانە دەچێتە ناو هەنگوینەکە، ئەوەش دەبێتە هۆی تووشبوون بە شێرپەنجە بۆ مرۆڤ".  بە گوتەی د. عەبدولڕەحیم عومەر، بەڕێوەبەری پێشووی کشتوکاڵی هەولێر بەپێی ئەو شارەزاییەی هەیەتی بۆ ناسینەوەی هەنگوینی ساختە لە هەنگوینی کوالێتیی بەرز بەبێ پشکنینی تاقیگەیی "کە تامی هەنگوین دەکەی دەبێت ١٠ خولەکێک رابووەستی، ئەگەر هاتوو تامی دەمت گۆڕا لە تامێکی سرووشتییەوە بۆ تفتی، ئەوا بزانە ئەو هەنگوینە فێڵی تێدایە، رەنگە شەکری تێدابێت، رەنگە رێژەی ترشییەکەی زیادبێت".  عارف شێروانی، سەرۆکی تۆڕی هەنگەوانانی کوردستان کە ماوەی ٣٥ ساڵە لەو بوارەدا ئەزموونی هەیە لەبارەی ناسینەوەی جۆری باش و خراپی هەنگوین بەبێ پشکنینی تاقیگەیی لە رێگەی تام و بینینەوە دەڵێت: "هەنگوینی ئەسڵ تەنیا تاقیگە دەتوانێت بیناسێتەوە، هەنگەوانیش تاوەکو راددەیەک ٥٠ % دەتوانێت بیناسێتەوە".  لەبارەی پەرەپێدانیش بەو کەرتە، سەرۆکی تۆڕی هەنگەوانانی کوردستان دەڵێت: "پێگەی جوگرافی هەرێمی کوردستان جێگەی یەک ملیۆن پوورە هەنگ دەبێتەوە بۆ ئەوەی هەنگی لێ بەخێو بکرێت، ئەگەر حکومەت هاوکاربێت بتوانین بانکی کشتوکاڵی دابنێین بێ زیادە تاوەکو پاڵپشتیی هەنگەوانان بکرێت. ئەگەر پلانێکی تۆکمە دابنرێت بۆ ماوەی ٥ ساڵ حکومەت دەتوانێت ١٠٠ هەزار هەنگەوان بخاتە سەر کار، هەنگوینی کوردستانیش یەکێکە لە هەنگوینە هەرە باشەکان".  عارف شێروانی دەشڵێت: "هەنگەوانیش جووتیارە و تەواوکەری کاری جووتیاریشە، هەنگەوان چەند سوودی بۆخۆی هەیە دوو هێندە سوودی بۆ جووتیار هەیە، چونکە هەموو بەروبوومێک لە رێگەی هەنگەوە دەپیتێندرێت، لە هەمان کاتدا ژیان گرێدراوە بە هەنگ، ئەگەر بێت و بۆ ماوەی ٤ ساڵ هەنگ لەسەر زەوی نەمێنێت نە مرۆڤ و نە کشتوکاڵ هیچی نامێنێت و هەمووی کۆتایی پێدێت. تاوەکو ئێستاش بەپێی ئامارەکانی ئێمە هیچ هەنگەوانێک بە کۆرۆنا نەمردووە".  لەبارەی نرخیش، عارف شێروانی دەڵێت: "نرخی یەک کیلۆ هەنگوینی باش دەگاتە ٤٠ تاوەکو ٥٠ هەزار دینار، ئەگەر شانەش بێت کەوانە بەخۆی دروستی کردبێت دەگاتە ٦٠ هەزار دینار، ئەوەی دەڵێت کیلۆی بە ١٠٠ دۆلار زێدەڕۆیی لە نرخەکەی دەکات، تەنانەت هەنگەوانیش نین، بەڵکو تەنیا فرۆشیارن رەنگە هەنگوینەکەشی باش نەبێت".