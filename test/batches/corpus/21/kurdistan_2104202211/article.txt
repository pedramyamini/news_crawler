کامەران حەسەن، بەڕێوەبەری ناحیەی رزگاریی سەر بە هەولێر بە رادیۆی رووداوی راگەیاند: "ئەو گوندە بێئاو نییە، بەڵکو کێشەی کارەبای هەیە. ئەوان بیری ئیرتیوازییان بۆ لێدراوە، بەڵام کێشەی نزمیی ڤۆڵتیەی کارەبایان هەیە کە ماتۆڕی بیرەکە ناخاتە کار، چونکە لەسەر کارەباگۆڕ (محاویلە)ی ماڵانە. "  بەڕێوەبەری ناحیەی رزگاریی سەر بە هەولێر ئاماژەی بەوە دا، دەبێت کارەباگۆڕیان بۆ دابنێن و داوایان لە فەرمانگەی کارەبا کردووە کە بۆیان بکڕن.   هەروەها گوندی دینگەی سەر بە ناحیەی رزگارییش دانیشتووانەکەی گلەیی ئەوە دەکەن کە رێگەکەیان خراپە و پڕە لە چاڵ.  کامەران حەسەن گوتی: "دەرخستەمان بۆ رێگەی دینگە کردووە و چەند چاڵوچۆڵییەکە چاکیان دەکەین، بەڵام ناتوانین ٣٠٠ - ٤٠٠ ملیۆن دیناری تێدا خەرج بکەین. "   بەڕێوەبەری ناحیەی رزگاری لەبارەی خزمەتگوزارییەکانیانەوە گوتی: "رەوشی خزمەتگوزارییەکانمان لە ئاستێکی باشدایە. شەقامی جووتسایدی ناوبازاڕ و چەند کۆڵانێکمان قیرتاو کردووە، چەندان بیرمان لێداوە و کێشەی ئاومان چارەسەر کردووە. ئێستا کێشەی ئاومان نییە ئەگەر هاوینیش بێت، تەنیا کەمێک کێشەی کارەبامان هەیە. "