د. خەلیل غازی دۆسکی، ئەندامی لیژنەی دارایی لە پەرلەمانی عێراق، رۆژی چوارشەممە ٢٧.٤.٢٠٢٢، بە تۆڕی میدیایی رووداوی راگەیاند: لیژنەی دارایی هێشتا سەرقاڵی تاوتوێکردنی پرۆژەیاسای پشتیوانیی خێرای ئاسایشی خۆراک و گەشەپێدانی عێراقە، کە پەرلەمان خوێندنەوەی یەکەمی بۆ کردووە و قۆناخی باشی بڕیوە.  ناردنی پرۆژەیاسای پشتیوانیی خێرای ئاسایشی خۆراک و گەشەپێدان لەلایەن حکومەتی عێراقەوە بۆ پەرلەمان لە کاتێکدایە ئەم حکومەتە کاربەڕێکەرە و ناتوانێ پرۆژەیاسای بودجەی گشتیی ساڵی ٢٠٢٢ رەوانەی پەرلەمان بکات.  د. خەلیل دۆسکی دەڵێت، پشکی هەرێمی کوردستان لە بودجەی سەروەری نێو پرۆژەیاسای پشتیوانیی خێرای ئاسایشی خۆراک و گەشەپێدان جێگیرکراوە، بەڵام لە نێو لیژنەکەمان تاوەکو ئێستا نەگەیشتوونەتە رێککەوتن سەبارەت بە جێگیرکردنی پشکی هەرێمی کوردستان لەو بودجەی کە بۆ جێبەجێکردنی پرۆژەکان لە چوارچێوەی پرۆژەیاساکە تەرخانکراوە، کە دەبێ لەسەر بنەمای ژمارەی دانیشتووان و رێژەی هەژاری دیاری بکرێت، بۆیە جێگیرکردنی ئەم خاڵە مەرجی ئەوانە بۆ پەسەندکردنی پرۆژەیاساکە.  ئەندامەکەی لیژنەی دارایی دەڵێت پرۆژەیاسای پشتیوانیی خێرای ئاسایشی خۆراک و گەشەپێدانی عێراق ئەگەر پەسەند بکرێت و ببێت بە یاسا لە سێ دۆخدا کۆتایی دێت و نامێنێت، یەکەم لە ئەگەری کەمبوونی داهاتی نەوتی خاوی عێراق بەهۆی دابەزینی نرخی نەوت، دووەم لە ئەگەری ناردنی پرۆژەیاسای بودجەی گشتیی ساڵی ٢٠٢٢ ـی عێراق بۆ پەرلەمان، سێیەم لە کۆتایی ساڵی ٢٠٢٢، چونکە پرۆژەیاساکە تەنیا بۆ ئەمساڵە.  لە پرۆژە یاسای "پشتیوانیی خێرای ئاسایشی خۆراک و گەشەپێدان"، کە لە ١٠ ماددە پێکهاتووە و پەرلەمان خوێندنەوەی یەکەمی بۆ کردووە، حکومەتی عێراق داوا دەکات هەژمارێک دروست بکرێت و خۆی سەرپەرشتی بکات بۆ کۆکردنەوەی نزیکەی ٤٥ تریلیۆن دینار لەو هەژمارە، لە پارەی زیاد لە بودجەی ساڵانە و قەرزی ناوخۆیی و دەرەکی، بە مەبەستی بەکارهێنانی بۆ مسۆگەرکردنی ئاسایشی خۆراک لە عێراق، لەڕێگەی دابینکردنی پارە بۆ بەشەخۆراکی مانگانە و کڕینی گەنم و چەڵتووک، لەگەڵ پێدانی شایستەی ساڵانی رابردووی جووتیاران، هەروەها بۆ کەمکردنەوەی هەژاری و بەردەوامیدان بە جێبەجێکردنی پرۆژەکان لە عێراق، لەگەڵ دانەوەی قەرزی دەرەکی لەسەر عێراق و کڕینی وزە.