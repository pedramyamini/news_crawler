ئەمڕۆ دووشەممە، ٢٣ - ٥ - ٢٠٢٢، خۆڵبارینێکی چر ناوچەکانی هەرێمی کوردستانی گرتووەتەوە. فڕۆکەخانەی نێودەوڵەتیی هەولێر لە راگەیێندراوێکدا رایگەیاند، "بەهۆی خۆڵبارینێکی چڕ سەرجەم گەشتەکانی فڕۆکەخانەمان راگرت. " دوای نزیکەی دوو کاژێریش دەستپێکردنەوەی گەشتەکانی راگەیاند.  لەبارەی گەشتەکانی فڕۆکەخانەی نێودەوڵەتیی سلێمانییەوە، تاهیر عەبدوڵڵا، بەڕێوەبەری فڕۆکەخانەی سلێمانی بە رووداوی گوت، "کەشوهەوای سلێمانی جێگیرە و ئەگەر بەمشێوەیە بمێنێتەوە سەرجەم گەشتەکانیان بەردەوام دەبێت. "  لەبارەی ئەو گەشتانەی ئەمڕۆ لە فڕۆکەخانەی سلێمانی ئەنجام دەدرێت، تاهیر عەبدوڵڵا باسی لەوە کرد، "تاوەکو دوانیوەڕۆ گەشتمان دەبێت بۆ دوبەی، مەدینە و بەسرە. "  رۆژی یەکشەممە ٢٢ ـی ئایاری ٢٠٢٢، ئەمیندارێتی گشتیی ئەنجوومەنی وەزیرانی عێراق لە راگەیێندراوێکدا بڵاویکردەوە، بەهۆی خراپی کەشوهەوا و شەپۆلی خۆڵبارین کە ناوچە جیاجیاکانی عێراق دەگرێتەوە، مستەفا کازمی، سەرۆکوەزیرانی عێراق بڕیاریدا ئەمڕۆ دووشەممە لە سەرجەم دامودەزگا فەرمییەکان پشووی فەرمی دەبێت، جگە لە فەرمانگەکانی تەندروستیی و ئەمنیی و خزمەتگوزارییەکان.   هەینى رابردوو شەپۆلێکى دیکەى خۆڵبارین لە عێراق هەڵیکرد و تاوەکو یەکشەممە ٢٢ ـى ئایار بەردەوامبوو. لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.