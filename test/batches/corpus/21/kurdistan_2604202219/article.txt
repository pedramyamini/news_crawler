رۆژی سێشەممە ٢٦ - ٤ - ٢٠٢٢، عەقید فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، سەرجەم شۆفێران ئاگاداردەکەنەوە کە بەهۆی گەیشتنی کارەکانی بیناسازی لە بەنداوی دەربەندی گۆمەسپان بۆسەر حەوزی رێگەکە، ئەو رێگەیە لە ئەمڕۆوە دادەخرێت و رێگەیەکی دیکەیان درووستکردووە بە درێژی دوو کیلۆمەتر و هاونیشتمانییان دەتوانن ئەو رێگەیە بەکاربهێنن، چونکە رێگەکەی پێشوو بەهۆی بەنداوەکەوە ژێرئاو دەکەوێت.  رێگەی بەنداوی گۆمەسپان بەڕێگەی سماقووڵی ناسراوە و یەکێکە لەو رێگە سەرەکییانەی کە هەردوو پارێزگای هەولێر و سلێمانی، هەروەها ئیدارەی راپەڕین و هەولێر پێکەوە دەبەستێتەوە.  بەنداوی گۆمەسپان لەسەر رووبەری شەش ملیۆن و ١٢٥ هەزار مەتر دووجا دروستدەکرێت و تێچووەکەی ١٠٢ ملیار دینارە، بە تەواوبوونی ٣٦ ملیۆن و ٤٢٥ هەزار مەتر دووجا زەوی بەراو دەکات، بەوپێیەی ٤٠٠ مەتر لە ئاستی هەولێر بەرزترە، دەتوانرێت ببێتە سەرچاوەیەکی باش بۆ ئاوی خواردنەوەی شاری هەولێریش.