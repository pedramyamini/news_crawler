نه‌هشه‌ت سه‌لمان، گوتەبێژی پۆلیسی زاخۆ رۆژی هەینی ٢٢ - ٠٤ - ٢٠٢٢ به تۆڕى میدیایى رووداوی گوت: "کاژێر ٦: ٣٠ی ئێوارەی رۆژی پێنجشەممە تیمەکانمان ئاگادارکرانەوە لە بوونی رووداوێکی خۆکوشتن لە ناو کەمپی ناحیەی دەرکاری سەر بە قەزای زاخۆ و دەستبەجێ تیمەکانمان گەیشتنە شوێنی رووداوەکە و لێکۆڵینەوە دەستی پێکرد. "  نه‌هشه‌ت سه‌لمان، گوتیشی: "زانیارییە سەرەتاییەکان دەریانخستووە ئەو کچە ناوی (س. ص. ج)ە و تەمەنی ٢٠ ساڵە. پۆلیس تەرمەکەی گواستەوە بۆ دادپزیشکیی زاخۆ. بە بڕیاری دادوەری لێکۆڵینەوەی زاخۆ و بەپێی ماددەی ٤٠٨ی یاسای سزادانی عێراقی، پەڕاوی لێکۆڵینەوە بۆ رووداوەکە کراوەتەوە. "   کەمپی دەرکار لە قەزای زاخۆ، ئەو ئاوارە ئێزدیانەی تێدایە، کە ساڵی ٢٠١٤ لە شنگال و دەوروبەری لەترسی چەکدارانی داعش روویان لە هەرێمی کوردستان کرد، کەمپەکە نزیکەی ٦٠٠ خێزانی تێدایە، کە ژمارەیان زیاتر لە ٣٠٠٠ کەس دەبێت.