ئەمڕۆ پێنجشەممە ١٢/٥/٢٠٢٢، ئەحمەد وسین دەلۆیی، بەڕێوەبەری بەنداوی وەند بە تۆڕی میدیایی رووداوی راگەیاند، بەهۆی ئەو شەپۆلە بارانانەی ئەمدواییانە، ئاوی دەریاچەی وەند زیادیکردووە، بڕی ئاوی هاتوو بە نزیکەی ١٠ ملیۆن مەتر سێجا دەخەملێنرێت، ئەمەش دەبێتە هۆی زیادبوونی ئاوی کۆگاکراو لە دەریاچەکەدا.   دەلۆیی زیاتر روونیکردەوە، پێشتر ئاوی دەریاچەکە نزیکەی ٣٠ - ٤٠ سانتمەتری مابوو سەرڕێژ بێت، بەڵام بەهۆی بارانبارینی چەند رۆژی رابردوو، ئێستا دەریاچەکە پڕبووە.  بەنداوی وەند دەکەوێتە باشووری رۆژهەڵاتی قەزای خانەقین، بە دووری ٦ کیلۆمەتر لە سنووری عێراق و ئێران.  سەبارەت بە دابیینکردنی ئاو بۆ کشتوکاڵ، بەڕێوەبەری بەنداوی وەند گوتی، بەهۆی رێنمایی وەزارییەوە، پلانی کشتوکاڵی هاوینە نییە، ئەو ئاوە تەنیا بۆ کێڵگە و بێستانەکانە.   ئەحمەد وسین دەلۆیی راشیگەیاند، لە ماوەکانی رابردوودا ئاوی هاتوو لە ئێرانەوە، گەیشتووەتە ١٢ - ١٤ مەتر سێجا لە چرکەیەکدا، بەڵام بەمدواییانە بۆ تەنیا سێ مەتر لە چرکەیەکدا کەمبووەتەوە، ئێران ئاو لە بەنداوەکانی گلدەداتەوە.   بەنداوی وەند، بەنداوێکی خۆڵییە درێژایی ١٣٤٢ مەتر و بەرزییەکەی ٢٤ مەترە، گرنگی ئەو بەنداوە لەوەدایە خانەقین لە لافاو دەپارێزێت و بەکاردەهێنرێت بۆ ئاودانی پرۆژەکانی کشتوکاڵ و ئاوی خواردنەوە، زیادەکەشی دەچێتە بەنداوی حەمرین.