دۆخەکە بە جۆرێکە، پزیشکێک بۆ ئەرکان عەلی قسەی کردووە و دەڵێت، "شەرم لە بینینی نەخۆشەکان دەکەم. " پزیشکێکی منداڵانیش دەڵێت، "ئەوەی بۆ نەخۆشەکانی دەکەم تەنیا پینە و پەڕۆیە. "  تاوەکو ئێستا شایستە داراییەکانی کۆمپانیاکانی دەرمان بۆ ساڵی رابردوو نەدراوە، بەڵام تەندروستیی سلێمانی لە هەوڵی گرێبەستی نوێدایە بۆ دەرمان، بەڵام بەپێی بەدواداچوونەکەی رووداو ژمارەی ئەو کۆمپانیایانەی خواستی گرێبەستییان هەیە لەگەڵ تەندروستیی سلێمانی  کەمترن لە ساڵانی رابردوو.   کەمیی دەرمان و پێداویستی پزیشکی لە پارێزگاکانی سلێمانی، هەڵەبجە و هەردوو ئیدارەی گەرمیان و راپەرین، بووەتە مەترسیی لەسەر ژیانی هاونیشتمانییان.   هاونیشتمانییەک کە لە پێناو تەندروستیی هاوژینەکەی سەردانی نەخۆشخانە دەکات، پێیان گوتووە "حەب و دەرمان نییە"، بە بێئومێدییەوە قسە بۆ رووداو دەکات و دەڵێت، "وا بڕوات مەگەر ئەمبوڵانس و کفن بۆ هاوژینەکەم حازر بکەم. "   نەخۆشێکی دیکە مانگێکە ناوی بۆ سۆنەر نووسیووە، بەڵام پێیان گوتووە، "جیهازەکەمان شکاوە"  پزیشکێکی منداڵانیش ئاشکرای دەکات، "چارەسەر نییە ئەوەی بۆ نەخۆشەکانی دەکەین تەنها پینە و پەڕۆیە. "   بەڕێوەبەری کۆگای دەرمانی سلێمانی دەڵێت، "بۆ چارەسەری نەخۆشییەکانى منداڵان، درێژخایەن و شێرپەنجە لە حاڵەتى ترسناکداین. "  پزیشکێکی پسپۆری دەرمان لەبارەی هۆکاری قەیرانی دەرمانەوە ئاشکرای دەکات، "کەرتى گشتیى داڕماوە و کارمەندى حکومیى بوون بە سێبەر و بازرگان بۆ کەرتى تایبەت، ئەو دەرمانەى کە دەبێت بە یەک دۆلار بێت، دەیدەن بە ٤ دۆلار، بۆیە پارەکان دێن، بەڵام دیارنامێنن. "