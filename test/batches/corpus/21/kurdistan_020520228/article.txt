شەوی رابردوو شەش مووشەک لە سنووری قەزای خەبات کەوتنە خوارەوە. نێچیرڤان بارزانی، سەرۆکی هەرێمی کوردستان لەو بارەوە پەیامێکی بڵاوکردەوە و رایگەیاند، به‌تووندی سه‌رکۆنه‌ی مووشه‌کبارانکردنەکە دەکات و "داوا له لایه‌نه په‌یوه‌نداره‌کانی حکومه‌تی فیدراڵیی عێراق ده‌که‌م ئه‌نجامده‌رانی هێرشه‌که بدۆزێته‌وه و به سزای یاسایی بگه‌یێنرێن".  لە بەشێکی دیکەی پەیامەکەیدا سەرۆکی هەرێمی کوردستان رایگەیاند، "سه‌رکۆنه‌کردنی ئه‌م هێرشانه به ته‌نیا به‌س نین، دووباره‌بوونه‌وه‌یان هه‌ڕه‌شه‌ی جددین و ئارامی و ئاسایش ده‌خه‌نه مه‌ترسییه‌وه".  جارێکی دیکە، سنووری پارێزگای هەولێر، لە دیوی رۆژئاواوە مووشەکباران کرا، کاژێر ٨: ٣٠ی شەوی یەکشەممە، شەش مووشەکی یەک لەدوای یەک، ئاڕاستەی سنووری قەزای خەبات کران.  دەزگای دژەتیرۆری هەرێمی کوردستان دەڵێت، هیچ زیانێکی گیانی و ماددی نەبووە، مووشەکەکان لە سنووری ناحیەی بەرتلەی سەر بە قەزای حەمدانییەی پارێزگای نەینەوا ئاڕاستە کراون.    دوای مووشەکبارانەکە، شانەی راگەیاندنی ئەمنیی عێراق بڵاویکردەوە کە لە نزیک گوندی فازلییە لە سنووری باشیک لە پارێزگای نەینەوا دەستیان بەسەر سەکۆیەکی مووشەکهاوژێدا گرتووە کە چوار مووشەکی تێدا بووە.