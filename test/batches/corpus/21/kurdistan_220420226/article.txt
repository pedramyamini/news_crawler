کامەران حەسەن، قایمقامی قەزای ماوەت بە تۆڕیی میدیایی رووداوی راگەیاند، "کاژێر ١٠: ١٠ خولەکی بەیانیی ئەمڕۆ هەینی بە فڕۆکەی جەنگی بۆردوومانی دۆڵی دوو کانییان، بە دووری پێنج کیلۆمەتر لە گوندی گەڵاڵی کرا و هیچ زەرەر و زیانێکی نەبووە. "     دۆڵی دوو کانییان دوورترین خاڵی سنووریی گوندی گەڵاڵەیە و بەشێکە لە چیای ئاسۆس لە قەزای ماوەت.  هەرچەندە قایمقامی قەزای ماوەت دەڵێت ئەوان ناتوانن بڵێن بۆردوومانەکە لەلایەن کێ کراوە، بەڵام میدیاکانی سەر بە پارتی کرێکارانی کوردستان - پەکەکە دەڵێن، ناوچەکە لە رێگەی فڕۆکەی بێفڕۆکەوانی تورکیا بۆردوومانکراوە.    لە ماوەی ئەم مانگەدا ئەوە دووەمجارە سنووری قەزای ماوەت بۆردوومان دەکرێت، رۆژی ٠٢ - ٠٤ - ٢٠٢٢ دەشتی خەزێنە لە ماوەت لەلایەن فڕۆکەی جەنگییەوە بۆردوومانکرا.    کامەران حەسەن، قایمقامی قەزای ماوەت ئەوەشی گوت کە "ئێمە نیگەرانی ئەم بۆردوومانە بەردەوامانەی سنوورەکەمانین، خەڵکی ئێمە زەمەنێکی زۆر لە نێو جەنگ و لە سایەی بۆردوومان و کاولکاریدا ژیاون و قوربانی زۆریان داوە و نایانەوێت جارێکی دیکە بگەڕێنەوە ژێر سایەی جەنگ و بۆردوومانەکان. "