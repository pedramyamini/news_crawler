لە سەرپێڵی زەهاو لە سنووری پارێزگای کرماشان خۆڵبارین دۆخی قەسری شیرین، سەرپێڵی زەهاو و شاباد کێشەیەکی گەورەی خوڵقاندووە، هەر بەوهۆیەشەوە قوتابخانەکان داخران.  دۆخی پارێزگای ئیلامیش هەر خۆڵبارینە، بەوهۆیەوە بڕیاردرا قوتابخانەکان دابخرێن، بەڵام زیادبوونی خۆڵبارین وایکرد، ناوەندی کۆنتڕۆڵی قەیران فەرمانگەکانیش دابخات.   دۆخی چەند ناوچەیەکی دیکەی رۆژهەڵاتی کوردستان جیاوازە. ژنێکی کۆچەریی ئیلام ئەوەی هەیبوو لافاو بە بەرچاوییەوە بردی و جگە لە سۆزی لاواندنەوە، هیچ دەسەڵاتێکی نەبوو.  کۆتایی هەفتەی رابردووش، لافاو زیانی زۆری بە کشتوکاڵی خەڵکی پارێزگاکە گەیاند، پارێزگار دەڵێت، قەرەبوویان دەکەنەوە.  حەسەن بەهرامیا، پارێزگاری ئیلام باس لەوە دەکات، "لەگەڵ بەرپرسان سەردانی ئەو شوێنانەمان کرد کە زیانیان بەرکەوتووە، دوای لێکدانەوەی زیانەکان، راپۆرتەکە دەنێرینە ناوەندی کۆنترۆڵی قەیرانی وڵات و لەوێش بە یارمەتی خودا بەشێک لە زیانەکان قەرەبوو دەکرێتەوە. "   باران و لافاو لە سنووری سنەش زیانی بە بەشێک لە هاونیشتمانیان گەیاند. لە گوندێکی دیواندەرە لە پارێزگای سنە، دوێنێ هەورەبروسکە نزیکەی ٥٠ سەر مەڕوماڵاتی کوشت.  بارینی تەرزە و دروستبوونی لافاو لە پارێزگای ورمێش زیانی زۆری هەبوو. بەپێی راپۆرتی رێکخراوی کشتوکاڵ، باخ و زەوی و زاری ١٧ گوندی ناوچەی نازلو بە رێژەی ٧٠ % زیانیان بەرکەوتووە.  مانگی سووری ئێرانیش دەڵێت، ١٧ پارێزگای ئێران و رۆژهەڵاتی کوردستان گیرۆدەی لافاو بوون. کەشناسیی ورمێ پێشبینی دەکات، تاوەکو کۆتایی ئەم هەفتەیە بارینی باران و تەرزە بەردەوام بێت، بۆیە داوای لە خەڵک کردووە لە رێڕەوی ئاوەکان و بناری شاخەکان نزیک نەبنەوە.