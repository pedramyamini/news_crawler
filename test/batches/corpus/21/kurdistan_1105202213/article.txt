لە راگەیێندراوەکەی بەرێوەبەرایەتیی پۆلیسی راپەڕیندا هاتووە، پاش ئەوەی خاوەنی نەمامگەیەک لە قەڵادزێ سکاڵای یاسایی تۆمارکرد کە بە گوتەی خۆی، "بە بڕی ١٥ هەزار دۆلار نەمامی جۆراوجۆر لە نەمامگەکەی دزراوە"، لە رێگەی کامێرای چاودێرییەوە دوو تۆمەتبار لەسەر رووداوەکە دەستگیرکراون. دوای دەستگیرکردنیانیش دەست بەسەر ١٠٥ نەمامدا گیراوە کە دزیبوویان.  ئەمڕۆ چوارشەممە، ١١ - ٥ - ٢٠٢٢، موقەدەم شۆڕش ئیسماعیل، گوتەبێژی بەڕێوەبەرایەتیی پۆلیسی راپەڕین بە رووداوی راگەیاند، ئەو دوو کەسە بە چەند قۆناخێک ژمارەیەکی زۆر داری میوە و جوانکارییان بردووە و دانیان بە تاوانەکەیاندا ناوە.   شۆڕش ئیسماعیل گوتیشی، "لیژنەیەکمان پێکهێناوە بۆ خەمڵاندنی نرخی ئەو نەمامانەی بردراون و  چەندێتی نەمامەکەش، بۆ ئەوەی بە شێوەیەکی دیاریکراو نرخ و چەندێتی دیاریبکەین، بەڵام هێشتا لە قۆناخی سەرەتایی لێکۆڵینەوەداین. "