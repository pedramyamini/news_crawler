ئەمڕۆ شەممە ١٦ - ٠٤ - ٢٠٢٢ حەیدەر دۆسکی، پەیامنێری رووداو لە دهۆک رایگەیاند: لیژنەکانی بەدواداچوونی بازاڕ لە قایمقامیەتی دهۆک لە مانگی رەمەزان بەدواداچوونەکانیان چڕتر کردووەتەوە، زۆربەی ئەو شوێنانەی لەلایەن لیژنەکانەوە داخراون، لەسەر جێبەجێنەکردنی رێنوێنییە تەندروستییەکان بوون.  دکتۆر ئاراس مستەفا، کە ئەندامێکی لیژنەکانی بەدواداچوونی بازاڕە لە قایمقامیەتی دهۆک، قسەی بۆ پەیامنێری رووداو کرد و گوتی: "سێ لیژنەی سەرەکیمان هەیە، پلانێکی باش بۆ مانگی رەمەزان داڕێژراوە، بۆ ئەوەی شەو و رۆژ بەدواداچوون بکەن، تاوەکو ئێستاش سەردانی زیاتر لە ٣٥٠ شوێنمان کردووە، ١٦ شوێن بە بڕێک پارە سزا دراون، ١١ شوێنیشمان داخستوون، هۆشداریشمان بە ٨٠ شوێن داوە، هەروەها ٨٠٠ کیلۆ کاڵای ماوەبەسەرچوو دەستیان بەسەردا گیراوە".  بە گوتەی ئاراس مستەفا، زۆربەی ئەو شوێنانەی داخراون و یان سزای دارایی دراون، "لەسەر جێبەجێنەکردنی رێنماییە تەندروستییەکانیان بووە".