ئەمڕۆ شەممە ١٦ - ٠٤ - ٢٠٢٢ وەزارەتی سامانە سرووشتییەکان لە راگەیێندراوێکدا ئاماژەی بەوەدا، "پاش بڵاوبوونەوەی چەند زانیارییەکی نادروست و چەواشەکاری لەلایەن هەندێک لە دەزگاکانی راگەیاندن و تۆڕە کۆمەڵایەتییەکان کە وەک هەواڵ بڵاویان کردەوە کە گوایە هەولێر دەستی بەسەر ئەو بەشە سووتەمه‌نییەدا گرتووە کە لەلایەن حکومەتی عێراقی بۆ پارێزگای سلێمانی تەرخان کراوە و بە قاچاخ رەوانەی تورکیا و ئەوروپای دەکات. وەزارەتی سامانە سرووشتییەکان، بە تووندی ئەم هەواڵانە ره‌تده‌كاتەوە".  لە بەشێکی دیکەی راگەیێندراوەکەدا هاتووە، "جێی داخ و نیگەرانییە کە دەزگاکانی راگەیاندنی کوردستان کە هه‌ندێکیان ئۆرگانی فەرمی پارتە سیاسییەکانی بەشداری حکومەتیشن دەبووایە لەم کاتەدا کە کوردستان بە بارودۆخێکی هەستیاردا تێدەپەرێت، بەرپرسانە رەفتار بکەن و خۆیان لە بڵاوکردنه‌وه‌ی هەواڵی ناڕاست و تێکدەرانە بپارێزن بە تایبەت کە ئەو لایەنە بەشدارانە زانیاریی تەواویان لەسەر بابەتی سووتەمه‌نی هەیە".  وەزارەتی سامانە سرووشتییەکان روونکردنەوەیەکی لەبارەی سووتەمەنی بڵاوکردووەتەوە کە ئەمە دەقەکەیەتی:  دابینکردنی سووتەمەنی لەلایەن حکومەتی عێراقی فیدراڵ بریتییە لە دوو پێکهاتەی نەوتی کە ئەوانیش نەوتی سپی و بەنزینە. هەرچەندە لە مامه‌ڵه‌كردن له‌گەڵ ئەم بابەتە، دەبووایە هاووڵاتییانی هەرێمی کوردستان، وەکو هاووڵاتییانی بەشەکانی دیکەی عێراق هەژمار بکرێن، بەڵام بەداخەوە ئەمە نەکراوە.   بەپێی رێککەوتنی وەزارەتی سامانە سرووشتییەکان و وەزارەتی نەوتی عێراق لە مانگی ئابی ٢٠٢١، وەزارەتی نەوتی عێراقی فیدراڵ رۆژانە بڕی ١٠٨٠ مەتر سێجا بەنزین بۆ پارێزگاکانی هەرێمی کوردستان دابین دەکات بە نرخی بازرگانی ٦٥٠ دینار بۆ هەر لیترێک.   ئەمە لە کاتێکدا کە نرخی هەر لیترێک بەنزین بۆ هاووڵاتییانی ناوچەکانی دیکەی عێراق بە ٤٥٠ دینار دیاریکراوە. هەروەها  کرێی عەمبارکردن و گواستنەوەی بەنزینەکە لەلایەن حکومەتی هەرێمەوە دەدرێت کە لە ئەنجامدا نرخی هەر لیترێک بەنزین لە سەر حکومەتی هەرێمی کوردستان بە ٦٩٠ دینار رادەوەستێت و حکومەتی هەرێمی کوردستانیش، بە هەمان نرخ بە هاووڵاتییانی پارێزگاکانی هەرێمی کوردستانی دەفرۆشێت.   لە دابەشکردنی بڕی بەنزین کە حکومەتی عێراقی فیدراڵ تەرخانی کردووە، بەڕێز وەزیری سامانە سرووشتییەکان، راستەوخۆ و لە رێگەی لیژنەیەکی پسپۆر و تایبەت کە پێکهاتووە لە بەڕێوەبەری گشتی و چەند شارەزایه‌ك، چاودێری ئەم بابەتە دەکات.   جێی ئاماژەیە کە ئەم لیژنەیه، چاودێریی دابەشکردنی بڕی بەنزین بۆ هەر پارێزگایەک دەکەن کە لە لایەن بەڕێوەبەرایەتیی نەوت و کانزاکانی هەر پارێزگایەک و بە هەماهەنگی لەگەڵ پارێزگاکان خۆیان ئەنجام دەدرێت و هەموو بەڵگەکانی پەیوەست بە بڕی وەرگیراو و دابەشکراوه لە لایان پارێزراوە.  خشتەی خوارەوە بڕی دیاریکراو هەر پارێزگایەک دیاری کردووە:  وەزارەتی نەوتی عێراقی، دەبوو بڕی ٢٤٦ ملیۆن لیتر بەنزین بۆ پارێزگاکانی هەرێمی کوردستان بنێرێت، بەڵام هەتا ئێستا تەنيا ١٢٠ ملیۆن لیتر رادەستی پارێزگاکانی هەرێمی کوردستان کراوە، لە نێوانیشیاندا پارێزگاکانی سلێمانی و هەڵەبجە کە بڕی ٥٠٤٠٤٣٧٦ لیتریان وەرگرتووە، هەروەها بڕی ٦٧٥٧٠١٥٤ لیتر بەسەر پارێزگاکانی هەولێر و دهۆک دابەشکراوە.   هۆکاری نەگەیشتنی نیوەی دیکەی بڕی دیاریکراو، بۆ ئەوە دەگەڕێته‌وه کە حکومەتی عێراق هەر کات تووشی کورتهێنان بێت لە پێداویستیی ناوخۆیی خۆی، بەشی هەرێمی کوردستان نانێرێت.   بۆیە لە کاتێکدا هەرێمی کوردستان سووتەمەنی بەشی پێداویستیی خۆی بەشی نەکات، ئیدی چۆن سووتەمەنی هەناردەی دەرەوە دەکات؟!  بە هەمان شێوە و بەپێی رێککەوتنی نێوان وەزارەتی سامانە سرووشتییەکان و وەزارەتی نەوتی عیراقی فیدراڵ لە رێککەوتی ٢٠ - ١١ - ٢٠٢١ دەبووایە بڕی ٥٠ ملیۆن لیتر نەوتی سپی وەک وەجبەی یەکەم رادەستی پارێزگاکانی هەرێمی کوردستان بکرێت، بەڵام ئەمە نەکراوە.   بڕی گشتیی نەوتی سپی کە لە رێککەوتی ٢٠ - ١١ ەوە هەتا ئێستا بۆ هەرێمی کوردستان نێردرابێت، تەنيا ١٢ ملیۆن لیتر بووە و لە سەرەتای مانگی شوباتی ٢٠٢٢ ەوە و لە کاتێکدا کە کەشوهەوای کوردستان زور ساردە هیچ بڕێک لە لایەن حکومەتی عێراقی فیدراڵ دابین نەکراوە.    هەروەها نرخی دیاریکراو بۆ هەر لیترێک لە نەوتی سپی بە نرخی بازرگانی ٤٠٠ دینار لە پاڵاوگەی بێجی هەژمارکراوە. لەسەر هاووڵاتییانی هەرێمی کوردستانیش بە نرخی ٩٠٠٠٠ دینار (بۆ یەک بەرمیلی ٢٠٠ لیتری) دەکەوێت، لە کاتێکدا هەمان نەوتی سپی بۆ هاووڵاتییانی ناوچەکانی دیکەی عێراق بە ١٥٠ دینار بۆ هەر لیترێک لە لایەن حکومەتی عێراق پێشکێشیان ئەکرێت.  هەرچەندە ئێستا بڕە پارەی نەوتی سپی رادەستی حکومەتی عێراق کراوە، بەڵام بڕی زۆری نەوتی سپی وەرنەگیراوە.  جێگەی ئاماژەیە حکومەتی هەرێمی کوردستان سەرەڕای قەیرانی ئابووری، بەڵام لە بودجەی خۆی بڕی بەرمیلێکی (٢٠٠ لیتر) بە نرخی ٥٥٠٠٠ دینار بۆ ناوچەکانی شاخاوی و دەوروبەری هەرێمی کوردستان دابین کردووە.  ئێمە لە وەزارەتی سامانە سرووشتییەکان هەموو هەوڵێک دەدەین بۆ چارەسەرکردنی کێشەکانی هاووڵاتییانی هەرێمی کوردستان و  عێراق. پێشوازیش لە هەر پێشنیازێک دەکەین کە ببێتە هۆی باشتربوونی گوزەرانی هاووڵاتییانی عێراق بەبێ جیاوازی.