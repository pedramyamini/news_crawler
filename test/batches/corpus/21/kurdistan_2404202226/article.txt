بەپێی ئەنجامە بەراییەکان، ئیمانوێل ماکرۆن توانیی لە گەڕی دووەمی هەڵبژاردنی سەرۆکایەتیی فەرەنسا بەسەر مارین لوپێنی رکابەریدا سەربکەوێت.   لەو بارەوە نێچیرڤان بارزانی، سەرۆکی هەرێمی کوردستان لە تویتێکدا پیرۆزبایی لێکرد و رایگەیاند، "پیرۆزبایی لە هاوڕێم ئیمانوێل ماکرۆن دەکەم بەبۆنەی دووبارە هەڵبژاردنەوەی وەکو سەرۆکی فەرەنسا. "  هەروەها هەریەک لە ئۆرسولا ڤۆندەر لاین، سەرۆکی کۆمیسیۆنی یەکێتیی ئەوروپا، بۆریس جۆنسن، سەرۆکوەزیرانی بەریتانیا، ماریۆ دراگی، سەرۆکوەزیرانی ئیتاڵیا و كيرياكۆس ميتسۆتاكيس، سەرۆکوەزیرانی یۆنان لە پەڕەی تویتەری خۆیان پیرۆزباییان لە ماکرۆن کرد.  بەپێی ئەنجامە بەراییەکان، ئیمانوێل ماکرۆن لەنێوان ٥٧ % بۆ ٥٨.٥ % ـی دەنگەکانی بەدەستهێناوە، لە بەرامبەردا لوپێن لەنێوان ٤١.٥ % بۆ ٤٣ % ـی دەنگەکانی بەدەستهێناوە.  فەرەنسا یەکێکە لەو وڵاتە رۆژئاواییانەی کە هەمیشە پەیوەندییەکی نزیکی لەگەڵ هەرێمی کوردستان هەبووە. ساڵی ١٩٩١ لەسەر پێشنیازی فەرەنسا ئەنجوومەنی ئاسایش بڕیاری ٦٨٨ ـی دەرکرد، ناوچەی دژەفڕینی لە باشووری کوردستان راگەیاند.   ئیمانوێل ماکرۆن دۆستایەتییەکی بەهێز و تۆکمەی لەگەڵ نێچیرڤان بارزانی هەیە، تاوەکو ئێستا پێنج جار کۆبوونەتەوە کە دوایینیان لە مانگی ئابی ٢٠٢١ لە هەولێر بوو.