رۆژی دووشەممە ٢٣ - ٠٥ - ٢٠٢٢، عوسمان سێدەری، جێگری سەرۆکی لیژنەی کاروباری پێشمەرگە لە پەرلەمانی کوردستان میوانی بووڵتەنی هەواڵەکانی کاژێر ٠٨: ٠٠ بوو کە بێستوون عوسمان لە ستۆدیۆکانی سلێمانی تۆڕی میدیایی رووداوەوە پێشکێشی دەکات، لەبارەی هەنگاوەکانی پڕۆسەی چاکسازی هێزەکانی پێشمەرگە رایگەیاند، "رەنگە پڕۆسەکە تاوەکو راددەیەک بە سستی بڕوات، بەڵام جموجۆڵێکی باشیش هەبووە. "   بەگوتەی عوسمان سێدەری، ئەوان وەکو لیژنەی کاروباری پێشمەرگە لە پەرلەمانی کوردستان "بە بەردەوامی کۆبوونەوەمان هەبووە و لەگەڵ بەڕێوەبەرایەتیی چاکسازی و لیواکان و وەزیری پێشمەرگە، کە ئاواتی ئەوەیە لەو کابینەیە ئەو هەوڵانە سەر بگرێت. ئێمە بە دواداچوون بۆ هەنگاوەکان دەکەین. "   لەبارەی هەوڵەکان بۆ یەکخستنەوەی هێزەکانی پێشمەرگە، عوسمان سێدەری ئاماژە بەوە کرد، هەوڵەکان بۆ یەکخستنەوەی هێزەکان بەردەوامە و "بە خۆشحاڵیشەوە لە چەند ساڵی رابردوودا ١٤ لیوای سەر بە وەزارەتی پێشمەرگە هەبوون، ئێستا بووە بە ٢٢ لیوا، کە پێشتر لەنێو ریزەکانی سەر بە یەکەکانی ٧٠ و ٨٠ بوون. هەروەها هێزەکانی پشتیوانی یەک و دوو کە ئەوانیش ١١ هەزار پێشمەرگەن، لەگەڵ ٧٥٠ پێشمەرگە کە دوو کەتیبەی تۆپهاوێژن ئەوانیش رێکخراونەتەوە و دیارە ئەمانە هەنگاوی زۆر باشن و نیەتی زۆر باش هەیە. "   عوسمان سێدەری دەڵێت، "ئەوەی جێگەی خۆشحاڵی بوو، ئەو چەقبەستووییە سیاسییەی لە رابردوو هەبوو، کاریگەری نەکردە سەر ئەو پڕۆسەیە و نەبووە لەمپەرێک لەبەردەم پڕۆسەی چاکسازی لەنێو هێزەکانی پێشمەرگە. "   جێگری سەرۆکی لیژنەی کاروباری پێشمەرگە لە پەرلەمانی کوردستان باسی لەوە کرد، پرسی یەکخستنەوەی هێزەکانی پێشمەرگە "هەم لە دەرەوەی کۆبوونەوەکانی نێوان یەکێتی نیشتمانیی کوردستان و پارتی دیموکراتی کوردستان، هەم لەنێو کۆبوونەوەکانی نێوانیان بابەتی زۆر گرنگ بووە. "