تەمەنی سێ دەیەیە و لەگەڵ گیرۆدەبوون بە ماددە هۆشبەرکان، بازرگانیشی پێوە کردووە؛ دەستگیرکردنەکەیشی هاوکاتە لەگەڵ تەشەنەسەندنی بازرگانی و گیرۆدەبوون بە ماددە هۆشبەرەکان لە سنووری پارێزگای کەرکووک.  ک. ق، بازرگانی ماددە هۆشبەرەکان بە تۆڕی میدیایی رووداوی گوت، "تەمەنم ٣١ ساڵە و خێزاندارم و دوو منداڵم هەیە، سزاکەشم بیست ساڵە، واتە تاهەتاییە، کوڕێکی هاوڕێم داوای گرامێک کریستاڵی کرد و منیش گوتم وەرە بۆ ناوچەی پێشانگەکان لە گەڕەکی خەزرا و ئامادەیە، دوای هاتن و وەرگرتنی گرامێک، پۆلیسی ماددە هۆشبەرەکان هاتنە سەرم و دەستگیریان کردم. "  ئەوانەی لەنێو ئەو گرتووخانەیە دەستبەسەر کراون، بەشێکیان کەرکووکیان وەکو پردێک بۆ گواستنەوەی ماددە هۆشبەرەکان لەنێوان پارێزگاکانی عێراق و پارێزگاکانی هەرێمی کوردستان بەکارهێناوە و بەشەکەی دیکەشیان گیرۆدەی ماددەکە بوون، ژیانی خۆیان بە تەواوەتی وێران کردووە و پەشیمانییەک دەخوازن کە ئێستا دادیان نادات.  م. ع، بەکارهێنەری ماددە هۆشبەرەکان دەڵێت، "لە رێگەی هەندێک برادەرەوە تووشی ئەو ماددە هۆشبەرە بووم کە لە جۆری کریستاڵە و ماوەیەکی زۆر راهاتم لەسەر بەکارهێنانی تاوەکو گیرۆدە بووم، گیرۆدەبوونەکەی زۆر پیسە و هەر لە رێگەی برادەرەکانەوە هەندێکجار لە سلێمانی و هەندێکجار لە کەربەلا و بەسرە کاتێک کامیۆنەکان دەهاتم دەیانهێنا و لێمان دەکڕی. "  گرتووخانەی گرتن و گواستنەوەی کەرکووک، کە سەردەمانێک زۆرینەی گیراوەکانی لەسەر ماددەی تیرۆر بوون، ئێستا زۆربەی گیراوەکانی بازرگان و گیرۆدەبووانی ماددە هۆشبەرەکانن و بە هۆکاری تەشەنەسەندنی ماددە هۆشبەرەکان دادەنرێن.  پۆلیسی کەرکووک بەدوای رێگەیەکدا دەگەڕێت بۆ کەمکردنەوەی رێژەی ماددە هۆشبەرەکان لە کەرکووک و لە ماوەی هەفتەی رابردوودا، نزیکەی ٢٣ کەسیان بە تۆمەتی بەکارهێنانی ئەو ماددانە دەستگیرکردووە و هێشتا دەڵێن، "تەشەنەسەندنی ماددە هۆشبەرەکان لە پارێزگاکە بەردەوامە. "  موقەدەم عامر نووری، گوتەبێژی پۆلیسی کەرکووک رایگەیاند، "ئێمە لە ماوەی پێشوودا توانیمان چەندین رێگەی خۆڵ دابخەین کە دەرەکی بوون و قاچاخییان تێدا دەکرا، لەم ماوەیەدا ٢٢ بۆ ٢٣ کەسمان دەستگیرکردووە لەگەڵ دوو بازرگانی گەورەش کە یەکێکیان کوژرا و ئەوەی دیکەش دەستگیرکرا. "  بەپێی زانیارییەکانی پۆلیسی کەرکووک و ئەو کەسانەی بازرگانی بە ماددە هۆشبەرەکانەوە دەکەن، سەرچاوەی هێنانی ماددە هۆشبەرەکان، بە تایبەتی جۆری کریستاڵ، ئێرانە و لە دەروازەکانی بەسرە و دیالە و سلێمانییەوە بە قاچاخ هاوردە دەکرێن.