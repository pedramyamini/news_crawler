کۆمپانیاکە ٣.٥ ملیۆن دۆلاری دیکەی بۆ وەبەرهێنانەکەی لە فڕۆکەخانەکە زیاد کرد. ئەمە لە کاتێکدایە ساڵی رابردوو، کۆمپانیاکە  ١٤ ملیۆن دۆلار وەبەرهێنانی لە فڕۆکەخانەی نێودەوڵەتی هەولێردا کردبوو.  رۆژی ١٨ - ٠٥ - ٢٠٢٢ کۆمپانیای دەناتا پرۆژەیەکی نوێی لە فڕۆکەخانەی نێودەوڵەتیی هەولێر راگەیاند. پڕۆژەکە بریتییە لە زیادکردنی ١٦ هەزار مەتر دووجای کارگۆ، شوێنی سارکردنەوە و خزمەتگوزاریی چاککردنەوەی پاسەکان. بەگوێرەی راگەیێندراوی کۆمپانیاکە، ئەم خزمەتگوزارییانە ١٠٠ هەلی کاری نوێ لە نێو کۆمپانیاکە دەڕەخسێنێت.   دوای تەواوبوونی پرۆژەکە، دەتوانرێت ساڵانە ١٠ هەزار تۆن خۆراک بە فرێشی ساردبکرێتەوە. هەروەها زنجیرەیەکی سیستمی ساردکردنی میوە، گۆشت و دەرمان دروستدەکرێت. کۆمپانیاکە دەڵێت سیستەمی ساردکەرەوەکە بە پێشکەوتووترین تەکنەلۆژیاکانی ساردکردنەوە دروستکراوە.   هەروەها لە ئەنجامی فراوانکردنەکەدا، فڕۆکەخانەکە توانای کۆگاکردنی ١٠٠ هەزار تۆنی شتومەکی لە ساڵێکدا دەبێت. کۆمپانیاکە بە نیازە گەراجێکی تایبەت بە پێشکەشکردنی خزمەتگوزاری بۆ پاسەکانیش دروست بکات. دەناتا دەڵێت: "ئامانجی دروستکردنی ئەم گەراجە بۆ پارێزگارییە لە ٨ پاسی تایبەت بە گواستنەوەی سەرنشینەکان و ١٠ پاسی تایبەت بە گواستنەوە لە نێو هەولێردا".   تۆم ئەلوین جۆنز، بەڕێوەبەری دەناتا لە هەولێر رایگەیاند ئەم پرۆژەیە دوای زیادبوونی داواکارییەکانی گواستنەوەیە. جۆنز گوتیشی: "دوایین وەبەرهێنانمان یارمەتیدەرمان دەبێت بۆ فراوانکردن و باشترکردنی کارەکانمان لە هەولێردا".  لەبارەی وادەی تەواوبوونی پرۆژەکە، کۆمپانیاکە گوتی: "پێشبینی دەکرێت کارگۆ نوێیەکە ساڵی ٢٠٢٣ بکرێتەوە".   دەناتا باسی لە دەسکەتەوکانی لە ساڵی ٢٠٢١ کردووە و دەڵێت: "دەناتا لەمدواییانەدا بەکارهێنانی سیستمی OneCargoی تایبەت بە ئەلکترۆنیکردنی پرۆسەکان و بەهێزکردنی تواناکانی جێبەجێکرد. کۆمپانیاکە خزمەتگوزاریی پێشکەش ٢٥ کۆمپانیای گواستنەوە کردووە لە ساڵی ٢٠٢١ دا. هەروەها زیاتر لە یەک ملیۆن و ٢٠٠ هەزار کەس لە فڕۆکەخانەکەوە گەشتی کردووە. دەناتا ئیدارەی ٨٢٠٠ گەشت و گواستنەوەی ٢٠ هەزار تۆن خۆراکی کردووە".   ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر لە بارەی پڕۆژەکە بە (رووداو)ی راگەیاند: "پرۆژەکە لەسەر ٢٨ هەزار مەتر دووجا دروستدەکرێت و پێشبینی دەکرێت لە ساڵی ٢٠٢٣ دا تەواو ببێت".