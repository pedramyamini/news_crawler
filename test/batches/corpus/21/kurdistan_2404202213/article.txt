هێمن سەید موراد، بەڕێوەبەری کشتوکاڵی هەولێر بە رادیۆی رووداوی راگەیاند، "سەرۆکایەتیی ئەنجوومەنی وەزیران و وەزارەتی کشتوکاڵ ماددەی قڕکەری مێرووە زیانبەخشەکانیان دابین کرد بە تایبەتی بۆ لەنێوبردنی سن و کیسەڵە. "   بەڕێوەبەری کشتوکاڵی هەولێر ئاماژە بەوەش دەکات، ساڵانە بەرهەمە دانەوێڵەکان سن و کیسەڵە لێیاندەدات و کێشەی زۆر بۆ جووتیارانیان دروست دەکەن و دەیشبنە هۆی خراپبوونی جۆری گەنمەکانیان.   هێمن سەید موراد باس لەوەش دەکات، "ئەو دەرمانە بە خۆڕایی دەدرێتە ئەو جووتیارانەی کشتوکاڵیان کردووە. "   ئەمساڵ لە هەندێک ناوچەی هەرێمی کوردستان کەمبارانی و کەمئاوی بووە، ناوچەی هەولێر و دەوروبەریشی لەو کەمبارانییە بەدەر نەبووە.  بەڕێوەبەری کشتوکاڵی هەولێر گوتی، "لە سەرەتای وەرزی چاندندا بنەتۆی باشمان بۆ جووتیارانمان دابین کرد، بەڵام وشکەساڵیی ئەمساڵ کاریگەریی لەسەر بەرهەممان هەیە. "  بە گوتەی هێمن سەید موراد، هەولێر بەسەر سێ ناوچەدا دابەش دەکرێت: ناوچەی بارانی مسۆگەر کە لەوێ بەرهەمی باش هەیە، ناوچەی بارانی نیمچەمسۆگەر کە لەوێیش بەرهەمی باش هەیە و ناوچەی کەمباران کە تەنیا زەوییە بەراوەکان بەرهەمیان هەیە و دێمییەکان بێبەرهەمن.