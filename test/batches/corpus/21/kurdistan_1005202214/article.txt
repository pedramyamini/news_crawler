د. دورەید سەلیم، پسپۆڕی ژینگەزانی و بەڕێوەبەری ژینگەی گەرمیان بە رادیۆی رووداوی راگەیاند، "ئەگەر سەیری ئاماری بارانبارینی ئەمساڵ بکەین کە نزیکەی ١٣١ ملیمەترە، هیچی لە پار باشتر نییە و زۆر لە یەکدییەوە نزیکن. وا بڕوات چاوەڕوان دەکرێت گەرمیان و سەرووی گەرمیانیش ببنە سەرچاوەیەکی خۆڵبارین. دوو ساڵە لەسەر یەک رێژەی بارانبارین زۆر کەمە و مەترسیی بەبیابانبوون هەیە. هەروەها کێشەیەکی دیکەیشمان هەیە کە ئەوەیە رووپۆشی سەوزاییمان زۆر کەمە. "  بەڕێوەبەری ژینگەی گەرمیان باسی لەوەش کرد، "لە هەرێمی کوردستان سەرچاوەی خۆڵبارینمان نییە و ئەوەی هەیە هی بیابانەکانی عێراقە بەتایبەتی لە ئەنبار و سەڵاحەدین. "  د. دورەید سەلیم ئاماژەی بەوە دا، نەبوونی رووپۆشی سەوزایی و ئەو گۆڕانکارییە کەشوهەواییەی ناوچەکەی گرتووەتەوە، هۆکاری سەرەکیی خۆڵبارینن، چونکە دەبنە هۆی بەبیابانبوون، بەتایبەتی لە باشووری عێراق.  لە عێراق لە مانگێکدا شەش جار خۆڵ باریوە، کە یەکێکیان گەردەلوولێکی بەهێز بووە. پارێزگاکانی ئەنبار و سەڵاحەدین بە قۆناخێکی سەختی ئەم خۆڵبارینەدا تێدەپەڕن.  د. دورەید ئەوەی خستەڕوو، سەرچاوەی ئەم خۆڵبارینە بیابانەکانی سعودیە، کوێت، ئوردن و عێراقن کە کەمبارانی هۆکاری سەرەکییە و گوتیشی، "دەستبەسەرداگیرانی داهاتی ئاوی عێراق لە ئێران و تورکیاوە بووەتە هۆی ئەوەی رووبەری وشکایی زۆر زیاد ببێت، کە زیاد لە ٦٠ % ی داهاتی ئاوی عێراق لە تورکیا و ئێرانەوە دێت. "  بە گوتەی بەڕێوەبەری ژینگەی گەرمیان، لەبەرئەوەی سەرچاوەی خۆڵبارینەکە لە دەرەوەی هەرێمی کوردستانە، دەبێت رووپۆشی سەوزایی زیاد بکرێت، "هەروەها دەبێت ئەو چەند بەستەی بۆ گەرمیان بڕیاری دروستکردنیان بۆ دەرچووە، دەست بە جێبەجێکردنیان بکرێت کە ئەوانیش بریتین لە بەستەکانی سەرقزڵ، گۆبان و سەید حوسێن. "