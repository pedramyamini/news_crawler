نیاز نەقشبەندی، بەڕێوەبەری گشتیی حەج و عومرەی هەرێمی کوردستان لە بارەی ژمارەی ئەو عومرەکارانەی هەرێمی کوردستان کە لە وڵاتی سعودیە ماونەتەوە بە رووداوی راگەیاند، هەزار و ٥٠٠ عومرەکار لە مەککە لەڕێگەی هێڵی ئاسمانیی عێراقەوە رۆشتوون و ٥٨٠ کەسی دیکەش لەڕێگەی هێڵی فڕۆکەوانی فلای بەغداوە رۆیشتوون و هێشتا لە وڵاتی سعودیە ماونەتەوە.   لە مانگی رەمەزان لەهەر چوار پارێزگاکانی هەرێمی کوردستان، ١٢ هەزار کەس گەشتیان بۆ وڵاتی سعودیە کردووە بۆ عومرە، لە بارەی کاتی گەڕانەوە عومرەکاران، نیاز نەقشبەندی گوتی، بڕیارە ئەمڕۆ ١٧٠ عومرەکاری دهۆک و ٨٠ ـی هەولێر بگەڕێنەوە و گەشتەکان لەم هەفتەیە بەردەوام دەبێت و تاوەکو کۆتایی ئەم هەفتەیە سەرجەم عومرەکارانی هەرێمی کوردستان دەگەڕێنەوە.   لە بارەی ئەو عومرەکارانەی گوتبوویان لە سعودیە گیریانخواردووە، نیاز نەقشبەندی باسی لەوە کرد، پێش جەژنی رەمەزان کۆمپانیاکانی گواستنەوە بە سەرجەم عومرەکارانیان راگەیاندووە کە هەر کەسێک دەیەوێت بگەڕێتەوە وڵاتەکەی، دەتوانێت ئاگاداریان بکاتەوە بۆ ئەوەی بیانگەڕێننەوە، چونکە دوای جەژن پاڵەپەستۆی زۆر لەسەر فڕۆکەکان دروستدەبێت، بەڵام زۆربەیان ویستبوویان نوێژی جەژن بکەن، ئێستا پەلەیانە و دەڵێن گیرمان خواردووە، "هیچ عومرەکارێک گیری نەخواردووە و کێشەی شوێنی مانەوە و خواردنیانیش نییە. "  عومرەکارێک بە ناوی ئیبراهیم ئەحمەد کە دانیشتووی هەولێرە، رۆژی پێنجشەممە ٥ - ٥ - ٢٠٢٢ بە تۆڕی میدیایی رووداوی راگەیاند: "بڕیار بوو ئێمە دووەم رۆژی جەژن و هەندێک عومرەکاری دیکەش یەکەم رۆژی جەژن بگەڕێینەوە هەرێمی کوردستان، بەڵام بە بیانووی نەبوونی فڕۆکە، زیاتر لە ٢٤ رۆژە لێرە ماوینەتەوە و رێگەپێدراوانی کۆمپانیاکانی حەج و عومرە ئەمڕۆ و سبەیمان پێدەکەن و خۆیان لێمان دەدزنەوە و وەڵامی تەلەفۆنەکانمان نادەنەوە؛ هەندێکجاریش پێمان دەڵێن هەرکەسێک ١٢٥ دۆلار بدات، دەتوانێت بگەڕێتەوە"