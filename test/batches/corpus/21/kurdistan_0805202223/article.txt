رۆژی یەکشەممە ٨ - ٥ - ٢٠٢٢، عەبدولخالق عەلی، بەڕێوەبەری گواستنەوەی ھەولێر بە تۆڕی میدیایی رووداوی راگەیاند، ئێستا لە وەزارەتی گواستنەوە و گەیاندن لیژنەیەکی باڵا پێکهێندراوە بۆ ئەوەی بڕیار لەبارەی ئەوە بدرێت پڕۆژەکە بە کۆمپانیایەکی بیانیی یان نێوخۆیی بدرێت و ئەو کارەش بە گوێرەی گرێبەستێک دەبێت کە لەگەڵ حکومەتی هەرێمی کوردستان ئەنجامی دەدەن.   عەبدولخالق عەلی لەبارەی پرۆژەکەوە گوتی، قۆناخی یەکەم لە شەقامە سەرەکییەکان دەبێت، وەک ١٠٠ مەتری، ٦٠ مەتری، شەقامی کەرکووک، شەقامی موسڵ، مەخموور، رێگەی پیرمام، عەینکاوە، کەسنەزان و جووتسایدی ئیسکان تاوەکو دەگاتە هێڵی بنەسڵاوە. دەشڵێت، بۆ قۆناخی دووەم رەنگە نێو گەڕەکەکانیش لەخۆبگرێت.   سەبارەت بە دیزاینی پاسەکانیش، عەبدولخالق عەلی گوتی: پاسەکان کۆمپانیایەکی ئیتاڵی بە ستانداردی وڵاتانی ئەوروپی دیزاینی کردوون؛ لە رووی دیزاینەوە لەگەڵ پاسەکانی ئێستا جیاوازییان هەیە، ئەو پاسانەی ئێستا هیچیان ستانداردی گواستنەوەی گشتییان تێدا نییە، ناتوانین ناویان لێبنێن ئامرازی گواستنەوەی گشتیی؛ ئەو پاسانەی دابیندەکرێن پاسی گەورەن، شوێنی خاوەن پێداویستی تایبەت (نڤیشکان)یشیان تێدایە و تێچووەکەی ٣٥٠ ملیۆن دۆلارە.  بە گوتەی بەڕێوەبەری گواستنەوەی ھەولێر، پڕۆژەی سیتی پاسی هەولێر "دوو تێرمیناڵی باکوور و باشووریان بۆ دیاریکراوە؛ پاسەکان ٢٤ کاژێر کار دەکەن، بەڵام بۆ کاتی سیانە، خاوێنکردن و کاتی پڕکردنی سووتەمەنی دەڕۆنە تێرمیناڵەکان، کۆگایەکیشیان دەبێت بۆ کەلوپەلی یەدەگ. " گوتیشی، بە جێبەجێکردنی پڕۆژەکە، کەرتی گواستنەوەی گشتیی لەنێو شاری هەولێر بەرەوپێش دەچێت و دەبێتە هۆکاری کەمبوونەوەی پیسبوونی ژینگە و قەرەباڵخی.