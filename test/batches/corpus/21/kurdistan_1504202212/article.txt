رۆژی هەینی ١٥ ـی نیسانی ٢٠٢٢، مەغدید عەریف ئەحمەد، قایمقامی سۆران بە رادیۆی رووداوی راگەیاند، "لە وەرزی زستان و سەرما و سۆڵە بەو بڕە غازە حکومییەی بۆمان دەهات توانیمان پێداویستی هاونیشتمانیان و بازاڕیش پڕبکەینەوە و نەمان هێشت غازی بازرگانی بێتە سنووری ئیدارەکەمانەوە. "  قایمقامی سۆران ئاماژە بەوەش دەکات، "پاش نەورۆز چەند تانکەرێک کەمتر غازمان بۆ دێت لەو بڕەی پێشتر لە وەرزی زستان بۆمان دەهات، بۆیە لە چەند گەڕەکێک کێشەی غاز دروستبوو. دوای کۆبوونەوەمان لەگەڵ کارگەی غازەکان و بریکارەکانی دابەشکردنی غاز بە سەرپەرشتی لیژنەی سووتەمەنی پێداچوونەوەمان بە چۆنییەتی دابەشکردنی غازدا کرد بەشێوەیەک لەگەڵ هەر بریکارێکی غاز پۆلیسێکمان داناوە بۆ ئەوەی بە یەکسانی غاز بەسەر هاونیشتمانیاندا دابەشبکرێت. "  لە ناوەندی ئیدارەی سەربەخۆی سۆران دوو کارگەی غاز هەن و رۆژە، ناڕۆژێک پێشتر تانکەرێک غازی ٢٠ تۆنییان بۆ دەڕۆشت، بەڵام بەهۆی بەرزبوونەوەی پلەکانی گەرما لە ئێستادا ١٩ تۆن بار دەکەن، بەمەش مانگانە تانکەرێک کەمتر لەو غازەی پێشتر بۆیان دەڕۆیشت، دەگاتە کارگەکان، قایمقامی سۆرانیش ئەمە بەهۆکاری کەمبوونەوەی غاز لە سۆران دادەنێت و دەڵێت، "پێویستە لەمەودوا غازی زیاترمان بۆ بنێرن بۆ ئەوەی پێداویستی ماڵان و شوێنە بازرگانییەکان پڕبکەینەوە. "   لەبارەی قەدەخەکردنی فرۆشتنی غازی بازرگانی، قایمقامی سۆران گوتی، "هەر کاتێک کێشەی کەمی غاز دروست ببێت لە بەرژەوەندی هاونیشتمانیان دەست دەکەین بە قەدەخەکردنی غازی بازرگانی لە دوکاندارەکان بۆ ئەوەی قۆرخکاری دروست نەبێت، بەڵام ئەمە کاتییە، دوای ئەوەی گەڕەکەکان کۆنتڕۆڵکران دەست دەکەینەوە بە پێدانی غاز بەوانیش وەک چۆن پێشتر پێمان دەدان بۆ ئەوەی بەهەمان نرخی حکومی کە هەشت هەزار و ٥٠٠ دینارە بیفرۆشنەوە بە هاونیشتمانیان. "