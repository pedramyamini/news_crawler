د. ئومێد عەلی، بەڕێوەبەری نەخۆشخانەی شار لە سلێمانی بە رادیۆی رووداوی راگەیاند: "ئێمە لە زۆربەی بەشەکاندا کارمەندی میلاکی زۆر کەممان هەیە و لە زووەوە کێشەی کەمیی کارمەندانمان هەیە. ئێمە بە ناچاری کەموکوڕییەکانمان بە کارمەندانی خۆبەخش پڕ کردنەوە. ئەمە وایکردبوو خزمەتگوزارییەکی جوان پێشکەش بکەین. بە داخەوە چەند ساڵە نەمانتوانیوە یەک کەسیشیان دابمەزرێنین. "  بەڕێوەبەری نەخۆشخانەی شار لە سلێمانی ئاماژەی بەوە دا، بەهۆی ئەو مانگرتنەوە کێشەی گەورە لە نەخۆشخانەی شاردا روویداوە و چوار رۆژە نەیتوانیوە لە بەشی چاودێریی ورد یەک نەخۆشیش وەربگرێت، لەبەر ئەوەی نیوەی ئەو کارمەندانەی لە چاودێریی ورد نەخۆشیان چارەسەر دەکرد خۆبەخش بوون.    د. ئومێد عەلی ئاشکرای کرد کە ئەوان لە ٢٥ قەرەوێڵەی بەشی چاودێریی ورد تەنیا ١٢ یان بەکاردەهێنن.   بەڕێوەبەری نەخۆشخانەی شار هەروەها ئاماژە بەوەش دەکات: "شەرم لە خۆم دەکەم کە بەڕێوەبەری نەخۆشخانەی شارم و ناتوانم نەخۆشێک لە مردن رزگار بکەم و بە بەرچاومەوە بمرێت لەبەر ئەوەی کارمەندم نییە. "  ئەو بەڕێوەبەرەی نەخۆشخانەی شار لە سلێمانی گوتیشی: "خەڵک هەیە سێ رۆژە داوام لێ دەکات لە چاودێریی ورد قەرەوێڵەیەک بۆ نەخۆشێکی بۆ دابین بکەین، بەڵام ناتوانین، چونکە کارمەندمان نییە. لە بەشی فریاکەوتنی هەناوی، جاران دەستەیەکی ١٠ کەسیمان هەبووە، ئێستا بوونەتە چوار کەس. "