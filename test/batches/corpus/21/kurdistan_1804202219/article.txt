نەبەز ئیسماعیل، گوتەبێژی وەزارەتی ئەوقاف و کاروباری ئاینیی هەرێمی کوردستان بە تۆڕی میدیایی رووداوی راگەیاند، لە ١٠ شەوی کۆتایی مانگی رەمەزاندا مزگەوتەکان کراوە دەبن و بەڕێوەبەرایەتییەکانی ئەوقاف مەراسیمی تایبەت بە خۆیان دەبێت.  نەبەز ئیسماعیل گوتی: "لە مزگەوتەکانی جەلیل خەیات، ئاڵتوون و مزگەوتی گەورەی ناو بازاڕ لە شاری هەولێر بە بۆنەی شەوانی قەدر، رێوڕەسمی ئاینی ئەنجام دەدرێت و شەونوێژیش دەکرێت".  بەر لە هاتنی شەوانی قەدر دەرگای مزگەوتەکان دوای نوێژی تەڕاویح دادەخران، بەڵام بە بۆنەی شەوانی قەدرەوە لە دوای ٢٠ی رەمەزانەوە دەرگای مزگەوتەکان کراوە دەبن.  شەوی قەدر، کە دەکەوێتە مانگی رەمەزان، لە قورئانی پیرۆزدا هاتووە، خێری پەرستش لەو شەوەدا بە هەزار مانگ حیساب کراوە. بەڵام بە دیاریکراوی نازانرێت چ رۆژێکی رەمەزانە، بەپێی فەرموودەی پێغەمبەری ئیسلام ئەو رۆژە دەکەوێتە ١٠ رۆژەکانی کۆتایی مانگی رەمەزان.