رۆژی پێنجشەممە، ٢٨ - ٠٤ - ٢٠٢٢ ئاری رەبانی، خەزنەدار لە بانکی تانجەرۆ بە رووداوی راگەیاند، "تاوەکو ئێستا پرۆسەی دابەشکردنی مووچەی خانەنشینان تەواو نەبووە و ئەمڕۆ پارەش نەبووە بۆئەوەی مووچەکانیان دابەشبکەین، هەندێک پارەی یەدەگ لە بانک هەبووە ئەوانەمان بۆ خەرجکردوون. "  بە گوتەی ئەو خەزنەدارە لە بانکی تانجەرۆ، "لە بانکی تانجەرۆ جگە لە مووچەی خانەنشینان، بەڕێوەبەرایەتیی رۆشنبیریی سلێمانی و شارەوانی و پۆلیسی کارەباش ماون مووچەکانیان وەربگرن، بەڵام تاوەکو ئێستا هیچ بڕە پارەیەکمان بەدەست نەگەیشتووە بۆئەوەی مووچەکانیان دابەشبکەین، پێویستە دوای خانەنشینان مووچە وەربگرن. "  لە بارەی دابەشکردنی مووچەی خانەنشینان لە بانکی باخان لە سلێمانی، ئەمەل جەلال، بەڕێوەبەری بانکی باخان بە رووداوی رایگەیاند، "لە بانکەکەمان شەهیدان و خانەنشینانی شارستانی و پێشمەرگەش مووچە وەردەگرن، دوێنێ خانەنشینانی پێشمەرگە بە پلەی عەمید و عەقید و لیوا مووچەکانیان وەرگرت، ئەمڕۆش پلەی لیوا و موقەدەم وەریدەگرن و کۆتایی بە پرۆسەی دابەشکردنی مووچە لە بانکەکەمان دێت، چونکە هیچ شوێنێک نەماوە لای ئێمە مووچەیان وەرنەگرتبێت. "  بەگوێرەی ئەو خشتەیەی وەزارەتی دارایی بۆ دابەشکردنی مووچە لە ٠٧ - ٠٤ - ٢٠٢٢ بڵاویکردەوە، پێویست بوو پرۆسەی دابەشکردنی مووچەی خانەنشینانی شارستانی لە ٢١ تاوەکو ٢٣ی نیسانی ٢٠٢٢ و خانەنشینانی پێشمەرگەش لە ٢٦ بۆ ٢٨ دابەشبکرێت، بەڵام ئەم مانگەش دووبارە لە سلێمانی پرۆسەکە بە سستی بەڕێوەچوو، تاوەکو ئێستا هەموو خانەنشینانی پێشمەرگە و شارستانی لە سنووری پارێزگای سلێمانی بە تەواوی مووچەکانیان وەرنەگرتووە.  هەر بەگوێرەی خشتەی وەزارەتی دارایی، پێویست بوو ئەمڕۆ کۆتایی بە دابەشکردنی مووچەی سەرجەم وەزارەتەکان بێت، بەڵام بەشیک لە بەڕێوەبەرایەتییەکان لە شاری سلێمانی تاوەکو ئێستا مووچەیان وەرنەگرتووە.