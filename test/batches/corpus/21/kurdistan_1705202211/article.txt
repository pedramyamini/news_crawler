سەعد ئەمیر، جووتیار لە ناحیەی رۆڤیا بە رادیۆی رووداوی گوت، "ئێمە کێشەی کەمیی کارەبامان هەیە کە رۆژانە سێ کاژێرمان دەدەنێ. ئەوەیش وای کردووە نەتوانین بەپێی پێویست ئاوی بەرهەمەکانمان بدەین. من ٢٠ دۆنم زەویم کردووە بە پەتاتە. ئەگەر بەو شێوەیە بڕوات لەبەر بێئاوی بەرهەمەکانمان مەترسیی لەنێوچوونیان لەسەرە. ئەمە کێشەی هەموو جووتیارانی سنوورەکەیە. "  ئەو جووتیارە باسی لەوەش کرد، ئەمساڵ ئاومان کەمی نەکردووە و باشە، "ئەگەر حکومەت ١٢ کاژێر کارەبایشامان بداتێ هەر زۆر باش دەبێت. نزیکەی ٢٠ دەفتەر دۆلار پارەمان لە زەوییەکانماندا خەرج کردووە. ئەگەر ئاوا کارەبا نەبێت، مەگەر هەر خودا هاوکارمان بێت. ئێستا پەتاتە مانگێکی ماوە، لەم مانگەدا پێویستی بە ئاوە، ئەگەر ئاو نەبێت هەمووی خراپ دەبێت. "  عەنتەر فەرهاد، بەڕێوەبەری ناحیەی رۆڤیا لەوبارەیەوە بە رادیۆی رووداوی رایگەیاند، "گۆڕانی بڕی پێدانی کارەباکە کاتییە. ئەوان بە رۆژدا شەش کاژێر کارەبایان هەیە و بە شەویشدا شەش کاژێر. ئێستا کاری لەسەر دەکەین، لە داهاتوویەکی نزیکدا بۆ جووتیاران دەبێتە ٢٤ کاژێری. "