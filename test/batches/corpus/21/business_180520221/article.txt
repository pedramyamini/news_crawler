رەشید خدر، جووتیارێکە و دەڵێت، "لە دۆنمێک زەوی یەک تەنەکە چەڵتوک پێوەردەکەین و ساڵانە لەو تەنەکەیە ١٥٠ تاوەکو ٢٠٠ تەنەکە برنج دەستکەوتمان دەبێت. برنجەکەی ئێمە سەدری و کوردی شەش مانگەن و خەڵکی بەرهەمی ئێمەیان بەدڵە. "   بە بەراورد بە بەرهەمە کشتوکاڵییەکانی دیکە چاندنی برنج کاتی زۆر و ماندووبوونی زۆریشی پێویستە، بەڵام بەرهەمێکە جووتیاران خەمی بە بازاڕکردنی لێناخۆن و نرخی فرۆشتنیشی بەدڵی ئەوانە.   جەوهەر سەلیم، جووتیارێکە و دەڵێت، "ساڵانی رابردوو جووتیاری کەم بوو، بەڵام ئێستا ژمارەیەکی زۆری جووتیار برنج دەچێنن، باش دەفرۆشرێت و نرخیشی باشە ماندووبوونی جووتیار برنج بە فیڕۆناچێت و سوودی باش دەکات. "  لە کۆی رووبەری ١٠٠ هەزار و ٣٧٦ دۆنم زەوی کشتوکاڵی، ٥٣ هەزار دۆنم زەوی دەشتی هەریر و باتاس، ئەمساڵ ٤٥٠ جووتیار نیازیانە رووبەری ٤٨٠ دۆنم زەوی بە برنج بچێنن.  ساڵانە لە هەرێمی کوردستان زیاتر لە ٢٥ هەزار دۆنم زەوی بە برنج دەچێندرێت. بەرهەمی ساڵی رابردووی برنجی خۆماڵی نزیکەی ٨٠ هەزار تۆن بووە.  ساڵانە نزیکەی ٢٥٠ هەزار تۆن برنج لە بازاڕەکانی هەرێمی کوردستان دەفرۆشرێت. بڕی ئەو سەرمایەی بۆ کڕینی دەچێتە دەرەوە نزیکەی ٢٥٠ ملیۆن دۆلارە کە دەکاتە لە ٣٢ % ـی پێداویستی نێوخۆ و ٦٨ % ـی هاوردە دەکرێت.   سەرتاپای بازاڕی هەریر بکەیت کیلۆیەک برنجی خۆماڵی دەشتی هەریر و باتاست دەستناکەوێت، چونکە لە کاتی دروێنەدا و زوو دەفرۆشرێت.  ئەبوبەکر خالید، دوکاندارێکە و دەڵێت، "ئەمساڵ زیاتر لە هەزار تەنەکە برنجی باتاس و هەریرم فرۆشتووە و زۆر خێرا دەفرۆشرێت. لە کاتی دروێنەدا خەڵکی ناوی خۆیان دەنووسن و داوای دەکەن. ئێستا هەموو بازاڕ بگەڕێیت نییە بیکڕی و نەماوە لە کاتێکدا نرخی کیلۆی سێ هەزارە و هیندیەکە ١٥٠٠ تاوەکو ١٧٥٠. "   ساڵی رابردوو، رووبەری ٣٩٠ دۆنم زەوی دەشتی هەریر و باتاس بە برنج چێندرابوو، کۆی بەرهەمی ساڵی رابردوو نزیکەی ٦٠٠ تۆن برنج بوو، ئەمساڵ چاوەڕێ دەکرێت جووتیارانی هەریر و باتاس زیاتر لە ٨٠٠ تۆن برنجی سەدری و کوردی بەرهەم بێنن.