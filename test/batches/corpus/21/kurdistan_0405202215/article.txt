ئەحمەد عیساوی، سەرکردە لە رەوتی حیکمە بە رووداوی گوت، "گفتوگۆ لەگەڵ رەوتی سەدر دەستیپێکردووە، بەڵام ژێراوژێر چووین بۆ لایان و نامەشمان بۆ ناردوون، ئەمانە دوور لە چاوی راگەیاندن، پێمانگوتوون حکومەت پێکناھێندرێت بەبێ بەشداری سەدر، بەڵام چوونمان بۆ کوردستان پێشتر نامەمان ناردووە لەڕێگەی بەڕێز فوئاد حوسێنەوە و پەیوەندیش ھەیە، پێموایە لە رۆژانی داھاتوو سەردانمان دەبێت بۆ لای پارتی و بەڕێز مەسعود بارزانی بۆ لێکتێگەیشتن و گەیشتن بە ئەنجامێک. "   هەڵبژاردنی پێشوەختە لە جیاتی چارەسەری، کێشەیەکی نوێی بەرەوڕووی پرۆسەی سیاسی عێراق کردووە، بە جۆرێک کە پەرلەمان ناتوانێت کۆبوونەوەی تایبەت بە هەڵبژاردنی سەرۆککۆمار کە قۆناخی یەکەمی پێکهێنانی حکومەتی نوێیە، بەڕێوە ببات.   مەشعان جبوری، پەرلەمانتاری ھاوپەیمانیی سەروەری سوننە دەڵێت، "کاتێک ئەم دەرفەتە کۆتایی دێت لە ١٠ ـی مانگی شەوال وەک چۆن بەڕێز موقتەدا سەدر کاتەکەی دیاریکردبوو ئەو کاتە تۆپەکە دەگەڕێتەوە گۆڕەپانی ئێمە، ئەو کات داوای دانیشتنێکی پەرلەمان دەکەین بۆ ھەڵبژاردنی سەرککۆمار، ھیوادارم ئەمجارە ھەموویان لە مەترسییەکە گەیشتبن و لە دانیشتن ئامادەبن بۆ تەواوبوونی رێژەی یاسایی و ھەڵبژاردنی سەرۆککۆمار کە بەربژێرمان بەربژێری پارتییە، ئێمە پابەندین بەمەوە وەکو ھاوپەیمانی رزگارکردنی نشتیمان، ئەگەر ئەمجارە سەرکەوتوو نەبووین، من ھیچ رێگەیەکی دیکە نابینم جگە لەوەی کە ھاوپەیمانی رزگارکردنی نیشتمان دەنگ بدات بە ھەڵوەشاندنەوەی پەرلەمان و داوای ھەڵبژاردنێکی تازە. "   لەگەڵ نزیکبوونەوەی تەواوبوونی وادە ٤٠ رۆژییەکەی موقتەدا سەدر، رێبەری رەوتی سەدر شکستهێنانی چوارچێوەی هاوئاهەنگی لە پێکهێنانی حکومەت راگەیاند و مۆڵەتی ١٥ رۆژی دایە سەربەخۆکان تاوەکو بە پشتیوانی هاوپەیامنێتی سەدر، پارتی و سەروەری حکومەت پێکهێنن.