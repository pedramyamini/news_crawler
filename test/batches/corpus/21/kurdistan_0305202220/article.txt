نارۆ ئیبراهیم، ئاوارەی شنگال بە رووداوی گوت، "کاتێک کە فیشەک هات و بەر ماڵمان کەوت، گوتمان ئیدی تەواو ناگەڕێینەوە و دەمرین، چونکە هەموو رۆژێک لە شنگال شەڕە و ئاسایش بەرقەرار نییە، ئێمە بەردەوام لە ترس و دڵەڕاوکێداین، نە دەتوانین منداڵەکانمان بنێرینە قوتابخانەکان و نە دەشتوانین دەست لە ماڵەکانمان هەڵگرین. "  شەمێ خێرێ، ئاوارەیەکی دیکەی شنگالە و باسی لەوە کرد، "ئێمە چووینە ناو گوند و گوتمان ئەوێ باشترە، بەڵام نەمانوێرا بخەوین و خراپتر بوو، چووینە سنوونێش هەر وابوو، ئەوە چارەسەر نییە و حیزبەکان ئێمە وەکو قەڵغان بەکار دەهێنن. "  لە ٢ ـی ئەم مانگەوە تاوەکو ئێستا، ٧٠١ خێزان کە چوار هەزار و ٨٣ کەسن، لە گوندی دووگرێ و ناحیەی سنوونێ ئاوارەی پارێزگای دهۆک بوون، ئەوان تاوەکو ئێستا لەگەڵ کەسوکارەکانیان لەنێو ١٥ کەمپەکەی تایبەت بە کوردانی ئێزدی دەژین و شوێنی تایبەتیان بۆ دابین نەکراوە. هەریەکێک لەو ئاوارانە چیرۆکێکی خەمناکی لە گەڵدایە.  سەنا داوود، ئاوارەی شنگال باسی لەوە کرد، "ئێوارە شەڕیان کرد، بەیانییەکەی جارێکی دیکە شەڕیان کردەوە، بەڵام شەڕەکەی بەیانی زۆر سەخت بوو، چونکە کەوتنە ناو ماڵان، شەڕ بەو شێوەیە نابێت بەڕاستی، کاتێک شەڕ دەکەن نابێت بێنە ناو ماڵی خەڵک، چونکە لەبەر ژن و منداڵ زۆر دەترسن، گوتمان بەڵکو شەڕەکە کۆتایی بێت، بەڵام هەر شەڕەکە گەرمتر دەبوو، گوللە بەر ماڵی ئێمە و دراوسێکانیشمان کەوتن بۆیە هەڵاتین. "  بەگوێرەی ئاماری بەڕێوەبەرایەتیی کۆچ و کۆچبەران لە دهۆک، لە ساڵی ٢٠١٤ ـەوە تاوەکو ئێستا، ٢٧ هەزار خێزانی شنگال لەنێو کەمپەکانی سنووری پارێزگای دهۆک و ٣٧ هەزار و ٨٠٠ کەسیش لە دەرەوەی کەمپەکان دەژین.