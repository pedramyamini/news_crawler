رۆژی یەکشەممە، ١ ـی ئایاری ٢٠٢٢، موقەدەم رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند، "تونێلی دەربەندیخان کاژێر ٤: ٠٠ ـی پاشنیوەڕۆی ئەمڕۆ کرایەوە و ئێستا هاتووچۆ تێدا ئاساییە. "   سەبارەت بە هاتووچۆی ئۆتۆمبێلی بارهەڵگر لە تونێلەکە، موقەدەم رێژەن بورهان گوتی، "بارهەڵگرەکانیش دەتوانن هاتووچۆ بکەن، چونکە چیای بەرانان بەهۆی ناسەقامگیری کەشوهەوا مەترسیدارە و ئێستا گوشاری بارهەڵگریش کەمبووەتەوە، بۆیە بڕیاردراوە کە هاتووچۆ بۆ ئەوانیش ئاسایی بێت. "  تونێلی دەربەندیخان، قەزاکانی کفری، کەلار و دەربەندیخان بە سلێمانییەوە دەبەستێتەوە، لە ساڵی ١٩٥٤ لەلایەن دوو کۆمپانیای ئیتاڵی و فەرەنسی دروستکراوە و درێژییەکەی نزیکەی ٨٠٠ مەترە.  لەبارەی مەترسی لەسەر تونێلەکە و چارەسەکردنی گرفتەکانی، بەڕێوەبەری هاتووچۆی دەربەندیخان دەڵێت، "مەودای ١٥٠ مەترێکی جادەی پێش چوونە نێو تونێلەکە تێکچووە و هەلومەرجی هاتووچۆکردن تێدا زۆر گونجاو نییە، بەڵام بە ناچاری بریارماندا بارهەڵگریش هاتووچۆ بکەن، چونکە هەرچۆنێکبێت مەترسییەکانی لە سەرکەوتن بەسەر چیای بەراناندا کەمترە، بەڵام رووناکی و کارەباش چارەسەرکراوە و وەزیری ئاوەدانکردنەوەش پێی راگەیاندووین، کە دوای جەژن جادەکە چاکدەکەنەوە. "  رۆژی پێنجشەممە ٢٨ - ٤ - ٢٠٢٢، لە تونێلی دەربەندیخان، رووداوێکی وەرگەڕان و گڕگرتنی تانکەرێکی سووتەمەنیی روویدا، بەوهۆیەوە پێنج ئۆتۆمبێل بە تەواوی سووتان و دوو کەسیش بریندار بوون، زیان بەر تونێلەکەش کەوت و شۆفێران ناچاربوون بۆ هاتووچۆکردن بەسەر چیای بەراناندا بڕۆن.  دوێنێ شەممە، لە چیای بەرانانیش تانکەرێکی بارهەڵگری سووتەمەنی وەرگەڕا. موقەدەم رێژەن بورهان سەبارەت بە رووداوەکە رایگەیاندبوو، "تەنیا زیانی ماددی هەبووە. "