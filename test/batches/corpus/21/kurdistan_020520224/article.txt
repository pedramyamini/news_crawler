پژمان فەتاح پوور، بەڕێوەبەری پاراستنی ژینگەی شاری قەسری شیرین لە پارێزگای کرماشان ئەمڕۆ دووشەممە ٢ - ٥ - ٢٠٢٢ رایگەیاند، هەوا لە شارەکانی قەسری شیرین، سەرپێڵی زەهاو و شاباد لە پارێزگای کرماشان لە ئاستی قەیراندایە.  لەو سێ شارەدا بەهۆی پیسبوونی هەوا و خۆڵبارینەوە، سەرجەم قوتابخانە و ناوەندە فێرکارییەکانی دیکە ئەمڕۆ دووشەممە داخران.  پژمان فەتاح پوور داوای لە بەشێک لە خەڵکی کرد بۆ کاروباری زۆر پێویست نەبێت لە ماڵ دەرنەچن، لەوانە بەساڵاچووان، ژنانی دووگیان و ئەوانەی کە نەخۆشی دڵ و هەناسەدانیان هەیە.  بەگوتەی ئەمیرپەرویز نەجەفی، بەڕێوەبەری کەشناسیی قەسری شیرین، بەیانی ئەمڕۆ دووشەممە مەودای بینین لەو شارەدا بۆ ٢٠٠ مەتر دابەزیوە.  لە پارێزگای ئیلامیش بەهۆی خۆڵبارینەوە قوتابخانە و ناوەندە فێرکارییەکانی دیکە داخران و فەرمانگەکانیش ٢ کاژێر درەنگتر لە کاتی ئاسایی خۆیان کرانەوە.  مەجید بیگلەریان، بەڕێوەبەری ناوەندی کۆنترۆڵی قەیرانی پارێزگای ئیلام ئەمڕۆ دووشەممە رایگەیاند، مەودای بینین لە شاری مێهران بۆ ١٠٠ مەتر دابەزیوە.  ئەبولفەزل کەهزادی، بەڕێوەبەری پۆلیسی رێگەی پارێزگای ئیلام داوای لە شۆفێران کرد دووری نێوانیان لەگەڵ ئۆتۆمبیلی دیکە لەبەرچاو بگرن بۆ ئەوەی رێگری لە رووداوی هاتووچۆ بکرێ. خۆڵبارین پارێزگای خوزستانی لە باشووری رۆژئاوای ئێرانیشی گرتەوە و لەوێش سەرجەم دامودەزگا و فەرمانگەکان داخران.