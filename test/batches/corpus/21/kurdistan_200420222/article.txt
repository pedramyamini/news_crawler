هه‌ڵز ئه‌حمه‌د، ئەندامی لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان رایگەیاند، "ماوەیەک پێش ئێستا هەواڵم بۆ هات گوایە باڵه‌خانه‌یه‌ک له گه‌ڕه‌كی ' گرێ باسێ ' له نزیک به‌ڕێوه‌به‌رایه‌تیی كشتوكاڵی دهۆک بۆ به‌شەنێوخۆیی خوێندکارانی زانکۆی دهۆک به كرێ گیراوه، به‌ڵام دوای به‌دواداچوونمان ده‌ركه‌وت كه ئه‌و باڵه‌خانه‌یه چوار نهۆمه، نهۆمی یه‌كه‌م كراوه‌ته ' كافێ ' كه به‌پێی ئه‌و زانیارییانه‌ی گه‌یشتووەته ده‌ستی ئێمه ده‌كرێت له شه‌واندا له‌و كافێیه ' قوماری سیستم ' بكرێت، به‌ڵام له نهۆمی سێیه‌م و چوارەمیش خوێندکارانی زانكۆی دهۆک نیشته‌جێكراون. "   هه‌ڵز ئه‌حمه‌د گوتیشی، "ئەو بەشەنێوخۆییە نزیکەی ٢٠٠ خوێندکاری تێدایە و بەپێی شاهێدحاڵەکان و خوێندکاران، زۆر جار شەڕ لە گەراجی خوارەوەی روودەدات و رۆژانە تاوەکو کاژێر ٣ ـی بەرەبەیان خەڵکی تێدایە و قومار دەکرێت. بەپێی گوتەی شاهێدحاڵەکان شتی دیکەی قەدەخە کراویشی تێدا دەکرێت، ئەوەش کاریگەریی خراپی لەسەر خوێندکاران هەیە. "   ئەندامەکەی لیژنەی پەروەردە و خوێندنی باڵا و توێژینەوەی زانستی پەرلەمانی کوردستان دەڵێت، "ئەو باڵەخانەیە ١٨ شووقەی خوێندکارانی تێدایە، ئەو نهۆمەشی کراوەتە کافێ و قوماری سیستمی تێدایە زیاتر لە ١٥٠ مێزی تێدایە و بۆ کاری نایاسایی بەکاردەهێنرێت. "   بە گوتەی پەرلەمانتارەکەی کوردستان، "هه‌رچه‌نده ناوی به‌شه‌نێوخۆییه‌كه ' جزیره ' یه و ٢٠٠ خوێندکاری كوڕی تێدا نیشته‌جێكراوه، به‌ڵام به‌پێی به‌دواداچوونمان ئه‌مه ماوه‌ی چه‌ندین ساڵه ئه‌و باڵه‌خانه‌یه به كرێ ده‌گیرێت له‌لایه‌ن زانكۆی دهۆک و تاوەکو ئێستا هیچ ناوێكی له‌سه‌ر نییه، چونكه ئه‌و شوێنه به‌هیچ شێوه‌یه‌ک شیاو نییه بۆ ئه‌وه‌ی ببێته به‌شه‌نێوخۆیی بۆ خوێندکارانی زانكۆ، له‌به‌ر ئه‌وه‌ی مه‌ترسیی له‌سه‌ر ژیانی خوێندکاران هه‌یه، تاوەکو دره‌نگانی شه‌و قوماری تێدا ده‌كرێت و ' كه‌سانی سه‌رخۆش و لادەر ' ده‌چنه نێو باڵه‌خانه‌كه، ئه‌وه‌ش ده‌بێته هۆكار بۆ دروستبوونی شه‌ڕ و ئاژاوه له‌و باڵه‌خانه‌یه و ئاسایشی خوێندکاران ده‌كه‌وێته مه‌ترسییه‌وه. "          مەردان ئەحمەد، بەرپرسی بەشەنێوخۆییەکانی زانکۆی دهۆک بە تۆڕی میدیایی رووداوی گوت، "بەهۆی ئەوەی ئەمساڵ ژمارەیەکی زۆری خوێندکار لە زانکۆی دهۆک وەرگیران، هەروەها خەڵکێکی زۆر ئامادەنین شوێن و باڵەخانە بە کرێ بدرێنە خوێندکارانی زانکۆ، بۆیە ناچارین هەندێک شوێن بگرین، لەگەڵ ئەوەشدا ئێمە کە باڵەخانە بەکرێ دەگرین بۆ خوێندکارانمان، کارەکە بە لیژنە دەکرێت و هەروەها مەرجمان هەیە بۆ خاوەن باڵەخانەکە. ئەوەی ئەم باڵەخانەیە ئێمە شتێکمان پێگەیشت کە نهۆمێکی باڵەخانەکەی کردووەتە کافێ، ئەو کەسەمان ئاگادارکردووەتەوە، ئەگەر ئەو نهۆمە هەڵنەگرێت و ئەو کافێیە لانەبات، سکاڵای لەسەر تۆمار دەکەین، چونکە ئێمەش نامانەوێت باڵەخانەیەک خوێندکاری زانکۆی تێدا بێت و ئەو جۆرە کارانەی تێدا بکرێت. "