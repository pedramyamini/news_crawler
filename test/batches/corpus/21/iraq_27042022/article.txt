رفعەت سمۆ، یاریدەدەری پارێزگاری نەینەوا بە تۆڕی میدیایی رووداوی راگەیاند، "مستەفا کازمی، سەرۆکوەزیرانی عێراق بڕیاری راسپاردنی پارێزگاری نەینەوای بۆ راپەڕاندنی ئەرکەکانی قایمقامی شاری شنگالی هەڵوەشاندەوە. ئەوەش دوای چەند کاژێرێک هات لە راسپاردنی پارێزگاری نەینەوا لەلایەن کازمییەوە بۆ راپەڕاندنی ئەرکەکانی قایمقامی شنگال. "   هەرچەندە رێککەوتنی نێوان حکومەتی عێراق و هەرێمی کوردستان لەبارەی ئاساییکردنەوەی دۆخی شنگال لە ١/١٠/٢٠٢٠ وە واژۆکراوە، کەچی تا ئێستا رێککەوتنەکە بە تەواوەتی جێبەجێنەکراوە.  مەحما خەلیل، ئەندامی پەرلەمانی عێراق پشتڕاستیکردەوە کە بڕیاری راسپاردنی پارێزگاری نەینەوا بۆ راپەڕاندنی ئەرکەکانی قایمقامی شنگال لەلایەن کازمییەوە هەڵوەشاوەتەوە.   مەحما خەلیل کە پێشتر قایمقامی شنگال بوو بە رووداوی گوت، "لە ژێر رۆشنایی ئەنجامی هەڵبژاردنی پەرلەمانی عێراق لە ساڵی ٢٠٢١ پارتی دیموکراتی کوردستان سێ کورسی پەرلەمانی لە شنگال بەدەستهێنا. پێشتریش لە ئەنجوومەنی شنگالدا پارتی خاوەنی زۆرینە بوو، بۆیە پۆستی قایمقامی شنگال هی پارتییە و بەبێ پارتی یەکلاناکرێتەوە. "   رێککەوتنی نێوان حکومەتی عێراق و هەرێمی کوردستان لەبارەی ئاساییکردنەوەی دۆخی شنگال لە چەند خاڵێک پێکهاتووە دیارترینیان، دەرکردنی هەموو هێزە چەکدارەکانی حەشدی شەعبی و هێزەکانی نزیک لە پارتی کرێکارانی کوردستان - پەکەکەیە لە شنگال. لەگەڵ راسپاردنی ئەرکی پاراستنی ئاسایشی شارەکە بە پۆلیس و دەزگای ئاسایشی نیشتمانیی و هەواڵگریی فیدراڵیی عێراق. هەروەها هەڵبژاردنی قایمقامێکی نوێ بۆ شنگال و ئاوەدانکردنەوەی شارۆچکەکە و رەخساندنی زەمینە بۆ گەڕانەوەی ئاوارەکان.