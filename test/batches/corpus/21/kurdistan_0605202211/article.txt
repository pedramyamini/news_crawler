گرژییەکانی ئەم دواییەی سنووری سنوونێ ژمارەیەکی دیکە هاونیشتمانیی سنوورەکەی ئاوارە کرد.   رۆژی هەینی ٦ - ٥ - ٢٠٢٢، پیر دەیان پیر جەعفەر، بەڕێوەبەری کۆچ و کۆچبەران لە پارێزگای دهۆک بە تۆڕی میدیایی رووداوی راگەیاند، "لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تاوەکو ئێستا هەزار و ٧١١ خێزان کە ژمارەیان ١٠ هەزار و ٢٦١ کەسە ئاوارەی دهۆک بوون. " پیر دەیان پیر جەعفەر گوتیشی، لەو ژمارەیە هەزار و ١٠٠ خێزان لە کەمپەکان نیشتەجێکراون و ئەوانی دیکەش خۆیان لە دەرەوەی کەمپەکان چوونەتە لای کەسوکاریان یان خانوویان بەکرێگرتووە.  ئێستا بەشێوەیەکی گشتیی ٦٦ هەزار و ٩٩٣ خێزان کە لە ٣٤١ هەزار و ١٢٠ کەس پێکدێن، ئاوارەی نێو هەرێمی کوردستان بوون و نزیکەی نیوەیان لە ١٦ کەمپ جێگیرکراون.   کەمپەکان و نیشتەجێکردنیان    لە سنووری زاخۆ چوار کەمپی ئاوارەکانی شنگال هەن:   بەرسڤ ١ کە تێیدا هەزار و ١٩ خێزان کە لە پێنج هەزار و ٩٨ کەس پێکدێن، نیشتەجێن. بەرسڤ ٢ کە تێیدا هەزار و ٤٣١ خێزان کە لە حەوت هەزار و ١٢ کەس پێکدێن، نیشتەجێن. دەرکار کە تێیدا ٦٣٧ خێزان کە لە سێ هەزار و ٣٢٨ کەس پێکدێن، دەمێننەوە. چمشکۆ کە چوار هەزار و ٣١٠ خێزان کە لە ٢١ هەزار و ٥٥١ کەس پێکدێن، دەمێننەوە.   لە سنووری سێمێل نۆ کەمپی ئاوارەکانی شنگال هەن کە ئەمانەن:   کارباتۆ ١ کە تێیدا دوو هەزار و ٣٢٣ خێزان کە لە ١١ هەزار و ٦٤٩ کەس پێکدێن، دەژین.   کارباتۆ ٢ کە تێیدا دوو هەزار و ٢٧٨ خێزان کە لە ١١ هەزار و ٣٤٦ کەس پێکدێن، دەمێننەوە.   باجێت کەنداڵ ١ و ٢ کە تێیدا هەزار و ٦٨٤ خێزان کە لە هەشت هەزار و ٤١١ کەس پێکدێن، دەژین.   خانکێ کە تێیدا دوو هەزار و ٦٩١ خێزان کە لە ١٤ هەزار و ٧٢ کەس پێکدێن، نیشتەجێن.   روانگە (قەندیل) کە تێیدا دوو هەزار و ٣٨٧ خێزان کە لە ١٢ هەزار و ٤٣٠ کەس پێکدێن، دەمێننەوە.  شارییە کە تێیدا ٢ هەزار و ٣١٥ خێزان کە لە ١٢ هەزار و ١٨٠ کەس پێکدێن، دەژین.   مامیلان کە تێیدا ١٧٤ خێزان کە لە ٨٦٠ کەس پێکدێن، دەژین.   داودیە کە تێیدا ٥٠١ خێزان کە لە دوو هەزار و ٥٢١ کەس پێکدێن، دەمێننەوە.   ئیسیان کە تێیدا ٢ هەزار و ٥١١ خێزان کە لە ١٢ هەزار و ٨٧١ کەس پێکدێن، دەژین.   لە سنووری ئاکرێ یەک کەمپی ئاوارەکانی شنگال هەیە کە کەمپی مام رەشانە و تێیدا هەزار و ٥٢٤ خێزان کە لە حەوت هەزار و ٣٣٩ کەس پێکدێن، دەمێننەوە.   لە سنووری ئامێدی یەک کەمپی ئاوارەکانی شنگال هەیە کە کەمپی شێخانە و تێیدا ٦٣٣ خێزان کە لە سێ هەزار و ١٧٨ کەس پێکدێن، دەژین.