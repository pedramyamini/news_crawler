رۆژی سێشەممە ٣ - ٥ - ٢٠٢٢ ئومێد خۆشناو، پارێزگاری هەولێر لە خاڵی پشکنینی شێراوای هەولێر لە کۆنگرەیەکی رۆژنامەڤانیدا رایگەیاند: "لە چوار مانگی یەکەمی ئەمساڵ نزیکەی ٧٠٠ هەزار گەشتیار سەردانی هەولێریان کردووە، لەو ژمارەیە نزیکەی ١٠٠ هەزار کەسیان بیانی بوون و ئەوانی دیکە لە شوێنەکانی دیکەی عێراقەوە هاتبوون".  پارێزگاری هەولێر گوتی: "ساڵی رابردوو لەکۆی چوار ملیۆن گەشتیار کە روویان لە هەرێمی کوردستان کردبوو، زیاتر لە ٥٠ % یان هاتبوونە هەولێر کە دەکاتە زیاتر لە دوو ملیۆن گەشتیار".  بەپێی ئەو ئامارەی پارێزگاری هەولێر رایگەیاند: "لە ٣٠ - ٤ - ٢٠٢٢ تاوەکو ئەمڕۆ ٣ - ٥ - ٢٠٢٢ بەپێی ئامارە سەرەتاییەکان نزیکەی ١٠٠ هەزار گەشتیار هاتوونەتە شاری هەولێر، تەنیا ئەمڕۆ لە بازگەی شێراواوە نزیکەی ٣٠ هەزار گەشتیار چوونەتە هەولێر و تاوەکو درەنگانی شەویش ژمارەکە زیاتر بەرزدەبێتەوە".  بە گوتەی ئومێد خۆشناو، بەپێی پلانی هاوبەشی بازگەکان و گەشتوگوزار، بۆ پێشوازیکردن لە میوانەکان بۆ نیشتەجێکردنیان و شوێنی نانخواردن و گەشت و گەڕانیان، ٥٠ هەزار شوێن تەرخانکراوە و گوتیشی: "لە بەدواداچوونی پارێزگای هەولێر لەگەڵ بەڕێوەبەری گشتیی گەشتوگوزاری هەولێر، بۆمان دەرکەوت کە لەو ٥٠ هەزار بێدە ٩٥ % ـی هوتێلەکان گیراون و تەنیا ٥ % شوێنیان ماوە".  ئومێد خۆشناو هەروەها باسی لەوەش کرد: "لەگەڵ لایەنە پەیوەندیدارەکان لە هاوئاهەنگیداین بۆ ئەوەی ئەگەر پێویستیکرد و گەشتیاری زیاتر روویان لە هەولێر کرد، پلانی دیکە بۆ نیشتەجێبوونیان بخەینەگەڕ".