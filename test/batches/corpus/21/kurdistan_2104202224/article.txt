مەجید میرئەحمەدی، جێگری وەزیری ناوخۆی ئێران بۆ کاروباری ئەمنی دەڵێت، لە هەندێک لە سنوورەکان رێگە دەدرێت کۆڵبەران لە رێڕەوی رێگەپێدراوەوە هاتووچۆ بکەن، وەکو پێش ساڵی ٢٠١٧. هەڕەشەی رووبەڕووبوونەوەی تووندیش لەو کۆڵبەرانە دەکات، بە جێگەیەک جگە لەو شوێنە دیاریکراوانەدا کەلوپەل بگوازنەوە.   لە یەک مانگی رابردوو بە تەقەی هێزەکانی ئێران لانیکەم سێ کۆڵبەر کوژراون و بیست کەسیش بریندارکراون. نوێنەری هەورامان لە پەرلەمانی ئێران دەڵێت، داوایان لە دەزگای داد و وەزارەتی ناوخۆی ئێران کردووە لێکۆڵینەوە لە تەقەکردنی چوار رۆژ پێش لە سنووری نەوسوود بکەن کە بووەهۆی گیانلەدەستدانی کۆڵبەرێک و برینداربوونی ١٢ی دیکە.  ئارش لهۆنی، نوێنەری جوانڕۆ و هەورامان لە پەرلەمانی ئێران داوا دەکات لێکۆڵینەوە لەوانە بکرێ لە سنووری نەوسوود تەقەیان لە کۆڵبەرەکان کرد. دەشڵێت، "ئێمە داوا لە دەزگای داد و وەزیری ناوخۆ دەکەین بەخێرایی لێکۆڵینەوە لەم بابەتە بکەن و رێکاری یاسایی بەرامبەر سەرپێچیکاران بگیرێتەبەر".  بەڵام کەسوکاری کۆڵبەرانی کوژراو و کۆڵبەرە بریندارەکانیش هیوایەکیان بۆ وەدیهاتنی دادپەروەری نییە.   بەپێی راپۆرتی نوێی تۆڕی مافی مرۆڤی کوردستان لە یەکەم مانگی بەهاردا لانیکەم سێ کۆڵبەر بە تەقەی هێزەکانی ئێران کوژراون و  ٢٠ کۆڵبەریش بریندار کراون.  جێگری وەزیری ناوخۆی ئێران بۆ کاروباری ئەمنی دەڵێت، "ئەم بارودۆخە بۆ ئێمە قبووڵکراو نییە و دەبێت خێرا چارەسەر بکرێت".   ئارەش لهۆنی دەڵێت، "سەرچاوەی ئەم کێشەیە بێگومان بژێویی دانیشتووانی ناوچە سنوورییەکانە، کەواتە دەبێت گرنگی بە بژێویی دانیشتووانی سنوور بدرێت، ئەمەش پێویستی بە یاسا هەیە، هەندێ هەوڵیش دراوە، پەرلەمان و حکومەت هەندێ هەوڵیانداوە، سەرۆککۆمار ٣ هەفتە لەمەوبەر باس لەوە کرد لە داهاتوویەکی نزیکدا رێوشوێنیک بۆ باشترکردنی دۆخی دانیشتووانی ناوچە سنوورییەکان لە حکومەتدا پەسند دەکەن".  رێڕەوە کۆڵبەرییەکان ساڵی ٢٠١٧ داخران، لەم ساڵانەدا زۆرجاران بەرپرسان گوتوویانە سنوورەکان رێکدەخەنەوە و بە پلانی نوێ رێڕەوە کۆڵبەرییەکان دەکەنەوە، بەڵام هیچیان سەری نەگرتووە.   پشتگوێخستنی ناوچە سنوورییەکان و دۆخی خراپی ئابووری، رێگەی دیکەی جگە لە کۆڵبەری بۆ خەڵک نەهێشتووەتەوە.