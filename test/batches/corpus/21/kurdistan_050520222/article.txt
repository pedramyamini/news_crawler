بەپێی زانیارییەکانی هۆرڤان رەفعەت، پەیامنێری رووداو لە سلێمانی، شەپۆلی خۆڵبارینەکە تاوەکو درەنگانی ئەمشەو بەردەوام دەبێت و لە سبەینێوە وردە وردە بەرەو کۆتایی دەچێت. بەڕێوەبەرایەتیی کەشناسیی سلێمانی بە رووداوی راگەیاند، پێشبینی دەکەن سبەینێ هەینی ٦ی ئایار شەپۆلێکی بارانبارین روو لە ناوچەکە بکات.  پەیامنێری رووداو ئاماژەی بەوەش کرد، کەشناسیی سلێمانی ئەوەی خستووەتەڕوو کە لە دوو هەفتەی داهاتوودا، واتە لە ناوەڕاستی ئەم مانگەوە تاوەکو ٢٠ی ئایار، شەپۆلێکی دیکەی بارانبارین روو لە هەرێمی کوردستان دەکات، کە ئەوەش کاریگەریی لەسەر دابەزاندنی پلەکانی گەرما دەبێت.  پزیشکان و تەندروستکاران داوا دەکەن لەکاتی خۆڵباریندا خەڵک ماسک بەکاربهێنن و منداڵان و کەسانی بەتەمەن باشترە نەچنە دەرەوە، تاوەکو کاریگەریی شەپۆلی خۆڵبارین تەواودەبێت، چونکە کاریگەریی راستەوخۆی لەسەر سییەکانی مرۆڤ دەبێت.  هۆرڤان رەفعەت ئاماژەی بەوەش کرد، تاوەکو ئێستا هیچ کەیسێکی تێکچوونی تەندروستیی هاونیشتمانیان بەهۆی خۆڵبارین لە نەخۆشخانەکان تۆمارنەکراوە.  جگە لە سەنتەری شاری سلێمانی، شەپۆلی خۆڵبارینەکە هەریەکە لە پارێزگای هەڵەبجە، سنووری ئیدارەی گەرمیان [کەلار] و دەربەندیخان و سنووری شارەزووری گرتووەتەوە.  خۆڵبارین لە شارۆچکەی رزگاریی سەر بە قەزای کەلار  خۆڵبارین لە شارۆچکەی رزگاریی سەر بە قەزای کەلار  رۆژی چوارشەممە ٤ی ئایاری ٢٠٢٢ وەزارەتی گواستنەوە و گەیاندنی هەرێمی کوردستان رایگەیاند، "لە ئەنجامی ئەو نزمە پەستانەی کە باشووری خۆرئاوای عێراقی گرتووەتەوە، کە بووەتە هۆی بەرزبوونەوەی شەپۆلێکی تۆز و خۆڵ کە ناوچەکانی ناوەڕاستی عێراقی گرتووەتەوە، پێشبینی دەکەین کاریگەریی لەسەر هەرێمی کوردستان لە کاتەکانی ئێوارەی ئەمڕۆ [رۆژی چوارشەممە] زیاد ببێت، بەتایبەتی شاری هەولێر و دەوروبەری و ناوچەکانی گەرمیان و باشووری سلێمانی کە مەودای بینینی ئاسۆیی کەم دەبێتەوە بۆ کەمتر لە دوو کیلۆمەتر. "  هەر لەو راگەیێندراوەی وەزارەتی گواستنەوە و گەیاندنی هەرێمی کوردستاندا ئەوەش خرابووەڕوو، "کاریگەریی ئەم شەپۆلە تاوەکو کاتەکانی بەیانیی رۆژی پێنجشەممە بەردەوامیی دەبێت. "     کەشناسیی عێراق: خۆڵبارینی ئێستا بەهێزترین شەپۆلی خۆڵبارینە لە ماوەی دوو ساڵدا     هاوکات لە کاژێر ٠٢: ٠٠ی بەرەبەیانی ئەمڕۆوە شەپۆلێکی خۆڵبارین شارەکانی ناوەڕاست و خوارووی عێراقی گرتووەتەوە، کەشناسیی بەغدا و عێراق هۆشدارییان دابوو لە شەپۆلی خۆڵبارینەکە بەڵام چاوەڕوانیان نەدەکرد بەو شێوەیەی ئێستا بێت. کەشناسیی عێراق بە "بەهێزترین شەپۆلی خۆڵبارین" ناوی بردووە لەماوەی ئەمساڵ و ساڵی رابردوودا. گوتەبێژی دەستەی کەشوهەوای عێراق رایدەگەیێنێت، لە ئێوارەی ئەمڕۆ پێنجشەممەوە وردە وردە خۆڵبارینەکە بەرەو نەمان دەچێت.     مستەفا گۆران، پەیامنێری رووداو لە بەغدا رایگەیاند، مەودای بینین لە بەغدا کەمترە لە ٥٠ مەتر، تاوەکو لە بەغداوە بەرەو خوارووی عێراق بڕۆیت مەودای بینین کەمتر دەبێتەوە، بەشێوەیەک لە هەندێک شوێن خێرایی لێخوڕینی ئۆتۆمبێل ٢٠ بۆ ٣٠ کیلۆمەترە لە کاژێرێکدا، ئەوەش بەهۆی کەمبوونەوەی مەودای بینینەوە.        هەریەک لە بەڕێوەبەرایەتیی هاتووچۆی بەغدا و پارێزگاکانی دیکەی عێراق و بەڕێوەبەرایەتییەکانی تەندروستی هۆشدارییان داوە لەوەی کە دەبێت خەڵک زۆر ئاگادار و هۆشیاربن. بەپێی ئەو زانیارییانەی دەست پەیامنێری رووداو کەوتوون، تەنیا لە بەغدا تاوەکو ئێستا زیاتر لە ١٠٠ کەس بەهۆی تەنگەنەفەسییەوە براونەتە نەخۆشخانە.     بەپێی ئەو زانیارییانەی مستەفا گۆران لە کەشناسیی عێراقەوە دەستیکەوتووە، ئەو شەپۆلە خۆڵبارینەی ئێستا رووی لە عێراق کردووە، لە ماوەی ئەمساڵ و ساڵی ٢٠٢١ دا "بەهێزترین شەپۆلی خۆڵبارین"ە.