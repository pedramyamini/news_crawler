تاھیر عەبدولڕەحیم، ھاونیشتمانییەکی گوندی تڕوانشە لە دەڤەری بەرواری باڵا و بە تۆڕی میدیایی رووداوی گوت، فڕۆکە جەنگییەکانی تورکیا لە چەند شوێنێکی جیاوازەوە بە چڕی بۆردوومانی زنجیرە چیای مەتین دەکەن.   رۆژی دووشەممە ١٨ی نیسان سوپای تورکیا لە چەند ناوچەیەکی هەرێمی کوردستان دژی پارتی کرێکارانی کوردستان - پەکەکە ئۆپەراسیۆنێکی ئاسمانی و زمینی دەستیپێکرد.  ئەو هاونیشتمانییە گوتیشی، ١٥ خولەکێک دەبێت، فڕۆکەکانی تورکیا دەستیان بە بۆردوومانی چیای گامێرک و چیای زەردک کردووە و تاوەکو ئێستاش بۆردوومانەکە بەردەوامە.  بەپێی ئاماری بەرپرسانی ئیداریی سنووری پارێزگای دهۆک کە بۆ رووداو قسەیان کردووە، لە ساڵی ١٩٩١ تاوەکو ساڵی ٢٠٢٢ لە سنووری پارێزگاکە ٣٨٠ گوند بەهۆی شەڕی تورکیا و پەکەکە چۆڵکراون.   هەروەها لە ماوەی چوار ساڵی رابردوودا بەهۆی شەڕی تورکیا و پەکەکە ٣٤ کەسی سڤیل گیانیان لەدەستداوە و ١٥ی دیکەش برینداربوون.  بەپێی ئەو ئامارەشی کە دوای نیوەڕۆی رۆژی دووشەممە ١٨ - ٠٤ - ٢٠٢٢ وەزارەتی بەرگریی تورکیا بڵاویکردووەتەوە، لە ئۆپەراسیۆنی چنگ - قوفڵ، ١٩ گەریلا گیانیان لەدەستداوە.  هەروەها بەپێی ئاماری هێزەکانی پاراستنی گەل - هەپەگە، ٢٨ سەربازی سوپای تورکیا لە ئۆپەراسیۆنەکەدا کوژراون.