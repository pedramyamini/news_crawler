رووداوەکە رۆژی سێشەممە ١٠ - ٥ - ٢٠٢٢ لە سەنتەری شاری دهۆک روویداوە، کاژێر ٠٨: ٠٠ ـی بەیانی پۆلیسی فریاکەوتنی دهۆک ئاگادارکراونەتەوە کە رووداوێکی "کوشتن" لە گەڕەکی سەرهەلدان هەیە.  دوای ئەوەی پۆلیس چووەتە شوێنی رووداوەکە و دەستی بە لێکۆڵینەوە کردووە، دەرکەوتووە پیاوێک بە وایەری کارەبا ژنەکەی خۆی خنکاندووە، ئەوەش دوای ئەوەی کە پیاوەکە باسی لەوە کردووە کە لەنێو ماڵدا شەڕیان کردووە و دواتر بە وایەری کارەبا خنکاندوویەتی.  عیسا تاژیکی، باوکی ژینوار [ژنە خنکێندراوەکە] میوانی بەرنامەی بەرپرسیاری تۆڕی میدیایی رووداو بوو، ئەو باسی لەوە کرد، "ئاگاداری کوشتنی کچەکەم نەبووم، خەڵک تەلەفۆنیان بۆ کردین و گوتیان کچەکەتان کوژراوە، خێزانێکی زۆر دڵخۆشبوون، لە جەژنی رەمەزان کچەکەم و منداڵەکەی چوار رۆژ لە لای ئێمە بوون، هەندێکجار کچەکەم کێشەی لەگەڵ زاواکەم هەبوو و چەند جارێکیش لێیداوە و دەموچاوی شین کردووە، بەڵام هەر پێمدەگوت دەبێت پشوودرێژ بیت و ئەوە هاوژینتە، دواتر دەمگەڕاندەوە ماڵەکەی خۆی. "  باوکی ژینوار هەروەها گوتیشی، "چەند ساڵێک پێش ئێستا کێشەیەک لەنێوان کچەکەم و زاواکەم دروستبوو، باوکی زاواکەم پارەی بە کوڕەکەیدا و ناردییە دەرەوەی وڵات، منیش کچەکەمم هێنایە لای خۆم، کچەکەم لە تووندوتیژی دژی ئافرەتانی دهۆک لەسەر بەجێهێشتنی خۆی و منداڵەکەی، سکاڵای لە هاوژینەکەی کرد، بەڵام زاواکەم دوای گەڕانەوەی لە دەرەوەی وڵات، پیاوی ریشسپی هێنا بۆ ئەوەی کچەکەمی بدەمەوە، منیش پێمدایەوە تەنیا لەبەر ئەوەی ماڵی کچەکەم تێکنەچێت، کچەکەم منداڵێکی کوڕی چوار ساڵانی هەیە. "  عیسا تاژیکی ئاماژە بەوەش دەکات، تاوەکو ئێستا نازانێت زاواکەی لەسەر چی کچەکەی کوشتووە، دەشڵێت، "کچەکەشم داواکاری جیابوونەوەی لەگەڵ هاوژینەکەی بە من نەگوتووە، بۆیە ئێستاش لە زاواکەم خۆش نابم و دەبێت خوێن بە خوێن کۆتایی پێ بهێندرێت، چونکە خەڵک تەرمی کچەکەمیان بردووەتە پزیشکی داد، خەسوو و خەزووری هەر نەهاتوونەتە سەر تەرمەکەی و هەموو کێشەکەش لە ئەستۆی دایک و باوکی زاواکەمە. "  هێمن سلێمان، گوتەبێژی پۆلیسی دهۆک کە میوانی بەرنامەکە بوو گوتی، "کاژێر شەشی بەیانی کێشە لەنێوان ژن و پیاوەکە دروستبووە، کاژێر هەشت پیاوەکە بە وایەری وشککەرەوەی قژ هاوژینەکەی خنکاندووە، دوای رووداوەکە پیاوەکە خۆی تەلەفۆنی بۆ پۆلیس کردووە، گوتوویەتی کە هاوژینەکەی کوشتووە، لە لێکۆلینەوەکان پیاوەکە باسی لەوە کردووە، بەردەوام کێشەی لەگەڵ هاوژینەکەی هەبووە. "  گوتەبێژی پۆلیسی دهۆک باسی لەوەش کرد، "پیاوەکە بەپێی ماددەی ٤٠٦ لە یاسای سزادانی عێراقی دەستبەسەر کراوە و دەکرێت سزای ئەو کەسە تاوەکو لەسێدارەدانیش بێت، خێزانەکە منداڵێکی چوار ساڵانی کوڕیان هەیە. "  دکتۆر کۆچەر خۆشناو، پسپۆڕی دەروونزانی کە میوانێکی دیکەی بەرنامەکە بوو ئەوەی خستەڕوو، "لە وڵاتی سوێد، شەش لە ١٠ ـی ئەوانەی تاوان دەکەن کێشەی دەروونییان هەیە، زۆر بوونی رووداوەکانی کوشتنیش بەهۆی کێشەی دروونییەوەیە، پێویستە پێش تووڕەبوون و هەڵچوون کێشەکان چارەسەر بکرێن تاوەکو رووداوی لەو شێوەیە روونەداتەوە، رێگەپێدراویش نییە تووندوتیژی بەرامبەر بە ئافرەتان بکرێت. "