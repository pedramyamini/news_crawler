رووداوەکە لە رێگەی ئەرزەڕۆم - ئاگری لە نزیک گوندی چیفتەپناری سەر بە شارۆچکەی ئەلەشکیرت روویدا.  دوای رووداوەکە تیمەکانی فریاکەوتن، جەندرمە، تەندروستی، ئاگرکوژێنەوە و ئافاد گەیشتنە شوێنی رووداوەکە. تیمەکان شۆفێری بارهەڵگرەکەیان رزگار کرد و لە رێگەی سڵنگەوە بارهەڵگرەکەیان راکێشا و تەرمی چوار کەسیان لە ئۆتۆمبیلەکە دەرهێنا. ئەو چوار کەسەی گیانیان لەدەستدابوو دایک و باوک و دوو منداڵی خێزانێک بوون.  شۆفێری بارهەڵگرەکە کە بەسەختی بریندار ببوو، دوای گواستنەوەی بۆ نەخۆشخانە ئەویش گیانی لەدەستدا.  دواتر تەرمی هەر پێنج کەسەکە رادەستی پزیشکی دادوەریی نەخۆشخانەی گشتیی ئەلەشکیرت کرا.  بەپێی راپۆرتی هۆبەی هاتووچۆ لە بەڕێوەبەرایەتیی گشتیی ئاسایشی تورکیا کە ١٣ - ٤ - ٢٠٢٢ بڵاوکرایەوە، لە مانگەکانی کانوونی دووەم، شوبات و ئاداری ٢٠٢٢ لە باکووری کوردستان و تورکیادا ١٠٧ هەزار و ٧٥٠ رووداوی هاتوچۆ روویانداوە؛ لەو رووداوانەدا ٣٩٤ کەس گیانیان لەدەستداوە و ٥٣ هەزار و ٦٠٥ کەسیش بریندار بوون.