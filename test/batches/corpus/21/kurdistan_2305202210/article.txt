رۆژی دووشەممە ٢٣ - ٥ - ٢٠٢٢ بەرزان محەممەد، بەڕێوەبەری دادپزیشکی سلێمانی بە تۆڕی میدیایی رووداوی راگەیاند، "شەوی یەکشەممە تەرمی لیامان رادەستی بنەماڵەکەی کردەوە. "   بەگوێرەی زانیارییەکانی رووداو، دوای رادەستکردنەوەی تەرمی لیا بە بنەماڵەکەی، هەر دوێنێ یەکشەممە بە خاک سپێردراوەتەوە، هەروەها دادوەر شایەتحاڵانی رووداوەکەی بانگهێشتکردووە و گوتەی لێوەرگرتوون.   بەڕێوەبەری دادپزیشکی سلێمانی ئامادەنەبوو زانیاری سەبارەت بە ئەنجامی پشکنینەکان بخاتەڕوو و گوتی، "هەموو شیکارییەکان بۆ تەرمەکە کرا و بە راپۆرتێک رەوانەی دادوەری لێکۆڵینەوە کراوە، بەڵام بەگوێرەی یاسا دۆسییەکە نهێنییە و ناتوانین هیچ زانیارییەکی لەسەر بدەین. "   لیا عەلی کە بە گوتەی باوکی "سەگ پەلاماری داوە و بەشێکی جەستەی خواردووە"، دوای بڵاوبوونەوەی هەواڵی مردنەکەی و نەبردنی تەرمەکەی بۆ دادپزیشکی، لەنێو تۆڕە کۆمەڵایەتییەکاندا گومان خرایە سەر هۆکاری مردنەکەی؛ دواجار دادوەری لێکۆڵینەوە بڕیاری هەڵدانەوەی گۆڕەکەی لیای دا.  رۆژی چوارشەممە ١٨ ـی ئایاری ٢٠٢٢، عەلی رەحیم، باوکی لیا بە رووداوی گوت، "لیا تەمەنی ١٠ ساڵان بوو، رۆژی دووشەممەی رابردوو کاژێر ١٤: ٢٠ خولەک چووبووە دەرەوە لە ماڵی دراوسێیەکمان لەگەڵ منداڵەکانیدا یاری کردبوو، دایکی گوتی بزانە لیا چی دەکات. من رۆیشتم گوتیان چووتە دەرەوە، زۆر گەڕام نەمدۆزییەوە، لە کۆتایی چوومە ئەو باخەی ماڵە دراوسێکەمان کە ماڵێكی رێزدارن، بە پاسەوانەکەیانم گوت، دەتوانم بچم سەیربکەم، گوتی، لێرە نییە. گوتم باشە و رۆیشتم، دواتر گەڕامەوە بۆ ئەوێ، سەیرمانکرد و بینیم سێ سەگ کچەکەمیان رادەکێشا. خاوەن ماڵەکە دەوری سەگەکانیشی تەلبەند کردبوو، کچەکەم بەسەریدا چووەتە ژوورەوە. سەگی پۆلیسی بوون بە ئارەزووی خۆیان گۆشتیان لێکردبووەوە. "