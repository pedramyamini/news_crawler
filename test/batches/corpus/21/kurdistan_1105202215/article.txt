رۆژی چوارشەممە ١١ ـی ئایاری ٢٠٢٢، لە راگەیێندراوێکدا وەزارەتی دەرەوەی عێراق سەرکۆنەی تۆپبارانکردنی ناوچەی سیدەکانی لەلایەن ئێرانەوە کرد و گوتی، "پێویستە لەبری زمانی هەڕەشە و رووبەڕووبوونەوە پەنا بۆ گفتوگۆ ببردرێت و سەروەریی عێراق پێشێل نەکرێت. "  بەرەبەیانی ئەمڕۆ، تۆپخانەکانی سوپای پاسدارانی ئێران تۆپبارانی کوێستانەکانی بەربزینی لە سنووری ناحیەی سیدەکان کرد. لەوبارەیەوە، ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، "تۆپبارانەکە دوورە لە ئاوەدانی. "   وەزارەتی دەرەوەی عێراق جەخت دەکاتەوە کە "نابێت خاکی عێراق وەک پێگە و شوێنێک بۆ هەڕەشەکردن لە دراوسێکان بەکار بهێندرێت. "   فەرماندەیەکی حیزبی دیموکراتی کوردستانی ئێران - حدکا، کە نەیویست ناوی بڵاوبکرێتەوە، بە رووداوی راگەیاند، ئێران بە درۆن هێرشی کردووەتە سەر ناوچەی سنوورییەکانی گەڵاڵە و ناوچەی بەربزین، لە سنووری سیدەکان، تۆپبارانکراوە.