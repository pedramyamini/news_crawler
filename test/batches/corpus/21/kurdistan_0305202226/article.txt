جەمال دەخیل، پەرستار بە رووداوی گوت، "ناو شار و گوندەکان جێگەی هێزەکانی سوپا نییە، بەڵکو ئەوان دەبێ لە دەرەوەی شار و گوندەکان بن، ئەوان دەبێ لەسەر سنوورەکان بن، لەبەر ئەوە بەڕاستی ئێمە تەنیا دەمانەوێ پۆلیسی فیدراڵ بە تەنیا لێرە بن، نەک هەموویان. "  شەڕ و ئاڵۆزییەکانی چەند رۆژی رابردووی شنگال جگە لەوەی کە سەتان خێزانی ئاوارە کردووە، زیانێکی زۆریشی بە خەڵکی سنوورەکە گەیاندووە، چونکە بەهۆی شەڕەکەوە چەند رۆژێک دووکانداران و کاسبکاران نەیانتوانی کار بکەن.  موراد بەرەکات، دووکاندارە و دەڵێت، "شەڕی دوێنێ لەنێو ماڵەکاندا بوو، خەڵک زۆر ترسان، بەتایبەت ژن و منداڵ، کێشە لەنێوان هەردوولایان روویدا، ئێمە هیوادارین هەردوولا شەڕەکانیان لەنێو ماڵەکاندا دوور بخەنەوە. "  بەهۆی ئەو ئاڵۆزییەی کە لە شنگال دروستبوو، شاندێکی باڵای عێراق کە لە سەرۆکی ئەرکانی سوپا و جێگری فەرماندەی پۆپەراسیۆنە هاوبەشەکان پێکهاتبوون، گەیشتنە شنگال، بەو هۆیەوە کەمێک شەڕەکە وەستا و دۆخەکە بەرەوە ئارامبوونەوە رۆیشت.  فەرحان قیرانی، دووکاندارێکی دیکەیە لە سنوونێ و باسی لەوە کرد، "لێرەش خەڵك ترسان و لە بازاڕ دوورکەوتنەوە، تەنیا ویستیان خۆیان رزگار بکەن، خەڵک دووکانەکانیان داخست و ترسیان هەیە کە جارێکی دیکە شەڕ دەستپێبکاتەوە. "  بەهۆی ئەو شەڕەوە کە لەنێوان یەبەشە و سوپای عێراق روویداوە، تاوەکو ئێستا دوو کەس لە هەردوولا کوژراوە و شەش کەسیش برینداربوون. ئێستا دۆخەکە هێوربووەتەوە و شەڕ وەستاوە، بەڵام بەهۆی ئەو ئامادەباشییانەی کە لە هەردوولا هەیە، مەترسیی رووبەڕووبوونەوەی چەکداری لەنێوانیان دەکرێت.