رۆژی شەممە ٣٠ی نیسانی ٢٠٢٢، شەریف رەحیم، جێگری بەڕێوەبەری تەندروستی چەمچەماڵ بە تۆڕی میدیایی رووداوی راگەیاند، رووداوەکە وەرگەڕان بووە، نزیک کاژێر ١٥: ٠٠ لە ناوچەی مەنیلە روویداوە کە هێزێکی پێشمەرگە لەو سنوورە جێگیرن؛ شوێنی رووداوەکە دوو بۆ سێ کیلۆمەتر لە چەمچەماڵەوە دوورە.  جێگری بەڕێوەبەری تەندروستی چەمچەماڵ گوتیشی: "لە ئەنجامی رووداوەکەدا پێشمەرگەیەک گیانیلەدەستداوە و ١٤ پێشمەرگەی دیکەش برینداربوون".  بریندارەکان لە نەخۆشخانەی فریاکەوتنی شەهید پێشڕەون لە چەمچەماڵ؛ شەریف رەحیم دەڵێت: "هەموویان لەژێر چاودێری پزیشکیدان، ئەگەر پێویست بێت رەوانەی نەخۆشخانەکانی سلێمانییان دەکەین".  هاوکات عەمید عومەر عەلی بەڕێوەبەری هاتووچۆی چەمچەماڵ بە تۆڕی میدیایی رووداوی گوت: "ئێستا تیمەکانمان گەیشتوونەتە شوێنی رووداوەکە و دواتر روونکردنەوەی زیاتری لەبارەوە دەدەن".