شاخەوان حوسێن وەرتی، بەڕێوەبەری ناحیەی قەسرێ بە رووداوی راگەیاند، ئەو پیاوە ناوی ئەحمەد عەبدوڵڵایە و تەمەنی ٤٠ ساڵە، بەڵام ئێستا دانیشتووی گەڕەکی شاوێسی هەولێرە و بە جەڵتەی دڵ کۆچی دواییکردووە.  مەبەست زرار، ئامۆزای ئەحمەد عەبدوڵڵا بە تۆڕی میدیایی رووداوی راگەیاند، ئامۆزاکەی بە مەبەستی هێنانەوەی بەروبوومی کوارگ / قارچک و رێواس چووەتە چیاکان لەگەڵ چەند هاوڕێیەکی و لەوێ جەڵتە لێیداوە.  بە گوتەی ئامۆزاکەی ئەحمەد عەبدوڵڵا، دوای ئەوەی جەڵتەی دڵ لێیداوە، "چووەتەوە لای هاوڕێکانی و گوتوویەتی تەندروستیم باش نییە، دواتر جارێکی دیکە جەڵتە لێیداوەتەوە و گیانی لەدەستداوە. "  مەبەست زرار ئاماژەی بەوەش کرد، تەرمی ئامۆزاکەییان بردووەتەوە قەسرێ و ئێستا لە نەخۆشخانەی قەسرێیە و لەوێش پزیشکەکان پشتڕاستیان کردووەتەوە کە مردنەکە بە جەڵتە بووە، گوتیشی، "برای تاقانەی هەشت خوشکە، خێزاندارە و چوار کوڕ و کچێکیشی هەیە. "