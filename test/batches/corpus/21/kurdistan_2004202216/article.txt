رۆژی چوارشەممە ٢٠ی نیسانی ٢٠٢٢ مەسرور بارزانی، سەرۆکی حکومەتی هەرێمی کوردستان لە چوارچێوەی سەردانەکەیدا بۆ بەریتانیا لەگەڵ پریتی پاتێل، وەزیری ناوخۆی بەریتانیا کۆبووەوە.  بەپێی راگەیێندراوی حکومەتی هەرێمی کوردستان، "وەزیری ناوخۆی بەریتانیا، خۆشحاڵیی خۆی بە سەردانی شاندی حکومەتی هەرێمی کوردستان دەربڕی و سوپاسی سەرۆکی حکومەتی کرد بۆ هاریکاری و هەماهەنگیکردنی حکومەتی هەرێمی کوردستان لەگەڵ حکومەتی بەریتانیا لە بواری کۆچبەران و کۆچی نایاسایی. "  پاتێل خواستی وڵاتەکەشی بۆ پەرەپێدانی هاریکاری و هەماهەنگیی لەگەڵ حکومەتی هەرێمی کوردستان لە بوارەکانی ئەمنی، کۆچی نایاسایی و رووبەڕووبوونەوەی تاوانی رێکخراو دووپاتکردووەتەوە.  هاوکات مەسرور بارزانی، سەرۆکی حکومەتی هەرێمی کوردستان جەختی لە گرنگیی گرتنەبەری رێکاری یاسایی بەرامبەر ئەو گرووپ و باندانەی بازرگانی بە مرۆڤ دەکەن کردووەتەوە و ئاماژەی بەوە داوە، "ناسەقامگیریی دۆخی ئەمنی و هەڕەشەکانی تیرۆر، یەکێکە لە هۆکارەکانی زیادبوونی کۆچبەری. "