مریەم عەلیزادە، هاونیشتمانییەکی رۆژهەڵاتی کوردستانە و دەڵێت، "بەیانیانی جەژن برنج و سەوزی خۆرشت ئامادە دەکەین، چونکە منداڵەکان دێنەوە و بە دەوری یەکەوە دادەنیشین. گرنگ خواردنەکە نییە گرنگ ئەوەیە هەر ئەوەیە پێکەوە کۆدەبینەوە. "   خەدیجە ئەحمەدی، هاونیشتمانییەکی رۆژهەڵاتی کوردستان و گوتی، "من بەیانی کە هەڵساوم لە خەوم، چێشتم ئامادەکردووە. گرنگ خواردنەکە نییە گرنگ ئەوەیە لە دەوری یەک بین. "   پیاوانیش هەر لە بەیانیانی جەژندا دەچنە مزگەوت بۆ بەشداریکردن لە رێوڕەسمی تایبەت بە جەژن. دوای چەند کاژێرێک دەگەڕێنەوە و پیرۆزبایی جەژن لەنێو خێزانەکان دەستپیدەکات. دواییش هەموویان لەسەر سفرەی جەژن کۆدەبنەوە.  مەجید رەسووڵی، هاونیشتمانییەکی دیکەی رۆژهەڵاتی کوردستانە و گوتی، "بەیانی جەژن چووم بۆ مزگەوت، دواتر هاتمەوە دەچینە سەر سفرە و نان دەخۆین. ئێمە وەک جاران یادی جەژن دەکەینەوە. کوڕ و بوکەکانم دێنەوە بۆ ماڵمان جەژنان. "   دواتر جەژنە پیرۆزەی دراوسێکان و خێزانەکان لەنێو یەکدا دەستپێدەکات. هەر خێزانێک سەرەتا لە دراوسێکان و دواییش لە کەسوکاری نزیکی هەم جەژنە پیرۆزە دەکات و هەمیش گەردن ئازادی.  بۆ زۆر کەس جەژن ئەو تاموبۆنەی هەیە، بەڵام هەندێکیش سەرەڕای بەڕێوەبردنی ئەم رێوڕەسمانە، کێشەکانیشیان هەر بەردەوامە و هیوایەکیان کۆتایی هاتنییانە لەو رۆژەدا پیرۆزەدا.  تەلیعە بەهرامی، هاونیشتمانییەکی رۆژهەڵاتی کوردستانە و دەڵێت، "بۆ کەسێک دڵی خۆش بێت جەژن خۆشە، بۆ کەسێک دڵی ناخۆش بێت، ناخۆشە. بۆ من ناخۆش بوو چونکە کوڕەکەم نەخۆش بوو. "   رۆژی دووشەممە لە زۆربەی شارەکانی رۆژهەڵاتی کوردستان رێوڕەسمەکانی جەژن بەڕێوەچوو، لە کاتێکدا حکومەتی ئێران رۆژی سێشەممەی وەکو رۆژی جەژنی رەمەزان دیاریکردووە.