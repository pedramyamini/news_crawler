گرووپێکی شاخەوانی گەشتێکیان بۆ گۆمی فێڵاو ئەنجامداوە، هەموویان سەرقاڵی ئامادەکردنی خوانی بەربانگن. شنۆ ئەحمەد و دالیا محەممەد لە سلێمانییەوە چوونەتە ناوچەکە و خواردنێکی بەهارە ئامادە دەکەن. گێڵاقە رووەکێک کە لە دەوروبەری فێڵاو کردوویانە، دەیکەن بە ژەمی سەرەکیی خواردنەکەیان.  شنۆ ئەحمەد، شاخەوانە و بە تۆڕی میدیایی رووداوی گوت، "خواردنی زۆرمان پێیە، بەڵام بەڕاستی کە بینیمان لێرە گیا مێلاقە هەیە، ویستمان ئەوە ژەمی سەرەکیی بەربانگی ئەمڕۆمان بێت. "  دالیا محەممەد، شاخەوانە و لەگەڵ گرووپەکە چوونەتە گۆمی فێڵاو و ئاماژەی بەوە کرد، "رووەکێکی خۆڕسکی بە سوودە، لێرەش زۆرە و ئامادەکردنیشی ئاسانە، بۆیە دەیکەینە ژەمی بەربانگی ئەمڕۆمان. "  گۆمی فێڵاو هەزار و ٧٨٥ مەتر لە ئاستی رووی دەریاوە بەرزە، بە دووری تەنیا نۆ کیلۆمەتر دەکەوێتە رۆژهەڵاتی قەزای چۆمان. نزیک بوونەوە لە بەربانگ، گەشتایارانی دڵخۆشکردووە.  ژینۆ رەفیق، شاخەوانێکی دیکەیە و باس لەوە دەکات، "لە رەمەزاندا ناتوانیت بە چیای سەخت و دووردا بڕۆیت، هەمیشەش دەمانەوێت لە هەموو مانگەکانی ساڵ گەشتمان هەبێت، بەڵام گەشتەکانی رەمەزان وەکو سەیرانە گەشتن و خۆمان ماندوو ناکەین. "  پلەکانی گەرمی فێڵاو لە رۆژ و لەم کاتانەی ساڵدا ١٤ پلەی سیلیزییە. لە شەویشدا تاوەکو پێنج پلەی سیلیزی دادەبەزێت. بەر لە رۆژئاوابوون بۆقەکانی فێڵاو دەست دەکەن بە سامفۆنیا، وەک ئاماژەیەک بۆ پێشوازی لە شەوێکی نوێ. لەم کاتانەدا چیای حەساری سەکران باشتر خۆی لەنێو ئاوی گۆمەکەدا دەردەخات.  دوای بەربانگکردنەوە، سکی برسی گەشتیاران تێر بووە، زۆربەیان لێک کۆدەبنەوە و کۆڕێکی هونەریی ساز دەکەن.  چرا قاسم، ئەندامێکی گرووپی شاخەوانییە و باس لەوە دەکات، "شەوانە تاوەکو بەربانگ ناخەوین، خۆمان بە کۆڕی هونەری و قسەی خۆش سەرقاڵ دەکەین و لەنێو گرووپەکانیشدا دەنگخۆشی باش هەن و شەوەکەمان بۆ دەڕازێننەوە. "  گەشتیاران تاوەکو بەربانگ ناخەون، لە سەرمایێکی تەزێنەردا چاوەڕێی نزیکبوونەوەی پاشیڤن. دوای نوێژی بەیانی هەر کەس بەرەو چادرەکەی دەڕوات و دەخەون.