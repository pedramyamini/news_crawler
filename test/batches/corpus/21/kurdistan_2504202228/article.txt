رۆژی دووشەممە، ٢٥ - ٤ - ٢٠٢٢، سەرچاوەیەکی ئەمنیی عێراقی بە تۆڕی میدیایی رووداوی راگەیاند: "ئەو هێزەی سوپای عێراق بەشێکن لە هێزی زرێپۆشی سەر بە فیرقەی ٩ی سوپای عێراق".  عەقید لوقمان گەلی ئیبراهیم، بەرپرسی ئۆپەراسیۆنەکانی هێزی پێشمەرگە لە شنگال، لەبارەی ئەو هێزەوە، بە تۆڕی میدیایی رووداوی  گوت: "ئەو هێزە لە شارۆچکەی تاجی سەر بە بەغداوە جوڵەیان پێکراوە و گەیشتوونەتە مووسڵ و لەوێوە بەرەو شنگال دێن، هێزەکە لە ٤٠ زرێپۆش پێکدێت و مەرج نییە ئامانجی هێزەکە قەزای شنگال بێت، بەڵکو بەپێی زانیارییەکانی ئێمە بەرەو سنوورەکانی عێراق و سووریا و ئەو ناوچانە بڕۆن کە تێیدا هێزەکانی سەر بە پەکەکە دەسەڵاتیان هەیە. "  جوڵەپێکردنی ئەو هێزە عێراقییە دوای ئەوە دێت رۆژی ١٨ و ١٩ی نیسانی ٢٠٢٢، شەڕ و پێکدادان لەنێوان هێزەکانی عێراق و هێزێکی نزیک لە پەکەکە لە سنووری شنگال روویدا و چەند کەسێک برینداربوون، هەروەها دوو سەرباز لەلایەن یەبەشە و چەند شەرڤانێکی یەبەشەش لەلایەن هێزە عێراقییەکان دەستگیرکران.  هەرچەندە رۆژی ١ی نیسانی ٢٠٢١، ئەو مۆڵەتەی سوپای عێراق بە هێزە چەکدارەکانی دابوو بۆ دەرچوون لە شنگال تەواوبوو، بەڵام بەشێک لەو هێزانەی نافەرمین هێشتا ماون و چەند جارێک لەگەڵ سوپای عێراق و هێزەکانی پێشمەرگەش کێشەیان هەبووە.  لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن، کە ئەوانیش بریتین لە: هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  رێککەوتنەکە بەسەر سێ تەوەری "کارگێڕی، ئەمنی و ئاوەدانکردنەوە" دابەشبووە، لەگەڵ پاشکۆیەکی ٩ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.