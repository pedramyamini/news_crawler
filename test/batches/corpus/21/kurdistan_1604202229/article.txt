قوتابخانەکان بە گوژمەی ٥٠ ملیار دینار و لەسەر ئەرکی حکومەتی عێراق دروستکراون، بەڕێوەبەری ناوەندی زێوەر هەشت ساڵە چاوەڕێیە قوتابخانەکەی رادەست بکەنەوە تاوەکو خوێندنی تێدا ئەنجام بدرێت.  مەریوان رەمەزان، بەڕێوەبەری دواناوەندیی زێوەر بە تۆڕی میدیایی رووداوی گوت، "ئێمە ئێستا لە قوتابخانەیەکی سەرەتایی داین و زۆر بچووکە و سێ دەوامی تێدا دەکەین، ژمارەی خوێندکارەکانمان ٥٠٠ خوێندکارە و هەشت ساڵیشە لەم دۆخەین، ئەمساڵ کاری تێدا نەکراوە و دەبوو رادەستمان بکرێتەوە، بەڵام ئەمساڵ هیچ کاریان تێدا نەکردووە. "  لە ساڵی ٢٠١٤ ـەوە ئەو ١٨ قوتابخانەیە بە مەبەستی دروستکردنەوەیان بە سیستەمی ئیتاڵی تێکدرابوون، ئێستا بەشێکیان تەواو بووە، بەڵام ئیدارەی کەرکووک تێچووەکەی خەرج ناکات.  رادەستنەکردنەوەی ئەو قوتابخانانە بە پەروەردەی کەرکووک کاریگەری لەسەر پرۆسەی خوێندن دروستکردووە و خوێندنی لە چەندین قوتابخانە کردووەتە سێ دەوام و چوار دەوامی.  شێرزاد رەشید، بەڕێوەبەری خوێندنی کوردی لە کەرکووک دەڵێت، "تووشی شکست بووینە و ماندوو بووین، نەمانتوانی قوتابخانەکان وەربگرینەوە، ئەمەش وایکردووە دوو دەوام و سێ دەوام دروستبێت و کاژێرەکانی خوێند کەمبکاتەوە، واتا هەر قوتابخانە و سێ کاژێر دەوام بکەن، لە هەشتەوە بۆ یازدە و لە یازدەوە بۆ دوو و لە دووەوە بۆ کاژێر پێنج، ئەمە کاریگەری زۆری هەیە لەسەر دروستبوونی سێ دەوامی. "  خاوەنی ئەوکۆمپانیایە کە قوتابخانەکانی نۆژەنکردووەتەوە، نزیکەی ٢٠ ملیار دیناری لەلای ئیدارەی کەرکووکە و بۆی خەرج ناکرێت، ئەو دەڵێت، تاوەکو ئەو پارەیەی پێنەدرێتەوە، ئامادەنییە قوتابخانەکان رادەستی پەروەردە بکاتەوە.  سامان زەنگەنە، بەڵێندەر بە رووداوی گوت، "ژمارەی قوتابخانەکان ١٨ قوتابخانەیە و ١٥ قوتابخانەی تەواو بووە و لەو ژمارەیە ١١ قوتابخانەیان کراوەتەوە، سێ قوتابخانەیان ماوە کاری تێدا دەکرێت و ئەوانەش تەواو بن من رادەستی ناکەم تاوەکو ئیدارەی کەرکووک واژووم بۆ نەکات و ئەو پارەیەی لەلایەتی خەرجی نەکات. "  وەزارەتی پەروەردەی عێراق لەسەر دۆسیەی کێشەی ئەو قوتابخانانە لیژنەی لێکۆلینەوەی پێکهێنابوو و بڕیاریدا ئیدارەی کەرکووک پارەی بەڵێندەرەکە خەرج بکات و قوتابخانەکانیش وەربگرێتەوە، نزیکەی ساڵێک بەسەر ئەو بڕیارەدا تێپەڕیوە و ئیدارەی کەرکووک هیچ هەنگاوێکی نەناوە و قوتابخانەکانی وەرنەگرتووەتەوە.