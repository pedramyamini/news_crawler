فازڵ حاجی، گوتەبێژی پۆلیسی هاتووچۆی هەولێر بە تۆڕی میدیایی رووداوی گوت، بەهۆی ئەوەی کە مەترسیی رووخانی لەسەر بووە، ئەمڕۆ بڕیار دراوە کە ئەو پردە نۆژەنبکرێتەوە و بۆ ئەو مەبەستە قسە لەگەڵ کۆمپانیایەک کراوە.  گوتەبێژەکەی پۆلیسی هاتووچۆی هەولێر باسی لەوەش کرد، شارەوانی خۆی سەرپەرشتیی نۆژەنکردنەوەکە دەکات و دەشڵێت، سبەی هەینی ٢٩ - ٠٤ - ٢٠٢٢ لە کاژێر شەشی بەیانییەوە سایدی هاتن بەرەوە هەولێر دادەخرێت.  فازڵ حاجی ئاماژەی بەوەش کرد، شۆفێران دەتوانن تاوەکو ئەوکاتەی کە پردەکە دەکرێتەوە، سایدی چوون بۆ کەرکووک کە دەکرێتە چوون و هاتن، بەکاربهێنن.  سەبارەت بە ئۆتۆمبێلە بارهەڵگرەکانیش، گوتەبێژی پۆلیسی هاتووچۆی هەولێر روونیکردەوە، بەهیچ شێوەیەک رێگە بە ئۆتۆمبێلی بارهەڵگر نادەن سەر پردەکە بەکاربهێنن، گوتیشی، "لەبری ئەوە دەتوانن بۆ هاتنە ناو شار شەقامی ١٢٠ مەتریی بەکاربهێنن کە دەرچەیەکی هەیە لە نزیک زانکۆی پۆلیتەکنیک و لەوێوە بەژیر پردی ١٢٠ مەتری بێنەوە بۆ ناو شار. "