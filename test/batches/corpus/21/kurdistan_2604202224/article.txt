رۆژی سێشەممە ٢٦ - ٠٤ - ٢٠٢٢، جەعفەر شێخ مستەفا، جێگری سەرۆکی هەرێمی کوردستان پێشوازی لە بارت ڤان دێن هوڤڵ، راوێژکاری باڵای سەربازيی هێزەکانی  هۆڵه‌ندا له هاوپەیمانیی نێوده‌وڵه‌تيى دژى داعش کرد.  بەگوێرەی راگەیێندراوی سەرۆکایەتیی هەرێمی کوردستان،  لە کۆبوونەوەکه‌دا بارودۆخی سیاسی و ئەمنیی عێراق، رۆڵی هێزەکانی هۆڵەندا لە چوارچێوەی  هاوپەیمانیی نێودەوڵەتیی دژی داعش، مەترسییەکانی داعش بۆ سەر ناوچەکە، هاریکاری و  پشتیوانيی هۆڵەندا بۆ چاکسازی و رێکخستنەوەی پێشمەرگە لەگەڵ وەزارەتی پێشمەرگە،  تاوتوێکراون.   جەعفەر شێخ مستەفا رۆڵی هێزەکانی هۆڵەندای لە چوارچێوەی هاوپەیمانیی نێودەوڵەتیی  دژى داعش بەرز نرخاند و ستایشی دەوڵەتی هۆڵەندای کرد سەبارەت بەو پاڵپشتی و  یارمەتییانەی پێشکەشی وەزارەتی پێشمەرگەی دەکەن بۆ چاکسازی و یەکخستنەوەی  پێشمەرگە. هەروەها لە راگەیێندراوەکەشدا هاتووە، "جێگری سەرۆکی هەرێمی کوردستان تیشکی خستە سەر پەلامار و مەترسییەکانی داعش لە ناوچەکەدا".  دووپاتيشی کردەوە کە "بوونی هێزی هاوبەش لەنێوان پێشمەرگە و سوپای عيراقدا گرنگە بۆ  دوورخستنەوەی مەترسییەکان و دابینکردنی سەقامگیری، بەتایبەتيش لەو شوێنانەی بۆشایيی  ئەمنییان تێدايه. "  راوێژکاری باڵای سەربازیی هۆڵەندا لە کۆبوونەوەکەدا جەختی لە خێراکردنی هەنگاوەکانی  پرۆسەی چاکسازی و رێکخستنەوەی پێشمەرگە کردەوە، وەک لە راگەیێندراوەکەدا هاتووە، "چونکە لە ئێستادا گرنگە بۆ هەرێمی  کوردستان کە خاوەن هێزێکی نیشتمانيی یەکگرتوو بێت بۆ پاراستن و سەقامگیريی دۆخی  ئەمنی و دوورخستنەوەی مەترسییەکان. "