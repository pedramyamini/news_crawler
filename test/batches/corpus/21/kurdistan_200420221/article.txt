میتحه‌ت سانجار رووی دەمی کردە پارتەکانی ئۆپۆزیسیۆنی تورکیا و داوای لێکردن "نەخزێنە نێو ئەو یارییەی ئاکپارتی و مەهەپە لەسەر بناخەی شەڕ دایانناوە. " هاوسەرۆکی گشتیی هەدەپە راشیدەگەیێنێت، "سیاسەتی شەڕ چەندین ئەنجامی خراپ و نەرێنی بەدواوە دێت. "   بەرەبەیانی رۆژی دووشەممە ١٨ ـی نیسانی ٢٠٢٢ سوپای تورکیا ئۆپەراسیۆنێکی نوێی بۆسەر گەریلاکانی پارتی کرێکارانی کوردستان بە ناوی چڕنووک - قوفڵ لە هەرێمی کوردستان دەستپێکرد.    بەپێی ئاماری وەزارەتی بەرگریی تورکیا، تاوەکو ئێستا ٢٦ گەریلای پارتی کرێکارانی کوردستان گیانیان لەدەستداوە و دوو سەربازی سوپای تورکیاش کوژراون.  هەروەها ناوەندی راگەیاندنی هێزەکانی پاراستنی گەل - هەپەگە رۆژی دووشەممە بڵاویکردەوە، لە ناوچەکانی ئاڤاشین و زاپ ٢٨ سەربازی تورکیا کوژراون و نۆی دیکەش برینداربوون، دوو هەلیکۆپتەریش پێکراون.   میتحه‌ت سانجار، هاوسه‌رۆكی گشتیی هه‌ده‌په باس لەوە دەکات، "ده‌سه‌ڵاتی تورکیا هه‌میشه به سیاسه‌تی شه‌ڕ له‌سه‌ر پێ ده‌وه‌ستێت. هه‌ر رۆژه و نموونه‌یه‌كی نوێی ده‌رده‌كه‌وێت. ئێستا ئۆپەراسیۆنێکی بۆسەر هەرێمی فیدراڵیی کوردستان دەستپێکراوە. ئه‌مه ناوی ئۆپه‌راسیۆنی ئه‌ودیو سنوور نییه؛ به روون و راشكاوی ئه‌مه ناوی سیاسه‌تی شه‌ڕه؛ هەوڵی هێشتنەوەی ناوچه‌كه‌یه لە نێو کەشی شه‌ڕدا. "   میتحه‌ت سانجار گوتیشی، "دەسەڵاتی تورکیا شتی فرەڕەهەندی زۆرە، گومانتان لەوە نەبێت یەکێک لەوانە دیزاینکردنی وڵاتە لەسەر بنەمای شەڕ و هه‌وڵده‌دات پارته‌کانی دیکەی ئۆپۆزسیۆنیش به‌م سیاسه‌ته رازی بكات. به‌م جۆره هه‌وڵده‌دات به بێده‌نگی هه‌موو كه‌سێك بۆ ئه‌و به‌ره‌یه رابكێشێت، له‌وانه‌یه ناچاریشیان بكات، به‌ڵام هیچ كه‌سێک ناچار نییە بەم سیاسەتە رازی بێت. "   رۆژی سێشەممە ١٩ ـی نیسانی ٢٠٢٢، لەمیانی کۆبوونەوەی لەگەڵ خاوەنکاران و نوێنەرانی رێکخراوەکانی کۆمەڵگەی مەدەنی، مەولود چاوشئۆغڵو، وەزیری دەرەوەی تورکیا سەبارەت بە ئۆپەراسیۆنی چڕنووک - قووفڵ گوتی، "ئەگەر لە دەرەوەی سنوورەکانمان، لە سووریا و باکووری عێراق ئەم هەوڵە نەدەین، سبەی ناچار دەبین لەناو خاکی خۆماندا بەرەنگاریان ببینەوە. ناچارین ئەم کارە بکەین. "