عەلیڕەزا دلێری، فەرماندەی پۆلیسی کرماشان دەڵێت، "تەنیا لە یەکەم مانگی بەهاری ئەمساڵدا، دوو هەزارو ١٤١ ئاڵوودەبووی هۆشبەرمان لە شوێنە گشتییەکان دەستبەسەرکردووە، کە ئەمەش بەراورد بە پار ٦٠٩ % زیاتربووە. "  فەرماندەی پۆلیسی کرماشان گوتی، "لە بەڕێوەبەران و دامودەزگاکانی پارێزگاریکردن لە ئاڵوودەبووانی هۆشبەرەکان بێهیوا بووین، ئەوان دەبێت بۆ کۆکردنەوەی ئاڵوودەبووان هاوکاربن، چونکە لەم رێگەیەوە فرۆشی ماددە هۆشبەرەکانیش کەمدەبێتەوە. "  بەپێی ئامارە فەرمییەکان، ٥.٤ % ـی کۆی دانیشتووانی شاری کرماشان ئاڵوودەبووی هۆشبەرەکانن. ژمارەی دانیشتووانی کرماشان نزیکەی یەک ملیۆن کەسە.  سەمین فەلاحی، سەرۆکی پۆلیسی بەرەنگاربوونەوەی هۆشبەرەکانی پارێزگای کرماشان، پاییزی ساڵی ٢٠٢١ گوتی، "لەم پارێزگایەدا نزیکەی ١٢٠ هەزار بنەماڵە بەجۆرێک لە جۆرەکان لەگەڵ ئاڵوودەی هۆشبەرن، ئەوان یان کەسێکی ماڵباتەکەیان گیرۆدەیە یان خزمێکیان. "