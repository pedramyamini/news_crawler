رۆژی شەممە ٧ ـی نیسانی ٢٠٢٢، مەسرور بارزانی، سەرۆکوەزیرانی هەرێمی کوردستان لە پەیوەندییەکی تەلەفۆنیدا، سەرەخۆشی لە کوێستان محەممەد، وەزیری کار و کاروباری کۆمەڵایەتیی کرد بۆ کۆچی دوایی بەکر سەعیدی هاوژینی.   بەگوێرەی راگەیێندراوی سەرۆکایەتیی حکومەتی هەرێمی کوردستان، "مەسرور بارزانی، پرسە و هاوخەمیی خۆی بە کوێستان محەممەد گەیاند و هیوای خواست، خودای مەزن گیانی خوالێخۆشبوو بە بەهەشت شاد بکات و سەبر و ئارامییش بە بنەماڵەکەیان ببەخشێت. "   شەوی رابردوو، بەکر سەعید هاوژینی کوێستان محەممەد، وەزیری کار و کاروباری کۆمەڵایەتیی کۆچی دواییکرد. ئاریان ئەحمەد، گوتەبێژی وەزارەتی کار و کاروباری کۆمەڵایەتیی هەرێمی کوردستان بە رووداوی گوت، بەکر سەعید بەهۆی جەڵتەی دڵ لە تەمەنی ٥٢ ساڵی لە سلێمانی کۆچی دواییکردووە.   لە راگەیێندراوەکەدا ئەوەش هاتووە، "وەزیری کار و کاروباری کۆمەڵایەتیی، سوپاس و پێزانینی خۆی و بنەماڵەکەی بۆ پەیوەندیی و سەرەخۆشیکردنی سەرۆکوەزیرانی هەرێمی کوردستان دەربڕی. "