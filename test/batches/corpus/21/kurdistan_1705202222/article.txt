سەمیر هەورامی، گوتەبێژی جێگری سەرۆکوەزیرانی هەرێمی کوردستان لە بولتەنی هەواڵەکانی کاژێر ٢٠: ٠٠ ـی تۆڕی میدیایی رووداو میوان بوو، باسی لە کۆبوونەوەی ئەمڕۆی ئەنجوومەنی وەزیرانی هەرێمی کوردستان لەگەڵ پارێزگاری سلێمانی و هەڵەبجە و بەرپرسانی ئیدارە سەربەخۆکانی گەرمیان و راپەڕین کرد.  رووداو: چۆن کەموکورتی مووچە لە سلێمانی چارەسەر دەکرێت لەکاتێکدا چەند مانگێکە گرفتێکی گەورەی خەڵکە؟  سەمیر هەرامی: لە ماوەی رابردوو لە هەردوو پارێزگاکانی سلێمانی و هەڵەبجە و ئیدارە سەربەخۆکانی گەرمیان و راپەڕین گرفتێکی دارایی هەبوو کە ببووە هۆکاری ئەوەی مووچەی مووچەخۆرانی ئەوناوچانە بەراورد بە هەولێر و دهۆک کەمێک دوابکەوێت، بۆیە لە کۆبوونەوەی پێشووی ئەنجوومەنی وەزیرانی هەرێمی کوردستاندا گفتوگۆیەکی وردی لەسەرکرا و سەرۆکی ئەنجوومەنی وەزیران دواتر لە کۆنگرەیەکی رۆژنامەڤانیدا رایگەیاند، لە ماوەیەکی کورتی داهاتوودا کۆبوونەوەیەک ئەنجامدەدەین بۆ چارەسەرکردنی گرفتەکە؛ ئەمڕۆ ئەو کۆبوونەوەیە بە سەرۆکایەتیی کاک مەسرور و کاک قوباد و ئامادەبوونی وەزیرانی دارایی و پارێزگارەکانی ئەو دەڤەرانەی گوتم گرفتی داراییان هەیە، ئەنجامدرا، بە وردی دەستخرایە سەر برینەکان و لە دەرئەنجامی گفتوگۆکان گەیشتنە ئەو ئەنجامەی کە پێویستە لەم مانگە بە گوێرەی ئەوەی ٤٨٨ ملیۆن دۆلار داهاتی نەوتمان هەبووە و بڕی ١٣٧ ملیۆن دۆلاریش لە بەغداوە هاتووەتە سەر حسابی وەزارەتی دارایی هەرێمی کوردستان، دەتوانین بەو بڕە پارەیە مووچەی مووچەخۆرانی هەرێمی کوردستان دابینبکەین؛ بۆ ئەوەی فشار نەکەوێتە سەر داهاتی نێوخۆی پارێزگاکان بەگشتی و بەتایبەت هەردوو پارێزگای سلێمانی و هەڵەبجە و دەڤەرەکانی گەرمیان و راپەڕین، خۆشبەختانە ئەو کۆبوونەوەیەی ئەمڕۆ ئەو بڕیارەیدا، بۆیە ئەم مانگە بە تەواویی مووچەی مووچەخۆرانی هەرێمی کوردستان دابەشدەکرێت، سلێمانی و ناوچەکانی دیکەش هاوکات لەگەڵ دهۆک و هەولێر دابەشدەکرێت.  رووداو: ئیتر هەموو مانگێک ئاوا دەبێت؟  سەمیر هەورامی: لە راستیدا ئەم مانگە کە بڕیار بوو ٨٢ ملیار و نیو داهات بخرێتەسەر هەژماری وەزارەتی دارایی بۆ تەواوکردنی مووچە لە داهاتی دەڤەری سلێمانی، ئەو داهاتە دەچێتەوە سەر هەژماری بانکی ناوەندی لە سلێمانی و دەبێتەوە بە سویلە لە بانکەکان، بۆ مانگی داهاتوو رەنگدانەوەی دەبێت ئەم سویلە؛ ئێمە لە سلێمانی، هەڵەبجە، گەرمیان و راپەڕین کێشەی سویلەمان هەبوو.  رووداو: دەیانگوت دەبێت کەموکورتییەکان لە داهاتی دەروازە سنوورەکان لە سلێمانی پڕبکرێنەوە؛ ئەو داهاتە چ بڕیارێکی لەسەر درا؟  سەمیر هەورامی: نەخێر؛ وەکو گوتم ئێمە پێویستمان بە نزیکەی ٦٢٢ ملیۆن دۆلار هەیە بۆ مووچەی هەموو مووچەخۆرانی هەرێمی کوردستان، لەو ٦٢٢ ملیۆنە هەندێک کورتهێنانمان هەبوو لە مەسەلەی نەوت و نەهاتنی ٢٠٠ ملیارەکە لە بەغدا، لەم مانگە ٤٨٨ ملیۆن دۆلارمان تەنیا لە نەوت هەبوو؛ ١٣٧ ملیۆن دۆلار لە بەغداوە هاتووە، بەوپێیە تەنیا دەتوانین لەوە تەواوی مووچەی مووچەخۆران دابینبکەین و فشار نەخەینە سەر داهاتی پارێزگاکان.  رووداو: ئەمڕۆ پارتی دیموکراتی کوردستان راگەیێندراوێکی بڵاوکردووتەوە و تێیدا داوا لە ئەندام و کادیر و میدیای حیزبەکەی دەکات کە هێرشی راگەیاندنی رابگرن بە تایبەت لە بەرامبەر یەکێتیی نیشتمانی کوردستان، لەنێو یەکێتیش ئەم بڕیارە دەبێت؟  سەمیر هەورامی: ئەم ململانێ سیاسییەی هەبوو لە نێوان یەکێتی و پارتی و لایەنەکانی دیکەی هەرێمی کوردستاندا، بەداخەوە لە میدیاشدا رەنگدانەوەیەکی زۆر خراپی هەبوو؛ ببووە هۆکاری ئەوەی کە رۆژانە لە سۆشیاڵمیدیا و کەناڵەکانەوە هێرشدەکرایە سەر یەکتر، تەنانەت زانیاری نادروستیش لەسەر حیزبەکان و کەسایەتییەکان بڵاودەکرایەوە، تەنانەت پرسی داهات و گەڕانەوەی داهات لە سلێمانی و هەولێر ببووە ماددەیەک لەسەر بنەمای ئەوە هێرش دەکرا، بۆیە ئەم بڕیارەی پارتی کە دڵنیام یەکێتیش هاوتەریب هێرشەکانی راگرتووە، بۆیە کاریگەری باشی دەبێت لەسەر کۆی پرۆسەکە بەگشتی و پرۆسەی سیاسیی و حوکمڕانی لە هەرێمی کوردستان.  رووداو: ئیتر لە سلێمانی خەڵک بە ماوەیەکی زۆر ناوەستێت و وەکو هەولێر و دهۆک زوو مووچەکەی وەردەگرێت؟  سەمیر هەورامی: کێشەیەک هەیە دەبێت ئاماژەی پێبکرێت، ئێمە گوتمان لە پارەی نەوت و ئەوەی بەغدا تەواوی مووچەی هەرێمی کوردستان دەدرێت، کێشەیەک هەیە پێی دەڵێن سیستمی بانکی، ئێمە کێشەی سیستمی بانکیمان هەیە، خانەنشینان لەبەرئەوەی بەسەر بانکەکاندا دابەشکراون و ژمارەیان زۆرە و بانکەکان بەراورد بەوان کەمترە بەتایبەت لە سنووری پارێزگای سلێمانی، لێرەش {هەولێر} قەرەباڵخی هەر روودەدات، بەڵام ١٠٠ % مووچەی مانگی چوار بە تەواوی دابەشدەکرێت، ئەو رۆژە مووچەی وەزارەتی پەروەردە لە هەولێر دابەشكراوە لە سلێمانیش هەمانکات دابەشکراوە.  رووداو: یەکێک لە ئامانجەکانی کۆبوونەوەی ئەمڕۆی ئەنجوومەنی وەزیران و پارێزگاکان و سەرپەرشتیاری ئیدارەکان ئەوە بوو، کە بزانرێت ئەو پارەی دەگوترا دیارنەماوە چیلێهاتووە، سەبارەت بەوە چی گوترا؟  سەمیر هەورامی: من پێشتریش گوتم، بەداخەوە ململانێی سیاسیی وادەکات دەستببەی بۆ هەمووشتێک، من خۆشم لەم بابەتە تێوەگلام و وەڵام و وەڵامکاریم هەبوو؛ لە کەناڵەکان بڵاوکرایەوە کە هەندێکجار وەڵامی پەرلەمانتاری حیزبی بەرامبەرم داوەتەوە، لەسەر بابەتێک ئێمە شتێکمان دەگوت و لایەنی بەرامبەر شتێکی دیکە، بەداخەوە ئەو دۆخە خولقێندرا کە زانیاری ناڕاست دەدرا؛ راستییەکەی ئەوەیە کە سیولە کەمە لە دەڤەری سلێمانی، بەڵام داهات برابێت بەهیچ شێوەیەک شتی وانییە، ئەمڕۆ جەنابی جێگری سەرۆکوەزیران لە کۆبوونەوەکە و لە کۆبوونەوەکانی پێشتریش جەختی لەوەکردەوە، کە بەهیچ شێوەیەک حیزب دەستی نەبردووە بۆ پارەی حکومەتی هەرێمی کوردستان لە بانکەکانی سلێمانیدا.