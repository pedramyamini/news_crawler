لە پەیامی جەژنە پیرۆزەیدا، نێچیرڤان بارزانی، سەرۆکی هەرێمی کوردستان نوێترین دەستپێشخەریی خستە بەردەم لایەنە سیاسییەکان و داوای لە پارتی و یەکێتی و سەرجەم لايه‌نه كوردستانييه‌كان کرد جه‌ژن بكه‌نه ده‌رفه‌تێک بۆ وەلاوەنانی كێشه و ناكۆكییەکان، داواشیکرد، "خۆيان له هه‌ڵمه‌ت و په‌لامارى ميديايى و يه‌كترشكاندن بپارێزن. "   گوتەبێژی یەکگرتووی ئیسلامی دەستپێشخەرییەکەی سەرۆکی هەرێمی کوردستان بە سەرەتایەکی باش بۆ چارەسەریی کێشەکان دەزانێت.   خەلیل ئیبراهیم، گوتەبێژی یەکگرتووی ئیسلامی کوردستان لەبارەی پەیامەکەی نێچیرڤان بارزانییەوە دەڵێت، "پەیامەکەی لە جێگەی خۆیدابوو و گرنگ بوو. دەستخۆشی لە سەرۆکی هەرێمی کوردستان دەکەین. هەرچەندە ئەمە ئەرکی ئەوە و دەبێت پێی هەڵبستێت. ئەمە بابەتێکی زۆر سەرەکییە، هەر ئەمەش دەرگەی هەموو کێشەکان و چارەسەرەکانیشە. "   نێچیرڤان بارزانی، سەرۆکی هەرێمی کوردستان لە پەیامەکەیدا دەڵێت، "له هه‌رێمى كوردستان له هه‌موو كاتێک زياتر پێويستمان به پێكه‌وه‌يى، ته‌بايى و يه‌كڕيزييه".. داواکاریی لەلایەنەکان هەیە پێكه‌وه، يه‌كڕيز و ته‌با، هاريكار و هاوئاهه‌نگ بن تاوەکو له‌سه‌ر ئاستیى عێراقيش پێگه و رۆڵ و كاريگه‌رييان هه‌بێت.  پشتیوان سادق، ئەندامی سەرکردایەتی پارتی دیموکراتی کوردستان باس لەوە دەکات، "ئومێدەوارم ئەم جەژنە ببێتە هۆکارێک تاوەکو زیاتر یەکڕی بپارێزین. دوای جەژن هێز و لایەنە سیاسییەکان بتوانین ئاشتەواییەک دروستبکەین. بە تایبەتی لەو دۆخەی ئێستا عێراقی تێدایە. "  بۆ نزیکەی حەوت مانگ دەچێت هەڵبژاردنی ئەنجوومەنی نوێنەران لە عێراق و هەرێمی کوردستان کراوە و ناکۆکیی لایەنە سیاسییەکانی عێراق و هەرێمی کوردستان بەردەوامە و یەکێتی و پارتی ناکۆکیییان هەیە.   شوان رابەر، ئەندامی ئەنجوومەنی باڵای کۆمەڵی دادگەریی کوردستان رایدەگەیێنێت، "ئەو داواکارییەی بەڕێز کاک نێچیرڤان بارزانی کە داوای وەلانانی کێشەکان و چارەسەکردنی دەکات، شتێکی زۆر باشە. "  نێچیرڤان بارزانی، سەرۆکی هەرێمی کوردستان لە پەیامی پیرۆزباییەکەیدا دەڵێت، ده‌ستكه‌وته‌كان، ئێستا و داهاتووى هه‌رێمى كوردستان بپارێزين. دوای دەستپێشخەرییەکەی، ئێستا نێچێرڤان بارزانی چاوەڕوانی بەدەمەوە چوونی لایەنەکان دەکات بۆ ئەوەی جارێکی دیکە لایەنەکان لە چواردەوری مێزێکدا کۆبکاتەوە.