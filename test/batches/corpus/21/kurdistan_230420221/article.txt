سەیفوور ئەحمەد، خاوەنی ئاژەڵەکانە و دەڵێت، ئێوارەی رۆژی چوارشەممە ٢٠ ـی نیسانی ٢٠٢٢، چوار مانگا و چوار گوێرەکەی لەلایەن کەسانی نەناسراوە دزراون.  ئاژەڵەکان لە باخی سەیفوور ئەحمەد دزراون کە نزیکە لە نەخۆشخانەی منداڵبوونی هەڵەبجە؛ وەکو خۆی باسی دەکات، "دزەکان" قووفڵی باخەکەیان شکاندووە، ئەوەش لەکاتێکدا کە لەو باخەدا کەس ناژی و رۆژانە خۆی سەردانیان دەکات.   سەیفوور ئەحمەد ١٧ ساڵە پۆلیسە و لە بەشی لێکۆڵینەوەدا کاردەکات و دەڵێت: "سێ رۆژە هەموو هێزە ئەمنییەکان لە هەوڵی دۆزینەوەیاندان و بەردەوامیشن، بەڵام تاوەکو ئێستا ئەوەی دەستمان کەوتووە تەنیا شایەتحاڵێکە".  بەهای ئاژەڵەکان زیاترە لە ١٠ ملیۆن دینارە، تەنیا سەرەداو دەست سەیفوور ئەحمەد کەوتبێت قسەی شایەتحاڵەکەیە کە گوتویەتی، بینیویەتی کەسێک ئاژەڵەکانی پێبووە لە نزیک کارگەی غازی سیروان کە نزیکەی دوو کیلۆمەتر لە باخەکەیەوە دوورە.  چەند کامێرایەکی چاودێری لە سنووری باخەکەدا هەن کە کامێرای کارگەکانن؛ سەیفوور ئەحمەد دەڵێت، چاوەڕێی ئەوە دەکات پۆلیس سوود لەو کامێرایانە وەربگرێت و تۆمەتباران بدۆزنەوە.  ئەو هاونیشتمانییە داوایکرد، هەر گۆشتفرۆشێک یان هاونیشتمانییەک زانیاری لەسەر ئاژەڵەکانی دەستکەوت ئاگاداری بکاتەوە و گوتیشی: "چاوەڕوانی پەیوەندییەکم کەسێک بڵێت ئەو ئاژەڵانە هێنراون بۆ فرۆشتن و وەرە بیانبەرەوە".