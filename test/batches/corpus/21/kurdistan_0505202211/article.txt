کامەران بایز محەممەد، کە عومرەکارێکی کوردە و دانیشتووی هەولێرە بە تۆڕی میدیایی رووداوی راگەیاند، ماوەی ٢٤ رۆژە لە عومرەیە، کاتی گەڕانەوەیان رۆژی دووشەممە بووە، بەڵام حەملەدارەکە پێیگوتوون فڕۆکە نییە پێی بگەڕێنەوە.  بەگوتەی ئەو عومرەکارە، ژمارەیەکی زۆر لە عومرەکانی هەولێر، سلێمانی، دهۆک، رانیە و ئاکرێ و ناوچەکانی دیکەی هەرێمی کوردستان لە شاری مەککە گیریان خواردووە و دەڵێت: "هەندێک لە عومرەکارەکان پارەشیان پێنەماوە".  ئەو عومرەکارە ئاماژەی بەوەدا، دوایین کاروانی عومرەکارانی کورد لە شەوی جەژن گەڕانەوە، ئەوانیش ئەو عومرەکارانە بوون کە ٢٨ رۆژ بوو لە مەککە بوون، لەو کاتەوە هیچ عومرەکارێکی کورد نەگەڕاوەتەوە.  سەبارەت بە هۆکاری نەگەڕانەوەشیان، کامەران بایز گوتی: "قسەمان لەگەڵ حەملەدارەکان کردووە، ئەوان دەڵێن فڕۆکە نییە، بەڵام ئێمە باوەڕیان پێناکەین".  بەپێی زانیارییەکانی رووداو، هەندێک لە عومرەکارەکان بەهۆی ئەوەی پارەی مانەوەیان پێنەماوە، لە هوتێل دەرکراون. کامەران بایز گوتی: "هەندێک لە عومرەکاران لەبەر بێ پارەیی، هەر لە حەرەمی مەککە دەمێننەوە".  کاروان ستونی، گوتەبێژی بەڕێوەبەرایەتیی گشتیی حەج و عومرەی هەرێمی کوردستان لەو بارەیەوە بە رووداوی راگەیاند، ئاگاداری ئەو بابەتەن، بەڵام گوتی ئەو کێشەیە تەنیا پەیوەست نییە بە عومرەکارانی هەرێمی کوردستان، بەڵکو عومرەکارانی زۆربەی وڵاتانی جیهانیش کێشەی گەڕانەوەیان هەیە، ئەویش بەهۆی ئەوەیە کە لە مانگی رەمەزاندا عومرەکارێکی زۆر سەردانی سعودیەیان کردووە، بەوهۆیەوە پاڵەپەستۆ لەسەر فڕۆکەخانەکان دروستبووە.  کاروان ستوونی ئاماژەی بەوەشدا، عومرەکارانی کورد لە رێگەی هێڵی ئاسمانیی عێراقەوە گەشتی سعودیە دەکەن، بەهۆی ئەو شەپۆڵی خۆڵبارینەی عێراقی گرتووەتەوە، ناوبەناو گەشتی فڕۆکەخانەکان رادەگیرێن، ئەمەش هۆکار بووە بۆ دواکەوتنی گەڕانەوەی عومرەکاران.  بەڵام کامەران بایز رەتیکردەوە عومرەکارانی عێراق ئەو کێشەیەیان هەبێت و گوتی: "عومرەکار دەناسم، شەوی جەژن گەڕاوەتەوە عێراق".