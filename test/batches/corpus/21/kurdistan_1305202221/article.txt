رەشید محەممەد، هاونیشتمانی بە رووداوی گوت، "ئەوە خاڵێکی جێگیرکراوی سوپای تورکیایە لە شەڕانش، ئەوەش خاڵی کالگهۆڕێیە و ئەمەش خاڵی باوینێیە. هەروەها ئەو بەرزاییە سێ خاڵی دیکەی تێدایە، بەوهۆیەوە دەرچوونەکانمان ئەستەم بوون و بێگۆڤا وەکو کەمپێکی لێ هاتووە. "  فەیسەڵ تاهر، ئاوارەیە و دەڵێت، "گوندی ئێمە نزوور بوو، دواتر ئێمەیان ئاوارە کرد و هاتووینەتە ناحیەی بێگۆڤا، خەڵک تاوەکو باتیفا و زاخۆش چوون. "  سەڵاح عەبابەکر، هاونیشتمانییەکی دیکەی ئاوارەبووی ئاڵۆزییەکانە و باس لەوە دکات، گوندەکانیان بەهۆی پەکەکەوە چۆڵکراون، ئەگەر ئەوان لەوێ نەبوونایە، رەنگە تورکیاش نەچووبایە ئەو ناوچانە.  جگە لەوەی کە شەڕەکە ژمارەیەک گوندی بە خەڵک چۆڵکردووە، هاوکات ژمارەی دانیشتووانی گوندە ئاوەداکانیشی کەمکردووەتەوە. گوندی خیزاڤا یەکێکە لەو گوندانە و چەند جووتیارێکی کەمی تێدا ماونەتەوە.  مەسعود محەممەد شەریف، جووتیار بە رووداوی گوت، "پێشتر ئەم گوندە نزیکەی ١٠٠ ماڵی تێدا بوو، بەڵام سەبر سەبر خەڵک گوندەکە چۆڵ دەکەن و دەچن، ئێستا تەنیا ٢٠ ماڵی تێدا ماوە، ئێمە جووتیارین و بەهۆی ئەم ئاڵۆزییانەوە ناتوانین کارەکانمان بکەین. "  فەرهاد مەحموود، قایمقامی قەزای باتیفا باس لەوە دەکات، "دەبوو بۆ هاتووچۆکردن بۆ ناوچە سنوورییەکان لەگەڵ تورکیا بەرنامە دابنرێت، چونکە بەهۆی ئەو شەڕەوە نامانەوێت خەڵکی ئێمە ببێتە قوربانی نێوان ئەو دوو هێزە. "   لە ئەنجامی شەڕ و ئاڵۆزییەکانی نێوان سوپای تورکیا و پەکەکە، تەنیا لە زاخۆ نزیکەی ٥٠ گوند چۆڵکراون. بەگوێرەی ئاماری پارێزگای دهۆک، لە سێ ساڵی رابردوودا نزیکەی ١٠٠ گوند بەهۆی ئەو ئاڵۆزییانەوە چۆڵکراون، بەڵام لە سەرەتای ئەم شەڕەی دواییدا تاوەکو ئێستا ٤٠ گوند لە سنووری پارێزگای دهۆک چۆڵکراون.