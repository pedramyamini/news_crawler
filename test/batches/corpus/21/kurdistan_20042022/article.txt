ئیبراهیم شێخۆ، گوتەبێژی رێکخراوی مافی مرۆڤ لە عەفرین - سووریا بە تۆڕی میدیایی رووداوی راگەیاند، "گرووپێکی سەربازیی سەر بە تورکیا بە ناوی (فیرقەی هەمزە)، لە رۆژی دووشەممە ١٨ ـی نیسانی ٢٠٢٢، هاونیشتمانییەکیان بە ناوی جیهاد سەبری داوود، تەمەن ٥١ ساڵ دەستگیرکردووە، بەبێ ئەوەی تۆمەت یان هۆی دەستگیرکردنەکەی باسبکات. "   جیهاد سەبری، موختاری گوندی دارگرێیە لە سنووری ناحیەی ماباتای سەر بە عەفرین.   گوتەبێژی رێکخراوی مافی مرۆڤ لە عەفرین - سووریا ئاماژە بەوەش دەکات، "رۆژی یەکشەممە ١٧ ـی نیسانی ٢٠٢٢، گرووپێک بە ناوی (پۆلیسی سەربازی)، هاونیشتمانییەکیان بە ناوی محەممەد نەبی مەجید دەستگیرکردووە. "  محەممەد مەجیدی تەمەن ٣٥ ساڵ، موختاری گوندی (عەرەب وێران)ـە لە سنووری ناحیەی شەران لە عەفرین. محەممەد بەوە تۆمەتبارکراوە کە لەگەڵ گرووپێک بە ناوی (جەبهە ئەلشام) داریان بڕیوەتەوە. لە کاتێکدا ئەو گرووپە محەممەد مەجیدیان ناچارکردبوو لە کاتی داربڕیندا لەگەڵیاندا بێت، چونکە ئەو موختاری گوندەکە بووە.   تاوەکو ئێستا، چارەنووسی محەممەد مەجید دیارنییە و نازانرێت لە کوێیە.