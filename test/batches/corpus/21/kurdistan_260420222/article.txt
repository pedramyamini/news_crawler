فازڵ حاجی، گوتەبێژی هاتووچۆی هەولێر دەڵێت، رووداوەکە کاژێر ٠٩: ٠٠ی سەرلەبەیانیی ئەمڕۆ سێشەممە بەهۆی "چاو گەرم کردنێک بۆ تۆزێک خەو" کەوتووەتەوە.  رووداوەکە لەسەر شەقامی ١٢٠ مەتریی هەولێر لە بەرامبەر فڕۆکەخانەی هەولێر بووە، کە تانکەرێکی گواستنەوەی سووتەمەنی ٣٦٠٠٠ لیتر بەنزینی هەڵگرتووە و "شوفێرەکەی لەکاتی لێخوڕین خەوی لێدەکەوێت، بۆیە تانکەرەکە کۆنترۆڵی لەدەستداوە و بەسەر شۆستە کەوتووە. "  لەکاتی رووداوەکەدا بە گوتەی گوتەبێژی هاتووچۆی هەولێر، "لەو شوێنە کۆمەڵێک کرێکار چاوەڕوانی ئۆتۆمبێلی کۆمپانیایان دەکرد کە بیانگوازێتەوە، بۆیە تانکەرەکە بەرەو لای ئەوان چووە و سەرجەمیانی خستبووە ژێرەوە. "  لە ئەنجامی رووداوەکە کرێکارێک گیانی لەدەستداوە و سێ کرێکاری دیکەش بریندار بوون.  فازڵ حاجی دەڵێت، "کاتێک خەو و لێخوڕین بەیەکەوە کۆدەکرێنەوە، ئەگەری کارەساتەکان زیاتر دەبێت، بۆیە تکایە خەوەکان و ئیسراحەتکردنتان با لەدوای ستێرن نەبێت، بەڵکو بەر لە لێخوڕین بێت. "