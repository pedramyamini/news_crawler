ئاوێکی زۆر لە باکوری ناحیەی لەیلانی پارێزگای کەرکووکەوە بەنێو چەم و دەشتاییەکاندا چوو تاوەکو لە ئاست گوندەکانی یارمجە و یەحیاوا بووە لافاو.   بەهۆی لافاوەکەوە هیچ کەسێک گیانیلەدەستنەدا، بەڵام زۆربەی دانیشتووانی گوندەکە لەسەربانی ماڵەکانیان گیریان خوارد و کەلوپەلی نێو ماڵەکانیان ئاو بردی.   قەیس فەیسەڵ، دانیشتوویەکی گوندی یارمجەیە و گوتی، "بەیانی ئاوەکە هات، هەر لە دوای نوێژەوە بەرزەبووەوە. خانووەکان پڕبوون لە ئاو خانووەکە بەرزیشە، بەڵام ئاوەکە هەر هات. خێزانەکانمان بە تراکتۆر دەرکرد. "   ئەیاد یاسین، دوکاندارێکە لە گوندی یارمجە و دەڵێت، "بەهۆی لافاوەکەوە خانوویەک رووخا، موجەمیدە و سەلاجەی دووکانەکەم هەمووی سوتا. لەسەر ئەو دوکانە دەژیام. "   زیاتر لە ٥٠ خانوو تەنیا لە گوندی یارمجە ئاوی تێچوو، بەشێک لە خانووەکان رووخان، خەڵکەکە تاوەکو توانییان کەرەستە و پێداویستییەکانیان گواستەوە بۆ دووری لافاوەکە تاوەکو شەپۆلی دووەم کە چاوەڕوانی دەکەن زیانی زیاتریان لێنەدا.   ئەو لافاوە بەهۆی باران بارین لە باکووری ناحیەی لەیلانەوە دروستبووە، لە کاتێکدا خەڵکی ناوچەکە دەڵێن، پێشتر لە ئەگەری بارانی زۆر لە بەنداوی شیرین ئەو کێشەیە چارەسەر دەکرا، بەڵام ئەمجارە رێڕەوی ئاوی گۆڕدراوە بە ئاڕاستەی ناوچەکەیان.   ئیبراهیم محەممەد، موختاری گوندی یارمجەیە و دەڵێت، "کێشەکە تەکنیکییە لەسەرووی لەیلانەوە خێوەتگە هەبوو کە داخرا ئیدی شکایەوە، ئەگەرنا تاوەکو ئێستا داخرابوو ئاو نەدەهات. "   ئەو لافاوەی سنوری لەیلانی گرتەوە هاوکاتە لەگەڵ شەپۆلێکی خۆڵبارین کە بەچڕی ئاسمانی پارێزگای کەرکووکی داپۆشی، بەهۆیەوە زیاتر لە ٢٠٠ کەس لە ژێر کاریگەرییەکانی رەوانەی نەخۆشخانەکان کران.