حوسێن حەمەکەریم، گوتەبێژی وەزارەتی کشتوکاڵ و سەرچاوە ئاوییەکانی حکومەتی هەرێمی کوردستان بە رادیۆی رووداوی راگەیاند، "ساڵی رابردوو لە هەرێمی کوردستان نزیکەی ١٢٥ هەزار تۆن گەنم لەلایەن جووتیارانمانەوە بە سایلۆکان درا. پێشبینی دەکەین ئەمساڵ زیاتر بێت، بە تایبەتی ئەگەر لەم مانگی چوارەدا باران ببارێت. "  یەکێک لە مەترسییەکان بۆ سەر کشتوکاڵ ئەوەیە دوو ساڵ لەسەر یەک وشکەساڵی هەبێت. رەنگە ساڵی یەکەم لە رووی هەڵگرتنی ئاوەوە هەندێک ئامادەکاری کرابێت، بەڵام لە دووەم ساڵدا کێشە دروست دەبێت.   گوتەبێژی وەزارەتی کشتوکاڵ گوتی، "بە داخەوە لە کەلار، کفری و خانەقین وەکو پێویست باران نەباریوە، بۆیە ئەو بەرهەمانەی پشت بە باران دەبەستن هەموویان لەناوچوون. هەروەها لە دەشتی هەولێریش بە هەمان شێوەیە. هەندێک شوێنیش لە پارێزگەی دهۆک، وەک سێمێل، وشکەساڵی زۆر کاریگەریی لەسەریان هەبووە. "   کاتێک باران دوادەکەوێت، بە تایبەتی کە ئەمساڵ بارانی مانگی ١٢ بۆ مانگی یەک دواکەوت، ئیتر کاریگەریی لەسەر رووبەری داچێنراو و گەنمی پێشبینیکراو دەبێت.  بە گوتەی گوتەبێژی وەزارەتی کشتوکاڵ، بۆ ئەمساڵ رووبەری زەویی داچێنراو بە گەنم نزیکەی سێ ملیۆن و ٦٠٠ هەزار دۆنم بوو.   حوسێن حەمەکەریم گوتی، "پێشبینیمان کردبوو ئەگەر دۆخەکە ئاسایی بێت نزیکەی ملیۆن و نیوێک تۆن گەنممان هەبێت. ساڵانە هەرێمی کوردستان بۆ هەموو پێویستییەکان ١٥٠ هەزار تۆن گەنمی پێویستە. "