لیژنەی نەتەوە یەکگرتووەکان بۆ وەستانەوە دژی ئەشکەنجەدان راپۆرتێکی لەبارەی رەوشی زیندانیان لە عێراق بڵاوکردەوە و نیگەرانی خۆی لە شێوازی مامەڵەکردن لەگەڵ زیندانیان دەربڕی.   لە راپۆرتەکەدا هاتووە، لیژنەکە تێبینی ئەوەی کردووە کە بەشێک لەوانەی لێکۆڵینەوە لەگەڵ زیندانییەکان دەکەن مامەڵەیەکی خراپ دەکەن، بەڵام بەرپرسانی عێراقیش هیچ کارێکیان بۆ وەستاندنی ئەو مامەڵە خراپە نەکردووە.   لیژنەکەی نەتەوە یەکگرتووەکان داوا لە حکومەتی عێراق دەکات "بەزووترین کات" چەند رێکارێک بگرێتەبەر بۆ ئەوەی بە بەرپرس دانانی ئەنجامدەرانی تاوانەکان بە کردەیی بکرێت، واتە ئەوانەی لە بەندیخانەکاندا ئەشکەنجەی بەندکراوان دەدەن، لێپێچینەوەیان لەگەڵ بگرێت.   لە بەشێکی راپۆرتەکەیدا لیژنەکەی نەتەوە یەکگرتووەکان باس لەوە دەکات کە لە ژێر یاسای رووبەڕووبوونەوەی تیرۆردا سزای لە سێدارەدان جێبەجێ دەکرێت. دەشڵێت، ئەو بەندکراوانەی لە زیندانی ناوەندی ناسڕییە چاوەڕێی سەپاندنی سزای لە سێدارەدان دەکەن، لە بارودۆخێکی "خراپدا دەژین و ئەشکەنجە دەدرێن و مامەڵەی خراپیشیان لەگەڵدا دەکرێت. "   لیژنەکەی نەتەوە یەکگرتووەکان داوا لە عێراق دەکات سزای لە سێدارەدان بووەستێنێت و بارودۆخی زیندانیانیش باشتر بکات کە سزای لە سێدارەدانیان بەسەردا سەپێنراوە.   نەتەوە یەکگرتووەکان ئاماژە بەوەش دەکات کە لیژنەکە پێشوازی لە دەرکردنی کۆمەڵە یاسایەک لە عێراق دەکات و ئاماژە بە یاسای کچە رزگاربووانی کوردانی ئێزدی دەکات کە لە ساڵی ٢٠٢١ دا بۆ قەرەبووکردنەوە و چارەسەرکردنی ئەو کچە کوردە ئێزدییانە پەسندکرا کە بەهۆی شەڕەوە رووبەڕووی تووندوتیژیی سێکسی ببوونەوە.   لیژنەکە داوا لە حکومەتی عێراق دەکات ئەو یاسایە بەشێوەیەکی "کاریگەر" جێبەجێبکات، ئەوەش بە دابینکردنی پاڵپشتیی زیاتر و جەختکردنەوە لەسەر ئەوەی ئەو کەسانەی لەو یاسایە سوودمەند دەبن، ئەو کچە کوردە ئێزدییانە بن کە شەڕ کاریگەری لەسەر ژیانیان هەبووە.