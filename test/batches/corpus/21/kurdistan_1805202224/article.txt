فوئاد محەممەد، نووسەر دەڵێت، "گرنگیی ئەو ناوانە زیندووکردنەوەی هەم مێژووە، هەم پێزانینی ئەوەیە کە نەتەوەکەمان رێز لە نەمرانی خۆی دەگرێت و لەیادیان ناکات، ئەمانەش دەچێتە نێو کتێبەکان، کاتێکیش کتێبەکان دەخوێندرێنەوە، لە نەوە دوای نەوەدا جێگیر دەبێت و دەژیێتەوە. "  سلێمانی ئێستا زیاتر لە ٢٦٢ گەڕەکی هەیە و ئەنجوومەنی شارەوانییەکانی سلێمانی بۆ گەڕەکە نوێیەکان، ناوی نوێ و کوردانەی پێویستە.  سەردەشت، گوتەبێژی شارەوانیی سلێمانی ئاماژە بەوە دەکات، "ناوەکان لەلایەن ئەندامانی ئەنجوومەنی شارەوانییەکانەوە دیاریدەکرێن، کە پەیوەندییان بە کورد و کوردستانەوە هەبێت، پەیوەندیی بە هەر چوار پارچەی کوردستانەوە هەبێت. بەبێ جیاوازی لەنێوان پارچەکانی کوردستان ناوەکان دیاریدەکرێن، واتە ناوێک دیاریدەکەن کە لەگەڵ کولتووری شارەکەدا بگونجێت. "  لەدوای هاتنەسەرکاری حکومەتی هەرێمی کوردستان، چوارچرا، پێشەوا قازی و مهاباد ناوی هەرە باوی گەڕەک و شوێنە گشتییەکانی شارەکانی هەرێمی کوردستانن، بەڵام ئێستا لە شەقام و گەڕەکەکانی سلێمانی کۆمەڵێک ناوی شارەکانی رۆژهەڵاتی کوردستان دەبیندرێن کە بۆ هەندێک هاونیشتمانی ناسراو و پڕ بیرەوەری و بۆ هەندێکیان نامۆ و نەناسراون.  ئیبراهیم مەحموود، خاوەنی هەرزانبازاڕ لەسەر شەقامی ورمێ دەڵێت، "ئێرە شەقامێکی سەرەکییە، وەکو ناونیشان هەموو کەسێک بە ئاسانی دەتوانێت بیدۆزێتەوە، ناوێکیشە تازەیە، لەوانەیە زۆر کەسیش نەزانێت، بەڵام لەسەر بۆردەکانی شارەوانی نووسراوە، بۆیە ناوێکی ئاشنایە بۆ هەر کەسێک کە یەک جاریش ئەو لەوحەیەی بینیوە و دەتوانێت جارێکی دیکە بیدۆزێتەوە. "  دێرین عەلی ساماغا، مامۆستا لە قوتابخانەی کانێ لە گەڕەکی قازی محەممەد پێیوایە، "گرنگە ناوی ئەو سەرکردانە لەو گەڕەکانە بنرێت، یان ناوی پێشمەرگەیەک یان ناوی پارچەکانی دیکەی کوردستانی لێ بنرێت. جێگەی شانازییە قازی محەممەد، چونکە لە کورددا یەکەمە. ئاساییە هەر ناوێکی دیکەی شۆڕشگێڕ لە گەڕەکێک یان شوێنێک بنرێت، بە نموونە سمایلخانی شکاک، کە ئەویش سەرکردەیەکە. "  لە شارەوانیی سلێمانی هیچ ئامارێکی فەرمی نییە چەند گەڕەک و شەقام ناوی شارەکانی رۆژهەڵاتی کوردستان یان پارچەکانی دیکەی کوردستانیان لێنراوە.  ناو، ناسنامەی هەر شتێکە و مرۆڤ لە دێرزەمانەوە، بۆ جیاکردنەوەی دوو شتی لێکچوو، ناوی جیاوازی هەڵبژاردووە، بەڵام زۆرجار بۆ بیرهێنانەوەی بیرەوەری و شانازییە هاوبەشەکان و ناساندنی بەشێک لە مێژوو و جوگرافیا و دەسکەوتەکانی هەر گەلێک، ناوی هاوبەش هەڵدەبژێردرێت.