حەسەن محەممەدی، هاونیشتمانییەکی شاری مەریوانە و لەبارەی خۆڵبارینەکەوە دەڵێت،  "خەڵک بە تەواوی گیری خواردووە بە دەستییەوە. مەگەر خەڵک لە ماڵەوە نەیەتە دەرەوە. داوا لە بەرپرسانی دەوڵەت دەکەم بیرێک لە خەڵک بکەنەوە تاوەکو سەرگەردانتر نەبین. "   لە بەرەبەیانی رۆژی پێنجشەممە ٥ ـی نیسانی ٢٠٢٢، شەپۆلێکی دیکەی خۆڵبارین رۆژهەڵاتی کوردستانی گرتووەتەوە. لە لۆڕستان پیسبوونی هەوا سێ هێندەی ئاستی ستانداردە. لە شارەکانی سنە، کامێران، سەوڵاوا و مەریوان دۆخی مەترسیدار راگەیێندرا و لە قەسری شیرینی کرماشان فەرمانگە حکومییەکان داخران.  محەممەد ئیعتمادی، دووکاندارێکی مەریوانە و دەڵێت، "هەر کەسێک گرنگی بە تەندروستی بدات دەبێت ماسک بەکاربهێنێت. بە تایبەتی کەسانێک کە وەک من هەوکردنی وەرزییان هەیە، تەپوتۆز زۆرتر کاریگەری دادەنێت لەسەریان. "  بەرپرسانی تەندروستیی رۆژهەڵاتی کوردستان داوا لە هاونیشتمانیان بەتایبەت بەساڵاچووان، منداڵان و ئەو کەسانەی نەخۆشییان هەیە دەکات، لە ماڵەوە نەچنە دەرەوە و کەسانی دیکەش تەنیا بۆ کاری زۆر پێویست بچنە دەرەوە.  بەپێی پێشبینییەکانی کەشناسیی، خۆڵبارین لە رۆژهەڵاتی کوردستان تاوەکو ئەمڕۆ شەممە بەردەوامدەبێت، بەڵام پێشبینی دەکرێت ئەمشەو لە هەندێک شوێن باران ببارێت و بەوەش رێژەی خۆڵبارین و ئاستی پیسبوونی هەوا کەمبێتەوە.