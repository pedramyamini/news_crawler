ئەمڕۆ پێنجشەممە ١٢.٥.٢٠٢٢ هەڵمەت هەمزە، بەڕێوەبەری سەربڕخانەی هەولێر بە تۆڕی میدیایی رووداوی راگەیاند، دوای بڵاوبوونەوەی تای خوێنبەربوون، خواست لەسەر گۆشت کەمبووەتەوە و سەربڕین کەمبووە، بەڵام بەهۆی ئەوەی سەربڕینی نایاسایی لە دەرەوەی سەربڕخانەکان تاڕادەیەک بنبڕکراوە، سەربڕین لە سەربڕخانەکان نەک کەمی نەکردووە، بەڵکو زیادیش بووە.  هەڵمەت هەمزە گوتی: "پێش بڵاوبوونەوەی تای خوێبەربوون لە عێراق، رۆژانە ٨٥ - ١٠٠ ئاژەڵی گەورەمان سەردەبڕی، ئێستا ئەو ژمارەیە بە نزیکەیی وەکو خۆی ماوەتەوە، هەروەها رۆژانە ٦٥٠ - ٧٠٠ ئاژەڵی بچووک (مەڕ و ماڵات)مان سەردەبڕی، بەڵام ئێستا بۆ ٩٠٠ - ٩٥٠ سەر رۆژانە زیادیکردووە".  نەبەز عەبدولحەمید، قایمقامی ناوەندی هەولێر بە رووداوی راگەیاند، لیژنەکانی قایمقامیەت بەردەوامدەبن لە گەڕان و چاودێریکردن، هەر کەسێک لە دەرەوەی سەربڕخانەکان ئاژەڵ سەرببڕێت سزا دەدرێت.  تاى خوێنبەربوون لەڕێگەى بەریەککەوتن لەگەڵ ئاژەڵ یان پێوەدانى مێشوولەوە دەگوازرێتەوە بۆ مرۆڤ و بەهۆى بەریەککەوتنى راستەوخۆوە لەنێوان مرۆڤدا دەگوازرێتەوە. دیارترین نیشانەکانى بریتین لە تا و ئازارى ماسوولکە و سکچوون.  بەگوتەی بەرپرسانی تەندروستیی، ئەگەر گۆشتی ئاژەڵی تووشبوو، زوو بخرێتە نێو بەفرگر بۆ ماوەی لانیکەم ٢٤ کاژێر، دواتر باش بکوڵێندرێت، ڤایرۆسەکەی نامێنێت و گۆشتەکە شیاوی خواردن دەبێت.  لە ماوەی دوو هەفتەدا تاوەکو ئێستا لیژنەکانی قایمقامییەتی هەولێر زیاتر لە ٢٠ گۆشتفرۆشییان داخستووە کە گۆشتەکانیان پشکنینی ڤێتەرنەری بۆ نەکراوە.  رۆژی سێشەممە ١٠ - ٠٥ - ٢٠٢٢ یەکەم کەیسی تووشبوون بە تای خوێنبەربوون لە شاری هەولێر تۆمارکرا، تووشبووەکە، کە تەمەنی ١٧ ساڵە، لە قەسابخانەیەکی شاری هەولێر کاری کردووە.