لەبارەی کێشەی نێوان تۆمەتبارەکە و ماڵی خەزووری، رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند، بکوژەکە لەگەڵ هاوژینەکەی بەردەوام گرفتیان هەبووە و لێکتێنەگەیشتوون، دواجار هاوژینەکەی تۆراوە و بڕیاریداوە لێی جیابێتەوە، بەڵام هاوژینەکەی داوای گەڕانەوەی لێکردووە و ئامادە نەبووە لێی جیاببێتەوە.  تۆمەتبارەکە و چرۆ ئەحمەد، نزیکەی ٢٠ ساڵە هاوسەرگیرییان کردووە، تۆمەتبار تەمەنی ٤٩ ساڵە و ئەفسەرە لە هێزەکانی بەرگریی و فریاکەوتنی سلێمانی، چرۆ ئەحمەدیش تەمەنی ٤٠ ساڵان بووە، دایکوباوکی کوڕێک و چوار کچن.  رەمک رەمەزان دەڵێت: "هەردوو هاوژین خەڵکی چەمچەماڵن، بەڵام دوای هاوسەرگیری، چەند جارێک ماڵیان بۆ شوێن و شارۆچکەی جیاواز گواستووەتەوە، دوایینجار لە قەزای بازیان نیشتەجێبوون. دوای دروستبوونی کێشە لەنێوانیان، چرۆ تۆراوە و لەماڵی باوکی بووە و داوای جیابوونەوەی کردووە، بەڵام تۆمەتبارەکە ئامادە نەبووە لێی جیابێتەوە و داوای لێکردووە بگەڕێتەوە، ئەویش رەتیکردووەتەوە".  قایمقامی چەمچەماڵ دەڵێت بەوپێیەی تۆمەتبارەکە لە سنووری ئەواندا نییە، نازانن کە بەکاربەری هۆشبەر و سەرخۆشکەر بووە یان نا. گوتیشی: "بەیانی ئەمڕۆ بە چەکی کڵاشینکۆف هەڵیکوتاوەتە سەر ماڵی خەزووری و هاوژینەکەی و سێ کەسی دیکەی کوشتووە و  خەسووشی بە سەختی بریندار کردووە".  ئێوارەی ئەمڕۆ، تۆمەتبارەکە دەستگیرکرا و قایمقامی چەمچەماڵ دەڵێت: "لای ئاسایشی رۆژئاوای سلێمانی دەستبەسەرە و لێکۆڵینەوەکان دەستیانپێکردووە".  ئێوارەی رۆژی دووشەممە ٢ ـی نیسانی ٢٠٢٢، قوباد تاڵەبانی، جێگری سەرۆکوەزیرانی هەرێمی کوردستان لەگەڵ خانەوادە و کەسوکاری قوربانییانی رووداوەکەی چەمچەماڵ و ژمارەیەک لە پیاوماقوڵی دەڤەرەکە کۆبووەوە.   بەگوێرەی راگەیێندراوی نووسینگەی جێگری سەرۆکوەزیرانی هەرێمی کوردستان، لە دیدارەکەدا قوباد تاڵەبانی پرسە و هاوخەمی خۆی بۆ خانەوادە و کەسوکاری ئەو رووداوە ' دڵتەزێنە ' دەربڕی و رایگەیاند: "ئەو دۆسیەیە دۆسیەی منە و دڵنیایی کردنەوە کە تاوانبار بە سزای یاسایی خۆی دەگات. "   جێگری سەرۆکوەزیرانی هەرێمی کوردستان داواشی لە خانەوادە و کەسوکاری قوربانیان کرد کە دان بە خۆیاندا بگرن و لەلایەن خۆیانەوە هیچ کاردانەوەیەک نەنوێنن و دڵنیاشی کردنەوە: "ئەگەر تەنانەت رۆژێک ئێوەش لە تاوانبار خۆش بن، ئەو وەک قوباد تاڵەبانی لێی خۆش نابێت و دەبێت بە سزای یاسایی خۆی بکات. "   بەگوێرەی راگەیێندراوەکە، قوباد تاڵەبانی جەختیشی کردەوە "لەمەودوا قبوڵی ناکەن هیچ کەس و لایەنێک لە هەر پلە و پێگەیەکدا بن داڵدەی تاوانباران بدەن و هەرجۆرە هاوکاریکردن و داڵدەدانی تاوانباران وەک بەشداریکردن لە تاوانەکە حیسابی بۆ دەکرێت. "