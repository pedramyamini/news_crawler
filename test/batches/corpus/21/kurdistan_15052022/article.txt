بەگوێرەی راگەیێندراوی بەڕێوەبەرایەتیی ئاسایشی وان، رۆژی شەممە ١٤ی ئایاری ٢٠٢٢ تیمەکانی بەرەنگاربوونەوەی قاچاخچێتیکردن بە کۆچبەران سەر بە فەرماندەیی جەندرمەی وان بە پشتبەستن بە زانیاریی هەواڵگری لە گەڕەکی حافزییە، ئۆپەراسیۆنێکیان کردووە.  تیمەکان لەو گەڕەکەدا هەڵیانکوتاوەتە سەر ماڵێکی یەک نهۆمی و ٢١ کۆچبەری نایاساییان دەستگیرکردووە، کە لە ماڵەکەدا حەشاردرابوون.   دوای گرتنەبەری رێکارە یاساییەکان، کۆچبەرە دەستگیرکراوەکان، کە ژن و منداڵێکیان لەنێودایە، رادەستی فەرمانگەی کۆچی پارێزگای وان کران و کەسێکیش بەتۆمەتی قاچاخچێتیکردن بە کۆچبەرانەوە دەستبەسەرکرا.   بەگوێرەی داتاکانی نووسینگەی بەرەنگاربوونەوەی تاوانی بە قاچاخبردنی کۆچبەران لە تورکیا، لە ساڵی ٢٠٢٠ ـەوە تاوەکو ئێستا ٢,٣٣٩ کەس بە تۆمەتی قاچاخچێتیکردن بە کۆچبەران دەستبەسەرکراون، ٦٧٨ کەسیان خراونەتە زیندانەوە و ٢٥٥ یان بە مەرجی دادی ئازادکراون. هەر لە ماوەیەدا ٤٩ هەزار و ٦٠١ کۆچبەر دەستبەسەرکراون.