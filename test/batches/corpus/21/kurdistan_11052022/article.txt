بەرەبەیانی ئەمڕۆ چوارشەممە ١١ ـی ئایاری ٢٠٢٢، محەممەد مەجید، موختاری گوندی بەربزین بە تۆڕی میدیایی رووداوی راگەیاند: لە کاژێر ٨: ٠٢ خولەکدا یەکەم تۆپی ئێران بەر کوێستانی بەربزین کەوت و "تاوەکو ئێستا ناوە ناوە تۆپێک یان دووان لە کوێستانەکە دەکەونە خوارەوە. "   ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، "تۆپبارانەکە دوورە لە ئاوەدانی و تاوەکو ئێستا هیچ زیانێکی گیانی و ماددی نەبووە. "   رووداو لە رێگەی سەرچاوەیەک لە شاری شنۆی رۆژهەڵاتی کوردستانەوە زانیوویەتی، سوپای پاسداران لە بەرزاییەکانی دۆڵمەیدان تۆپخانەیەکی جێگیرکردووە و لەوێوە تۆپە دوور هاوێژەکانی ئاڕاستەی دەڤەری برادۆست دەکات.  دوێنێ سێشەممە، سوپای پاسدارانی ئێران رایگەیاند، لە شاری بانەی پارێزگای سنە گرووپێکی پێنج کەسی چەکداریان دەستگیرکردووە، بەڵام ئاشکرای نەکردووە کە سەر بە چ لایەنێکن.