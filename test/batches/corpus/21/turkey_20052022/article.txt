محەممەد ئالبایراک، ئاژەڵدارە لە باکووری کوردستان و دەڵێت، "بە ٣٠٠ ملیۆن بوو، بووەتە ٣٢٠ - ٣٥٠، کەس ناتوانێت بیکڕێت، هیچ کۆنترۆڵی لەسەر نییە، ئێمە دەمانەوێت ئەوە بخرێتەوە ژێر کۆنترۆڵ. دەوڵەت لەسەر ئەوە بێتە دەنگ. "  تۆرگوت ڤورال، پێشتر کاری کارەبای کردووە و ئەمساڵ کێڵگەیەکی پەلەوەری کردووەتەوە و گۆلک بەخێو دەکات، بەڵام بەهۆی گرانبوونی نرخی ئالیک، نەیتوانیوە گۆلکی زیاتر بۆ کێڵگەکەی هاوردە بکات.   تۆرگوت ڤورال باسی لەوە کرد، نرخی ئالیک، کا و جۆ زۆر گرانبووە، هەمووی بووەتە دووقات و زیاتریش، هەموو شت گرانە، ئەگەر ساڵێک دوو ساڵی دیکە بەوشێوەیە بەردەوام بێت، مایەپووچ دەبن.  ئاژەڵداری یەکێکە لە کۆڵەکە سەرەکییەکانی ئابووریی باکووری کوردستان و دەیان هەزار هاونیشتمانیی لەو رێگەیەوە بژێوی ژیانیان دابیندەکەن، بەڵام گرانبوونی نرخی ئالیکی ئاژەڵ لە تورکیا و باکووری کوردستان، بووەتە ئاڵنگارییەکانی سەرەکی بۆ ئاژەڵداران.   ئاژەڵداران ئەمساڵ ناچارن ئالیک بە دوو هێندەی ساڵی رابردوو لە بازاڕەکاندا بکڕن. باس لەوە دەکەن کە ئەگەر دۆخەکە بەمشێوەیە بەردەوام بێت و نرخی ئالیک هەرزان نەکرێت، ناچار دەبن لە دوای جەژنی قوربان دەست بە فرۆشتنی ئاژەڵەکانیان بکەن.