زۆرینەی ئاوارەکان چوونەتە لای کەسوکارەکانیان لە کەمپەکانی سنووری پارێزگای دهۆک، کەمپی چەمشکۆ لە زاخۆ، یەکێکە لەو کەمپانە و ژمارەیەک ئاوارە روویان تێکردووە، ١٨ کەس لەژێر یەک خێمەدا دەژین. نەعام ئیبراهیم پێش دوو ساڵ لەگەڵ خانەوادەکەی کەمپەکەیان جێهێشتبوو، بەڵام بەهۆی ئەو ئاڵۆزییانەی کە لەنێوان یەبەشە و سوپای عێراق روویدا، جارێکی دیکە روویان لە کەمپەکە کردووەتەوە.  نەعام محەممە، ئاوارەی گوندی دووگرێیە و بە رووداوی گوت، "بەخوا جارێکی دیکە ناچمەوە شنگال، ئەگەر لەنێو زبڵی ئەم کەمپە بژیم، لێرە دادەنیشم و جارێکی دیکە قەت ناگەڕێمەوە، دوای ئەوەی گوللە بە پشتی کوڕەکەم کەوت، ئیدی تەواو ناگەڕێمەوە. "  منداڵێکی تەمەن چوار ساڵ کە لەگەڵ خێزانەکەی ئاوارەبووە، ئەگەرچی شەڕی داعشی نەبینیوە، بەڵام بەهۆی ئەو زەحمەتییانەی ئەم چەند رۆژە لەگەڵ خێزانەکەی بینی، دەگریێت. ئەوە حاڵی بەشێک لە منداڵانی نێو کەمپەکەیە.  ماریا موسا، منداڵێکی ئاوارەیە و باسی لەوە کرد، "لە قوتابخانە و لە ماڵی ئێمەشیاندا، ئێمە ترساین و دەگریاین، ئیتر رامانکرد، زۆر ترسیاین و بەزۆر خۆمان رزگار کرد. "  سەعید شنگالی، دوو خێزانی لە ئۆتۆمبێڵەکەیدا بارکردووە و لە کۆمەڵگەی خانەسۆرەوە خۆیان گەیاندووەتە کەمپی چەمشکۆ لە زاخۆ، ئەو گوتی، "دەنگی دەبابە و دۆشکە دەهات، خۆم و خێزانەکەمم رزگارکرد، نزیکەی ١٥ کەسم لە ئۆتۆمبێلەکەدا هەڵگرت و لەبەر شەڕ هەڵاتین. "  زۆرینەی ئەو ئاوارانەی گەیشتوونەتە کەمپی چەمشکۆ، جاری دووەمیانە ئاوارە دەبنەوە، ئەوان خەڵکی ناوچەکانی خانەسۆر و دووگرێن لە سنووری شنگال. تاوەکو ئێستا ٢٢٠ خێزان گەیشتوونەتە کەمپەکە.  بزاف عەبدولعەزیز، بەڕێوەبەری کەمپی چەمشکۆ بە رووداوی گوت، دڵەڕاوکێ لای ئەوان هەبوو، جارێ ئەوانمان هێناوەتە لای خۆمان لە کەمپەکە بۆ ئەوەی کەمێک پشوو بدەن، دواتر ناویان تۆمار دەکەین و شوێنیان بۆ دابین دەکەین و شوێنێ جیایان دەدەینێ. "  رۆژی هەینی ٦ - ٥ - ٢٠٢٢ پیر دەیان پیر جەعفەر، بەڕێوەبەری کۆچ و کۆچبەران لە پارێزگای دهۆک بە تۆڕی میدیایی رووداوی راگەیاند: "لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تاوەکو ئێستا هەزار و ٧١١ خێزان کە ژمارەیان ١٠ هەزار و ٢٦١ کەسە ئاوارەی دهۆک بوون".