ئەحمەد ساڵح، مامۆستای مێژوو لە گوندی شۆش دەڵێت، "سەقفەکەی بەشێوەی کەوانەییە، واتە قەوسە، دەوروبەرەکەشی هەمووی بەردی گەورەیە بۆئەوەی پتەو و خۆڕاگر بێت، چونکە سرووشتی گوندەکە وایە کە بەفر و بارانێکی زۆری لێدەبارێت، ئەو بەردانەش پەرستگەکەی راگرتووە. "  لە دووریی ١٥٠ مەترەوە، کانیاوێکی لێیە کە ئاوی بۆ پەرستگەکە و خەڵکەکەی دابینکردووە. دانیشتووانی گوندەکە بۆ خۆشۆردن و شوشتنی جلەکانیان روویان لەو کانیاوە کردووە.  بەگوێرەی مێژوونووسان، لە ساڵەکانی ١٨٥٠ دا نزیکەی ٢٠٠ خێزانی جوو لەوێ نیشتەجێ بوون؛ دوای ساڵی ١٩٤٥ بەرەو ئیسرائیل کۆچیان کردووە و ئێستا جووی تێدا نەماوە.  بەڕێوبەرایەتیی شوێنەوار و کەلەپووری دهۆکیش دەڵێت، لەلایەن کۆنسوڵخانەی ئەمریکا لە هەولێر پاڵپشتی کراون و بۆ نۆژەنکردنەوەی پەرستگەکە لەگەڵ کۆمپانیایەکی ئەمریکی کار دەکەن.  د. بێکەس بریفکانی، بەڕێوەبەری شوێنەواری دهۆک دەڵێت، "کۆنسوڵخانەی ئەمریکا بڕی ٥٠٠ هەزار دۆلاری تەرخانکردووە بۆ کاری نۆژەنکردنەوەی ئەم پەرستگایە. "  کۆمەڵگەی جووەکان ئەوێیان جێهێشتووە، بەڵام مێژوویەکیان لەدوای خۆیان ماوە. پەرستگەی حزقیالیش چاوەڕێی نۆژەنکردنەوە و پاراستنی دەکات.