هادی سەلیمی، پەیامنێری رووداو چووەتە قەزای خەبات و گوتی، هەموو مووشەکەکان ئاڕاستەی یەک شوێن نەکراون، نزیکەی ٥٠٠ مەتر تاوەکو دوو کیلۆمەتر لە یەکدییەوە دوور بوون.  دەزگای دژەتیرۆری هەرێمی کوردستان دەڵێت، هیچ زیانێکی گیانی و ماددی نەبووە، مووشەکەکان لە سنووری ناحیەی بەرتلەی سەر بە قەزای حەمدانییەی پارێزگای نەینەوا ئاڕاستە کراون.    پارێزگاری هەولێریش، حکومەتی عێراق بە کەمتەرخەم دەزانێت و دەڵێت، "راستە ئەو کارانە گرووپە تیرۆریستییەکان و میلیشیاکان ئەنجامی دەدەن، بەڵام حکومەتی عێراق بەرپرسیارە لەوەی کە خەمساردیی ئەوان بووەتە هۆکاری ئەوەی کە گرووپە تیرۆریستییەکان دەرفەتەکە بقۆزنەوە و هەموو ئەو کارە تیرۆریستییانەی کە ئەنجامدراون لەو سنوورانەن کە گوتوومانە بۆشایی ئەمنییان هەیە".  لیوا عەواد سوورچی، یاریدەدەری فەرماندەی پۆلیسی پارێزگای نەینەوا بە تۆڕی میدیایی رووداوی رایگەیاند، مووشەکەکان ئاڕاستەی کۆمپانیای کار کراون لە سنووری قەزای خەبات.  هاونیشتمانییەکی دانیشتووی ناحیەی رزگاری لەبارەی ژمارەی مووشەکەکانەوە دەڵێت، "نزیکەی دوو یان سێیان بەر تۆپزاوە و دەوروبەری کەوتن دەنگەکە یەکجار بەهێز بوو دوای خولەکێک سێ دانەی دیکە لە نێوان تۆپزاوا و پاڵاوگەکە کەوتنە خوارەوە. "  دوای مووشەکبارانەکە، شانەی راگەیاندنی ئەمنیی عێراق بڵاویکردەوە کە لە نزیک گوندی فازلییە لە سنووری باشیک لە پارێزگای نەینەوا دەستیان بەسەر سەکۆیەکی مووشەکهاوژێدا گرتووە کە چوار مووشەکی تێدا بووە.