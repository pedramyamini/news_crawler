بەپێی راگەیێندراوی بەڕێوەبەرایەتیی ئاسایشی رۆژئاوای سلێمانی، بەهۆی کێشەی کۆمەڵایەتیی نێوان ژن و پیاوێکەوە بە ناوەکانی "د. ا. م" و "ت. ی. م" کە هاوسەری یەکدین و دانیشتووی شاری سلێمانین، ژنەکە "ت. ی. م" دەچێتەوە ماڵی باوکی لە قەزای چەمچەماڵ لە بانمەقان نیشتەجێ دەبێت، شەوی ١٣ی ئایاری ٢٠٢٢ پیاوەکە دەچێتە سەر ماڵ خەزووری و و تەقەیان لێدەکات.  بەهۆی تەقەی ئەو پیاوەوە، وەکو ئاسایشی رۆژئاوای سلێمانی دەڵێت، هاووڵاتییەکی دراوسێی ماڵی خەزووری پیاوەکە بە ناوی "جومعە عەلی عومەر" گوللەی بەردەکەوێت و دواتر گیان لەدەستدەدات.  بە فەرمانی دادوەری لێکۆڵینەوەی چەمچەماڵ، دۆسیەی لێکۆڵینەوە بۆ ئەو رووداوە کرایەوە و هێزە ئەمنییەکان دەستیان بە کۆکردنەوەی زانیاری لەبارەی رووداوەکە و تۆمەتبارەکە کرد و توانیویانە تەقەکەرەکە بەناوی "د. ا. م" و  کەسێکی دیکە بەناوی "ب. م. ا" دەستگیربکەن.  هێزەکانی بەڕێوەبەرایەتیی ئاسایشی سلێمانی دەڵێت، دەستیان بەسەر ئۆتۆمبێل و چەکەکەدا گرتووە [کە تاوانەکەی پێ ئەنجامدراوە] و رادەستی بەڕێوەبەرایەتییەکەیان کردووە.  بەپێی زانیارییەکانی ئاسایشی رۆژئاوای سلێمانی، تۆمەتبارەکان بەپێی ماددەی ٤٠٦ و بە فەرمانی دادوەر لە بەڕێوەبەرایەتیی ئاسایشی سلێمانی راگیراون و لێکۆڵینەوە لەگەڵیاندا بەردەوامە.