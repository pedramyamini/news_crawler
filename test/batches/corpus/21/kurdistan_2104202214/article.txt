ئەمڕۆ پێنجشەممە، ٢١ی نیسانی ٢٠٢٢، بەختیار محەممەد، بەڕێوەبەری راگەیاندنی هاتووچۆی سلێمانی بە تۆڕی میدیایی رووداوی راگەیاند: "دوێنێ شەو ئاگادار کراینەوە لەوەی پێنج ئۆتۆمبێل لە شەقامی تاسلوجە پێشبڕکێ دەکەن و مەترسییان بۆ هاووڵاتییانیش دروستکردبوو، بۆیە دەستمان بەسەر ئۆتۆمبێلەکانیان گرت و شوفێران رووبەڕووی یاسا کراونەتەوە. "  ئەو پێنج ئۆتۆمبێلەی دەستیان بەسەرداگیراوە لە جۆری bmwن، بەختیار محەممەد دەڵێت: "ئەو دیاردەیە هاووڵاتییانی بێزارکردووە و بەردەوام گلەییان هەیە بۆیە راستەوخۆ پەیوەندی بە هاتووچۆوە دەکەن و ئاگادارمان دەکەنەوە. "  هاتووچۆی سلێمانیش لە راگەیێندراوێکدا، جەختلەوەدەکاتەوە: "دیاردەی پێشبڕکێ سەرپێچییەکی هاتووچۆیە و مەترسی کەوتنەوەی رووداوی قورس لێدەکەوێتەوە، لەبەرئەوە بەهەموو شێوەیەک رووبەڕووی ئەو سەرپێچییە دەبینەوە و شۆفێرانی سەرپێچیکار رووبەڕووی یاسا دەکرێنەوە".