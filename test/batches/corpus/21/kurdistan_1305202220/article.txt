بەپێی قسەی کەسوکارەکەی، رزگار ئەحمەد دوای دەوامی پێشمەرگایەتی، بۆ دابینکردنی بژێوی ژیانی کرێکاری کردووە. ئەوان بە پەیامنێری رووداویان گوتووە، "نازانین بۆ و لەبەرچی کوژراوە، چونکە ئەو بێتاوان بووە و پەیوەندی بە هیچ لایەنێکی کێشەکەوە نەبووە، " گوتیشیان "دایکی رزگار دوای بیستنی هەواڵەکە تەندروستیی تێکچووە. "  شەڕەکە لەنێوان دوو بنەماڵەدا بووە لەسەر کێشەیەکی کۆنی زەویوزار، ئازاد سلێمان کە برایەک و برازایەکی دەستگیرکراوە دەڵێت، ئەوانەی تەقەیان کردووە بۆ کوشتنی براژن و برازاکەی بووە کە ئەوە یەکەمجاریان نییە هەوڵی کوشتنیان بدەن، دەشڵێت، "دواینجار سێ رۆژ لەمەوبەر بوو لە دادگە کێشەکە بە سوودی ئێمە یەکلابووەوە. "  ئازاد سلێمان، لایەنێکی  کێشەکەیە و بە رووداوی گوت، "ئێمە ئەم ماڵە کشەیان هەیە لەگەڵمان بە ستەم، ئێمە زەوییەکەمان تاپۆی هەیە، چەندینجار ئاگادارمان کردوونەتەوە کە ئەمانە دێن تەقەمان لێدەکەن و دەیانەوێت بمانکوژن و منداڵمان دەترسێت. "  لەو رووداوی تەقەکردنەدا لە سلێمانی، لە سێ لای شەقامەکەوە تەقە لەیەک ئۆتۆمبێل کرا، بەپێی زانیارییە سەرەتاییەکان، تەقەکەرەکان کارمەندی هێزەئەمنییەکان بوون، بەڵام لەکاتی ئەرکی فەرمیدا نەبوون.  ئازاد سلێمان هەروەها باسی لەوەش کرد، "گوتیان راکە رێژوان و شوانە کوژراون، چووین گوتم کوان، گوتیان لە نەخۆشخانەی شارە، کە چووم سەیر دەکەم قاچی یەکێکیان شکاوە و ئەوانی دیکە دەستگیرکراون، سەرهەنگ و شوانەی برازام لەگەڵ دایکیان ویستوویان بچنەوە ماڵی خۆیان کە سەیارەکەیان گەیشتووە لە سێ لاوە تەقەیان لێکردوون، واتە قەیان کردووە کە هەموویان بکوژن، بەڵام ئەو کوڕانەی ئێمە یەک فیشەکیان نەتەقاندووە، چەکەکانیان لای پۆلیسە، ئەگەر ئەوانەی خۆشیان کە برینداربوون گومانمان هەیە کە فیشەکی خۆیان برینداربوون و کوژراوەکەیش بەهەمانشێوە، چونکە کوڕەکانی ئێمە هیچ تەقەیان نەکردووە. "  رووداوەکە کاژێر نزیک ٧ ـی ئێوارەی رۆژی ١٢ ـی مانگ لە نزیک نەخۆشخانەی هەرێم بوو، بەڕێوەبەری پۆلیسی سلێمانی بە تۆڕی میدیایی رووداوی گوت، "لەسەر رووداوی تەقەکردنەکەی لای نەخۆشخانەی هەرێم لە سلێمانی، چوار تۆمەتبار دەستگیرکراون، هەروەها دەستگیراوە بەسەر ژمارەیەک چەکدا کە لە تەقەکردنەکە بەکارهاتوون. "  کێشەی نێوان دوو بنەماڵەکەی شارباژێر دەگەڕێتەوە بۆ ساڵی ٢٠١١ و ١٢ جاریش ماڵی ئازاد سلێمان سکاڵایان تۆمار کردووە.