لە دوێنێوە شەپۆلێکی دیکەی خۆڵبارین ژمارەیەک پارێزگای عێراقی گرتووەتەوە، لەوانەش ئەنبار و نەجەف. لەبارەی ئەگەری گەیشتنی شەپۆلی خۆڵبارینەکە بە هەرێمی کوردستان، دیلان رەشاد، گوتەبێژی وەزارەتی گواستنەوە و گەیاندنی حکومەتی هەرێمی کوردستان بە تۆڕی میدیایی رووداوی راگەیاند، "هەموو پێشبینییەکانمان دووپاتیدەکەنەوە، لە رۆژانی داهاتوودا هیچ شەپۆلێکی خۆڵبارین روو لە هەرێمی کوردستان ناکات، چونکە ئاراستەی با بەو شێوەیە نییە، کە پێشبینیی خۆڵبارینی لێبکرێت، خێرایی با - یش کەمە. "  گوتەبێژی وەزارەتی گواستنەوە و گەیاندنی حکومەتی هەرێمی کوردستان دەشڵێت، "لە چەند رۆژی داهاتوودا پێشبینیی نمەباران دەکرێت، بەڵام لێزمە بارانی تێدا نییە، تەنیا لە ناوچە شاخاوییەکان و پارێزگای دهۆک پێشبینی دەکرێت بارانەکە بەخوڕتر بێت. "  سەبارەت بە کەشوهەوای پێشبینیکراوی رۆژانی جەژنیش، دیلان رەشاد ئەوەی خستەڕوو، هیچ گۆڕانکارییەکی کەشوهەوا نییە لە رۆژانی جەژندا، "رەنگە نیمچەهەور و پێشبینیی نمەباران بکرێت، بەڵام بارانی بەخوڕ نابێت، کەشواهەوای هەفتەی داهاتوو تاڕادەیەک جێگیرە. "