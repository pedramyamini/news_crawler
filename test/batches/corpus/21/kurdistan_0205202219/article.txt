شەوی رابردوو بە شەش مووشەک هێرشکرایە سەر قەزای خەباتی سەر بە پارێزگای هەولێر. رۆژی دووشەممە ٢ ـی نیسانی ٢٠٢٢، مەسرور بارزانی، سەرۆکی حکومەتی ھەرێمی کوردستان لە راگەیێندراوێکدا رایگەیاند، "ئەم هێرشانە، چی دیکە نابێت بەردەوام بن و پێویستە هەڵوێستی جیددی ھەبێت و رێکاری کردەیی بگیرێتەبەر بۆ کۆتاییھێنان بەم دەستدرێژیانە. "  سەرۆکوەزیرانی ھەرێمی کوردستان داوا لە سەرۆکوەزیرانی عێراق دەکات، "ھەنگاوی پێویست و کردەیی" بنێ بۆ "سزادانی گرووپە تێکدەرە لە یاسادەرچووەکان و پێکهێنانی لیژنەیەکی هاوبەش، بۆ گرتنەبەری رێکاری پێویست بۆ کۆنتڕۆڵکردنی ئەو ناوچانەی بوونەتە هەڕەشە بۆ سەر سەقامگیری و ئاسایشی ھەرێمی کوردستان و عێراق. "  ئێوارەی رۆژی یەکشەممە ١ ـی ئایاری ٢٠٢٢، دەنگی چەند مووشەکێک لە سنووری قەزای خەبات بیسترا. دواتر دژە تیرۆری کوردستان بڵاویکردەوە، شەش مووشەک لە قەزای خەبات کەوتوونەتە خوارەوە.  بە گوتەی دژەتیرۆری کوردستان، "بەهۆی مووشەکەکانەوە هیچ زیانێکی گیانی و ' ماددی ' نەکەوتووەتەوە". مووشەکەکانیش لە سنووری ناحیەی بەرتلەی سەر بە قەزای حەمدانییەی پارێزگای نەینەوا ئاراستە کراون. "   هێرشە مووشەکییەکەی شەوی رابردوو لە کاتێکدایە، کە رۆژی ٦ ـی نیسانی ٢٠٢٢، سێ کاتیۆشا لە نزیک کۆمەڵگەی کەورگۆسک و زێی گەورە لە قەزای خەبات کەوتنەخوارەوە. ئەوکات شانەی راگەیاندنی ئەمنی عێراق گوتی، "گرووپێکی لە یاسا لادەر کاتیۆشاکانی ئاڕاستە کردووە. "   دەقی راگەیێندراوەکەی مەسرور بارزانی:   ھێرشی مووشەکی دوێنێ شەو بۆ سەر سنووری قەزای خەبات، بە توندترین شێوە، شەرمەزار و سەرکۆنە دەکەم.  داوا لە بەڕێز سەرۆکوەزیرانی فیدراڵ دەکەم، ھەنگاوی پێویست و کردەیی بنێ بۆ سزادانی گرووپە تێکدەرە لە یاسادەرچووەکان و پێکهێنانی لیژنەیەکی هاوبەش، بۆ گرتنەبەری رێکاری پێویست بۆ کۆنترۆڵکردنی ئەو ناوچانەی بوونەتە هەڕەشە بۆ سەر سەقامگیری و ئاسایشی ھەرێمی کوردستان و عێراق.  ئەم هێرشانە، چیتر نابێت بەردەوام بن و پێویستە هەڵوێستی جیددی ھەبێت و رێکاری کردەیی بگیرێتەبەر بۆ کۆتاییھێنان بەم دەستدرێژیانە.