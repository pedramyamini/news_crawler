رائید  نه‌هشه‌ت سه‌لمان، گوتەبێژی پۆلیسی زاخۆ رۆژی چوارشەممە، ٢٠ - ٤ - ٢٠٢٢ به تۆڕى میدیایى رووداوی راگەیاند: "شەوی رابردوو ئاگادارکراینەوە هاووڵاتییەکی تورکیا لە ناو ئۆتۆمبێلەکەی خۆیدا مردووە، دوای ئەوەی تیمەکانمان گەیشتنە شوێنی رووداوەکە دەرکەوت ئەو کەسە شۆفێری ئۆتۆمبێلێکی بارهەڵگرە و ناوی (ل. ع. س)ە و تەمەنی ٤٥ ساڵە، خەڵکی شاری قزلتەپەی تورکیایە. ئەو کەسە لەناو ئۆتۆمبێلەکەی خۆی لەنێو گۆڕەپانی بەنزینخانەی ئێس ئۆێڵ لەسەر شەقامی سەرەکی ئیبراهیم خەلیل گیانی لەدەستدابوو. "  گوتەبێژی پۆلیسی زاخۆ ئاماژەی بەوەدا دوای ئەوەی تەرمی ئەو هاووڵاتییە گواسترایەوە بۆ دادپزیشکیی دهۆک، بە بڕیاری دادوەری لێکۆڵینەوە و بەپێی ماددەی ٤٠٥ی یاسای سزادانی عێراقی پەڕاوی لێکۆڵینەوە بۆ رووداوەکە لە بنکەی پۆلیسی رزگاری کرایەوە.  دەروازەی نێودەوڵەتی ئیبراهیم خەلیل، دەروازەیەکی فەرمییە لە نێوان هەرێمی کوردستان - باکووری کوردستان و تورکیادا، رۆژانە ژمارەیەکی زۆر لە بارهەڵگر لە تورکیا  و باکووری کوردستانەوە لە رێگەی ئەو دەروازەیەوە دێنە هەرێمی کوردستان و عێراق.