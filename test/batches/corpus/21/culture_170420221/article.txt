ئەو رێکخراوە هاوکاری لەلایەن خێرخوازنەوە کۆدەکاتەوە و هەر منداڵ و ماڵباتێکی خاوەن منداڵی نڤیشکانی بێت، هاوکارییان دەکات.  سەرکۆ هەڵەبجەیی، لە میانەی بەرنامەی ' پاشیڤ ' ـی رووداو،  ئاماژەی بۆ ئەوەکرد، لە منداڵییەوە هەردوو قاچەکانی لەدەستداوە، گوتیشی "هیچ ئومێدێکم بە ژیان نەمابوو و هیچم  لەبارەی ژیانێکی نوێ نەدەزانی".  ئاماژەی بۆ ئەوەشکرد، ماوەیەک لە ئوردن ژیاوە و فێری زمانی عەرەبی بوو، دواتریش بەهۆی چەند کەسێکەوە فێری زمانی ئەمریکی بووە و چووەتە ئەمریکا.  ئاماژەی بۆ ئەوەشکرد، لە دوای ئەوەی لە ئەمریکا گەڕایەوە کوردستان بیری لە هاوکاریکردنی منداڵانی نڤیشکان کردەوە، چونکە ئەو لە منداڵی بەهۆی نەبوونی کورسییەکی تایبەتەوە نەیتوانی بچێتە قوتابخانە، بۆیە لە ٢٠٠٨ ـەوە رێکخراوی بەرەو ژیانێکی نوێ بۆ منداڵانی نڤیشکان دامەزراند.  روونیشیکردەوە، سەرتا کاری بۆ گەڕاندنەوەی ٢٠ قوتابی بوو بۆ قوتابخانە کە ئێستا لە خوێندن بەردەوامن و لە قۆناخی زانکۆن، تاوەکو ئێستا زیاتر لە هەشت کورسی تایبەت و دەیان دەست و قاچی دەستکردی بۆ منداڵانی نڤیشکان دابین کردووە.  سەرکۆ هەڵەبجەیی، روو لە نڤیشکانی دەکات و دەڵێت، ژیان کۆتایی نەهاتووە، ژیان بەردەوام و جوانە، ئێمە دەتوانین جوانتری بکەین.  لە هەولێر، دهۆک و کەرکووکەوە خەڵک سەردانی رێکخراوەکەیان لە هەڵەبجە دەکەن، بۆیە ئەوان هەوڵ بۆ ئەوە دەدەن لە هەولێر نووسینگەیەک بکەنەوە، بۆ ئەوەی کارئاسانی بۆ هاتووچۆی خەڵک بکەن.  لەبارەی پاڵپشتی دارایی بۆ رێکخراوەکە گوتی، لە ٢٠٠٨ تاوەکو ٢٠١٦ رێکخراوێکی نێودەوڵەتی هاوکارییانی کردووە، بەڵام ئێستا لە رێگەی خێرخوازانەوە هاوکاری بۆ منداڵانی نڤیشکان کۆدەکەنەوە بۆ کڕینی کەلوپەلی تایبەت بۆیان، هەندێ کورسی هەیە بۆیان دابین دەکەن نرخەکەی دوو هەزار دۆلارە.  جگە لە گرووپی کۆمپانیاکانی هەڵەبجە نەبێت کە هاوکارییەکی مانگانەی بۆیان دابینکردبوو تاوەکو ساڵی رابردوو و بڕەکەی ٤٠٠ هەزار دینار بوو، هیچ دەوڵەمەندێک هاوکاری نەکردوون، بەڵکو خەڵکی ئاسایی هاوکاریان دەکەن و بە پارەیەکی کەم پاڵپشتیان دەکەن.  ئەوەشی خستەڕوو، ئێستا ٥٠٠ منداڵی نڤیشکان ناویان لە رێکخراوەکەیان تۆمارکراوە و ئەوان نەیانتوانیوە پێداویستیان بۆ دابین بکەن، بەشێکیان خەڵکی هەولێر و دهۆکن کە کرێی هاتووچۆشیان نییە سەردانی هەڵەبجە بکەن.  ' پاشیڤ ' بەرنامەیەکی دوو کاژێری تۆڕی میدیایی رووداوە و بە درێژایی شەوانی رەمەزان لە کاژێر ١٣: ٠٠ - ١٥: ٠٠ شەو، لە یەکێک لە خانووە کۆنەکانی ماڵباتی چەلەبی لەسەر قەلای هەولێر پێشکێش دەکرێت.  لە بەرنامەکەدا د. ئادەم بێدار، پێشکێشاری رووداو، شەوانە لەسەر مژارێکی ئایینی گفتوگۆ لەگەڵ مامۆستایەکی ئایینی دەکات، هەروەها پەیام عەزیزی، هونەرمەند و سروودبێژی رۆژهەڵاتی کوردستان لەگەڵ گرووپێکی میوزیکی شەوان سروودی ئایینی و موناجات پێشکێش دەکات و وەک پێشکێشکاریش بەرنامەش گفتوگۆ و پرسیار دەکات.  سەفقان ئۆرکێش، هونەرمەندی رۆژئاوای کوردستان و پێشکێشكاری رووداو، وەک پێشکێشکار و هونەرمەند لە بەرنامەکەدا بەشدارە، بڕگەیەکی تایبەتی بەناوی ' ئایین بە کوردی ' هەیە و لەگەڵ سروودبێژ و شارەزایانی بواری تەسەوف و عیرفان لە رۆژئاوای کوردستان چەند هەڤپەیڤینێکی تۆمارکردووە و لە بەرنامەکەدا پەخش دەکرێن، هەروەها گۆرانی و سروودی ئایینی پێشکێش دەکات.  بانوو دڵشاد، پێشکێشکاری رووداو، لەگەڵ ئەو سێ پێشکێشکارە گفتوگۆ لەگەڵ میوانەکانی ' پاشیڤ ' دەکات، بەتایبەتیش لە بڕگەی ژنی خاوەن کار.