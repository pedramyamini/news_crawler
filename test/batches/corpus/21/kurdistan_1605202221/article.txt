بەیانی ئەمڕۆ دووشەممە ١٦ - ٠٥ - ٢٠٢٢ بەهۆی خۆڵبارینەوە سەرجەم گەشتەكانی فڕۆكەخانەی سلێمانی راگیران. تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە رادیۆی رووداوی راگەیاند، "نیوەڕۆ دوایی کەمبوونەوەی کاریگەرییەکانی خۆڵبارینەکە گەشتە ئاسمانییەکانی دەستیان پێکردەوە و ئێستا ئاسمانی فڕۆکەخانەکە بەڕووی گەشتە ئاسمانییەکان کراوەتەوە و ئێستا بارودۆخەکە ئاساییە. "  بەگوتەی بەڕێوەبەری فڕۆکەخانەی نێودەوڵەتیی سلێمانی، "بەهۆی کاریگەریەکانی خۆڵبارین دوو گەشت دواخران و نەتواندرا لە کاتی ئاسایی خۆیاندا ئەنجام بدەرێن، بەڵام دوایی ئاسایی بوونەوەی دۆخی کەشوهەوا گەشتەکان ئەنجام دران. "  شەپۆلێکی خۆڵبارین هەرێمی کوردستان و عێراقی گرتووەتەوە. ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی گوت، ئەمڕۆ کاریگەریی شەپۆلی خۆڵبارین تاوەکو درەنگانی شەو بەردەوام دەبێت و دوای ئەوە کاریگەرییەکانی بەرەو کەمبوونەوە دەچن.  گەشتەكانی بەیانی ئەمڕۆی فڕۆكەخانەی سلێمانی بۆ رۆیشتن بۆ بەسرە، دوبەی و  بەغدا بوون. بۆ هاتنیش لە بەغدا، بەسرە و دوبەی بوون.