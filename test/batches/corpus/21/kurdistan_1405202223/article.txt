بەپێی راگەیێندراوی حکومەتی هەرێمی کوردستان، ئێوارەی رۆژی شەممە ١٤ی ئایاری ٢٠٢٢ مەسرور بارزانی، سەرۆکی حکومەتی هەرێمی کوردستان بە سەرۆکایەتیی شاندێکی حکومی گەیشتە ئەبوزەبی پایتەختی میرنشینی یەکگرتووی عەرەبی - ئیمارات و لەلایەن محەممەد بن زاید ئال نەهیان، سەرۆکی ئیماراتەوە پێشوازیی لێکرا.  وەکو لە راگەیێندراوەکەدا ئاماژەی پێکراوە، سەرۆکی حکومەتی هەرێمی کوردستان پرسە و سەرەخۆشیی لە شێخ محەممەد بن زاید و بنەماڵەکەیان، سەرکردایەتی و گەلی ئیمارات کردووە و هاوخەمیی خۆی پێگەیاندوون بۆ کۆچی دوایی خەلیفە بن زاید ئال نەهیان، سەرۆکی کۆچکردووی ئیمارات و "هیوای خواست خودای مەزن گیانی بە بەهەشت شاد بکات. "  لەبارەی خەلیفە بن زاید ئال نەهیان، مەسرور بارزانی لە تویتێکدا نووسیویەتی، "چرایەکی رێنیشاندەر بوو بۆ ئیمارات و ناوچەکە. "  هاوکات سەرۆکی حکومەتی هەرێمی کوردستان پیرۆزبایی لە محەممەد بن زاید ئال نەهیان کرد بەبۆنەی هەڵبژاردنی بە سەرۆکی نوێی ئیمارات و هیوای سەرکەوتنی بۆ خواست.