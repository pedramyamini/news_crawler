رۆژی هەینی، ٢٢ - ٤ - ٢٠٢٢، رزگار محەممەد، ئەندامی فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند، "رۆژی پێنجشەممە ئاوات شێخ جەناب، وەزیری دارایی و ئابووریی حکومەتی هەرێمی کوردستان لەگەڵ شاندێکی یەکێتی بە سەرۆکایەتیی بافڵ تاڵەبانی لە سلێمانی کۆبوونەتەوە و باسیان لە پرسی کۆکردنەوەی داهات و ئەو کێشانەی دێنە بەردەمی لەگەڵ پرسی دابەشکردنی مووچەی مووچەخۆران کردووە. "  پەرلەمانتارەکەی فراکسیۆنی گۆڕان ئاماژەی بەوەدا، وەزیری دارایی پێش ئەو کۆبوونەوەیە لەگەڵ شاندی پارتیش کۆبووەتەوە و مەرجی گەڕانەوەی بە هەردوو حیزبی سەرەکیی پێکهێنەری حکومەتداوە و پێیگوتوون کە دەبێت داهاتەکانی هەموو مەرز و فەرمانگەکان و سەرجەم داهاتەکانی نێوخۆ بگەڕێتەوە بۆ حکومەت بۆ ئەوەی لە یەک شوێنەوە داهات کۆبکرێتەوە و کۆکردنەوەی داهات ببێتە ناوەندی و لەوێوە مووچە دابەشبکرێت و هەموو مانگێک ئەو کێشەیە نەیەتە بەردەم مووچەخۆران.   گوتیشی: "کاک ئاوات لەو کۆبوونەوانەی کە لەگەڵ هەردوولا بەجیا کردوویەتی مەرجەکانی گەڕانەوەی بۆ سەر کارەکەی پێڕاگەیاندوون، کە دەبێت هەردوولا پابەندبن بەوەی پرسە داراییەکان لەرێگەی حکومەتەوە بکرێت. "  سەرچاوەیەکی ئاگادر لە یەکێتیی نیشتمانیی کوردستان وێڕای پشتڕاستکردنەوەی هەواڵەکە بە رووداوی گوت: "بافڵ تاڵەبانی لە کۆبوونەوەکەیدا لەگەڵ ئاوات شێخ جەناب وەزیری دارایی بەڵێنی پێداوە بەدواداچوونی زیاتر بۆ کێشەکان بکات و هەوڵ بدات هەموو داهاتەکان بگەڕێنێتەوە. "  ئەو سەرچاوەیە ئاشکراشیکرد، بڕیارە یەکێتی وەڵامی وەزیری دارایی بداتەوە، کە بەهۆی نیگەرانییەکانی لە دەستوەردان لە کارەکانی وەزارەتەکەی و نەگەڕاندنەوەی داهاتەکانی ناوخۆ ماوەی دوو مانگێک دەبێت دەوامی فەرمیی وەزارەتەکەی بەجێهێشتووە. گوتیشی ئەمجارە ئەگەری هەیە کۆبوونەوەکە فراوانتر بێت و یەکێتی بەرپرسانی دارایی حیزبەکە لەو کۆبوونەوە چاوەڕوانکراوە بەشداریی پێبکات.  ئەو کۆبوونەوەی وەزیری دارایی و شاندی یەکێتیی نیشتمانیی کوردستان، چەند رۆژێک دوای کۆبوونەوەی ئاوات شێخ جەناب، وەزیری دارایی و ئابووری و شاندێکی پارتی لە هەولێر دێت، کە تێیدا بەپێی میدیایی فەرمیی بزووتنەوەی گۆڕان ئاوات شێخ جەناب بە مەسروور بارزانی، سەرۆکی حکومەتی هەرێمی کوردستانی گوتووە: "رێگه به خۆم ناده‌م بەچاوی خۆم مووچەخۆر ببینم لە سەرەی وەرگرتنی مووچە گیانلەدەستبدات و دەسەڵاتی چارەسەرکردنی کێشەکانم نەبێت. "، وەکو ئاماژەیەک بۆ رووداوی گیانلەدەستدانی دوو خانەنشین لە نۆرەی وەرگرتنی مووچە لە بەردەم بانکەکانی سلێمانی.  سەرچاوەیەک لە بزووتنەوەی گۆڕان، کە نەیویست ناوی بهێندرێت رۆژی هەینی قسەی بۆ رووداو کرد و گوتی: "کۆبوونەوەی ئاواتی شێخ جەناب لەگەڵ پارتی دیموکراتی کوردستان لە هەولێر ئەنجامەکانی باشتر بووە و سەرۆکی حکومەتی هەرێمی کوردستان بە وەزیری دارایی گوتووە هەموو دەسەڵاتێکت هەیە بۆ کۆکردنەوەی داهاتەکانی هەولێر و دهۆک، بەڵام دەبێت کێشەی کۆکردنەوەی داهاتەکانی سلێمانی چارەسەربکرێت و ئەو کۆنەکردنەوەی داهاتەکان و تەگەرە خستنە بەردەمی تەواو سەرۆکی حکومەتی هەرێمی کوردستان و شاندی پارتی نیگەرانکردووە و بە وەزیری داراییان گوتووە، ئەوەی زەرەرمەندە خەڵک و مووچەخۆرە و دەبێت بەدواداچوون بکرێت و بڕیارەکان لەهەموو ناوچەکان وەکو یەک جێبەجی بکرێت. "  رزگار محەممەد، پەرلەمانتاری بزووتنەوەی گۆران لەبارەی گەڕانەوەی ئاواتی شێخ جەناب، وەزیری دارایی بۆ دەوامی فەرمی وەزارەت، کە ماوەی نزیکەی دوو مانگ دەبێت لە ماڵەوە کارەکانی دەکات، ئاشکرایکرد: "کاک ئاوات بە یەکێتی و پارتی گوتووە ئەگەر کێشەکانی چارەسەرنەکرێن ئامادە نییە بگەڕێتەوە بۆ دەوام، ئێستاش چاوەڕوانی وەڵامی هەردوولا دەکات. "  ماوەی دوو مانگە کێشەی کەمیی نەختینە لە بانکەکانی سلێمانی سەریهەڵداوە. کۆمپانیاکانی پاککەرەوە مانیان گرتووە، لەبەر نەبوونی پارە، نەخۆشخانەکان دەرمانیان کەمیکردووە، لە دهۆکیش چەندین پڕۆژە لەبەر نەبوونی پارە وەستاون.  رۆژی پێنجشەممە ٢١ - ٤ - ٢٠٢٢ فراکسیۆنی پارتی لە پەرلەمانی کوردستان راگەیێندراوێکی لەبارەی دۆخی مووچەخۆران و خانەنشینان لە پارێزگاکانی هەڵەبجە و سلێمانی و ئیدارە سەربەخۆکانی گەرمیان و راپەڕین بڵاوکردەوە و رایگەیاند: " وەکو فراکسیۆنی پارتی لە پەرلەمانی کوردستان ئەوپەڕی نیگەرانی خۆمان رادەگەیێنین لەبارەی دۆخی خانەنشینان لە پارێزگای سلێمانی و هەموو مانگێک بەهۆی کەمتەرخەمی ئیدارەی ناوخۆیی چەندین دیمەنی تراژیدی و خەمهێن دەبینین و لەم بابەتەدا بە تەنیا بەنیگەرانییەک بێدەنگ نابین و له چوارچێوه‌ی ئه‌ركی په‌رله‌مانیمان له نوێنه‌رایه‌تیكردنی گه‌لی كوردستان هەڵوێستی جیدیمان دەبێت. "  بەپێی لیژنەی دارایی پەرلەمانی کوردستان، داهاتەکانی نێوخۆ لەنێوان ٣٥٠ بۆ ٣٧٠ ملیار دینار دەبێت و نزیکەی نیوەی بۆ مووچە تەرخاندەکرێت، بەڵام چەند مانگێکە لە پارێزگای سلێمانی و هەڵەبجە کێشە بۆ ئەو مووچەیە دروست دەبێت کە پێویستە لە داهاتی ناوخۆی سلێمانی بدرێت، هێشتا ئاسۆیەکی روونیش نییە کە حکومەت چۆن ئەم کێشەیە چارەسەردەکات.  ١٥ ئەندامی ئەنجوومەنی پارێزگای سلێمانی داوای كۆبوونەوەیەكی بەپەلەیان كردووە بۆ وەرگرتنی زانیاری لەبارەی داهاتی سلێمانی، بەتایبەت لەبارەی داهاتی  دەروازە سنوورییەكانی باشماخ و پەروێزخان، بە ئامادەبوونی بەڕێوەبەری  گشتیی بانكی ناوەندیی هەرێمی کوردستان لە سلێمانی.  لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.