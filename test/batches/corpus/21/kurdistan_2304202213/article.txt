رۆژی شەممە ٢٣ی نیسانی ٢٠٢٢ شەماڵ دێواری، گوتەبێژی بەڕێوەبەرایەتی پۆلیسی سۆران بە رووداوی راگەیاند، بەشی پۆلیسی ناو شاری سۆران، چەندین رۆژە ھەڵمەتی دەستگیركردنی دەرۆزەکەرانی دەستپێكردووە، بەتایبەت ئەوانەی منداڵ بەكاردەھێنن بۆ راكێشانی سۆزی خەڵك، لە هەڵمەتی ئەمڕۆدا ٢٠ دەرۆزەکەر دەستگیرکران.  گوتەبێژی بەڕێوەبەرایەتی پۆلیسی سۆران ئاماژەی بەوەش کرد، "بەشێک لەو سواڵکەرانە [دەرۆزەکەرانە] منداڵ بەکاردەهێنن، ئەمەش جگە لە کاریگەرییە نەرێنییەکەی لەسەر کەسایەتیی منداڵ، لە ھەندێك حاڵەتدا دەبێتە بازرگانیكردن بە مرۆڤ، ئەمەش بەپێی یاسا بەركارەكان تاوانە لە ھەرێمی كوردستان. "  بە گوتەی شەماڵ دێواری، ئەو دەرۆزەکەرانەی دەستگیرکراون، ژن و منداڵیشیان تێدایە و سەرجەمیان خەڵکی دەرەوەی سنوورەکە بوون، بۆئەوەی نەناسرێنەوە، دەچنە شوێنی دیکە بۆ دەرۆزەکردن.