پەیام سەربەست و  بژار زوبێر نوێنەرانی تۆڕی میدیایی رووداو، کە لەگەڵ شاندێکی رۆژنامەڤانان لەلایەن کۆنسوڵی یۆنان لە هەولێر، بانگهێشتی ئەسینا کراون، رۆژی چوارشەممە ١١ ئایار ٢٠٢٢ لەگەڵ پەرلەمانتارانی چوار فراکسیۆنی پەرلەمانی یۆنان کۆبوونەوە.   پارتی دیموکراتی نوێ، گەورەترین پارتی پەرلەمانی ئەو وڵاتەیە، یەک لەو پارتانە بوو کە لەگەڵ شاندی رووداو کۆبووەوە، ئەم پارتە ١٥٧ کورسی پەرلەمانی هەیە و سەرۆکوەزیران سەر بەم پارتەیە.  ناستاسيوس هادجفاسيليو، پەرلەمانتاری فراکسیۆنی پارتی نوێ لە کۆبوونەوەکەدا گوتی: "وڵاتانی ئەوروپا لە نێویشیاندا یۆنان ئێستا لە کێشەدان بۆ هاوردەکردنی وزە لە دوای هێرشی رووسیا بۆ سەر ئۆکراینا، یۆنان ٤٤ % ی وزە لە رووسیاوە هاوردە دەکات، ئەوروپا بە دوای دۆزینەوەی جێگرەوەی وزەی رووسیایە".  هەروەها بە گوتەی ناستاسيوس هادجفاسيليو: "یۆنان پەیوەندییەکی دۆستانە و بەهێزی لەگەڵ هەرێمی کوردستان هەیە، بەرپرسانی یۆنان لە نزیکەوە لەگەڵ سەرۆکوەزیران و جێگری سەرۆکوەزیرانی هەرێمی کوردستان کۆبوونەتەوە. هەروەها سەرۆکوەزیرانی یۆنان بە نیازە ئەمساڵ سەردانی هەولێر بکات و لەگەڵ بەرپرسانی هەرێمی کوردستان کۆببێتەوە پەیوەندییەکان زیاتر بەهێزبکەن".  پەرلەمانتارەکەی پارتی دیموکراتی نوێ گوتیشی: "یۆنان هەرێمی کوردستان بە گونجاو و جێی متمانە دەبینێ کە ببێتە سەرچاوەی وزە بۆ بازاڕەکانی ئەوروپا و ئەگەر هەرێمی کوردستان بیسەلمێنێ کە دەتوانێت ببێتە سەرچاوەیەکی وزەی باش، هیچ وڵاتێکی ئەوروپی دژی رێککەوتن نییە لەگەڵ هەرێمی کوردستان".  ناستاسيوس هادجفاسيليو  ئاماژەی بەوەشدا، نەک تەنیا هەرێمی کوردستان، حکومەتی یۆنان  پشتگیری هەر پرۆژەیەک و شوێنێک دەکات، کە بتوانێ وزە لە ئەفریقیا یان رۆژهەڵاتی ناوەڕاست هاوردەی بازاڕەکانی ئەوروپا بکات".  پەیام سەربەست پەیامنێری تۆڕی میدیایی رووداو لە ناستاسيوس هادجفاسيليو  پرسی: تورکیا ترانزێتی وزەیە بۆ ئەوروپا بەبێ تورکیا دەتوانن وزە لە هەرێمی کوردستان هاوردە بکەن؟. هادجفاسيليو لە وەڵامدا گوتی: "تورکیا ئاستەنگێکی دیکەی گەورەیە و ئێستا بیر لە جێگرەوەی تورکیاش دەکەینەوە. "  بەهۆی شەڕی ئۆکرایناوە تێچووی هاوردەکردنی  وزەی ئەوروپا لە رووسیاوە بۆ دوو هێندە بەرزبووەتەوە، لە ساڵی ٢٠٢١ ـدا تێچووی مانگانەی وزەی رووسیا بۆ ئەوروپا ١٢ ملیار و ٥٠٠ ملیۆن دۆلار بووە، بەڵام لە دوای شەڕی ئۆکرایناوە، بۆ نزیکەی ٢٣ ملیار دۆلار بەرزبووەتەوە.  ئێستا ئەوروپا رۆژانە دوو ملیۆن و ٣٧٨ هەزار بەرمیل نەوت لە رووسیاوە هاوردە دەکات.  یەکێتی ئەورووپا بەدوای جێگرەوەی رووسیا بۆ گازی سرووشتی دەگەڕێت. لەم نێوەندەدا، هەرێمی کوردستان ماوەی نزیکەی ١٥ ساڵە وەبەرهێنانی لە گازی سرووشتیدا کردووە و ئێستا نزیکەی ٥٠٠ ملیۆن پێ سێجا بەرهەمهێنانی رۆژانەی هەیە و چاوەڕواندەکرێت لە سەرەتای ساڵی داهاتووەوە، ئاستی بەرهەمهێنانی رۆژانەی بە بڕی ٢٥٠ ملیۆن پێ سێجای دیکەی زیاد بکات.