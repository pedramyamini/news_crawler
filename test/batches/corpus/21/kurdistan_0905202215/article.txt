ئەمڕۆ دووشەممە، ٩ - ٥ - ٢٠٢٢، هاوژین عوسمان، سەرۆکی سەندیکای کارمەندانی تەندروستیی سلێمانی بە تۆڕی میدیایی رووداوی راگەیاند، "بڕیار بوو ئەمڕۆ سەرجەم کارمەندانی تەندروستی پارێزگای سلێمانی مووچەی مانگی نیسان وەربگرن، بەڵام بەشێکیان بەهۆی تەواوبوونی دەوامی فەرمانبەرانی بانکەکان مووچەیان وەرنەگرتووە. "  لە بارەی کاتی وەرگرتنی مووچەکانیان گوتی، "بڕیارە سبەی سەردانی بانک بکەن و مووچەکانیان وەربگرن، هیچ گرفتێکیش لە دابینکردنی پارە بۆ کارمەندانی تەندروستی نییە. "  دوێنێ دووشەممە، وەزارەتی دارایی خشتەی دابەشکردنی مووچەی مانگی نیسانی بڵاوکردەوە، بەگوێرەی ئەو خشتەکە ئەمڕۆ مووچەی وەزارەتی تەندروستی دابەشکرا، بەڵام لە سلێمانی بەشێک لە کارمەندانی تەندروستی مووچەیان وەرنەگرت.  عەلی حەمەساڵح، پەرلەمانتاری کوردستان لە بارەی دابەشکردنی مووچە لە سلێمانی بە (رووداو)ی گوت: "لە سنووری پارێزگای سلێمانی و دەوروبەری تاوەکو ئێستا خوێندنی باڵا، رۆشنبیری و شارەوانی و بەشێک لە خانەنشینان مووچەی مانگی ئاداریان وەرنەگرتووە، ئەو کەسانەش پێویستە مووچەکانیان لەسەر داهاتی ناوخۆ وەربگرن، واتا ئەوانەی مووچەیان وەرگرتووە لەسەر داهاتی نەوت بووە، بەڵام ئەوانەی گرفتیان بۆ دروست بووە و هێشتا مووچەیان وەرنەگرتووە لەسەر داهاتی ناوخۆ بووە. "