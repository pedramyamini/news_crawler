ئەمڕۆ پێنجشەممە، ١٢ - ٠٥ - ٢٠٢٢، پیر دەیان پیر جەعفەر، بەڕێوەبەری کۆچ و کۆچبەرانی دهۆک، بە تۆڕی میدیایی رووداوی راگەیاند: ماوەی سێ رۆژە ئاوارەبوونی خەڵکی شنگال بۆ کەمپەکانی پارێزگای دهۆک بەشێوەیەکی گشتی راگیراوە، ئەگەر هەشبێت خێزانێک یاخود دوو خێزان بووە.   بەڕێوەبەری کۆچ و کۆچبەرانی دهۆک گوتی: "دوای ئەوەی حکومەتی عێراق بەڵێنی بە خەڵکی شنگال دا، کە رێگری لە دووبارەبوونەوەی شەڕ دەکەن لە شارەکەدا، نزیکەی ٢٠٠ بۆ ٣٠٠ خێزانی ئاوارەی شنگال لە دهۆکەوە گەڕانەوە زێدی خۆیان، کە پێشتر ئاوارەی کەمپەکانی چەمشکۆ، خانکێ، روانگە و باجێت کەنداڵ بووبوون".   سەرەتای ئەم مانگە شەڕ و پێکدادان لە نێوان هێزەکانی سوپای عێراق و یەکینەکانی بەرخودانی شنگال ناسراو بە یەبەشە روویدا، سەربازێکی سوپای عێراق و دوو شەڕڤانی یەبەشە گیانیان لەدەستدا، هەروەها زیاتر لە ١١ هەزار کەس لە دەوروبەری شنگال ئاوارەی دهۆک بوون.  رۆژی ٠٦ - ٠٥ - ٢٠٢٢ ماجد شنگالی، ئەندامی پەرلەمانی عێراق لە فراکسیۆنی پارتی دیموکراتی کوردستان، بە رووداوی گوت: "بەپێی دوایین رێککەوتنی نێوان سوپای عێراق و یەبەشە بە ئامادەبوون و لەسەر داوای سەرۆکهۆز و کەسایەتییەکانی شنگال، بڕیاردراوە هێزەکانی یەبەشە بچنە دەرەوەی گوند و شارۆچکەکان و لە شوێنی نیشتەجێبوون نەمێنن. "  رۆژی دووشەممە، ٠٩ - ٠٥ - ٢٠٢٢، حه‌یده‌ر شه‌شۆ، فەرماندەی هێزی پاراستنی ئێزدخان بە رووداوی گوت: "خەڵک داوا دەکەن هێزە چەکدارەکان بچنە دەرەوە و لە شوێنەکانی نیشتەجێبوون نەمێنن و نەبنە مەترسی بۆ خەڵکی ناوچەکە، لەسەر ئەو بنەمایە ئێمە هێزەکانمان لە کۆمەڵگەی دووگرێ بردە دەرەوەی کۆمەڵگەکە هێزەکانی یەبەشەش ئاڵاکانیان داگرتووە و دەڵێن هێزەکانمان بردووەتە دەرەوە، بەڵام راست ناکەن هێشتا لەنێو گوند و کۆمەڵگەکاندان. "