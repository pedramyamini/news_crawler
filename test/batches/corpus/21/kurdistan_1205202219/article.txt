رێبوار عەبدولمەجید، گوتەبێژ و ئەندامی لیژنەی پشکینن و چاودێریی بازاڕی هەولێر بە رادیۆی رووداوی راگەیاند، "بەدواداچوونی چڕمان دەستپێکردووە، دوێنێ ٧ شوێنمان داخستوون کە هەموویان دووکان بوون، ئەمە جگە لەو کەسانەی لەسەر شەقامەکان ئاژەڵ سەردەبڕن. "  گوتەبێژ و ئەندامی لیژنەی پشکینن و چاودێریی بازاڕی هەولێر ئاماژەی بەوە دا، "هەر شوێنێک گۆشت بفرۆشرێت و مۆری ڤێتێرنەریی لێنەدرابێت ئێمە لێپیچینەوەی لەگەڵ دەکەین، رەنگە بە رێژەیەکی کەم لە هەندێک شوێن بە دزییەوە ئاژەڵ سەرببڕن، یان درەنگانی شەو و بەرەبەیانی زوو سەری ببڕن. "  بە گوتەی رێبوار عەبدولمەجید، "ئەو گۆشتفرۆشیانەی دادەخرێن ئەوانەن کە بە نایاسایی لە دەرەوە ئاژەڵیان سەربڕیوە. ئێستا گۆشتفرۆشتن لەسەر شەقامەکان کەم بووەتەوە، چونکە ئەو گۆشتەی لەوێ دەفرۆشرێت کارەساتە. "  گوتەبێژی چاودێریی بازاڕی هەولێر باسی لەوەش کرد، گۆشتفرۆش هەیە تەنیا لەبەرئەوەی پارەی کەمتری تێبچێت، دەچێت ئاژەڵی نەخۆش دەکڕێت و لە دەرەوەی سەربڕخانە سەریدەبڕێت.  رێبوار عەبدولمەجید جەختی لەوە کردەوە، ئەو کەسەی ئاژەڵ سەردەبڕێت دەبێت رێنوێنییەکان جێبەجێ بکات، دەستکێشی لەدەستدا بێت و چاویلکە لە چاوی بکات و دەمامک ببەستێت، چونکە لە کاتی سەربڕینی ئاژەڵدا بەهۆی خوێنەکەوە، نەخۆشییەکە دەگوازرێتەوە، هەروەها گوتیشی، "نەخۆشییەکە لەڕێگەی گواستنەوەی خوێنی کەسێک بۆ کەسێکی دیکە، لەڕێگەی لیکی دەم و سێکسیش دەگوازرێتەوە. "  ئەو گۆشتفرۆشانەی گۆشتی قاچاخ یان نایاسایی دەفرۆشن بە پێبژاردن سزا دەدرێن کە لە یەک ملیۆن تاوەکو پێنج ملیۆن دینارە.  هاوکات د. مامەند محەممەد، بەڕێوەبەری ڤێتێرنەریی هەولێریش بە رادیۆی رووداوی گوت، "ئەمڕۆ لەگەڵ قایمقام و لیژنەی چاودێریی بازرگانی و هێزەکانی پۆلیس سەردانی گۆڕەپانی ئاژەڵانی هەولێرمان کرد. لەبەرئەوەی گۆڕەپان چۆڵ بوو، هیچ شتێکمان بەدینەکرد، بەڵام هۆشداریمان داونەتێ کە نابێت ئاژەڵی نەخۆش سەرببڕن. "  بەڕێوەبەری ڤێتێرنەریی هەولێر ئەوەی خستەڕوو کە لەنێو گۆڕەپانی ئاژەڵان شوێنێکیان هەیە کە تایبەتە بەوان و لەوێ کارمەندەکانیان چاودێریی شوێنەکە دەکەن. د. مامەند محەممەد گوتیشی، "هەفتەی داهاتوویش سەردانی دەکەینەوە و لە چاودێریکردنی بەردەوام دەبین و رێگەنادەین ئاژەڵی نەخۆش لە هیچ شوێنێک سەرببڕدرێت. "  هەروەها رێبوار عەبدولمەجید، گوتەبێژ و ئەندامی لیژنەی پشکنین و چاودێریی بازاڕی هەولێر باسی لەوە کرد، لە هەولێر هۆڵێکی گەورە کە تامی نێرگەلەی دروستدەکرد، تامی بەسەرچووی نێرگەلەی هەبووە کە هی ساڵی ٢٠١٧ بووە، دووبارە کەپسی کردووەتەوە و لە بازاڕ فرۆشتوویەتیەوە، ئێستا ئەو شوێنە دەستی بەسەردا گیراوە و خاوەنەکەی دەدرێتە دادگە.  گوتەبێژ و ئەندامی لیژنەی پشکنین و چاودێریی بازاڕی هەولێر ئاشکرایکرد، هەندێک شوێن هەن فێڵ لە کڕیاران دەکەن، بۆ نموونە کیسێکی برنج یان هەر خواردنێکی دیکە لەسەری نووسراوە پێنج کیلۆ، بەڵام ٤.٥ کیلۆگرامی تێدایە، "ئەمە یەکێکی دیکەیە لە فێڵەکانی هەندێک بازرگان کە لە خەڵکی دەکەن. ئێمە بۆ ئەوەیش لیژنەکانمان بەدواداچوون دەکەن و هەر کەسێک ئەوە بکات بە تووندترین شێوە سزای دەدەن. "