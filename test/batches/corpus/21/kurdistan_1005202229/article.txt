مەحبوبە قادر، کەسوکاری ئەنفالە و دەڵێت، "خەویان پێوەدەبینم، دەیانبینم لەوێ و ژیان دەکەن، بەڵام خەبەرم دەبێتەوە هیچ نییە. ژنێکی هاوسێمان هەمووکات دەیگوت، کەی منداڵەکانمان دێنەوە ئەوەندە فەقیر بووین باوەڕمان وابوو کە بێنەوە، بەڵام هەر نەهاتنەوە. "   حەسیبە و جەلیلی برا بچووکی دانیشتووی هەمان گوندن، لە پڕۆسەی ئەنفال تەمەنیان ١٥ و ١٢ ساڵان بووە، هەردووکیان چیرۆک و یادگارییە تاڵەکانی ئەنفال لەگەڵیان گەورە بووە و دەڵێن، "هەموو ژیانی لێ تێکداین لە پێش چاومان باوکمانیان برد و دواتر نەمانبینییەوە تەنیا ئەوە نەبێ پێیانگووتین، گوللەبارانکرا خۆیشمان بەڕێکەوت رزگارمان بوو. "   حەسیبە خەلیل، کەسوکارێکی دیکەی ئەنفالە و گوتی: قەت ئەوەم لەبیر ناچێت کە لە یەکتر دابڕاین ئێستایش هەر بە ئاواتی گەڕانەوەیانین، لە ١٤ - ٤ هەر دەگەڕێین هەموو ساڵێک هەر یاد دەکەینەوە.  جەلیل خەلیل، کەسوکارێکی ئەنفالە و دەڵێت، "لەبیرم ناچێت کە گۆپتەپە کیمیابارانکرا، ٥٠ کەسیان کە ژن و منداڵ و بە تەمەن بوون، سووتابوون، کوێرببوون وەزعیان زۆر خراپبوو. ئەوەندە برسیان بوو باوکم بزنی بۆ سەربڕین، جگەری بزنەکەیان بەکاڵی خوارد، قەت لە بیرم ناچێت کە گوندەکەمان هەمووی تەقە و شۆفڵ و هەرابوو ئێستایش چاو دادەخەم دێتەوە بەرچاوم. "   ساڵانە لە رۆژی ١٠ ـی ئایار لە مۆنۆمێنتی بابەڕوشە لە گوندی جەلەمۆرد یادی ئەنفالی ١٦ گوندی بناری خاڵخاڵان دەکرێتەوە کە هەزار و ٦٢٩ ئەنفالکراویان هەیە. ئەمساڵ جیاوازتر لە ساڵانی رابردوو تەنیا دانیشتووانی گوندەکان و کەسوکاری ئەنفالکراون ئامادەبوون. لە دوای ٣٤ ساڵ لە یادکردنەوە ئەمساڵ دوو داواکارییان هەبوو گەڕانەوەی رووفاتی ئەنفالکراون و خزمەتگوزاری گوندەکانیان بوو.