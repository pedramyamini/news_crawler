نوێنەرێکی بەڕێوەبەرایەتیی پێشکێشکردنی یارمەتییە سەربازییەکانی هاوپەیمانیی نێودەوڵەتیی دژی داعش باس لە رۆڵی ویلایەتە یەکگرتووەکانی ئەمریکا لەم بوارەدا دەکات و دەڵێت، ئەو هاوکارییەی لە لایەن ئەمریکاوە پێشکێشکراوە یارمەتیدەر بووە بۆئەوەی توانای هێزە هاوبەشەکانی هاوپەیمانیی نێودەوڵەتی لە هەردوو وڵات زیاتر بن و ئەو هێزانەش رۆڵێکی ئەرێنی لە "  دابینکردنی سەقامگیریی هەرێمایەتی لە رۆژهەڵاتی نێوەڕاستدا بگێڕن".   ئەو نوێنەرەی ئەمریکا دەڵێت، هاوکارییەکانی سوپای وڵاتەکەی لەو بوارەوە هۆکار بوون بۆئەوەی توانای بواری ئاسایشی هێزە هاوبەشەکانیان زیاتر بێت و ئەوەش یارمەتیدەرە بۆ بەردەوامیدان بە تێکشکاندنی داعش.  هاوپەیمانیی نێودەوڵەتی زیاتر لەبارەی هاوکارییەکانی ئەمریکا بۆ هێزەکانی پێشمەرگە، هەسەدە، سوپای عێراق و بەشێک لە هێزەکانی ئۆپۆزیسیۆنی سووریا قسە دەکات و دەڵێت، ئەمریکا لە ساڵی ٢٠١٤ ـەوە بە بەهای زیاتر لە ٨.٩ ملیۆن دۆلاری ئەمریکی هاوکاری پێشکێشکردووە و هاوکارییەکەش پێداویستی و کەرەستەی جیاوازی گرتووەتەوە، لەوانەش ئۆتۆمبێل، ئەمبوڵانس، تانکەری ئاو و سووتەمەنی.   هاوپەیمانیی نێودەوڵەتی باس لەوە دەکات، گواستنەوەی کەرەستەی سەربازی بۆ هاوبەش و هاوپەیمانەکانیان هەنگاوێکی گرنگە بۆ تێکشکاندنی داعش و زیاترکردنی هەوڵەکان بۆ هەبوونی سەقامگیریی ماوەدرێژ لە ناوچەکەدا.   هاوپەیمانیی نێودەوڵەتیی دژی داعش لە ساڵی ٢٠١٤ دامەزرا و ٧٩ وڵات و پێنج رێکخراوی نێودەوڵەتی تێیدا ئەندامن؛ هاوپەیمانییەکە لە ساڵی ٢٠١٤ ـەوە یارمەتی هێزەکانی پێشمەرگە و سوپای عێراق و هێزەکانی سووریای دیموکرات و بەشێک لە هێزەکانی ئۆپۆزیسیۆنی سووریا دەدات.