لە بەشێکی دیکەی راگەیێندراوەکەی هەپەگەدا هاتووە، کاژێر ١٤: ٥٥ی خولەکی هەمان رۆژ، گەریلا بە چەکی قورس هێرشی کردووەتە سەر بنکەی سەربازیی سوپای تورکیا لە کانی ماسی لە ناوچەی ئامێدی سەر بە پارێزگای دهۆک.   هەپەگە راشیگەیاند، لە ناوچەکانی ئاڤاشین و زاپدا دوو چالاکیی دیکەیان لە هەمان رۆژدا هەبووەو سێ سەربازی دیکەش کوژران و دوو سەربازیش بریندار بوون.   هەپەگە رۆژی ٩ی ئایار، ناسنامەی چوار گەریلای بڵاوکردەوە، کە لە کۆتاییەکانی مانگی نیسان و سەرەتای مانگی ئایاری ٢٠٢٢ لە ئەنجامی شەڕ و پێکدادانی راستەوخۆیان لەگەڵ هێزەکانی سوپای تورکیا لە هەرێمی کوردستان گیانیان لەدەستداوە.   رۆژی ٧ی ئایاری ٢٠٢٢ خولوسی ئاکار، وەزیری بەرگریی تورکیا رایگەیاندبوو، شەش گەریلای پەکەکە لە ناوچەی زاپ لە هەرێمی کوردستان لە ئۆپەراسیۆنی چنگ - قوفڵ لە ئەنجامی بۆردومانی فڕۆکە بێفڕۆکەوانەکانیانەوە کراونەتە ئامانج و هەر شەشیان گیانیان لەدەستداوە.   رۆژی ٢٩ی نیسانی ٢٠٢٢ وەزارەتی بەرگریی تورکیا رایگەیاند، قۆناخی یەکەمی ئۆپەراسیۆنەکەیان بەسەرکەوتوویی بە ئەنجام گەیشتووە، بەڵام ناوەندی چاپەمەنی و راگەیاندنی هەپەگە دەڵێت: "بەرخودانی گەریلا رێگرە لەوەی سوپای تورکیا پێشڕەوی بکەن و گورزی بەهێزیان لێدراوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیانلەدەستدانی ٧٣ گەریلا و کوژرانی ١٠ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٣١٤ سەربازی تورکیا و گیانلەدەستدانی ١٩ گەریلا و پچڕانی پەیوەندیی بە دوو تیمی گەریلا راگەیاندووە.