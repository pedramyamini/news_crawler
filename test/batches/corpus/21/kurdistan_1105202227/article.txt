رۆژی چوارشەممە، ١١ - ٥ - ٢٠٢٢، ئاری رەباتی، خەزنەدار لە بانکی تانجەڕۆ لەبارەی دابەشکردنی مووچەی مانگی ئادار لە پارێزگای سلێمانی بە تۆڕی میدیایی رووداوی گوت: "ئەمڕۆ بە درەنگەوە مووچەی مانگی ئاداری رۆشنبیری و پۆلیسی کارەبا و هەروەها وەزارەتی شارەوانیش درا، ئەمڕۆ لەلایەن بانکی هەرێمەوە ئاگادارکراینەوە کە پارەی پێویستیان دابینکردووە و هەر ئەمڕۆ دەگاتە بانکەکەمان بۆ ئەوەی بەسەر فەرمانبەرانی رۆشنبیریدا دابەشی بکەین، ئەوە بوو دواتر پارەکە دابینکرا و دابەشکرا. "  بەڵام پڕۆفیسۆری یاریدەدەر، د. چیا محەممەد، راگری کۆلێژی تەکنیکی کەلار، ئەمڕۆ چوارشەممە، بە تۆڕی میدیایی رووداوی گوت: "مووچەی مانگی ئادارمان بە تەواوی پێنەگەیشت بەهۆی ئەوەی ئەو بڕە پارەیەی پێویستە بەردەست نەبوو، لەکۆی ٣٤٠ ملیۆن دینار مووچەمان ٢٤٠ ملیۆن دینار هاتبووە بانک، بۆیە بەشێک لە مامۆستایان مووچەکانیان بە ناتەواوی وەرگرت. "   بەگوێرەی ئەو خشتەی وەزارەتی دارایی لە ٧ - ٤ - ٢٠٢٢ بڵاویکردەوە، پێویست بوو وەزارەتی خوێندنی باڵا لە ٢٥ - ٤ - ٢٠٢٢ مووچەی مانگی سێ وەربگرن وەربگرن، بەڵام دوای بڵاوبوونەوەی خشتەی مانگی نیسانی مووچە لەلایەن وەزارەتی دارایی، هێشتا بەشێک لە فەرمانبەرانی وەزارەتەکە لە سنووری پارێزگای سلێمانی مووچەی مانگی ئاداریان وەرنەگرتووە.   رۆژی چوارشەممە ١١ - ٥ - ٢٠٢٢، مەسروور بارزانی، سەرۆکوەزیرانی هەرێمی کوردستان لە کۆنگرەیەکی رۆژنامەڤانیدا لە بارەی مووچەوە گوتی: "بەداخەوە وەک پێویست لە هەموو پارێزگاکان ئەجێندای حکومەت وەکو یەک جێبەجێ نەکراوە، لە هەندێک شوێن دەبینین داهاتی ناوخۆ زیادبووە، بەڵام لە هەندێک شوێن نەک زیادی نەکردووە، بەڵکو کەمیشی کردووە، ئەمەش بووەتە هۆکارێک بۆ ئەو کێشەیەی ئێستا باس دەکرێت".  وەک مەسروور بارزانی باسیکرد: "ئەو داهاتە لە پارێزگاکانی دهۆک و هەولێر زیادی کردووە، بەڵام بەداخەوە لە پارێزگاکانی دیکە وەکو پێویست کاری لەسەر نەکراوە، ئەوەش بووەتە هۆکار ئەو بڕە پارەیەی پێویستە بۆ تەواوکردنی مووچەی مووچەخۆران لەو ناوچانە، دوابکەوێت و بووەتە جێی پرسیار".  هەر چوارشەممە، ١١ - ٥ - ٢٠٢٢، حکومەتی هەرێمی کوردستان روونکردنەوەیەکی لەبارەی پرسی مووچەوە بڵاوکردەوە کە ماوەیەکە بووەتە بابەتێک ناکۆکیی زیاتری لەنێوان یەکێتی و پارتی دروستکردووە و یەکتری پێ تۆمەتباردەکەن، بەپێی روونکردەوەکە داهاتی بەردەست بۆ مووچەی مانگی ٣ی ٢٠٢٢ بە دینار بەمشێوەیە بووە:  هەولێر و دهۆک: داهاتی نەوت ٣٢٦ ملیار و ٣٥٠ ملیۆن دینار بووە، داهاتی نێوخۆ ٦٥ ملیار و ٩٢٠ ملیۆن و ٥٠٠ هەزار دینار بووە، پشتیوانی حکومەتی عێراق ١١٥ ملیار دینار بووە.  سلێمانی: داهاتی نەوت ٢٠٠ ملیار دینار بووە، داهاتی نێوخۆ بۆ مووچە ٤٩ ملیار و ٧٢٩ ملیۆن و ٥٠٠ هەزار دینار بووە؛ لە بڕی پارەی پشتیوانی حکومەتی عێراق ٨٥ ملیار دیناری بەرکەوتووە.