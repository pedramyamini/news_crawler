ستاف ئاسۆ، سەرپەرشتیاری خێوەتگەکە دەڵێت، "گەنجەکان لێرە فێری ئەوە دەبن چۆن بەیەکەوە بژین، چۆن جیاوازییەکانی یەکدی قبووڵ بکەن، بە یەک و بە یەکسانییەوە بژین و ئایین و پێکهاتە جیاوازەکانیان قبووڵ بێت. "  "پێکەوەژیان" ناوی پرۆژەکەیە، دەزگای خێرخوازیی بارزانی بە هاوبەشیی رێکخراوی گەشەپێدانی مەدەنیەت و پەیمانگەی فەرەنسی پێی هەستاون، فێرخوازان لە ١٤ پارێزگای عێراق و باشووری کوردستان تێیدا بەشدارن.  ٢٠ کەس لە بەشداربووان، ئەوانەی توانای باشیان لە ماوەی خێوەتگەکەدا نیشانداوە، دەستنیشان دەکرێن و دەبرێنە فەرەنسا.  عادل باخەوان، بەڕێوەبەری ناوەندی توێژینەوەی فەرەنسی لە عێراق دەڵێت، "لە فەرەنسا بۆ ماوەی هەفتەیەک سیمیناریان پێ دەگوترێتەوە، سیمینار لەسەر پێکهاتەکانی عێراق، مێژووی عێراق، کولتوور و نەتەوە و زمانەکانی عێراق، ئەوەی کە عێراقە ئەوە نییە کە بەو شێوەیەی ئێستا تێی گەیشتوون لە گەڕەکەکەی خۆیان. دواتر دەیانخەینە پەیوەندییەوە لەگەڵ کۆمەڵگەی فەرەنسییەوە و سەردانی کۆشکی ئەلیزێ، وەزارەتی دەرەوە، سەردانی لۆڤەر و کۆشکەکانی لویسی چواردەیەم دەکەن. "  یه‌كه‌مین جاره تەواوی پێکهاتەکانی عێراق و ئایینە جیاوازەکانی لە چالاکییەکی ئاوادا کۆبکرێنەوە. موسا ئەحمەد، سەرۆکی دەزگای خێرخوازیی بارزانی دەڵێت، "پرسی پێکەوەژیان و پرسی تواناکانی گەنجان بابەتی زۆر گرنگن و پێویستە بەردەوام کاریان لەسەر بکەین، ئەمانە داهاتووی ئەم وڵاتەن، کار لەسەر ئەوە بکرێت کە لێکنزیکبکرێنەوە و ئاستی رۆشنبیری و زانستییان زیاتر ببێت. "  پێچەوانەی ئەو گۆماوی خوێنەی لە دروستبوونی عێراقەوە تاوەکو ئێستا بەهۆی ناکۆکییە سیاسی، نەتەوایەتی و ئایینییەکان بەرپا بووە، لە خێوەتگەکە دیوێکی کەمتر بینراوی عێراق نمایشکرا. پەیامی خێوەتگەکە ئەوە بوو کە دەکرێت دەست لەناو دەست عێراقێکی کەم کێشە و گرژی دروستببێت.