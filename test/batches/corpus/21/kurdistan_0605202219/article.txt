بەشێک لە خەڵکی شنگال لە کۆمەڵگەی دووگرێ کە دەکەوێتە باکووری چیای شنگال، رێگەی سەرەکییان داخست و داوایانکرد هێزە ئەمنییەکان لە شنگال بچنە دەرەوە، دەشڵێن، نایانەوێت هێزەکانی سوپای عێراق و یەبەشە لەنێو شارەکە بمێنن، تەنیا پۆلیس و هێزەکانی ئاسایش بمێننەوە.  سالم شنگالی، کاسبکارە و بە رووداوی گوت، "نامانەوێ سوپای عێراق بێت و لەنێو ماڵەکانماندا شەڕ بکات، با بچنە دەرەوەی شار. هەروەها پەکەکە و هێزەکانی سەر بە پەکەکە، ئێمە سوپاسیان دەکەین، راستە ئەوان پێشتر چاکەیەکیان لەگەڵ ئێمە کرد و سوپاسیان دەکەین، بەڵام ئەوانیش با لەنێو ماڵەکاندا بچنە دەرەوە. "  لە ناحیەی سنوونێ بۆ پێنجەم رۆژ لەسەر یەک، بەشێک لە خەڵکی شارۆچکەکە گردبوونەوەی ناڕەزاییان ئەنجامدا و داویانکرد ئەو هێزانە لەنێو شارەکە بچنە دەرەوە، لەو گردبوونەوەیەدا ژن، منداڵ و بەتەمەن بەشدارییان کرد.  نەجوا حەجی، پەرستارە و دەڵێت، "پێویستە حکومەت یان کۆمەڵگەی نێودەوڵەتی ئەو کێشەیە چارەسەر بکەن، چونکە خەڵکی هەژاری ئێمە دەبنە قوربانی و ئەو هێزانە هەر رۆژە و رێککەوتنێک دەکەن، پێویستە رێککەوتنێکی یەکجاری بکرێت بۆئەوەی چیدیکە ئەو جینۆسایدە بەسەر خەڵکی ئێمە نەیەت. "  وەسیم ناسر، قوتابییە و یەکێک بوو لە بەشداربووانی گردبوونەوەکە، ئەو گوتی، "دەمانەوێ هەمووان لێرە بچنە دەرەوە و نەمێنن، بۆ ئەوەی بچینەوە قوتابخانە. "  لە شەڕی نێوان سوپای عێراق و یەبەشە چەکی گران بەکارهات، ئەوەش بووە هۆی ئەوەی کە چەندین ماڵ و خانوو زیانیان پێبگات. باسیمە خدر، خەڵکی شنگالە، یەکێکە لەو کەسانەی کە زیان بەر خانووەکەی کەوتووە و دەڵێت، "ئەوکاتەی شەڕ روویدا، ئێمە لەنێو خانووی خۆماندا بووین، منداڵە بچووکەکانیشم بردبوونە ماڵی مامیان، بەڵام ئێمە خۆمان لە ماڵ بووین کاتێک گوللەهاوەن بەر ماڵەکەمان کەوت، ترساین کە خانووەکە بەسەرماندا بکەوێت. "  بەگوێرەی ئاماری بەڕێوەبەرایەتیی کۆچ و کۆچبەران و وەڵامدانەوەی قەیرانەکان لە دهۆک، لە ساڵی ٢٠١٤ ـەوە تاوەکو ئێستا ٢٧ هەزار خێزان لەنێون کەمپەکان و ٣٧ هەزار و ٨٠٠ کەسیش لە دەرەوەی کەمپەکانی سنووری پارێزگای دهۆک نیشتەجێبوون، ئەو ئاوارانە بەهۆی دۆخی ناسەقامگیری شنگالەوە ئاوارەی سنوورەکە بوونە و ناوچەکانیان جێهێشتووە.