رۆژی چوارشەممە ١٨ ـی ئایاری ٢٠٢٢، نێچيرڤان بارزانى، سه‌رۆكى هه‌رێمى كوردستان  پێشوازى له هونه‌رمه‌ندى نێودارى كورد شه‌هرام نازرى كرد كه ماوه‌يه‌كه به  سه‌ردان له هه‌رێمى كوردستانه و رۆژی دووشه‌ممه له رێوڕه‌سمێكى رێزلێناندا خه‌ڵاتى ئاڵتوونيى  وه‌زاره‌تى رۆشنبيريى حكومه‌تى هه‌رێمى كوردستانى پێبه‌خشرا.  بەگوێرەی راگەیێندراوی سەرۆکایەتیی هه‌رێمى كوردستان، نێچيرڤان بارزانى، "وێڕاى ده‌ربڕينى خۆشحاڵى به ديدارى مامۆستا نازرى، رێز و  ستايش و پێزانينى بۆ مێژوو و خزمه‌ت و كار و به‌رهه‌مه هونه‌رييه‌كانى دووپاتكرده‌وه و پێگه  و نێوبانگى مامۆستا نازرى له‌سه‌ر ئاستى ناوچه‌كه و جيهان و ئه‌و خه‌ڵاته نێوده‌وڵه‌تييانه‌ى به  ده‌ستى هێناون، به مايه‌ى شانازى بۆ هه‌موو كوردێک و خه‌ڵكى كوردستان به‌گشتیى له قه‌ڵه‌م  دا. نێچيرڤان بارزانى وێڕاى دووپاتكردنه‌وه‌ى هه‌موو پشتگيرييه‌ک بۆ مامۆستا نازرى، هيواى ته‌مه‌نى  درێژ و ته‌ندروستيى باش و سه‌ركه‌وتنى به‌رده‌وامى بۆ خواست. "   لاى خۆيه‌وه، شه‌هرام نازرى، بەگوێرەی راگەیێندراوی سەرۆکایەتیی هەرێمی کوردستان "وێڕاى سوپاس و پێزانين بۆ نێچيرڤان بارزانى و  ئه‌و رێزلێنان و خه‌ڵاتكردنه‌ى له هه‌رێمى كوردستان لێی كراوه، دووپاتیكرده‌وه كه رێزلێنان و  خه‌ڵاتكردنى له كوردستان، لاى ئه‌و له هه‌موو ئه‌و رێزلێنان و خه‌ڵاته نێوده‌وڵه‌تييانه زياتر  مايه‌ى شادى و مانادارتر و به‌هادارتره كه له‌سه‌ر ئاستى جيهان پێشكێشى كراون. "  هاوکات، "خۆشحاڵيى خۆى به سه‌ردانى هه‌رێمى كوردستان و ديدارى له‌گه‌ڵ نێچيرڤان بارزانى، سەرۆکی هەرێمی کوردستان  نيشان دا. "  سەرۆکایەتیی هه‌رێمى كوردستان ئاماژەی بەوەش کرد، له ديداره‌كه‌دا وه‌زيرى رۆشنبيرى و بريكارى وه‌زاره‌تى رۆشنبيريى حكومه‌تى هه‌رێمى  كوردستان ئاماده‌بوون.