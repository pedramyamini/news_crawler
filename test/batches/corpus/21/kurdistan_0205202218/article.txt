پەیامنێری رووداو لە شنگال ئەمڕۆ دووشەممە ٢ - ٥ - ٢٠٢٢ رایگەیاند، زیاتر لە دوو کاژێرە لە کۆمەڵگەی دووگورێی سەر بە ناحیەی سنوونێ شەڕ لە نێوان سوپای عێراق و هێزەکانی یەبەشەدا بەردەوامە.  شەڕەکە ترس و دڵەڕاوكێیەکی زۆری لای هاونیشتمانیان لە سنوورەکە دروستکردووە و بەشێکیان ماڵ و حاڵی خۆیان جێهێشتووە.   پیر دەیان پیر جەعفەر، بەڕێوەبەری کۆچ و کۆچبەران و رووبەڕووبوونەوەی قەیرانەکان لە پارێزگای دهۆک بە تۆڕی میدیایی رووداوی راگەیاند، مەترسی ئەوە هەیە بەهۆی ئاڵۆزییەکانی کۆمەڵگەی دووگرێ لە قەزای شنگال نزیکەی ٢٠٠ خێزانی ئەو کۆمەڵگەیە ئاوارە بن و گوتیشی، ئەوان لە کەمپی چەم مشکۆ لە سنووری دهۆک شوێنیان بۆ ئامادە دەکەن.  پەیامنێری رووداو دەڵێت، سوپای عێراق ئەو شوێنانە دەکاتە ئامانج کە یەبەشەیان تێدایە و گوتیشی، شەوی رابردوو دۆخی سنووری شنگال گرژی تێدا بوو و ئەمڕۆش جارێکی دیکە گرژی لە سنوونێ دروستبووەوە.   هاوکات، شێروان دووبەردانی، نوێنەری پارێزگای نەینەوا لە پەرلەمانی عێراق لەو بارەوە گوتی، دوای شەڕ و پێکدادانەکەی شەوی رابردوو لە نێوان هێزەکانی یەکینەکانی بەرخودانی شنگال - یەبەشە و هێزێکی لیوای ٧٢ ـی سوپای عێراق لە ناوچەی شنگال، ئەمڕۆ هێزەکانی یەبەشە لە شارۆچکەی سنوونێ لە سنووری شنگال هێرشیان کردەسەر هێزێکی لیواکە و تەقەیان کرد و لە ئەنجامدا دوو سەربازی لیواکەیان بریندارکرد.  شێروان دووبەردانی، ئەمڕۆ دووشەممە ٢ ـی نیسانی ٢٠٢٢، بە رووداوی راگەیاند، "ئەمڕۆ هێزەکانی یەبەشە هێرشیان کردەسەر هێزێکی لیوای ٧٢ ـی سوپای عێراق لە ناوچەی شنگال، چونکە هێزەکانی ئەو لیوایە دوێنێ دوای شەڕ و پێکدادان چەندین بازگەیان لە هێزەکانی یەبەشەی سەر بە پارتی کرێکارانی کوردستان - پەکەکە لە شنگال سەندەوە؛ بۆیە لە ئەنجامی هێرشەکەی ئەمڕۆدا دوو سەربازی لیوای ٧٢ ـی سوپای عێراق برینداربوون؛ تەنانەت هێزەکانی یەبەشە لەم هێرشەدا تەقەیان لە کاروانی ئۆتۆمبێلەکانی فەرماندەی لیوای ٧٢ ـی سوپا کرد. "  نوێنەرەکەی پارێزگای نەینەوا لە پەرلەمانی عێراق دەشڵێت، "پێشتر شاندێکی باڵای سەربازی و ئەمنیی عێراق لەگەڵ فەرماندەکانی یەبەشە لە شنگال کۆببوونەوە و تاوەکو رۆژی هەینی ٢٩ ـی نیسانی ٢٠٢٢، مۆڵەتیان پێدابوون بۆ ئەوەی سەرجەم چەکدارە بیانی و ناعێراقییەکانی شنگال و ناوچەکە جێبهێڵن. رۆژی شەممەی رابردووش ٣٠ ـی نیسان، شاندێکی باڵای سەربازیی و ئەمنی بە سەرۆکایەتی فەریقی یەکەم عەبدولئەمیر یارەڵڵا، سوپاسالاری عێراق گەیشتە شنگال لە سنووری پارێزگای نەینەوا بەمەبەستی دڵنیابوون لە جێبەجێکردنی کشانەوەی سەرجەم  چەکدارە بیانی و ناعێراقییەکان. "   شێروان دووبەردانی گوتی، "نزیکەی ٤٠٠ چەکدار لە ناوچەی شنگال کشاونەتەوە، بەڵام هێشتا ژمارەیەکی دیکە نەکشاونەتەوە و لە چیای شنگال ماونەتەوە. "   ئەمە لە کاتێکدایە شەوی رابردوو لە ناوچەی بابشلۆ لە رۆژئاوای شنگال، شەڕ و پێکدادان لە نێوان لیوای ٧٢ ـی سوپای عێراق و هێزەکانی یەکینەکانی بەرخودانی شنگال سەریهەڵدا و تاوەکو دوای کاژێر ١٢: ٠٠ ـی نیوەشەو بەردەوام بوو، چونکە سوپای عێراق داوا دەکات بازگەکانی ناوچەکە رادەستی هێزەکانی لیوای ٧٢ ـی سوپا بکرێن و هێزەکانی یەبەشەش بەم داوایە رازی نین.