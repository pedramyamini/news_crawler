ئەمڕۆ یەکشەممە ١٧ - ٤ - ٢٠٢٢ د. پشدەر عەبدوڵڵا، بەڕێوەبەری نەخۆشخانەی منداڵان لە بووڵتەنی کاژێر ١٠ی کەناڵی رووداودا، بە هۆرڤان رەفعەت، پەیامنێری رووداوی لە سلێمانی راگەیاند: "زۆربەی ئەو دەرمانانەی لە بەشی راوێژکاری بۆ نەخۆشە ساردەکان هەمانبوو، کەمیان کردووە و نەخۆشییە درێژخایەنەکانیش کە بەردەوام پێویستیان بە دەرمان هەیە و دەرمانەکانیشیان گرانن، بەتایبەت دەرمانی شەکرە و گەشکە و... هیچیان لە نەخۆشخانەکانمان نەماون".  د. پشدەر هۆشداری لە درێژەکێشانی قەیرانی دەرمان لە نەخۆشخانەکان دەدات و دەڵێت: "دڵنیام ئەگەر چارەسەری ئەو کێشەیە نەکەن، کارەساتی زۆر گەورەی لێدەکەوێتەوە و هیوادارم حکومەت بە جدی هەوڵ بۆ چارەسەرکردنی بدات".  لەبارەی رێژەی ئەو دەرمانانەی لە نەخۆشخانەی منداڵانی سلێمانی کەمیان کردووە، بەڕێوەبەری نەخۆشخانەکە گوتی: "کاتێک کە دەرمانیش زۆر بوو ٣٠ % دەرمانمان هەر کورتهێنانی هەبووە، بەڵام ئێستا ٨٠ % ی دەرمانە پێویستەکانمان کەمە و ئەوەش وایکردووە زۆربەی نەخۆشەکانمان بەڕێ بکەینەوە، کە ئەوەش کێشەیەکی زۆر گەورەی بۆ دروستکردووین".  گرفتێکی دیکەی دابینکردنی دەرمان بۆ نەخۆشخانەی منداڵان، مەرجەکانی کواڵێتیی کۆنتڕۆڵە و وەک د. پشدەر ئاماژەی پێدەدات: "زۆرجار خێرخوازان دەرمانمان بۆ دابین دەکەن، خێرخواز هەبووە هاوکاری کردووین، بەڵام نەمانتوانیوە بەو هاوکارییە لە دەرەوە دەرمان بکڕین، لەبەر ئەوەی زۆربەی دەرمانەکانی بازاڕ بە کوالیتی کۆنتڕۆڵدا  تێنەپەڕیون و ئێمە ناتوانین بەکاریانبهێنین".  بە گوتەی بەڕێوەبەری نەخۆشخانەی منداڵانی سلێمانی زۆربەی ئەو نەخۆشانەی رۆژانە سەردانیان دەکەن، بە بڕی دەرمانی ناتەواو دەیاننێرینەوە، بۆ نمونە لەوانەیە نەخۆشێک پێویستی بە چوار شڕوب هەبێت، یەک دانەی لە نەخۆشخانە هەبێت و دەبێت ئەوانی دیکە لە دەرەوە بکڕێت، لە پشکنینیش بە هەمانشێوە کێشەیان هەیە.  د. پشدەر عەبدوڵڵا گوتی: "بەڕێوەبەری گشتیی تەندروستیی سلێمانی لەگەڵ ئەنجوومەنی وەزیران و وەزارەتی تەندروستی کۆبووەتەوە و هیوایەک هەیە بۆ ئەوەی کێشەی دەرمان چارەسەر بکرێت".  فراکسیۆنی یەکێتی لە پەرلەمانی عێراق باسیان لەوە کردبوو، کە لەگەڵ لایەنە عێراقییەکان قسەیان کردووە و دەرمان بۆ نەخۆشخانەکانی سلێمانی دەستەبەر دەکەن، بەڕێوەبەری نەخۆشخانەی منداڵانیش دەڵێت تائێستا هیچ بڕە دەرمانێکیان پێنەگەیشتووە: "ئاگاداری ئەوە نیم هیچ دەرمانێک هاتبێت و پێشموانییە هیچ بڕەدەرمانێک لە بەغداوە بێت، ئەگەر تائێستا هاتبا هەر بە خێرایی دەگەیشتە نەخۆشخانەکەی ئێمە، بەڵام تائێستا هیچ دەرمانێکمان بەدەست نەگەیشتووە".