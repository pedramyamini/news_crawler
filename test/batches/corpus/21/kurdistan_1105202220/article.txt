رووداوەکە کاژێر ٠٣: ٢٠ ـی بەرەبەیانی ئەمڕۆ چوارشەممە، ١١ - ٥ - ٢٠٢٢ لەسەر شەقامی بەردەڕەش - شێخان روویداوە و مەڕەکان هیی هاووڵاتییەکی عەرەب بوون. کاتێک کە زاری حاجی زرو، خاوەنی مەڕەکان لەگەڵ برایەکی ویستوویانە مەڕەکان بپەڕێننەوە بۆ ئەوبەری شەقامەکە کە شەقامێکی سەرەکییە، لەو کاتەدا ئۆتۆمبێلێک خۆی دەکات بەنێو مەڕەکاندا و بەهۆیەوە ٤٥ مەڕ دەکوژێت.  ئازاد تەها، گوتەبێژی پۆلیسی هاتووچۆی دهۆک بە تۆڕی میدیایی رووداوی گوت، "شەوی رابردوو دوای ئەوەی هاتووچۆی بەردەڕەش لەو رووداوە ئاگادار کرانەوە، دەستبەجێ چوونەتە شوێنی رووداوەکە کە لە نزیک گوندی گرکەجوو بووە. دەرکەوتووە شۆفێرێک بە ناوی (لوئەی تەها یاسین) بە خێراییەکی زۆرەوە خۆی کردووە بەنێو رانەمەڕێکدا. "  بە گوتەی گوتەبێژی پۆلیسی هاتووچۆی دهۆک، ئەو ئۆتۆمبێلەی کە خۆی کردووە بەنێو رانە مەڕەکەدا، لە جۆری تۆیۆتا کامری بووە، گوتیشی، "بەهۆی خێراییەوە کۆنترۆڵی لەدەستداوە و لە ئەنجامدا ٤٥ مەڕی مردارکردووەتەوە. "  هەرچەندە ئەو رووداوە ببووە سکاڵا لە دادگەی بەردەڕەش، بەڵام بەپێی ئەو زانیارییانەی دەست تۆڕی میدیایی رووداو کەوتووە، خاوەنی مەڕەکان دەستبەرداری مافی خۆی بووە، بۆیە سکاڵاکەی کشاندووەتەوە.