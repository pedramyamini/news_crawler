رۆژی هەینی ٢٢ - ٤ - ٢٠٢٢، عەمید جمهوور حاجی رۆستەم، جێگری فەرماندەی لیوای ٣ی وەزارەتی پێشمەرگە لە میحوەری گەرمەسێر هەواڵەکەی بۆ تۆڕی میدیایی رووداو پشتڕاستکردەوە و راگەیاند، "رووداوەکە ئەمڕۆ لە گوندی سەیید جەڕاد لە ناوچەی حلوان بووە کە سەر بەناحیەی گوڵاڵەیە، ئەوانەیش بۆمبەکەیان پێدا تەقیوەتەوە خەڵکی سڤیلی ناوچەکەن. "   ناحیەی گوڵاڵە سەر بە قەزای خانەقینە و لە ناوچە کوردستانییەکانی دەرەوەی ئیدارەی هەرێمی کوردستانە، بەڵام لە رووی ئیدارییەوە سەر بە پارێزگای دیالەن.  ئەو ئۆتۆمبێلەی بۆمبەکەی پێدا تەقیوەتەوە لە جۆری پیکابە و مۆدێلی ١٩٨٥ ـە. عەمید جمهوور حاجی رۆستەم باس لەوە دەکات، ئەوان دڵنیانین بۆمبەکە لەلایەن چ کەس و هێزێکەوە دانراوە، بەڵام "ئەگەری زۆر" هەیە لەلایەن داعشەوە دانرابێت، چونکە وەکو ئەو گوتی، "چەکدارانی داعش لە رابردووشدا بۆمبی هاوشێوەیان لەو ناوچەیەدا داناوە. "  لە مانگی رەمەزاندا چەکدارانی داعش دەستیان بە جموجۆڵ کردووەتەوە، تاوەکو ئێستا چەند جارێک پەلاماری حەشدی شەعبی و سوپای عێراقیان داوە.  لە سێ مانگى سەرەتاى ئەمساڵدا داعش ٣٣ هێرش و کردەوەى جۆراوجۆرى لە سنوورى ناوچە ناکۆکی لەسەرەکان کردووە. لە هەشت رۆژى یەکەمى مانگى نیسانیشدا ٢٠ هێرشی لە سەرانسەرى عێراق کردووە.  رۆژی ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی کردبوو. لەوانە هێرشی خۆکوژى و دانانى خاڵى پشکنین و رفاندنى هاووڵاتیان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس برینداربوون، ئەوە جگە لە رفاندنى ٣٧ کەسی دیکە.