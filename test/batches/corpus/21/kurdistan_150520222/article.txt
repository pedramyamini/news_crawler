رۆژی هەینیی رابردوو لە یەکێک لە شەقامەکانی ئیلام، سێ دز کە چەکیان پێبووە، لە ناکاو ئۆتۆمبیلەکەیان راگرتووە و چوونەتە سەر زێڕنگەرییەک و تەقەیان کردووە و خەڵکی ناوچەکەیان ترساندووە.  بەپێی دیمەنی کامێراکانی چاودێری، دوو لە دزەکان بە زەبری چەک هەڵدەکوتنە زێڕنگەرییەکە و بەشێک لە زێڕەکانی دەبەن، خاوەنی زێڕنگەرییەکەش دەیەوێت بەرگریی بکات، بەڵام لەبەر ئەوەی دزەکان چەکیان پێیە، ناتوانێت رووبەڕوویان ببێتەوە.  ئەو دزانە چەکی کڵاشینکۆفیان پێبووە و دەموچاوی خۆیان داپۆشیبوو. ئەوان توانییان تەنیا بەشێک لە زێڕەکانی نێو زێڕنگەرییەکە بدزن و زێڕەکانی نێو بەشێکی جامخانەکەیان پێنەدزرا، چونکە گوللەنەبڕ بووە.  تاوەکو ئێستا بەرپرسانی پارێزگای ئیلام، هیچ زانیارییەکیان لەسەر دەستگیرکردن و ناسنامەی دزەکان بڵاو نەکردووەتەوە.