رۆژی هەینی ٦ - ٥ - ٢٠٢٢، ماجد شنگالی، ئەندامی پەرلەمانی عێراق لە فراکسیۆنی پارتی دیموکراتی کوردستان سەبارەت بە دوایین رووداوەکانی شنگال بە تۆڕی میدیایی رووداوی گوت، "بەپێی دوایین رێککەوتنی نێوان سوپای عێراق و یەبەشە بە ئامادەبوون و لەسەر داوای سەرۆکهۆز و کەسایەتییەکانی شنگال، بڕیاردراوە هێزەکانی یەبەشە بچنە دەرەوەی گوند و شارۆچکەکان و لە شوێنی نیشتەجێبوون نەمێنن. رێککەوتن کراوە ئەو هێزانە لە هیچ شوێنێک کە ماڵ و شوێنی خەڵک بێت بارەگا و چەکداریان نەبێت. "  ماجد شنگالی گوتیشی، "بەهۆی ئەو رێککەوتنەوە تاوەکو رادەیەک دۆخی شنگال و دەوروبەری هێوربووەتەوە، بەڵام بە گشتی هیچ گەرەنتییەک نییە و دەکرێت لە هەر کاتێکدا بێت گرژییەکان سەرهەڵبدەنەوە، چونکە بوونی یەبەشە و هێزەکانی نزیک لە پەکەکە لەو ناوچەیە کێشە و سەرئێشەن بۆ ئەو ناوچەیە. "  ماجد شنگالی رەخنەی لە حکومەتی عێراقیش گرت و گوتی، "حکومەتی عێراق لە رێگەی حەشدی شەعبییەوە بەشدارە لە کێشەکانی ناوچەی شنگال و ئەگەر راست دەکات و دەیەوێت کێشەی شنگال چارەسەربکرێت، دەبێت پارە و چەک و تەقەمەنی بۆ ئەو هێزانەی وەکو یەبەشە و ئەوانەی دیکەی ناعێراقین ببڕێت. "  نایف سەیدۆ، بەڕێوەبەری ناحیەی سنوونێ، رۆژی هەینی ٦ - ٥ - ٢٠٢٢، بە رووداوی گوت، "دۆخی سنوونێ و ناوچەکانی دەوروبەری ئارامترە بەراورد بە رۆژانی رابردوو. ئومێد دەکەین کێشەکان سەرهەڵنەدەنەوە. "  بەهۆی شەڕ و پێکدادانی ئەمدواییەی نێوان هێزەکانی سوپای عێراق و یەکینەکانی بەرخودانی شنگال ناسراو بە یەبەشە، هەزاران کەس ئاوارەبوون.  رۆژی هەینی ٦ - ٥ - ٢٠٢٢ پیر دەیان پیر جەعفەر، بەڕێوەبەری کۆچ و کۆچبەران بە رووداوی راگەیاند، "لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تاوەکو ئەمڕۆ هەزار و ٧١١ خێزان کە ژمارەیان ١٠ هەزار و ٢٦١ کەسە ئاوارەی دهۆک بوون. "   پیر دەیان گوتی، لەو ژمارەیە هەزار و ١٠٠ خێزان لە کەمپەکان نیشتەجێکراون و ئەوانی دیکەش خۆیان لە دەرەوەی کەمپەکان چوونەتە لای کەسوکاریان یان خانوویان بەکرێگرتووە.