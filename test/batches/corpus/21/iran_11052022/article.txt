بەسێ نادری، دایکی چیا بە دڵی پڕ و چاوی پڕ لە فرمێسکەوە باس لەوە دەکات کە کوڕەکەی پێی گوتووە، دەیەوێت دکتۆرا بخوێنێت و دواتر مافی پەنابەری وەربگرێت و دەست بە کارکردن بکات.  چیا ساڵی ١٩٨٠ لە مهاباد لەدایکبووە، لە زانکۆکانی یەزد، تاران و قەزوێن خوێندوویەتی و بڕوانامەی ماستەری بەدەستهێناوە. دوای تەواوکردنی خوێندن، لە تاران لەگەڵ کۆمپانیایەکی سوێدی لە بواری وزەی خۆر کار دەکات و کۆمپانیاکە بۆ راهێنانێک دەیباتە ئەڵمانیا، دوای تەواوکردنی خولەکە ناگەڕێتەوە تاران.  غەفوور ئەبوبەکری، باوکی چیا دەڵێت، کوڕەکەی بەمەبەستی خوێندنی خولێک چووەتە ئەڵمانیا و دواتر چووەتە بەریتانیا، ماوەیەک لەوێ ماوەتەوە و پێدانی مافی پەنابەریشی رەتکراوەتەوە.  چیا دوای نزیکەی ساڵێک لە گەیشتنی بۆ بەریتانیا چەند رۆژێک بێسەروشوێن دەبێت و کەسوکاری ئاگایان لێی نامێنێت. ئەو خێزانەی بە کرێ لە ماڵەکەی ئەواندا ژیاوە، دوای چەند رۆژێک پەیوەندی بە پۆلیسەوە دەکەن و دەڵێن، لە ژوورەکەی چیا بۆن دێت. کاتێک پۆلیس دەرگا دەکاتەوە، تەرمەکەی دەبینێت؛ بەپێی توێکاریی پزیشکی، بەهۆی وەستانی دڵ گیانی لەدەستدابوو.  دایکی چیا دەڵێت، دوای مردنی چیا، برایەکی بەدوایدا چووە و کاتێکی زۆری ویستووە تاوەکو دەوڵەتی بەریتانیا تەرمەکەیان پێداوەتەوە، دواتر لەڕێگەی پشکنینی DNA ئەوەیان پشتڕاستکردووەتەوە کە برایەتی و دوای ماوەیەکی زۆریش لەوە تەرمەکەیان پێداوەتەوە.  برایەکی چیا لە سوێد دەژی و تەرمەکەی بردووەتەوە ئەو وڵاتە و بەخاکی سپاردووە. دایک و باوکی لە بەخاکسپاردنیدا بەشدارنەبوون و هێشتا لە دڵەوە بڕوایان بە کۆچی دوایی کوڕەکەیان نەکردووە. بەهۆی ئەوەی بەریتانیا و سوێد بەڵگەنامەی کۆچی دواییشیان پێنەداون، نەیانتوانیوە کۆچی دواییەکەی بە فەرمی لە فەرمانگەی باری کەسێتیی مهاباد تۆماربکەن.  چەند ساڵە کۆچکردن، بەتایبەت کۆچکردنی گەنجان لە رۆژهەڵاتی کوردستان زیادیکردووە. کۆچکردنیشیان بێ قوربانی نەبووە، ساڵی ٢٠٢١ لانیکەم ١٠ کۆچبەری رۆژهەڵاتی کوردستان لەڕێگەی گەیشتن بە ئەوروپا گیانیان لەدەستداوە.