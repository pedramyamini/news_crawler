رۆژی پێنجشەممە ٢٨ - ٤ - ٢٠٢٢، لە تونێلی دەربەندیخان، تەنکەرێک وەرگەڕا و ئاگری گرت، بەهۆی گڕەکەیەوە پێنج ئۆتۆمبێلی دیکەش سووتان و دوو کەسیش بریندار بوون، هەروەها زیانی زۆر بە تونێلەکە کەوت و هاتووچۆ لە رێگەی تونێلەکەوە پەکیکەوت.  دوای رووداوەکە، جیهاد عومەر، خاوەنی تەنکەرەکە، لە رێگەی مایکی رووداوەوە گوتی تانکەرەکەی بە قەرز کڕیوە و بژێوی سێ خێزانیشی لەسەرە، بۆیە داوای لە خەڵک کرد، هاوکاریی بکەن.   جیهاد عومەر، لە بارەی کۆکردنەوەی هاوکاری بۆ قەرەبووکردنەوەی زیانەکانی بە (رووداو)ی گوت: "زیانی ٣٠ هەزار دۆلارم بەرکەوت، بەڵام چەند کەسایەتییەکی سنووری شارەزوور و چەند رێکخراوێک لە سلێمانی و گەرمیان پارەیان بۆ کۆکردوومەتەوە. "  لە بارەی بڕی ئەو پارەی بۆی کۆکراوەتەوە، گوتی: "تاوەکو ئێستا ئاگاداری ئەوە نیم بڕە پارەکە چەندە، بەڵام پێیانگووتوم هەر کاتێک کۆکردنەوەی پارەکە تەواو بوو ئاگادارت دەکەینەوە، ئەگەریش پارەکە لە پێویستی من زیاتر بوو ئەوە منیش دەیبەخشمە ئەو کەسانەی وەک من لەو رووداوە زیانیان بەرکەوتووە. "  جیهان عومەر، لە بارەی کۆکردنەوەی پارە، هاووڵاتیان ئاگادار دەکاتەوە و دەڵێت: "ئێستا کۆمەڵە کەسانێک بەناوی منەوە پارە لە خەڵک وەردەگرن، دەمەوێت ئاگاداری هەموو هاونیشتیمانیان بکەمەوە چەند کەسێکی دیاریکراو پارەم بۆ کۆدەکەنەوە هەر کەسێک بەناوی من پارە وەربگرێت من لێ بەرپرسیار نیم. "