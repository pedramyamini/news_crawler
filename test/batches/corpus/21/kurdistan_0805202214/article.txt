رۆژی یەکشەممە ٨ - ٥ - ٢٠٢٢ شیلان نهێلی، بەڕێوەبەری گشتیی مین و تەقەمەنیی لە پارێزگای دهۆک میوانی بووڵتەنی نیوڕۆژی رووداو بوو کە شەهیان تەحسین پێشکێشی دەکات و رایگەیاند: دوای رووداوی گیانلەدەستدانی پاسکیلسوارە بیانییەکە و برینداربوونی هاووڵاتییەکی مەدەنی کە بۆ کۆکردنەوەی گژوگیای بەهارە چووبووە چیاکانی ناحیەی چەمانکێ، تیمەکانمان سەردانی شوێنی رووداوەکەیان کرد کە شوێنێکی دوورەدەستە.   بەڕێوەبەری گشتیی مین و تەقەمەنیی پارێزگای دهۆک گوتی، "دوای لێکۆڵینەوەکان دەرکەوت ئەو شوێنە ناوچەیەکی مینڕێژکراو نییە و ئەو مینەی تەقیوەتەوە، لەلایەن پەکەکەوە دانراوەتەوە بۆ سنووردارکردنی هاتووچۆی هاووڵاتییانی ناوچەکە. "   ئاماژە بەوەش دەکات، "مینەکە لە جۆری (ڤی ئێس)ـە کە بە مینی کەسی ناسراوە و بە هاووڵاتییەکی مەدەنیدا تەقیوەتەوە و ئێستا تەندروستیی جێگیرە. ئەو مینە لەلایەن پەکەکەوە دانراوەتەوە بۆ ئەوەی هاتووچۆی هاووڵاتییان لەو سنوورە نەمێنێت. "   شیلان نهێلی ئاماژە بەوە دەدات کە پەکەکە رێگرە لە ئەنجامدانی ئەرکەکانی بەڕێوەبەرایەتی مین و تەقەمەنیی دهۆک و دەڵێت: بەهۆی بوونی چەکدارانی پەکەکە لەو ناوچە سنوورییانە تاوەکو ئێستا تیمەکانی ئێمە نەیانتوانیوە لەو ناوچانە دەست بە هەڵگرتنەوەی مین بکەن و تەنانەت ئەو ناوچانەش کە لە مین پاکمان کردوونەتەوە، بەهۆی ئەوەی پەکەکە هاتووچۆیان پێدا دەکات، ئەگەر زۆرە جارێکی دیکە لەلایەن ئەو هێزەوە مینڕێژ کرابێتنەوە.   بەگوێرەی ئاماری بەڕێوەبەری گشتیی مین و تەقەمەنیی پارێزگای دهۆک، "لە سنووری نێوان دهۆک و تورکیا ٧٧٥ ناوچەی مینڕێژکراو هەن کە تاوەکو ئێستا پاکنەکراونەتەوە و زۆربەی ئەو ناوچانە دەکەونە سنووری قەزای ئامێدی و مینەکان لە چەند قۆناخی جیاواز لەو ناوچانە چێنراون. "