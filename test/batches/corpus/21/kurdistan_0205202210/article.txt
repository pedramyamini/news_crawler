کاژێر ٠٦: ٣٠ بۆ ٠٧: ٠٠ی بەیانی رۆژی دووشەممە ٥ - ٢ - ٢٠٢٢، لەگەڕەکی سەنگاوییەکان لە ناحیەی شۆڕشی سەر بە قەزای چەمچەماڵ لە سنووری پارێزگای سلێمانی، کەسێک دەچێتە سەر ماڵە خەزوری و چوار کەسیان لێ دەکوژێت و کەسێکیش بریندار دەکات.  قوباد تاڵەبانی، جێگری سەرۆکوەزیرانی هەرێمی کوردستان لە تۆڕی کۆمەڵایەتیی فەیسبووک باسی لە هێرشەکە کرد و رایگەیاند: "هێزە ئەمنییەکانم راسپاردوون بە زووترین کات بکوژی ئەندامانی خێزانەکەی چەمچەماڵ دەستگیربکەن، نەک تەنها خۆی، بەڵکو جەختیش دەکەمەوە هەر کەس و لایەنێک لەهەر پلە و پایەیەکدا بێت داڵدەی تۆمەتبار بدات و هاوکاری بکات وەک بەشداریکردن لەو تاوانە قێزەونە حیسابی بۆ دەکرێت. "  قوباد تاڵەبانی دەڵێت: "زۆر بە داخەوە لە یەکەم رۆژی جەژنی رەمەزانی پیرۆزدا بە هەواڵێکی وا قێزەون و دڕندانە رۆژ دەکەینەوە. پرسە و سەرەخۆشی خۆم ئاراستەی هەموو دانیشتوانی چەمچەماڵ و بە تایبەتیش کەسوکاری قوربانیانی ئەم رووداوە دڵتەزێنە دەکەم. "  رەمەک رەمەزان، قایمقامی چەمچەماڵ لە بارەی رووداوەکە بە رووداوی گوت: "کێشەیەکی کۆمەڵایەتی بووە و ئافرەتێک تۆراوە؛ زاوا چووەتە لای ماڵی خەزووری بۆ ئەوەی هاوژینەکەی بباتەوە؛ بەهۆی ئەوەی پێشتر دەمەقاڵییەک هەبووە کێشە دروستبووە و لە ئەنجامدا چوارکەس گیان لەدەستدەدەن".