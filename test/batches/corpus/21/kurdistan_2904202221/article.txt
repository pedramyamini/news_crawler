رۆژی هەینی ٢٩ ـی نیسانی ٢٠٢٢، لە بەرنامەی رووداوی ئەمڕۆی تۆڕی میدیایی رووداودا کە نوێنەر فاتێح پێشکێشی دەکات، شاخەوان عەبدوڵڵا، جێگری دووەمی سەرۆکی پەرلەمانی عێراق باسی لە دۆخی عێراق و پەیوەندیی لایەنە سیاسییەکان و پێکهێنانی حکومەتی نوێی عێراق کرد.  شاخەوان عەبدوڵڵا ئاماژەی بەوە کرد کە رۆژی سێشەممەی رابردوو لەگەڵ مستەفا کازمی، سەرۆکوەزیرانی عێراق کۆبووەتەوە بۆ  تاوتوێکردنی کۆمەڵێک پرس و گوتی: "لەسەر پرسی شایستە داراییەکانی هەرێمی کوردستان، پرسی شایستەی جووتیاران، بابەتی کەرکووک کە ئێجگار گرنگە و بابەتی لیوای ٢٠ قسەمان کرد، پێمگوت گرنگە هەموو پەیوەندییەکانی لەگەڵ هەرێمی کوردستان بپارێزێت و باشتریشیان بکات".  شاخەوان عەبدوڵڵا باسی لەوەش کرد کە لەگەڵ کازمیدا باسی لە دواکەوتنی ناردنی ٢٠٠ ملیارەکە بۆ هەرێمی کوردستان کردووە، هەروەها باسی لە نەدانی شایستە داراییەکانی جووتیاران کە ٣٠٩ ملیار دینارە کردووە و گوتی: "لەسەر ئەو بابەتە {شایستە داراییەکانی جووتیاران} نووسراوێکم ئاراستەکردبوو، راستەوخۆ لەوێ تێبینی لەسەر نووسی بۆ ئەوەی ئەو پارەیە بگاتە جووتیارانی هەرێمی کوردستان و خەرجبکرێت، ئەو پارەیە هی ساڵانی ٢٠١٤ تاوەکو ٢٠١٦ یە".  سەبارەت بە لیوای ٢٠ ـی پێشمەرگە کە دامەزراوە و راهێنانیشی کردووە، بەڵام دەوامی دەستیپێنەکردووە، شاخەوان عەبدوڵڵا گوتی، ئەرکیان قورسە کە دەکەونە ناوچەکانی بۆشایی ئەمنییەوە، بەتایبەت دوای دەستپێکردنەوەی جووڵەکانی داعش و رایگەیاند، داوای لە مستەفا کازمی کردووە کە "زوو شایستە داراییەکان بۆ لیواکە خەرجبکرێت، نووسراوێکم لەگەڵ خۆمدا بردبوو و لەوێ کازمی راستەوخۆ لەگەڵ سوپاسالای عێراق قسەیکرد کە بەربەستەکانی بەردەم ئەو لیوایە هەڵبگیرێن".  شاخەوان عەبدوڵڵا لە بەردەوامیی قسەکانیدا باسی لەوە کرد، سەبارەت بە ناردنی ٢٠٠ ملیارەکە مستەفا کازمی لە کۆبوونەوەی ئەنجوومەنی وەزیران بڕیاری ناردنی داوە.  سەبارەت بە دۆخی کەرکووک و رێگری لە لایەنە کوردستانییەکان لە کەرکووک، شاخەوان عەبدوڵڵا باسی لەوەش کرد، مستەفا کازمی بۆچوونی وابوو کە دەبێت پێکهاتەکان لە کەرکووک رێکبکەون و رایگەیاند: "هاوڕابووین کە کەرکووک نابێت بەمشێوەیە بەردەوام بێت و دەبێت ئەو شارە بۆ کەرکووکییەکان بێت".   جێگری سەرۆکی پەرلەمانی عێراق ئاماژەی بەوەش کرد کە مستەفا کازمی پڕۆژەیەکی بۆ بەڕێوەبردنی کەرکووک هەیە، بەڵام ئامادەنەبوو باس لە ناوەڕۆکی پڕۆژەکە بکات و گوتی، لەگەڵ سەرکردایەتیی سیاسیی کورد قسەی لەسەر دەکەن.  جێگری سەرۆکی پەرلەمانی عێراق ئاماژەی بە گرفتی جووتیارانی کورد لە سنووری پارێزگای کەرکووک کرد و گوتی، زەوییە کشتووکاڵییەکان بەگوێرەی یاسا دەگەڕێنەوە بۆ خاوەنیان و گرێبەستی عەرەبی هاوردە هەڵدەوەشێندرێتەوە، هەروەها گوتیشی: "عەرەبەکان دەچن لەڕێگەی پەیوەندیی کەسییەوە گرێبەستەکانیان نوێ دەکەنەوە، من لەگەڵ وەزیری کشتوکاڵی عێراق کۆبوومەوە و ئێستا نووسراوی رەوانەی دادگەکان کردووە کە هیچ گرێبەستێک نوێ نەکەنەوە تاوەکو لەڕێگەی سیاسییەوە بابەتەکە چارەسەر دەکرێت".  سەبارەت بە رێککەوتنی نێوان پارتی دیموکراتی کوردستان، لایەنی سەدری و سووننەکان لە پەرلەمانی عێراق، شاخەوان عەبدوڵڵا گوتی، هەندێک خەڵک پێیوایە رێککەتنەکەیان درزی تێکەوتووە، بەڵام ئەوە راست نییە و گوتیشی: "پەیوەندیی جەنابی سەرۆک بارزانی و بەڕێز موقتەدا زۆر باشە، کۆبوونەوەکان بەهۆی رەمەزانەوە نەکراون، هەموو کۆبوونەوەیەکیش لە میدیادا باس ناکرێت، هاوپەیمانییەکە وەکو خۆی بەردەوامە".  جێگری سەرۆکی پەرلەمانی عێراق سەبارەت بە رۆڵی ئەمریکا لە پێکهێنانی کابینەی نوێی حکومەتی عێراقدا ئەوەی خستەڕوو: "ئەمریکا لەگەڵ ئەوەیە حکومەت زوو پێکبهێندرێت، بەڵام کێشە لەنێو ماڵی شیعەکانە و یەکێک لە بەرەکان سەدرە کە هیچ پەیوەندیی لەگەڵ ئەمریکییەکان نییە، بۆیە ئەمریکا نەیتوانیوە وەکو رابردوو رۆڵی هەبێت".  لە رۆژانی رابردوودا شاخەوان عەبدوڵڵا لەگەڵ سەرۆک بارزانی کۆبووەتەوە، جێگری سەرۆکی پەرلەمانی عێراق لەو بارەوە ئاماژەی بەوە کرد: "سەرۆک بارزانی دەڵێت بوونی ئێمە لە بەغدا بۆ ئەوەیە کە لەسەر مافە دەستوورییەکانمان سازش نەکەین، پەیوەندییەکانمان لەگەڵ لایەنەکانی عێراق باشتر بکریت، زۆر جار گوتوویەتی ئێمە بۆ مافە دەستوورییەکانی گەلی کوردستان لەوێین نەوەکو پۆست، لەسەر کەرکووک جەختیکردەوە کە دەبێت ئەم دۆخەی ئێستا چاکبکرێت و کەرکووک وەکو ئێستا نەمێنێتەوە و بەگشتی لە دۆخی کەرکووک رازی نییە".  شاخەوان عەبدوڵڵا دەشڵێت: "جەنابی سەرۆک بارزانی لەگەڵ یەکڕیزی و تەبایی نێوان لایەنە کوردستانییەکاندایە، بەڵام دەبێت لەسەر بنەمای خۆ فەرزکردنی لایەنێک نەبێت، خەڵکێک هەبووە گوێی بەوە نەداوە و یەکڕیزی نێوماڵی کوردیی تێکداوە، بەرژەوەندی کەسیی خستووەتە پێش بەرژەوەندی باڵای گەلەکەمانەوە".  جێگری سەرۆکی پەرلەمانی عێراق رایگەیاند: "پێشبینی دەکەم دوای جەژنی رەمەزان، سەرۆک بارزانی دەستپێشخەرییەکی هەبێت بۆ ئەم دۆخەی لە عێراق هەیە".