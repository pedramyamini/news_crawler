کۆمسای هەموو ساڵێک ٤٥ رۆژ دوای نەورۆز، لە نێوەڕاستی بەهار بەڕێوەدەچێت و گەشتیارێکی زۆر بەشداریی تێدا دەکەن.  کۆمسای رێوڕەسمێکی کۆمەڵایەتیی - کولتوورییە. شارەزایانی مێژوو و ئەفسانەناسان دەڵێن، رێوڕەسمەکە مێژوویەکی چەند هەزار ساڵەی هەیە و لە کۆندا بۆنەیەک بووە بۆ هەڵبژاردنی ئەنجوومەنی پیران لە گوندەکانی هەورامانی تەخت، سەری پیر، وەیسیا، رووەوەرێ و کەماڵە. ئەو پێنج گوندە ئێستا تێکەڵبوون و هەورامانی تەخت پێکدێنن.  لە کۆمسایدا مەڕوماڵات دەکرێتە قوربانی، زیکر و نزا دەکرێت، دەف لێدەدرێت، هۆنراوە دەخوێندرێتەوە، خواردنی تایبەت دروستدەکرێت و بەسەر خەڵکدا دابەش دەکرێت.   هەروەها رێوڕەسمێکی تایبەتی هەیە بەناوی ' بەرد شکاندن '، خەڵک پارچەیەک بەرد وەکو شتێکی پیرۆز هەڵدەگرن. خەڵکی هەورامان دەڵێن، ئەو بەردە قەت کەمناکات و ساڵانە وەکو خۆی لێدێتەوە.