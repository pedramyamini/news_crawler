سافیرا نایف، بەشداربوویەکی تەوافەکەیە و بە رووداوی گوت، "ئەم مەراسیمە لە باوک و باپیرانمانەوە بۆمان ماوەتەوە، هەموو ساڵێک لێرە دووبارەی دەکەینەوە، ئەو رێگەیە درێژە، بەڵام رێگەیەکی بەخێرە و هەرکەسێک مرازێکی هەبێت لێرە داوای دەکات و بێگومان بێ مراز ناچێتە خوارەوە. "  شێخ خەلەف، بەشداربوویەکی دیکەی تەوافەکەیە و باسی لەوە کرد، "ئێمە لێرە سەردەکەوین بۆ سەر چیاکە و لەوێش هەندێک مەراسیم هەیە، دواتر دەچینە لایەکەی دیکەی گەلی، ئەوەش بیر و باوەڕمانە و هەموو ساڵێک دووبارەی دەکەینەوە. "  دوای ئەنجامدانی تەوافەکەیان، هەریەکێک لە بەشداربووانی تەوافەکە گەڵایەک لە دارێک لێدەکاتەوە و لەگەڵ خۆی دەیباتەوە و بە کۆمەڵ لە لای رۆژئاوای چیاکەوە بەرەو گوندەکەیان دەگەڕێنەوە، بەو کاروانە بەیەکەوەبوونە دەڵێن "ئێشیک"، ژنانی بە تەمەنیش لە بناری چیاکەوە بە ئامادەکردنی "بۆنی خۆش" پێشوازییان لێدەکەن.  رەیحان نەمر، بەشداربوویەکی تەوافەکە باس لەوە دەکات، "ئەمە لاساییکردنەوەی ئێشیکی کەرەجالی ئێمەیە، باوک و باپیرانمان ئەو کارەیان کردووە و ئێمەش ئەوە زیندووی دەکەینەوە. "  باران خدر، بەشداربوویەکی دیکەی تەوافەکەیە و ئاماژە بەوە دەکات، "ئەمە ئیشی ئێمەیە و بۆ خێر دەیکەین، لەم رۆژەدا جلی کوردی لەبەر دەکەین. "  دوای تەواوبوونی مەراسیمەکە و لەبەر پیرۆزی "کەرەجال"، پیاوەکان بە درێژایی ٢٥٠ مەتر پشت و پشت دەڕۆن و ژنەکانیش بە پێچەوانەی پیاوەکانەوە دەڕۆن تاوەکو دەگەنەوە گوندەکەیان، لە کۆتاییشدا ئاهەنگی کۆتایی مەراسیمەکە لە لایەن کەسانی بەتەمەن و بە بەشداریی گەنجانی تازەپێگەیشتوو بەڕێوەدەچێت.