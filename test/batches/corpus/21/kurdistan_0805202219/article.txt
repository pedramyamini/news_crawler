رۆژی یەکشەممە، ٨ - ٥ - ٢٠٢٢، سەرکەوت ئەحمەد، گوتەبێژی پۆلیسی سلێمانی بە رووداوی راگەیاند، سێ کەس دەستگیرکراون کە لە سنووری بنکەی پۆلیسی بەرزنجە هێمای هاتووچۆیان لێکردووەتەوە و دزیویانە.  ئاماژە بەوەش دەکات، "تۆمەتبارەکان هێمایەکی زۆری هاتووچۆیان لێکردووەتەوە و دزیویانە، چونکە هێماکان ماددەی ئەلەمنیۆمی تێدایە، دەیسووتێنن بۆ ئەوەی هێماکە دیار نەمێنێت لەبەر ئەو ماددەیە و دواتر دەیفرۆشنەوە. "   بە گوتەی سەرکەوت ئەحمەد، سەرەتا دوو تۆمه‌تبار به‌ناوه‌كانی (ک، ح، خ) له‌دایكبووی ١٩٨٦ و (ب، م، ئـ) له‌دایكبووی ١٩٨٥ له‌كاتی ئه‌نجامدانی تاوانه‌كه‌یاندا دەستگیرکراون. دواتر له‌كاتی لێكۆڵینه‌وه‌كان و بە دانپێدانانی دوو تۆمه‌تباره‌كه، مه‌فره‌زه‌كانی بنكه‌ی پۆلیسی به‌رزنجه توانیان تۆمه‌تباری سێیه‌م به‌ناوی (ف، ع، گ) له‌دایكبووی ١٩٨٨ بە هەمان تۆمەت ده‌ستگیربکەن.