شەوی دووشەممە ١٦ی ئایاری ٢٠٢٢ تەرمی عەبدوڵڵا کارادومان ـی تەمەن ١٦ ساڵ , دوای تێپەربوونی شەش ساڵ بەسەر کوژانیدا لە شارۆچکەی نوسێبینی مێردین رادەستی خێزانەکەی کرایەوە و هەر هەمانشەو بە خاکسپێردرا.  ئەو مێردمنداڵە کوردە، رۆژی ٧ی نیسانی ٢٠١٦ کاتێک لە شارۆچکەی نوسێبین لە ١٤ی ئادارەوە قەدەخەی هاتووچۆ راگەیێندرابوو، تەقەی لێکرا و کوژرا.   ماوەی شەش ساڵ بوو خێزانەکەی هەوڵی وەرگرتنەوەی تەرمەکەیان دەدا. دوای دەرچوونی ئەنجامی پشکنینی DNA، رۆژی دووشەممە ١٦ی ئایار خێزانەکەی بۆ وەرگرتنەوەی تەرمی کوڕەکەیان داواکارییان پێشکەشی داواکاری گشتیی مێردین کرد.  لەسەر داواکاری خێزانەکەی  شەوی رابردوو تەرمی عەبدوڵڵا کارادومان لە گۆڕستانی "بێکەسان" هێنرایە دەرەوە و رادەستی خێزانەکەی کرایەوە. هەر هەمان شەو لە گۆڕستانی هەجەئاجە لە گەڕەکی کشڵای سەر بە شارۆچکەی نوسێبین بەخاکسپێردرا.   هێزە ئەمنییەکانی مێردین رێگەیان نەدا بێجگە لە چەند ئەندامێكی کەمی خێزانەکەی، هیچ کەسێکی دیکە لە کاتی بەخاکسپاردنی تەرمی عەبدوڵڵا کارادوماندا ئامادەبێت.