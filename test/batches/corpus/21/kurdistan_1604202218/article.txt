راسمووس پالوودان، سەرۆکی پارتی راستڕەوی "سترام کورس"ی دانیمارکی کە بەوە ناسراوە کەسێکی دژە موسڵمان و دژە پەنابەرانە، رۆژی پێنجشەممە ١٤ - ٤ - ٢٠٢٢ چووە ناوچەیەکی شاری لینکۆپینگی سوێد و قورئانێکی لەسەر زەوی دانا و سووتاندی.   ئانۆ جەوهەر، وەزیری گواستنەوە و گەیاندنی هەرێمی کوردستان کە لە پێکهاتەی کریستیانە لە پۆستێکی فەیسبووک دەڵێت، کاتێک بووەتە وەزیر " لە پەرلەمان سوێندم بە ئینجیلی سووتێنراو لەلایەن داعش خوارد کە هەمیشە پاڵنەرم بێت کە تا هەتایە دژی تووندڕەوی و دەمارگرژی و تووندڕەوی و تیرۆر بم بە هەموو شێوەکانیەوە، چونکە تیرۆر هیچ ئایینێکی نییە، هەموو ئایینەکانیش مرۆڤ و مرۆڤایەتیان هەیە بۆیە دەبێ رێز لێگیراو بن".  ئانۆ جەوهەر لەگەڵ پۆستەکەیدا ڤیتییەکی تۆڕی میدیایی رووداوی داناوەتەوە کە باسی کولتووری پێکەوەژیان لە هەرێمی کوردستان و هێرشی داعش بۆ چەند ناوچەیەکی باشووری کوردستان دەکات.  سووتاندنی قورئانەکە کاردانەوەی لە نێوخۆی سوێد بەدوادا هات، وەک ناڕەزایەتی دەربڕین بەشێک لە موسڵمانانی شاری ئۆریبرۆی لە خۆپێشاندانێکیان کرد و رووبەڕووبوونەوە لە نێوان پۆلیس و خۆپێشاندەران دروستبوو. تاوەکو ئێستا نۆ پۆلیس بەو هۆیەوە بریندار بوون.