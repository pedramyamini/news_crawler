رۆژی دووشەممە ٢٥ - ٠٤ - ٢٠٢٢ فازڵ حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، "پاڵپشت بە رێنوێنیی ژمارە ٢ی ساڵی ٢٠٢٢ی وەزارەتی ناوخۆی حکومەتی هەرێمی کوردستان و لەسەر فەرمانی وەزیری ناوخۆی حکومەتی هەرێمی کوردستان، ئەمڕۆ لە بەڕێوەبەرایەتیی هاتووچۆی هەولێر یەکەم تابلۆی ئۆتۆمبێل بە سیستمی نوێی یەکگرتوو لەگەڵ حکومەتی ناوەند چاپ کرا و درا بە هاووڵاتییان. "  بەپێی تابلۆ نوێیەکە، ناوی شارەکان لەسەر تابلۆ نامێنێت و تەنها کۆدێک دادەنرێت کە کۆدی تەرخانکراو بۆ هەولێر ٢٢ دەبێت، بۆ سلێمانی ٢١ و بۆ دهۆک ٢٤ دەبێت. سەبارەت بە هەڵەبجەش گوتەبێژی هاتووچۆی هەولێر گوتی، "لە سیستمەکە هەیە، بەڵام جارێ تۆمار ناکرێت. "  لەسەر تابلۆکە کورتکراوەی ناوی عێراق و هەرێمی کوردستان هەیە، کە بە پیتی ئینگلیزی نووسراوە و لە ئەمڕۆوە هەر ئۆتۆمبێلێکی تایبەت (تابلۆ کاتی) تۆماربکرێت، ئەو تابلۆ نوێیەی پێدەدرێت.  گوتەبێژی هاتووچۆی هەولێر ئاماژەی بەوەش کرد، ئێستا تەنیا بۆ تابلۆی کاتییە و لەدوای جەژنی رەمەزانەوە تابلۆکە بە هەموو ئۆتۆمبێلێک دەدرێت کە بیەوێت تابلۆکەی بگۆڕێت.  کلیک لێرە بکە بۆئەوەی بزانیت تابلۆی ئۆتۆمبێلەکەت چی لێدێت کاتێک دەیگۆڕیت.  بەگوێرەی راگەیێندراوێکی وەزارەتی ناوخۆی هەرێمی کوردستان، تابلۆى تۆمارى ئۆتۆمبێل به‌م شێوه‌یه‌ى خواره‌وه ته‌رخان ده‌كرێت:  یه‌كه‌م: ئه‌و تابلۆیانه‌ى كه ئێستا ته‌رخانكراون له ژماره (١ تاوەکو ٩٩٩٩٩) پیتى (A) بۆ ژماره‌كه زیاد ده‌كرێت و هه‌مان ژماره‌ى خۆى بۆ ته‌رخان ده‌كرێته‌وه.  دووه‌م: ئه‌و ئۆتۆمبێلانه‌ى كه ئێستا تابلۆیان بۆ ته‌رخان كراوه له ژماره (١٠٠٠٠٠، ٢٠٠٠٠٠، ٣٠٠٠٠٠، ٤٠٠٠٠٠، ٥٠٠٠٠٠، ٦٠٠٠٠٠، ٧٠٠٠٠٠، ٨٠٠٠٠٠ و ٩٠٠٠٠٠) دووباره تابلۆیان بۆ ته‌رخان ده‌كرێته‌وه و ژماره‌ى دووه‌م له‌لاى چه‌پ لادەبرێت و پیتێكى (M)ی بۆ زیاد ده‌كرێت.  سێیه‌م: ئه‌و ئۆتۆمبێلانه‌ى ئێستا تابلۆیان بۆ ته‌رخان كراوه له ژماره (١٠٠٠٠١) تاوەکو دوایین ژماره دووباره تابلۆیان بۆ ته‌رخان ده‌كرێته‌وه و ژماره‌ى دووه‌م له‌لاى چه‌پ لاده‌برێت و پیتێكى بۆ زیاد ده‌كرێت؛ به‌پێى ئه‌م پیتانه‌ى خواره‌وه به‌پێى ژماره‌ى دووه‌م كه لابراون: (٠ B , ١ C , ٢ D , ٣ E , ٤ F , ٥ G , ٦ H , ٧ J , ٨ K , ٩ L).  چواره‌م: ژماره‌ى سێیه‌م له‌لای چه‌پ لاده‌برێت ئه‌گه‌ر لابردنى ژماره‌ى دووه‌مى لای چه‌پ ببێته هۆكار بۆئه‌وه‌ى كه گشت ژماره‌كانى تابلۆ وه‌كو یه‌كیان لێبێت (ژماره‌ى نایابى وه‌ك یه‌ك) و پیتێكى (M)ی بۆ زیاد ده‌كرێت.