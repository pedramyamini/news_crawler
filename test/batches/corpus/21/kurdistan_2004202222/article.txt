کامەران عوسمان، ئەندامی تیمی كوردستانی عێراقی رێكخراوی بنیاتنه‌ری ئاشتی مەسیحیی نێودەوڵەتی (CPT)، لەبارەی ئۆپەراسیۆنی سەربازی (چنگ - قفڵ)ی توركیاوە، کە رۆژی ١٨ی نیسانی ٢٠٢٢ دەستیپێکرد، بە تۆڕی میدیایی رووداوی گوت: "چەندین شوێنی خەڵکی ناوچەکانی بەرواری باڵا و ناوچەکانی شەڕ زیانیان بەرکەوتووە، لەوانەش ١١ خانوو و ژمارەیەک ئۆتۆمبێل، جگە لەوەی ئەو ئۆپەڕاسیۆنە زیانی بۆ کەرتی گەشتیاریش هەیە و خەڵکیكی زۆریش لە جووتیارانی ناوچەکە و ئەوانەی خەریکی کۆکردنەوەی گژوگیای بەهارە بوون، ئێستا ناتوانن بگەنە ئەو ناوچانە و زەرەرمەندبوون. "  بەپێی  راگەیێندراوێکی تیمی كوردستانی عێراقی رێكخراوی بنیاتنه‌ری ئاشتی مەسیحیی نێودەوڵەتی (CPT)ی ئەمریکی، تورکیا هێزە سەربازییەکانی خۆی لە چیا و ناوچە سەختەكانی زاپ، ئاڤاشین، مەتین و كوڕەژارۆ، لە ھەلیكۆپتەرەوە بە پەرەشوت ھێناوەتە خوارەوە بە ناوچەكەدا بڵاوی كردوونەتەوە.  لە راگەیێندراوەکەدا هاتووە: "سوپای توركیا بە قوڵایی ١٩ كیلۆمەتر، لە سنووری توركیاوە بەرەو سنووری شیلادزێ ھاتووەتە ناوەوە و لە ھەوڵدایە بۆ دروستكردنی ٥ بارەگای سەربازی لە چیای رەش، ئەشكەفتا برینداران، ئارس فارس، وەرخەلێ و كورەژارۆ. "  (CPT)ی ئەمریکی دەڵێت ھەر لە رۆژی راگەیاندنی ئۆپەراسیۆنی چنگ - قفڵ، ھێزی ئاسمانیی توركیا بە چڕی بۆردوومانی ناوچەكانی ئاڤاشین، باسیا، زاپ، كوڕەژارۆ، مەتین و گوندەكانی دەڤەری بەرواری باڵا دەكات، بە یارمەتی ھەلیكۆپتەر و فڕۆكەی بێفڕۆكەوان، ھێزی وشكانی توركیا توانیویەتی بەشێك لە چیای كوڕەژارۆ و ناوچەی زاپ داگیر بكات، بەڵام شەڕ و پێكدادان لەو ناوچانەدا بەردەوامە.  تیمی كوردستانی عێراقی رێكخراوی بنیاتنه‌ری ئاشتی مەسیحی نێودەوڵەتی (CPT)، دەشڵێت ئۆپەڕاسیۆنەکە بووەتە هۆی بڵاوبوونەوەی ترس و لەوبارەیەوە رایدەگەیێنێت: "ئۆپەراسیۆنی چنگ - قفڵ بووەتە ھۆی بڵاوبوونەوەی ترس و دڵەڕاوكێ لەناو ھاووڵاتیانی مەدەنی ناوچەی ئامێدیدا. لەترسی بە ئامانجگرتن و بۆردوومانكردنیان، گوندنشینان ناتوانن بچنە چیاكانی ئەو ناوچەیە بۆ كۆكردنەوەی گیا بەھارییەكان، كە ئەم كارە یەكێكە لە سەرچاوەكانی بژێوی ژیانی گوندنشینان. لەھەمانكاتیشدا بارودۆخی ناوچەكە كاریگەریی كردووەتە سەر كەرتی گەشتیاری. "  لەماوەی ٢٩ ساڵی رابردوودا ٣٨٠ گوند لە سنووری پارێزگای دهۆک بەهۆی شەڕی نێوان تورکیا و پەکەکە چۆڵکراون.