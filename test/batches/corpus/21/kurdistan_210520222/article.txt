وەزارەتی بەرگریی تورکیا لە هەژماریی فەرمیی تۆڕی کۆمەڵایەتیی تویتەردا رایگەیاند، سەربازێکیان بەپلەی عەریفی شارەزا بەناوی توناهان ئەرباشی گیانی لەدەستداوە کە یەکێک بووە لەو سێ سەربازەی رۆژی ١٣ ـی ئایاری ئەمساڵ لە ئەنجامی تەقینەوەی بۆمبێکی چێندراو لە ناوچەی زاپ بریندارببوو.   بەمەش، وەک لە راگەیێندراوی وەزارەتی بەرگرییدا هاتووە، ژمارەی ئەو سەربازانەی سوپای تورکیا لە هەرێمی کوردستان کوژراون، گەیشتە ١٣ سەرباز.   رۆژی ٢٩ ـی نیسانی ٢٠٢٢ وەزارەتی بەرگریی تورکیا رایگەیاند، قۆناخی یەکەمی ئۆپەراسیۆنەکەیان بەسەرکەوتوویی بە ئەنجام گەیشتووە. ئەوەش خراوەتەڕوو کە لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستی پێکردووە، بە سەرکەوتنێکی گەورە بەو شێوەیەی پلانی بۆ دانراوە، بەردەوامە.  ناوەندی چاپەمەنیی و راگەیاندنی هەپەگە - ش دەڵێت، بەرخودانی گەریلا رێگرە لەوەی سوپای تورکیا پێشڕەوی بکەن و گورزی بەهێزیان لێدراوە.   بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد.  وەزارەتی بەرگریی تورکیا گیان لەدەستدانی ٩٢ گەریلا و کوژرانی ١٣ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٤٦٣ سەربازی تورکیا و گیان لەدەستدانی ٢٥ گەریلا و پچڕانی پەیوەندیی بە دوو تیمی گەریلا راگەیاندووە.