رۆژی شەممە ١٦ - ٤ - ٢٠٢٢، سەعید مستەفا، جێگری سەرۆکی لیژنەی دەستپاکی لە پەرلەمانی کوردستان بە تۆڕی میدیایی رووداوی گوت، "لە هەرێمی کوردستان ١٨٩ کەس وەکو وەزیری خانەنشین مووچە وەردەگرن، بەڵام تاوەکو ئێستا ٣٣ کەسیان توانیویانە بیسەلمێنن وەزیر بوون، ١٥٠ کەسیان هیچ بەڵگەنامەیەکیان نییە، شەشیان لە ژێر وردبینیدان. "   سەعید مستەفا ئاماژە بەوە دەکات، ئامارەکان لە حکومەتی هەرێمی کوردستان وەرگیراون کە ١٦٨ بریکاری وەزیر مووچەی خانەنشینی وەردەگرن و لەو ژمارەیە ٦٧ یان بە دروستی بریکاری وەزیر بوون.  باس لەوەش دەکات، ٣٤٢ راوێژکاری وەزیر مووچەی خانەنشینی وەردەگرن و ١٧٧ یان بەڵگەنامەیان هەیە. هەروەها ٧٧١ کەس وەکو بەڕێوەبەری گشتی مووچە وەردەگرن و ٣٠٩ کەسیان بە فەرمی بەڕێوەبەر بوون. دەشڵێت، "خەڵک هەیە مووچەی خانەنشینی وەزیری وەردەگرێت، بەڵام نەوەک وەزیر، تەنانەت یەک رۆژ فەرمانبەریش نەبووە. "   جێگری سەرۆکی لیژنەی دەستپاکی لە پەرلەمانی کوردستان راشیدەگەیێنێت، ئەوانەی نەیانتوانیوە بیسەلمێنن لێکۆڵینەوەیان لەگەڵ دەکرێت. گوتیشی، "هەندێک کەس لە یاسای چاکسازیشدا ئاماژەیان پێکراوە کە لە شۆڕشەکاندا بەشدارییان کردووە و خەباتکاربوون و ناکرێت مووچەیان ببڕدرێت، بەڵام بەو پلەیەی پێی خانەنشینکراون و بەشێوەیەکی دیکە مووچەیەکی شایستەیان بۆ دیاری بکرێت. "