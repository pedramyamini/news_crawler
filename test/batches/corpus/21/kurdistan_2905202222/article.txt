رۆژی یەکشەممە، ٢٩ - ٥ - ٢٠٢٢، عەمید سامان سوبحی، بەڕێوەبەری گومرکی ناوچەی سێ لە عێراق کە پارێزگاکانی دیالە، واست و قەزای خانەقین دەگرێتەوە، بە تۆڕی میدیایی رووداوی راگەیاند: "کاتژمێر ١٠: ٣٠ی بەیانی ئەمڕۆ لە نزیک بەنزینخانەی شەوکەت لە ناوچەی مێخاسی نزیک لە گوندی باوە مەحموود لەسەر رێگەی خانەقین - کەلار رووبەرڕووی هەوڵێکی تیرۆرکردن بوومەوە و چەند گوللەیەک بەر ئۆتۆمبێلەکەمان کەوت و سوپاس بۆ خوا هیچ زیانێکی گیانی لێنەکەوتەوە و تەنیا ئۆتۆمبێلەکەم زیانی بەرکەوت. "  سەبارەت بەو کەس یان لایەنەی هەوڵی "تیرۆرکردن"ی داوە، عەمید سامان سوبحی گوتی: "نازانم هەوڵەکە کێی لەپشتەوەیە، بەڵام ئێمە بە سەلامەتی لێی دەربازبووین. "  عەمید سامان سوبحی کاکەیی لەساڵی ١٩٧٣ لە قەزای خانەقین لە پارێزگای دیالە لەدایکبووە، لە ساڵی ١٩٩٧ کۆلێژی سەربازیی قەلاچوالانی تەواوکردووە. چەندین پۆستی هەبووە لەوانە یاریدەدەری فەرماندەی فەوجی کاکەییەکان و بەڕێوەبەری هۆبەی ئامێرەکانی لیوای هەشتی پاسەوانی سنوور و ئەفسەری بنکەی گومرکی خانەقین و بەڕێوەبەری بەشی گومرکی خانەقین و بەڕێوەبەری پۆلیسی گومرکی ناوچەی سێ.