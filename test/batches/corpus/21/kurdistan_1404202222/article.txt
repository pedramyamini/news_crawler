موئەیەد جوحەیشی، پسپۆڕی سەربازی بە رادیۆی رووداوی گوت: "پێموایە لێکۆڵینەوەکەی حکومەتی عێراق و لیژنەکەی پەرلەمان لەبارەی هێرشە مووشەکییەکەی ئێرانەوە بۆ سەر هەولێر هیچ ئەنجامێکی روون و راشکاوانەی نابێت. "  ئەو پسپۆڕە سەربازییە گوتیشی: "من هیچ جیددیبوونێکم لە حکومەتی عێراقی بۆ لێکۆڵینەوە لەم بارەیەوە نەدیوە. عێراق گوتی لە ئەنجوومەنی ئاسایش سکاڵا لەسەر ئێران تۆمار دەکات، بەڵام هیچ سکاڵایەکمان نەبینی. ئەم بابەتە هەر بەم شێوەیە و بە نەزانراوی دەمێنێتەوە. "  ئەو پسپۆڕە سەربازییە ئاماژەی بەو دا، دەبێت لێکۆڵینەوەیەکی نێودەوڵەتیی هەبێت، چونکە ئێران تۆمەتێکی نێودەوڵەتیی باس کردووە و گوتوویەتی بنکەی مۆسادی ئیسرائیلی بۆردوومان کردووە لە کاتێکدا ماڵی کەسێکی ئاسایی بووە.   بە بۆچوونی موئەیەد جوحەیشی، عێراق و هەرێمی کوردستان رووبەڕووی بۆردوومانی دیکە دەبنەوە، چونکە هیچ هێزێکی سیاسی نییە سکاڵا تۆمار بکات، نەک هەر لەسەر ئێران بەڵکو لەسەر تورکیایش. هەر ئەو دوو وڵاتە نین کە سنووری عێراق پێشێل دەکەن، بەڵکو سووریا، کوێت، سعودیەیش پێشێلی دەکەن.   موئەیەد جوحەیشی باسی لەوەش کرد: "ئێران لەڕێگەی ئەم هێرشە مووشەکییانەوە گوشار لە ئەمریکا دەکات بۆ ئەوەی ئەمریکا گرنگی بدات بە رێککەوتنی ئەتۆمی لە ڤیەننا. "  لە بارەی هەڵوێستی ئەمریکاوە جوحەیشی گوتی: "ئەمریکایش هیچ کاردانەوەیەکی نەبوو و تەنیا ئەوەندە بوو گوتی کە ئەو مووشەکانە لە بنکەیەی ئازربایجانی ئێرانەوە وەشێنراون و ١٢ دانە بوون. ئیتر لای ئەوان کۆتایی پێهات و هیچ شتێکی دیکەیان نەگوت. بۆیە کردنەئامانجی هەرێمی کوردستان زیاتر دەبێت. گوتەبێژی هێزەکەی ئەمریکا لە هەریریش گوتی: ئێمە نەکراوینەتە ئامانج، بەڵکو هەرێمی کوردستان بووە. مانای وایە ئەگەر عێراق لەلایەن ئێران، سعودیە و تورکیاوە بکرێتە ئامانج ئەوان پەیوەندییان بەو بابەتەوە نابێت. "  ئەو پسپۆڕە سەربازییە پێیوایە، عێراق تەنیا دەتوانێت لە ئەنجوومەنی ئاسایش سکاڵا تۆمار بکات. ئەو سکاڵایە دەکرێت ئەنجامی هەبێت کە ئەنجامەکە ئەوە بێت نابێت عێراق لەلایەن هیچ وڵاتێکی دراوسێوە هێرشی بکرێتە سەر. ئەو کاتە لە کاتی هەر هێرشێکدا شوێنێک دەبێت بێتە دەنگ و وەڵامی هەبێت.