بێگەرد فەتحوڵڵا، دەرچووی بەشی دەرمانسازی دەڵێت، "هاتوومەتە ئێرە [ئەم پەیمانگەیە] کە خولی زمانی ئەڵمانی تەواو بکەم و دواتر بۆ خوێندن بچمە ئەڵمانیا. بەنیازیش نیم بگەڕێمەوەوە و هەر لەوێ بەردەوام دەبم.. چوومەتە هەندێک دەرمانخانە بەمەبەستی دەستکەوتنی کار، بەڵام پێیان گوتم: بە خۆبەخشی وەرە. "  پەیمانگەی بیا نزیکەی هەشت ساڵە لە ئەڵمانیا دەستبەکار بووە. زۆربەی ئەو کەسانەی کە دەچنە پەیمانگەکە، پزیشکان و دەرچووانی بەشە جیاجیاکانی زانستی پزیشکین. لە دەستپێکی کارەکانی لە هەرێمی کوردستان، نزیکەی ٢٠ کەس داوایان کردووە بۆ کارکردن بچنە ئەڵمانیا. دوای تاقیکردنەوەی زمان و بە بوونی مەرجە پێویستەکان، پەیمانگەکە دەبێتە پردی پەیوەندیی خاوەنکاران لە ئەڵمانیا و ئەو پزیشک و خاوەن بڕوانامانەی کە دەیانەوێت لە ئەڵمانیا کار بکەن.  تارا موختار، بەڕێوەبەری پەیمانگەی بیا بە رووداوی گوت، "فێرخوازی پەیمانگەی بیا کە خولی فێربوونی زمانیان تەواو کرد، دواتر تاقیکردنەوەیان پێدەکرێت، پاشان بەپێی ستانداردەکانی ئەڵمانیا هەلی کاریان بۆ دەدۆزینەوە و پەیوەستیان دەکەین بە خاوەن کارەکان لە ئەڵمانیا. "  بەپێی ئاماری سەندیکاکان لە هەرێمی کوردستان، زیاتر لە هەشت هەزار کەس لە بەشە جیاجاکانی پزیشکیدا لەو سەندیکایانەدا ئەندامن. زۆرترین رێژەی بێکاری لەنێوان پزیشکانی ددان و دەرمانسازدایە. نزیکەی ٢٠ % ی ئەندامانی سەندیکای پزیشکانی ددان لە هەرێمی کوردستان بێکارن؛ هەروەها زیاتر لە ٢٠ % ی دەرچووانی دەرمانسازییش بێکارن، کە زۆربەیان وەکو خۆبەخش کار دەکەن.