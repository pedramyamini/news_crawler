ئەمڕۆ دووشەممە ٢٥ - ٤ - ٢٠٢٢ ساسان عەونی، وەزیری شارەوانی و گەشتوگوزاری حکومەتی هەرێمی کوردستان لە کۆنگرەیەکی رۆژنامەڤانیدا لە هەولێر رایگەیاند: "زیاتر لە ٣٠٠ هەزار هاوبەشی ئاوی ماڵان تائێستا پێوەری ئاویان نەبەستووە و بەو هۆیەوە کرێی مانگانەیان بە ٨٠ هەزار دینار بۆ هەژمار کرابوو، بەڵام دوای ئەوەی لە رێگەی فەرمانگەکانەوە داخوازیی هاووڵاتیانمان بۆ کەمکردنەوەی پارەکە پێگەیشت، داواکەمان بۆ سەرۆکایەتیی دیوان لە سەرۆکایەتی ئەنجوومەنی وەزیران بەرزکردەوە و پێشنیازەکەمان پەسندکرا".  وەزیری شارەوانی دەڵێ: "کرێی ئاوی ماڵان بۆ ئەوانەی پێوەری ئاویان نەبەستووە لەناو سەنتەری شارەکان بۆ ٢٠ هەزار دینار کەمکرایەوە، واتا بە رێژەی ٧٥ % ".  سەبارەت بەو هاوبەشانەی لە دەرەوەی شارە گەورەکان یان لە کۆمەڵگە و قەزا و ناحیەکانن و پێوەری ئاویان نەبەستووە، کرێی مانگانەی ئاویان لە ٨٠ هەزار دینارەوە بۆ ١٠ هەزار دینار کەمکرایەوە".  لەبارەی شوێنە بازرگانییەکانیشەوە ساسان عەونی گوتی: "بۆ شوێنە بازرگانییەکانیش کە پێوەری ئاویان نەبەستووە، کرێی مانگانەی ئاو کە ٢٠٠ هەزار دینارە بە رێژەی ٤٠ % کەمدەکرێتەوە".  وەزیری شارەوانی گوتی: "ئەوە دەرفەتێکە بۆ ئەو هاووڵاتییانەی پێوەریان نەبەستووە بۆ ئەوەی بچن کرێی ئاوەکەیان بدەن و پێوەر ببەستن و ئەو ٢٥ % ی ماڵان کە پێوەری ئاویان نەبەستووە، نەمێنێت و هەمووان بیبەستن".  لەبارەی بڕی بەرهەمهێنانی ئاوی پاک لە هەرێمی کوردستان، ساسان عەونی گوتی: "فەرمانگەکانی ئاو و ئاوەڕۆ لە هەرێمی کوردستان کە زیاتر لە ٨١ پڕۆژەی بەرهەمهێنانی ئاو و پێنج هەزار و ٧٠٠ بیریان لەبەردەستە، رۆژانە ئاوی خواردنەوە بە بڕی دوو ملیۆن و ٦٨٤ هەزار و ٦٠٦ مەتری سێجا بۆ هاووڵاتییان دابین دەکەن".  وەزیری شارەوانی گوتی: "تێچووی بەرهەمهێنانی هەر مەترێکی سێجا ئاوی پاک لەسەر حکومەتی هەرێمی کوردستان ٣٣٥ دینار دەکەوێت. بۆیە بەرهەمهێنانی ئاو یەکێکە لە کارە لەپێشینەکانی حکومەتی هەرێمی کوردستان و کاری جیدی بۆ کردووە و هەر شار و شارۆچکەیەکیش پێویستی بە پڕۆژەی ئاو هەبێت، حکومەتی هەرێمی کوردستان لێبڕاوانە بڕیار دەدات و کاری لەسەر دەکات".  وەزیری شارەوانی و گەشتوگوزاری حکومەتی هەرێمی کوردستان رایگەیاند: "دوا بڕیار لەبارەی دابینکردنی ئاو، پڕۆژەی ئاوی چەمچەماڵ بوو کە زیاتر لە ٧٠ ملیۆن دۆلار پارەی بۆ تەرخانکراوە و لە ماوەی داهاتوو دەچێتە تەندەرینەوە".