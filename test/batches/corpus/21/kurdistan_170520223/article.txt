فەرمان فازڵ، گەنجێکی ئاسنگەرە و پێنج ساڵە گرنگی بە ئاژەڵانی سەر شەقام دەدات و لەگەڵ هاوڕێکانیدا کۆمەڵەیەکیان دروستکردووە و خۆبەخشانە ئەو ئاژەڵانە پاکژدەکەنەوە.  ئەو گەنجە بە رووداوی راگەیاند، "ئێمە چەند ساڵێکە یارمەتیی ئاژەڵانی سەر شەقام دەدەین. ئێستایش کە تووشبوویەکی تای خوێنبەربوون لە هەرێمی کوردستان تۆمارکراوە، دەستمان بە دابینکردنی دەرمان و رشاندنی بە سەگەکاندا کردووە، لەبەرئەوەی ئێستا خەڵک زیاتر لەگەڵ ئاژەڵاندا تێکەڵ بوون و نزیکبوونەوە زیاد بووە. "  فەرمان فازڵ گوتیشی، "ئەو دەرمانەی بەکاریدەهێنین قڕکەرێکی گشتییە کە ٦٠٠ لیترە و د. بەشار، پزیشکێکی هەولێرە، بۆی دابین کردووین. ئێمە بووینەتە دوو دەستەوە. بڕیارە هەفتەیەک لە شەش گەڕەکی هەولێر کار بکەین. چەند رۆژێکە دەستمان پێکردووە و نزیکەی ١٠٠ سەگمان پاکژ کردوونەتەوە. "  گەنجەکە ئاماژەی بەوەش کرد، توانایان کەمە بۆیە شەش گەڕەکیان دیاریکردووە کە کاریان تێدا بکەن و "ئەو کارەیش زۆر سەختە، ئەگەر شارەزاییەکی باشت لەسەر سەگ نەبێت سەگەکان نایەن بۆ لات. ئێمە بە زەبری خواردن وادەکەین سەگەکان بێنە لامان. "  ئەو خواردنانەی کۆمەڵەکە بۆ سەگەکانی دابین دەکەن ئێسقان و پاشماوەی ئەو مریشکانەیە کە لە کارگەکاندا گۆشتە نەرمەکەیان جیا دەکرێتەوە. ئەوان ئەو ١٠٠ کیلۆ لەو ئێسقانە بە پێنج هەزار دینار دەکڕن. فەرمان فازڵ دەڵێت، "رۆژانە ٣٠٠ - ٤٠٠ کیلۆ دەکڕین. تێچووی پاکژکردنەوەی ١٠٠ ئاژەڵ بە پێدانی خۆراکیشەوە نزیکەی ٥٠ هەزار دینارە. ئەگەر حکومەت و کارگەکانی خۆراک هاوکاریمان بکەن زۆر باش دەبێت. "