شەوی رابردوو لە گەڕەکی دەڤتەشتی لە شارۆچکەی خەلیلییە لە رووهای باکووری کوردستان، ئاهەنگی بووکگواستنەوە دەکرێت و تاوەکو کاتێکی درەنگی شەو دەخایێنێت.  لەسەر سکاڵای دراوسێیەکان هێزەکانی پۆلیس دەگەنە شوێنی ئاهەنگەکە و داوا لە ئاهەنگگێڕان دەکەن، دەنگی موزیک کەمبکەنەوە و زوو کۆتایی بە ئاهەنگەکە بهێندرێت. لە ئەنجامدا دەمەقاڵی لەنێوان ئاهەنگگێڕەکان و پۆلیس روودەدات.   چەند گەنجێک هێرش دەکەنە سەر پۆلیس بەپاساوی ئەوەی دەنگیان بەسەر ئاهەنگگێڕەکان بەرزکردووەتەوە و بێڕێزییان بەرامبەردا کردووە و شەڕە بۆکس لەنێوان پۆلیس و چەند هاونیشتمانییەک روودەدات. زیان بە ئۆتۆمبێلی پۆلیسەکان دەگات و ئەوانیش بۆ کۆنترۆڵکردنی دۆخەکە تەقە دەکەن.   دواتر هێزی جەندرمە دەگاتە شوێنی رووداوەکە و ١٠ کەس دەستگیردەکرێن و کۆتایی بەئاهەنگەکە دەدرێت.