نەوزاد حەمدەڵڵا، بەڕێوەبەری سەنتەری هاوچەرخ بۆ بیستن و راهێنانی قسەکردن بە رادیۆی رووداوی راگەیاند، "داوا لەو کەسانە دەکەین کە گوێیان گرانە و لە سەنتەرەکەمان ناویان تۆمار کراوە، بۆ وەرگرتنی بیستۆک سەردانمان بکەن. "  بەڕێوەبەری سەنتەری هاوچەرخ ئاماژەی بەوەش دا، ئەوانەیشی ناویان تۆمار نەکراوە دەتوانن رۆژانی دووشەممە سەردان بکەن بۆئەوەی ئەو لیژنەیەی تایبەتمەندە بە پشکنینی کەسانی گوێگران، بیانبینن و هەڵسەنگاندنیان بۆ بکەن، تاوەکو ئەوانەی شیاون بیستۆکیان پێبدرێت.  بە گوتەی نەوزاد حەمدەڵڵا، لە ساڵی ٢٠١٦ وە زیاتر لە ٤٠٠ کەس وەکو گوێگران ناوی خۆیان لە سەنتەری هاوچەرخ بۆ بیستن و راهێنانی قسەکردن تۆمارکردووە.  بەڕێوەبەری سەنتەری هاوچەرخ دەڵێت، "بەهۆی ئەوەی بە سێ وەجبە بیستۆکەکانمان بۆ هاتووە، کە سێ جۆرن و ئەو پەنجەمۆرەی لەگەڵ نەبووە کە کار بە بیستۆکەکان دەکات، دابەشکردنی دواکەوت بۆ رۆژی دووشەممە ٠٩ - ٠٥ - ٢٠٢٢. "  ئەو بەڕێوەبەرە ئەوەشی خستەڕوو، دەستیان بە دابەشکردنی یەکەم وەجبە کردووە و ئێستایش پرۆسەکە بەردەوامە و ١٦٠٠ بیستۆکی جۆری دانیمارکییان لەبەردەستە و هەر بیستۆکێک لە بازاڕ نرخەکەی ١٢٠٠ دۆلارە، بەڵام ئەوان بە ٢٥ هەزار دینار دەیدەن بەوانەی ناوی خۆیان تۆمارکردووە.  مەرجەکانی وەرگرتنی بیستۆک بۆ ئەو کەسانەی گوێیان گرانە:  ١ - تەنیا دەدرێت بەو کەسانەی کەمدەرامەت و هەژارن، بە رەچاوکردنی باری دارایی.  ٢ - پێدانی بیستۆک بە منداڵان بە رەچاوکردنی تەمەنە بۆ فێربوونی قسەکردن.  ٣ - هەر کەسێک تەنیا یەک بیستۆکی پێدەدرێت.  ٤ - پرۆگرامکردنی بیستۆک لە سەنتەر دەبێت.  ٥ - ئەو کەسەی سەردانی سەنتەر دەکات بۆ وەرگرتنی بیستۆک دەبێت ئەم پێویستییانەی پێبێت: ناسنامەی باری شارستانی (نفوس)، پسووڵەی خۆراکی هەولێر بێت، کارتی زانیاریی هەولێر.