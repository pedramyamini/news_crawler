رۆژی یەکشەممە ٨ ـی نیسانی ٢٠٢٢، ئەنجوومەنی سەرکردایەتی پارتی دیموکراتی کوردستان بە سەرپەرشتی سەرۆک مەسعود بارزانی و ئامادەبوونی نێچیرڤان بارزانی و مەسرور بارزانی کۆبووەوە. پاش کۆبوونەوەکە ئەنجوومەنی سەرکردایەتیی پارتی راگەیێندراوێکی بڵاوکردەوە.   لە کۆبوونەوەکەدا باس لە دۆخی عێراق دوای هەڵبژاردنی پەرلەمانی عێراق کراوە. بەپێی راگەیێندراوی کۆبوونەوەکە، باس لە کێشە و ئاستەنگەکانی بەردەم پێکهێنانیی کابینەی نوێی حکومەتی عێراق و نەهێشتنی بەربەستەکان و شکاندنی ئەو داخرانە سیاسییەی هاتووەتە پێش کراوە، ئەویش بە ئەنجامدانی زنجیرەیەک کۆبوونەوە لە چەند رۆژی داهاتوودا لەگەڵ لایەنەکانی هاوپەیمانیی رزگارکردنیی نیشتمان و لایەنەکانی دیکەش، "بە لەبەرچاوگرتنی بەرژەوەندیی گشتیی وڵات بە ئاڕاستەی لادانی ئاستەنگەکان و لێکتێگەیشتن بۆ دەربازکردنی وڵات بەرەو قۆناخێکی باشتر. "   راگەیێندراوەکە باس لەوەش دەکات: داکۆکیی لە هەموو مافە دەستوورییەکانی هەرێمی کوردستان دەکەین و جەخت  لە جێبەجێکردنی ماددە دەستوورییەکانی دەکەین بە تایبەتی ماددەی ١٤٠. هەروەها دروستکردنی دامەزراوە دەستوورییەکان، لەوانەش ئەنجوومەنی فیدڕاڵیی و دامەزراندنەوەی دادگەی فیدڕاڵیی بە گوێرەی دەستووری هەمیشەیی عێراق و دانانی یاسای نەوت و گاز لەبەر رۆشنایی ماددە دەستوورییەکانی پەیوەست بە بابەتەکە.   دۆخی نێوخۆی هەرێمی کوردستان   لە راگەیێندراوەکەدا ئاماژە بەوە کراوە، "کۆبوونەوە بە باشی زانی هەوڵەکان چڕبکرێنەوە بۆ ئاسایی بوونەوەی بارودۆخ و لێکتێگەیشتن و چارەسەری گرفتەکان لەسەر بنەمای پاراستنی بەرژەوەندییە باڵاکانیی نەتەوەیی و تێپەڕاندنی ئەو بەرژەوەندییانە بۆ سەرووی بەرژەوەندیی حیزبایەتیی. "   لە راگەیێندراوەکەدا پارتی داوا دەکات، "هەموو لایەک لەسەر بنەمای بەرژەوەندییە نەگۆڕەکانی نیشتمان و مافە دەستوورییەکان لە یەکتر نزیکببینەوە و کاری هاوبەش بکەین. "   هەڵبژاردنی پەرلەمانی کوردستان  راگەیێندراوەکەدا هاتووە: کۆبوونەوە جەخت لەوە دەکاتەوە هەڵبژاردنی پەرلەمانی کوردستان لە کاتی خۆیدا بکرێت. "بۆ ئەو مەبەستەش جەخت لەوە دەکەینەوە کە پەرلەمانی کوردستان بە ئەرکی یاسایی خۆی هەڵبستێت و کۆمیسیۆن کارا بکرێتەوە".   باس لەوەش دەکات: هاوتەریب لەگەڵ بەڕێوەچوونی کارەکانی پەرلەمان داوای نزیکبوونەوەی لایەنەکان دەکەین بۆ نزیکترکردنەوەی راوبۆچوونە جیاوازەکان و گەیشتن بە جۆرێک رێککەوتن تاوەکو پەرلەمان پەکنەخرێت و بە ئەرکی پەیڕەوی و یاسایی خۆی هەڵبستێت بۆ چەسپاندنی چاکسازیی بەردەوام و پڕۆسەی یاسادانان و ئەرکە پەرلەمانییەکانی دیکە.   لە راگەیێندراوی کۆبوونەوەکەدا ئاماژە بەوەکراوە: گفتوگۆ کرا سەبارەت بە درێژەدان بە پەیوەندییەکان لەگەڵ وڵاتانی دراوسێ لەسەر پرەنسیپی پاراستنی بەرژەوەندیی هەردوولا و لەبەرچاوگرتنی ئەمن و ئاسایشی هەرێمی کوردستان؛ ئەو وڵاتانە و پاراستنی هەرێمی کوردستان و نەبوونی بە بەشێک لەو کشانەی کە لە نێوان ئەو وڵاتانەی وڵاتانی دیکەدا هەیە.  "چاوەڕوانین لایەنە سیاسییەکانیی پارچەکانی دیکەی کوردستان نەبنە هۆکاری دروستکردنی کێشە و گرفتی سیاسیی و ئابووری بۆ هەرێمی کوردستان و رەچاوی دۆخەکە بکەن. "   پارتی لە راگەیێندراوی ئەنجوومەنی سەرکردایەتییدا دەڵێت، "کۆبوونەوە پشتگیری خۆی بۆ حکومەتی هەرێمی کوردستان راگەیاند. هیوادارین تەواوی بەربەستەکان لاببرێت کە بەرنامەکانی لە بەرژەوەندی خەڵکی کوردستان دایە. "