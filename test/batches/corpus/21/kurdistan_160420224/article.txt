ئۆپەراسیۆنەکە لەسەر راسپاردەی داواکاری گشتیی ئامەد دەستیپێکرد کە لە چوارچێوەی لێکۆلێنەوەکان لە ئاهەنگەکانی نەورۆزی ئەمساڵ بە تۆمەتی پڕوپاگەندەکردن بۆ پەکەکە / کەجەکە بڕیاری دەستبەسەرکردنی ١٠٥ کەسی داوە.   لە پارێزگای ئامەد کە ناوەندی ئۆپەراسیۆنەکەیە، تیمەکان هەڵیانکوتایە سەر چەندین شوێن و ٦٦ کەسیان بەتۆمەتی پڕوپاگەندەکردن بۆ پەکەکە دەستگیرکرد. تاوەکو ئێستا هێزە ئەمنییەکان لە باکووری کوردستان و تورکیا هەڵیانکوتاوەتە سەر ١١٠ شوێن و ٧٥ کەسیان دەستگیرکردوون.   ئۆپەراسیۆنەکە لە پارێزگاکانی ئامەد، مێردین، رووها، ئێلیهـ و بەدلیسی باکووری کوردستان و ئیستەنبووڵی تورکیا بەڕێوەچوو.   قەدری ئەسەن، خاوەن ئیمتیازی هەفتەنامەی خوەبوون کە کوردییە، رۆژنامەڤان عەلی کۆچەر لە نێو دەستبەسەرکراوەکاندان و بۆ وەرگرتنی گوتەکانیان رەوانەی بەڕێوەبەرایەتیی ئاسایشی ئامەد کراون.  ئۆپەراسیۆنەکە بۆ دەستبەسەرکردنی ٣٠ داواکراوەکەی دیکە بەردەوامە.   ئەمساڵ ئاهەنگی نەورۆز لە باکووری کوردستان بە فراوانی بەڕێوەچوو، لە چەندین شوێن رووبەڕووبوونەوە لەنێوان ئاهەنگگێران و هێزە ئەمنییەکان روویدا و ٣٦٤ کەس دەستگیرکرابوون و دوای لێکۆڵینەوەش سەرجەمیان ئازاد کران.