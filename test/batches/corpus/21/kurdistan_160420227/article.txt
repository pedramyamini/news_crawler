لە بەرنامەی بە کاتی سلێمانیی رادیۆی رووداو کە ئاسۆ سەراوی پێشکێشی دەکات باس لە دۆخی کەرتی تەندروستیی سلێمانی و نەمانی دەرمان لە نەخۆشخانە حکومییەکاندا کرا کە هەریەکە لە د. هێرش سەید سەلیم، جێگری بەڕێوەبەری گشتیی تەندروستیی سلێمانی و د. بڕیار رەشید، پەرلەمانتاری عێراق لە فراکسیۆنی یەکێتی نیشتمانیی کوردستان تێیدا بەشدار بوون.   د. بڕیار رەشید رایگەیاند، "وەزارەتی تەندروستیی هەرێمی کوردستان بە دادپەروەرانە دەرمان بەسەر پارێزگاکاندا دابەش ناکات. بۆ نموونە وەزارەتی تەندروستیی عێراق ئامێری ئێم ئاڕ یایی بۆ پارێزگای سلێمانی کڕی، بۆ وەزارەتی تەندروستیی حکومەتی هەرێمی کوردستانی نارد، بەڵام بە پارێزگایەکی دیکە دراوە. "  د. هێرش سەید سەلیم دەڵێت، "راستە پێشتر ئەوە روویداوە و ناڵێم رووینەداوە، بەڵام ئەوەی ئێستا بووەتە مشتومڕی راگەیاندنەکان کێبڕکێی سیاسییە کە وایکردووە گومان لەسەر کارەکانی وەزارەتی تەندروستیی دروست ببێت. قوربانیی یەکەمی ئەو کێبڕکێیەیش سلێمانییە. بە بۆچوونی من پرسی دەرمان لە سلێمانی لەلایەن یەکێتی و پارتییەوە بە سیاسی کراوە، چونکە دۆخێک هاتووەتە ئاراوە کە وایکردووە حکومەت دەستی هاوکاری بۆ سلێمانی درێژ نەکات. نەبوونی پارە لە بانکەکاندا گومانی لای ئەوان دروست کردووە کە بۆچی پارە نییە. "  جێگری بەڕێوەبەری گشتیی تەندروستیی سلێمانی ئاماژە بەوەش دەکات، شەش مانگ پێش ئێستا رایانگەیاندووە زۆر پێویستییان بە پێویستییە سەرەتاییەکانە. پێشتر وەزارەتی تەندروستیی عێراق ١٧ % ـی پشکی هەرێمی کوردستانی دەنارد، دوایی بۆ ١٢ % کەمی کردەوە و ئێستایش لەو باوەڕەدان ١٠ % دەنێرێت. زۆر جار ئەوەی پێویستییان بووە ئەوەیان بۆ نەهاتووە، چونکە حکومەتی عێراقی ئەوە دەنێرێت کە هەیەتی.   بڕیار رەشید گوتیشی، "دابینکردنی دەرمان هەم ئەرکی بەغدایە، هەم حکومەتی هەرێمی کوردستان. ئێمە لە بەغدا داوای بەشە دەرمانی پاڵپشتیکارمان کردووە. خۆشبەختانە دوای گفتوگۆیەکی چڕوپڕ رەزامەندییان نواند و تەنیا بەدواداچوون و گوشاری بەردەوام ماوە بۆ ئەوەی جێبەجێ بکرێت. "  ئەو پەرلەمانتارە ئەوەی خستەڕوو، وەزارەتی تەندروستیی عێراق بەپێی ئەو دەرمانانەی تەندروستیی سلێمانی پێویستێتی و ئەوەی لە بەردەستیاندایە دەینێرن. تەندروستیی عێراق ئاماژەیشیان بەوەدا، بەشی زۆری ئەو دەرمانانە لای ئەوان هەن و لە هەوڵ دان بە زووترین کات بیاننێرن.  نەمانی دەرمان لە نەخۆشخانە حکومییەکاندا بۆ ئەوە دەگەڕێتەوە کە چەند مانگێکە کۆمپانیاکانی دەرمان پارەی چەند مانگی دابینکردنی دەرمانیان وەرنەگرتووە. بەڕێوەبەرایەتیی تەندروستیی سلێمانییش هۆکاری نەدانی پارەکە بۆ نەبوونی پارە لە بانکەکاندا دەگەڕێنێتەوە.  هێرش سەید سەلیم گوتی، "پێشتر ئێمە وەک بەڕێوەبەرایەتیی تەندروستیی سلێمانی لە هەولێر بانکەکان پارەیان تێدا نەبووە، پارەی گرێبەستی کۆمپانیاکانی دەرمانیانمان لە سلێمانی بۆ خەرج کردوون. سلێمانی ئەوەی کردووە، بەڵام ئەم جارە لە هەولێر ئەوە رووینەدا. دەبوو لەبەر هەر هۆکارێک لە سلێمانی لە بانکەکاندا پارە نەبێت، حکومەت نیازپاکییەکی هەبووایە و بە قەرزیش بووایە پارەی بە سلێمانی بدایە. پرسی دەرمان ناکرێت کێبڕکێی سیاسیی لەسەر دروست بکرێت. "  جێگری بەڕێوەبەری گشتیی تەندروستیی سلێمانی باس لەوەش دەکات، وەزارەتی تەندروستیی وەزارەتێکی بەکاربەرە و دەسەڵاتی دابینکردنی پارەی نییە. دەبوو حکومەت و وەزارەتی دارایی پارە تەرخان بکەن. چارەسەر لای وەزارەتی تەندروستیی نییە.   هێرش سەید سەلیم ئاشکرای دەکات، "گرێبەستی تازە بۆ دابینکردنی دەرمان بۆ نەخۆشخانەی هیوا راگەیێندراوە و دوو لەو کۆمپانیا زەبەلاحانەی ٧٠ % ـی دەرمانی هیوا دابین دەکەن لە مشتومڕی ئەوەدان نەیەنە پێشەوە... بە راستی ئەو کاتە ئەوە کارەسات دەبێت. "   بە گوتەی د. هێرش، "ئێستا قەیرانەکە قووڵتر بووەتەوە. پارە نەک بۆ کۆمپانیاکانی دەرمان، بەڵکو بۆ کۆمپانیاکانی خواردن و خزمەتگوزاریی کەرتی تەندروستیی سلێمانییش خەرج نەکراوە. کۆمپانیا هەیە شەش ملیار دیناری لای حکومەتە. "   لە نەخۆشخانە حکومییەکانی سلێمانی هێندە کەلوپەلی پزیشکی و دەرمان کەمبوونەتەوە کە نەشتەرگەری بۆ هەموو نەخۆشێک ناکرێت و تەنیا بۆ دۆخی لەناکاو دەکرێت.  د. هێرش سەید سەلیم گوتی، "لە ١٠ \ ٠٣ ـوە ماددەی نەشتەرگەریی قەستەرەی دڵ نەماوە و نەشتەرگەری بۆ ئەو کەسانە نەکراوە کە لە لیستی چاوەڕوانیدا ناویان نووسیوە، تەنیا بۆ ئەو کەسانە کراوە کە لە دۆخی لەناکاودا بوون. ئەگەر قەیرانەکە بەم جۆرە بەردەوام بێت هەر کەرتی تایبەت دەمێنێتەوە و ئێمە وەک کەرتی گشتیی دەکەوین. "  بەڕێوەبەرایەتیی تەندروستیی سلێمانی مانگانە بۆ دەرمان و پێویستییە پزیشکییەکان پێویستی بە ملیارێک و ٧٠٠ ملیۆن دینارە. زیاتر لە ١٠٠ کۆمپانیا دەرمانی بۆ دابین دەکەن.   بەپێی ئاماری بەڕێوەبەرایەتیی تەندروستیی سلێمانی، کەرتی تەندروستیی شارەکە زیاتر لە پێنج هەزار خۆبەخشی هەیە. ئەو توانا مرۆییەی هەیانە ٤٥ % ـی توانای خۆیانە. پێویستیان بەوەیە ٢٧ هەزار و ٥٠٠ کەسیان بۆ دابمەزرێنرێت و ژمارەی کارمەندانیان لە ١٣ هەزار کەس کەمترە.   جێگری بەڕێوەبەری گشتیی تەندروستیی سلێمانی دەڵێت، "نەخۆشخانەکانمان وەک هۆتێلیان لێهاتووە. نەخۆش بە پارەی خۆی خواردن دەخوات، جل دەکڕێت، دەرمان دەکڕێت، تەنیا ئەوەندەیە ئێمە کارمەندەکەمان هەیە و خزمەتەکە دەکات و ناهێڵێت نەخۆشەکە بمرێت. تەنانەت ئەنتیبایۆتیکێک لە نەخۆشخانەدا نییە. لە سەردەمی راپەڕین و شەڕی نێوخۆ و هەموو قەیرانەکانی پێشوودا هەرگیز دۆخی تەندروستی وەک ئێستا خراپ نەبووە. هەرگیز وەک ئێستایش بەهۆی لەکارکەوتنی کەرتی گشتییەوە خەڵک لەلایەن کەرتی تایبەتەوە بە خراپی کەڵی لێوەرنەگیراوە. "