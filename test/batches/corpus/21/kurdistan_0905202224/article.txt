لە مانگى نیساندا، لە پارێزگای سلێمانی ٢١ کاژێر کارەبای نیشتمانی هەبووە و موەلیدەکان ئەهلییەکان ٩٠ کاژێر کارەبایان داوە، نرخی یەک ئەمپێر کارەبا بە پێنج هەزار دینار دیاریکرا. هەروەها لە پارێزگای دهۆک ١٧ کاژێر و نیو بۆ ١٨ کاژێر کارەباى نیشتیمانى دراوە و موەلیدەکان ١٩٥ کاژێر کارەبایان داوە، بۆیە نرخی یەک ئەمپێر بە ١١ هەزار و ٢٥٠ دینار دیاریکرا.  لەبارەی گرانی نرخی ئەمپێری کارەبای موەلیدەی ئەهلی لە هەولێر، قارەمان مەولوود، سەرۆکی لیژنەی موەلیدە ئەهلییەکانی هەولێر بە رووداوی راگەیاند، لە پارێزگای هەولێر ١٥.٥ بۆ ١٦ کاژێر کارەباى نیشتیمانى هەبووە، موەلیدە ئەهلییەکان بە تێکرا ٢٤٥ کاژێر کارەبایان داوە، بۆیە نرخی یەک ئەمپێر کارەبا لە نێوان ١٠ هەزار بۆ ١٢ هەزار و ٧٥٠ دینار دیاریکراوە.  ئاماژە بەوەش دەکات، لەو گەڕەکانەی کە لەسەر داوای خۆیان هەر کات کارەبای نیشتمانی بڕابێت، موەلیدەکانى گەڕەک کارەبای پێداون، لای ئەوان موەلیدەکان ٢٧٥ کاژێر کارەبایان داوە و نرخی یەک ئەمپێریش ١٣ هەزار و ٧٥٠ دینار بووە.   لیژنەی موەلیدە ئەهلییەکانی پارێزگای هەولێر لە روونکردنەوەیەکیدا لەوبارەوە دەڵێت: "بۆ سەرجەم هاونیشتمانیانى سنوورى پارێزگاکەمان رووندەکەینەوە، ئەوەى بووەتە هۆى جیاوازی نرخی ئەمپێری کارەبای موەلیدە ئەهلییەکان لە نێوان پارێزگاکانی هەرێمى کوردستان، تەنیا جیاوازى کەم پێدانى کاژێرەکانی کارەبای نیشتمانی بووە، جگە لەوە هیچ هۆکارێکى دیکە نییە بۆ جیاوازى نرخى ئەمپێرى کارەبا لە نێوان هیچ یەکێک لە شارەکانى دیکەی هەرێمى کوردستان".