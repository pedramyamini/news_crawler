ڤیان دەخیل، نوێنەری شنگال لە پەرلەمانی عێراق پێیوابوو، پرسی شنگال "پرسێکی ئاڵۆزە، بە تایبەت لە نێوان حکومەتی عێراق و پەکەکە کە ئێستا پێیاندەگوترێت یەبەشە، کە باڵێکی پەکەکەن. لە رابردوودا پەیوەندی لەنێوان حکومەتی پێشووی عێراق و پەکەکە هەبوو، زۆر دەرفەتیان بۆ رەخساندن و شوێنیان بۆ دابین کردن بە پاساوی ئەوەی هاوکاریان بوون لە شەڕی داعش، بەڵام ئێستا ناکرێت حکومەتی بەغدا هەر بەردەوام بێت و هاوکاری یەبەشە بکات و پاشانیش بکەونە ئەو شەڕەوە. "  بە گوتەی ڤیان دەخیل، ئێستا دانوستاندنێک لە نێوان سوپای عێراق و هێزەکانی یەبەشە هەیە و داوایان لێکراوە سەردانی بەغدا بکەن بۆ چارەسەرکردنی ئەو کێشەیە. بەڵام ڤیان دەخیل ئەمە بە "ناماقوڵ" دەبینێت و دەڵێت، "ئەمە جێگەی گومانە، مەعقول نییە حکومەتی عێراق بێت دانوستاندن لەگەڵ گرووپێک بکات کە هاتوون شنگال داگیر بکەن، پێویستە سنوورێکیان بۆ دابنرێت و سەرجەمیان لە شنگال و سەرجەم خاکی عێراق دەربکرێن. "   بە بڕوای نوێنەرەکەی شنگال لە پەرلەمانی عێراق، "بوونی یەبەشە لە شنگال بابەتێکی سیاسییە و ئەجێندای ئیقلیمی لە پشت هەبوونی ئەو هێزانە لەو ناوچانەدا هەیە. لەلایەکی دیکەوە تاوەکو ئێستا نەمانبینی پێکدادان لە نێوان هێزەکانی یەبەشە و حەشدی شەعبی لە شنگال رووبدات، لە کاتێکدا هێزەکانی حەشدی شەعبی بەشێکن لە سیستمی بەرگریی عێراق، پێویستە حەشدی شەعبی لەگەڵ سوپای عێراق بە یەکەوە رووبەڕووی یەبەشە ببنەوە. ئەمە جێگەی سەرنجڕاکێشانە بۆ ئێمە، پێویستە هەموو هێزەکان ببنە یەک و دژی ئەو رێکخراوە بوەستنەوە کە شنگالی داگیرکردووە. حەشدی شەعبی ئەگەر دژایەتی بوونی پەکەکە لە شنگال نەکات، ئەمە واتای ئەوە دەگەیێنێت کە پشتگیری لە هێزەکانی یەبەشە دەکات. "   ڤیان دەخیل پێیوایە، مانەوەی زیاتری ئەو هێزانە لە ناوچەکە، "وادەکات رێککەوتنی شنگال جێبەجێ نەکرێت، ئەنجامەکەشی ئەوە دەبێت خەڵکی ئێمە بەردەوام ئاوارە و پەنابەر بن و نەوێرن بگەڕێنەوە ناوچەکانیان. "   ڤیان دەخیل پێشیوایە، "تاوەکو یەبەشە لە شنگال بمێنێت، ئەو خەڵکانەی کە گەڕاونەتەوە شنگالیش، جارێکی دیکە ئاوارە بوونەوە و گەڕانەوە کەمپەکان، چەندین گرووپی جیاجیا لەوێ هەن و هەر رۆژە و شەڕ و پێکدادانێک دروست دەبێت، شوێنک کە سەلامەت نەبێت و ئاسایش تێیدا بەرقەرار نەبێت، خەڵک ناتوانێت بگەڕێتەوە. یەبەشە لە شنگال نەمێنێت، خەڵکی ئێمە دەگەڕێنەوە ناوچەکانیان و ئەوکات خزمەتگوزاری دەگاتە ناوچەکە بەپێی بەندەکانی ئەو رێککەوتنەی کە هەیە. "   بە بڕوای ڤیان دەخیل، "هێزەکانی یەبەشە خەڵکی شنگالیان بەلاوە گرنگ نییە و وەکو قەڵغانی مرۆیی بەکاریاندەهێنن و بە تایبەت لەو ماوەیەدا. ئەمەش دوای ئەوەی لە هەڵبژاردنەکان دەرکەوت کە خەڵکی شنگال یەبەشە و پەکەکەیان ناوێت، بۆیە کاردانەوەیان بەرامبەر خەڵک زۆر خراپە، خەڵک دەترسێنن و منداڵ و کچەکانی شنگال لەگەڵ خۆیان دەبەن. "   ڤیان دەخیل دەشڵێت، "جیاوازییەکی ئەوتۆ لە نێوان یەبەشە و داعشدا نییە، چونکە خەڵکی ئێمە لای ئەوانن و رێگەنادەن بگەڕێنەوە، ئەوانیش هێرش دەکەنە سەر خەڵک و ژیانی ئەو خەڵکەیان بەو حاڵە بردووە. "   نوێنەری هەرێمی کوردستان لە ئۆپەراسیۆنە هاوبەشەکانی عێراقیش لەبارەی دروستبوونی شەڕ و ئاڵۆزی لە نێوان هێزەکانی یەبەشە و سوپای عێراق لە شنگال پێیوایە، "هێزە نایاساییەکان هۆکاری سەرەکین بۆ تێکچوونی دۆخی ناوچەکە و رێگرن لەبەردەم رێکخستنەوەی یەکە ئیدارییەکان و گەڕانەوەی ئاوارەکان بۆ شنگال. "   لیوا عەبدولخالق تەڵعەت ئاماژە بەوە دەدات ئەو رێککەوتنەی کە لە نێوان هەولێر و بەغدا کراوە، یەکێک لە خاڵەکانی، "دەرچوونی پەکەکە و هێزەکانی نزیکی ئەو و هێزە نایاساییەکانن، ئەگەر تەنانەت عێراقیش بن. بۆیە ئەگەر حکومەتی عێراق بیەوێت بەندەکانی رێککەوتنەکە جێبەجێ بکات، دەبێت هێزە نایاساییەکان دەربچن، ئەگەر دەرنەچن، ناچاردەبێت بە زەبری هێز دەریان بکات. "   لیوا عەبدولخالق تەڵعەت ئاماژە بەوەشدەدات، لەم ماوەیەدا هێزێکی زۆر بە چەک و پێداویستییەوە چووەتە شنگال، ئەمەش ئەوە نیشاندەدا کە دەبێت رێککەوتنەکە جێبەجێ بکرێت چ بە ئاشتی یان رووبەڕووبوونەوەی چەکداری، "ئێستا تۆپەکە کەوتووەتە گۆڕەپانی سوپا و حکومەتی عێراق، چارەسەرنەکردنی ئەو کێشەیە، ناوچەکە تووشی گرژی و ئاڵۆزی سەختتر دەکات. "   بە گوتەی نوێنەرەکەی هەرێمی کوردستان لە ئۆپەراسیۆنە هاوبەشەکانی عێراق، ئەو هێزە عێراقییەی کە لەوێن، چەند مانگێکە دەیانەوێت بە ئاشتییانە ناوچەکان کۆنترۆڵ بکەنەوە، بەڵام ئەگەر هێزە چەکدارەکان چۆڵی نەکەن، بە دڵنیایی هێز بەکاردێنن.   بە بڕوای لیوا عەبدولخالق تەڵعەت، رەنگە ئەو گرژییە لە بەرژەوەندی ئەوان (پەکەکە) و چەند وڵاتێکی ناوچەکە بێت، ئەوانەی بەرژەوەندییان لەوێ هەیە و یارمەتییان دەدەن، "بەڵام بەرژەوەندیی پەکەکە لەوێ نییە، بەڵکو بۆ جێبەجێکردنی ئەجێندای وڵاتانی دەوروبەر لەوێیە، ئەمەش رێخۆشکەرە بۆ هاتنە ناوەوەی وڵاتانی دراوسێ بۆ نێو خاکی عێراق. "   بریکاری میری ئێزدیانیش پێیوایە، بوونی گرووپە چەکدارەکان لە شنگال بۆ رێگریکردنە لەو بڕیارانەی کە بۆ ئاوەدانکردنەوەی شنگال دراون.  میر هەرمان میرزا بەگ، بریکاری میری ئێزدیان گوتی، هەموو ئەوەی لە شنگال روودەدات ئامانج لێی ئەوەیە "شنگال ئاوەدانی بەخۆیەوە نەبینێت، بە دڵنیاییەوە ئێستا حکومەتە ئیقلیمییەکان و حیزبەکانی دەرەوەی سنووری عێراق کۆنترۆڵی ئەو دۆخەیان کردووە و دەیانەوێت بەردەوام کێشە بۆ ناوچەکە و خەڵکی شنگال دروست بکەن، لە کاتێکدا هاوسۆزی و پاڵپشتییەکی زۆری نێودەوڵەتی هەیە بۆ ئەوەی ناوچەکە ئاوەدان بکرێتەوە، بەڵام ئەمانە رێگەنادەن شنگال ئەو ئاوەدانییە بەخۆیەوە ببینێت. "   میر هەرمان میرزا بەگ ئاماژە بە دوایین هەڵبژاردنەکانی عێراق و دەرئەنجامەکانی دەکات و دەڵێت، "ئەنجامی هەڵبژاردن ئەوەی دەرخست کە خەڵکی شنگال هەموویان لەگەڵ هەرێمی کوردستان و حکومەتی هەرێمی کوردستانن، ئێمەش لەگەڵ ئیرادەی خەڵکی خۆمانین، خەڵکی ئێمە چ شتێک بخوازێت ئێمەش لەگەڵ داخوازییەکانی ئەوانین. "   بە بڕوای بریکاری میری ئێزدیان، گرووپە چەکدارەکان لە شنگال "رێگرن لەوەی ئەو بڕیارانەی لە بەرژەوەندی ئێزدییەکان دەدرێن جێبەجێ بکرێن، بۆیە تاوەکو یەپەگە و یەبەشە یان حەشدی شەعبی و گرووپی دیکە لە شنگال بمێنن، خەڵکی شنگال ناگەڕێتەوە ناوچەکانیان. "  میر هەرمان میرزا بەگ ئەوەش پشتڕاستدەکاتەوە کە ئەو گرووپە چەکدارانەی لە شنگال هەن منداڵانی ئێزدی بەکار دەهێنن و دەڵێت، "بە سەتان نموونە هەن کەسانێک کە هێشتا تەمەنیان نەگەیشتووە ١٨ ساڵ، تەنانەت لە خوار ١٥ ساڵیش بەکاریاندەهێنن نەک بۆ ئەوەی بەرگری لە شنگال بکەن، بەڵکو براون بۆ قەندیل. هەروەها کچ و ژنە رزگاربووەکانی دەستی داعشیان بردووەتە گۆڕەپانی شەڕ و قەندیل. "   راکان رەڤۆ، چالاکڤانی ئێزدی لە شنگال، کە میوانێکی دیکەی رووداوی ئەمڕۆ بوو، پێیوابوو ئەوەی ئێستا لە شنگال روودەدات، شتێکی لەناکاو نییە روویدابێت، "ستراتیژیەتێکی روون هەیە، حکومەتی عێراق دەیەوێت هێزەکانی یەبەشە لە شنگال نەمێنن، حکومەتی عێراق دەیەوێت بە شێوەیەکی ئاشتیانە ئەو بابەتە چارەسەر بکات، زۆر جاریش شەڕ لە نێوان هێزەکانی سوپا و هێزەکانی یەبەشە دروستبووە، بەڵام هیچ کاتێک نەگەیشتبووە رادەی ئەوەی کوژاروی لێبکەوێتەوە، بەڵام ئەمجارە لە هەردوو لا کوژراو هەن، لەو ململانێیەش قوربانییەکە دیسان خەڵکی شنگالن. "  دوای ئاڵۆزییەکانی شنگال، رۆژی دووشەممە لە شنگال خۆپێشاندانێک بەڕێوەچوو، راکان رەڤۆ، وەکو چالاکڤانێک کە سەرپەرشتی ئەو خۆپێشاندانەی کرد و دەڵێت، "وەکو خەڵکی شنگال گەیشتووینەتە ئەو بڕوایەی کە ناتوانین ئەو شەڕە بوەستێنین، بەڵام داواکاری ئێمە ئەوەیە ئەو شەڕە لەنێو ماڵ و گوند و ناوچە ئێزدییەکان و خەڵکی شنگال بە گشتیی نەکرێت. "   ئەو چالاکڤانەی ئێزدی پێیوابوو ئاوارەبوونەوەی جارێکی دیکەی خەڵکی شنگال "ئاماژەیەکی مەترسیدارە، ئەمە وادەکات ئەو خەڵکانەی لە کەمپەکاندا نیشتەجێن ئەوانیش بیر لە گەڕانەوە بۆ شنگال نەکەنەوە. "  لەبارەی داواکاریەکانیشیان راکان رەڤۆ گوتی، "داواکاری ئێمە ئەوەیە ئەو هێزانە لە شنگال نەمێنن و هێزێکی نیزامی یەکگرتوو لەنێو گوند و ناوچەکان هەبێت و تەنیا هێزەکانی پۆلیسی لێبێت، لە دەرەوەی شارۆچکەکە و لەسەر سنوورەکانی نێوان عێراق و سووریاش هێزەکانی سوپا و حەشدی لێبێت. "