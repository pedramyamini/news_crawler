نێچیرڤان بارزانی پیرۆزبایی لە سەرۆکی نوێی ئیمارات دەکات  سەردانی سەرۆکی هەرێمی کوردستان یەکێک لە مژارەکانی بوولتەنی کاژێر ١٢: ٠٠، بوو کە بڕیارە ئەمڕۆ دووشەممە ١٦ی ئایاری ٢٠٢٢ نێچیرڤان بارزانی سەردانی ئیمارات بکات.  نێچیرڤان بارزانی، سەرۆکی هەرێمی کوردستان لە سەردانەکەیدا دوو ئامانجی هەیە: یەکەم، نێچیرڤان بارزانی بەناوی گەلی کوردستان و دامەزراوە فەرمییەکان بەشداری لە پرسەی خەلیفە بن زاید ئال نەهیان دەکات و هەروەها پیرۆزباییش لە محەممەد بن زاید ئال نەهیان، سەرۆکی نوێی ئیمارات دەکات.  پێشتریش سەرۆکی هەرێمی کوردستان پەیامێکی پیرۆزبایی بۆ سەرۆکی نوێی ئیمارات ناردبوو. نێچیرڤان بارزانی لە پەیامی پیرۆزباییەکەی بۆ محەممەد بن زاید رایگەیاند، چاوەڕوانی هاوکاریی زیاتر و کاری هاوبەشی نێوانیانن.  ئیمارات چوارەم هاوبەشی گەورەی بازرگانیی هەرێمی کوردستانە و نزیکەی ١٢٠ کۆمپانیای ئیماراتیش بە بەهای سێ ملیار دۆلار لە هەرێمی کوردستان وەبەرهێنانیان کردووە.  هیوا ئەحمەد: پەیوەندیمان بە یەكێتییەوە کردووە بۆ ئەنجامدانی کۆبوونەوە  پاش کۆبوونەوەی ئەنجوومەنی سەرکردایەتیی پارتی دیموکراتی کوردستان هەوڵەکان بۆ کۆبوونەوەی نێوان پارتی دیموکراتی کوردستان و یەکێتیی نیشتیمانیی کوردستان دەستیپێکردووە و ئەندامێکی سەرکردایەتیی پارتی دیموکراتی کوردستان دەڵێت، پەیوەندیمان بە یەکێتییەوە کردووە بۆ ئەنجامدانی کۆبوونەوە.  هیوا ئه‌حمه‌د مسته‌فا، ئه‌ندامی سه‌ركردایه‌تیی پارتی دیموكراتی كوردستان لە بوولتەنی کاژێر ١٢: ٠٠ دا گوتی، "ئێمە هەمیشە زمانێکی نەرممان بەکارهێناوە و سەرنجەکانمان بە وتووێژ گەیاندووە، هەمیشە یەکڕیزی لامان مەبەست بووە بۆئەوەی پێکەوە بەهێزبین. "  ئەو ئەندامەی سەرکردایەتیی پارتی گوتیشی، "دۆخی عێراق کاریگەریی لەسەر پەیوەندییەکانمان لەگەڵ یەکێتی هەبوو، بەڵام بەردەوام ویستوومانە چارەسەری کێشەکانمان دوور لە راگەیاندن و بەکارهێنانی زمانی زبر بکەین. "  هیوا ئەحمەد ئەوەی خستەڕوو، "پەیوەندیمان بە یەكێتییەوە کردووە بۆ ئەنجامدانی کۆبوونەوە، یەکێتییش وەڵامدانەوەی بۆ داواکارییەکەمان هەبوو، هەر دەبێت بەیەکەوە بین و نابێت لەیەک دووربین، چونکە لە زۆر بابەتدا دەبێت پێکەوەبین. "  ئەندامەکەی سەرکردایەتیی پارتی جەختی لەوەش کردەوە، "دەبێت پەیوەندیمان لە ناوخۆی هەرێمی کوردستان جیاواز بێت لە بەغدا، هەندێک بۆچوونی جیاوازمان هەیە و ئامادەی گفتوگۆین، بەڵام ناکرێت بابەتی هەڵبژاردنی پەرلەمانی کوردستان لەگەڵ هەڵبژاردنی سەرۆککۆمار پێکەوە ببەسترێتەوە، پێویستە کێشەکانی خۆمان لێرە چارەسەر بکەین نەک بیبەینە بەغدا. "  لەبارەی دۆخی ئێستای سلێمانییەوە هیوا ئەحمەد دەڵێت، "بەرپرسیاربوونی پارتی لە دۆخی ئێستای سلێمانی تۆمەتێکی بێ بنەمایە و نیگەرانین لەو دۆخەی لە سلێمانی دەگوزەرێت، کێ ئیدارەی سلێمانیی بەدەستەوەیە، ئەوان لە دۆخی سلێمانی بەرپرسن. "  "کۆنەبوونەوەی پەرلەمان پەیوەندیی بەسەرۆکایەتی پەرلەمان و فراکسیۆنەکانەوە نییە"  مژارێکی دیکەی بوولتەنی کاژێر ١٢: ٠٠ دەستپێکردنەوەی دانیشتنەکانی پەرلەمانی کوردستان بوو، کە وا بڕیارە ئەمڕۆ دووشەممە دەستەی سەرۆکایەتیی پەرلەمانی کوردستان کۆببێتەوە لەبارەی دیاریکردنی وادەی کۆبوونەوە لەگەڵ سەرۆکی فراکسیۆنەکان و دیاریکردنی وادەیەک بۆ دانیشتنی پەرلەمان، بەڵام کۆبوونەوەکە ئەنجامنەدرا و دواخرا.  عەباس فەتاح، ئەندامی پەرلەمانی کوردستان لە فراکسیۆنی یەکێتی باسی لەوە کرد، "دواخستنی کۆبوونەوەی دەستەی سەرۆکایەتیی پەرلەمان هۆکاری سیاسی نەبووە. ئەگەر بارودۆخی لایەنە سیاسییەکان بەرەو ئارامبوونەوە بچێت، کاروباری پەرلەمان کێشەی بۆ دروست نابێت. کۆنەبوونەوەی پەرلەمان پەیوەندیی بە سەرۆکایەتیی پەرلەمان و فراکسیۆنەکانەوە نییە. "  ئەو ئەندامەی پەرلەمانی کوردستان لە فراکسیۆنی یەکێتی گوتیشی، "هەر کێشەیەک لە هەرێمی کوردستان هەبێت، دەبێت هەمووان بەرپرسیارێتیی هەڵبگرن، هەر کاتێک گرفتێکی سیاسی دروستدەبێت گرژی و ئاڵۆزی لە دامودەزگاکان دروستدەبێت کە ئەمەش کاریگەریی لەسەر ژیانی خەڵک دەبێت. "  بە گوتەی عەباس فەتاح، "لایەنەکان بەگشتی زمانی زبریان بەرامبەر بە یەکدی بەکارهێناوە، بەڵام یەکێتیی نیشتمانیی کوردستان دەستپێشخەر نەبووە لە بەکارهێانی زمانی زبر دژ بە لایەنەکان، لە پەرلەمانی کوردستانەوە فراکسیۆنی پارتی زۆرترین لێدوانی زبری بەرامبەر بە فراکسیۆنی یەکێتی بەکارهێناوە. "  لەبارەی ئەوەی کە یەکێتی ترسی لەدەستدانی کورسییەکانی هەیە بۆیە نایەوێت هەڵبژاردن لە وادەی خۆیدا ئەنجامبدرێت، ئەو ئەندامەی فراکسیۆنی یەکێتی ئاماژەی بەوە کرد، "لە هەڵبژاردنی پێشوودا یەکێتی لە گەورەترین قەیرانی نێوخۆییدا بوو، بەڵام  توانیی کورسییەکانی خۆی بهێنێتەوە. "  حکومەتی دۆمینیکا فرۆشتنی پاسپۆرتی وڵاتەکەی بە هاونیشتمانیانی هەرێمی کوردستان راگرت  حکومەتی دۆمینیکا بە بڕیارێک فرۆشتنی وڵاتینامە و پاسپۆرتی وڵاتەکەی بۆ ماوەی مانگێک راگرت. دۆمینیکا هۆکاری راگرتنەکەی بۆ پێداچوونەوە دەگەڕێنێتەوە بە مەرج و رێنوێنییەکان بۆ هاونیشتمانییانی باشووری کوردستان.  پێشەوا رەئوف، بەڕێوەبەری لقی هەولێری کۆمپانیای ئاڵت گرووپ لە بوولتەنی کاژێر ١٢: ٠٠ دا ئاماژەی بەوە کرد، "حکومەتی دۆمینیکا پێداچوونەوە بە یاساکانیدا دەکات، ئێستا بە شێوەیەکی کاتی داواکاریی پاسپۆرت و وڵاتینامەی راگرتووە تاوەکو کۆمەڵێک یاسای تازە بێت کە ئەو کەسەی لەمەوبەدوا داوای وڵاتینامە و پاسپۆرت دەکات، دەبێت بە تەواوەتی بیسەلمێنێت کە سەرچاوەی داهاتی چییە و کارێکی هەبێت. "  بەڕێوەبەری لقی هەولێری کۆمپانیای ئاڵت گرووپ گوتیشی، "راگرتنی پێدانی پاسپۆرت کاتییە و هەمیشەیی نییە. " لەبارەی نرخی دەرهێنانی پاسپۆرتی دۆمینیکاوە دەڵێت، "نرخی پاسپۆرتی دۆمینیکا بۆ یەک کەس ١٠٠ هەزار دۆلارە. "  بە پێی ئامارە نافەرمییەکان تەنیا لە هەرێمی کوردستان پێنج بۆ حەوت هەزار کەس پاسپۆرت و وڵاتینامەی دۆمینیکایان هەیە.  بەهۆی شەپۆلی خۆڵبارینەوە ٢٠٠٠ کەس رەوانەی نەخۆشخانەکان کران  د. سەیف بەدر، گوتەبێژی وەزارەتی تەندروستیی عێراق لە بوولتەنی کاژێر ١٢: ٠٠ دا رایگەیاند، بەهۆی شەپۆلی خۆڵبارینەوە ٢٠٠٠ کەس رەوانەی نەخۆشخانەکان کراون، چاوەڕوان دەکرێت ژمارەکە زیاتر بێت، پێویستە ئەوانەی نەخۆشیی دریژخایەنیان هەیە لە ماڵەکانیان بمێننەوە، لە کاتی بوونی هەر حاڵەتێک دەبێت سەردانی نەخۆشخانەکان بکەن.  گوتەبێژی وەزارەتی تەندروستیی عێراق ئەوەیشی خستەڕوو، چاوەڕوان دەکرێت ژمارەکان زیاتربن بەو پێیەی لە زۆربەی پارێزگاکانی عێراق خۆڵبارین بەردەوامە.  پەیوەست بە شەپۆلی خۆڵبارین و راگرتنی گەشتی ئاسمانی لە فڕۆکەخانەی نێودەوڵەتیی سلێمانی تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی گوتی، "لە کاژێر ٠٨: ٣٠ بەیانییەوە گەشتەکان راگیران بەهۆی ئەو شەپۆلە خۆڵبارینەی سنووری سلێمانیی گرتووەتەوە. "  تاهیر عەبدوڵلا دەشڵێت، "هیچ گەشتێک لە فڕۆکەخانەی سلێمانی بۆ دەرەوەی عێراق نەبووە لەو ماوەیەی ئاسمانی فڕۆکەخانە داخراوە و ئەو گەشتانەی راگیراون بۆ ناوخۆی عێراق بووە و پاش ئاساییبوونەوەی دۆخەکە گەشتەکان ئەنجام دەدرێن. "  لە هەولێر رێز لە هونەرمەندی ناسراوی کورد شەهرام نازری دەگیرێت  مژارێکی دیکەی بوولتەنی کاژێر ١٢: ٠٠، رووماڵی رێوڕەسمی رێزلێنان بوو لە هونەرمەند شەهرامی نازری، کە لە رێورەسمەکە لە هەولێر لەژێر ناوی "نازری سۆزێک لە تەمیرە و داستانێک لە شانامە" وەزارەتی رۆشنبیری و لاوانی حکومەتی هەرێمی کوردستان رێزی لە هونەرمەندی ناسراوی کورد شەهرام نازری گرت.