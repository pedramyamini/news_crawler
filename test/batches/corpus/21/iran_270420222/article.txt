نرخی کیلۆیەک گۆشتی سوور لە بازاڕەکانی رۆژهەڵاتی کوردستان لەنێوان ١٦٠ بۆ سەرووی ٢٠٠ هەزار تمەنە؛ ١٠ ساڵ پێش ئێستا، نرخەکەی ١٣ بۆ ٢٠ هەزار تمەن بوو. بەشێوەی مامناوەندی ساڵانە نرخەکەی ١٠٠ % بەرزبووەتەوە.  بەپێی راپۆرتی سەندیکای ئاژەڵفرۆشانی ئێران، خواردنی ساڵانەی گۆشت بۆ هەر تاکێک لەو وڵاتە لە ١٢ کیلۆوە بۆ شەش کیلۆ دابەزیوە؛ هۆکارەکەشی بەرزبوونەوەی نرخەکەیەتی. بەرزبوونەوەی نرخی گۆشت لەژێر کاریگەریی بەرزبوونەوەی نرخی ئاژەڵی زیندووە. سەندیکای ئاژەڵفرۆشان دەڵێت، نرخی خۆراکی ئاژەڵ لە یەک ساڵی رابردوودا ٧٥ % بەرزبووەتەوە.  گۆشتی سوور پێشتر یەکێک لە خواردەمەنییە سەرەکییەکانی خەڵک بوو، بەڵام بەهۆی گرانبوونیەوە، ئێستا کەمتر لەسەر سفرەی چینی هەژار و مامناوەندی کۆمەڵگە دەبیندرێت.