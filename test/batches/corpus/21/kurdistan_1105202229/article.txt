رۆژی چوارشەممە، ١١ - ٥ - ٢٠٢٢، شێرکۆ عوسمان، نوێنەری جووەکان لە وەزارەتی ئەوقاف و کاروباری ئاینی، بە تۆڕی میدیایی رووداوی راگەیاند: "ئەگەر پەرلەمانی عێراق رەشنووسی یاسای قەدەخەکردنی ئاساییکردنەوەی پەیوەندییەکان یان دامەزراندنی پەیوەندی لەگەڵ ئیسرائیل پەسند بکات، نوێنەرایەتیی جووەکان لە وەزارەتی ئەوقاف دەمێنێت و داناخرێت، چونکە نوێنەرایەتییەکەی ئێمە بەپێی یاسای ژمارە ٥ی ساڵی ٢٠١٥ دامەزراوە و نوێنەرایەتییەکی ئاینییە و مەبەستمان برەودانە بە جووەکان و کاروباری ئاینییان، ئەوانەی لە هەرێمی کوردستان و عێراقن. "  شێرکۆ عوسمان گوتیشی: "ئێمە پێمانباشبوو کە عێراق بە پێچەوانەوە کاری بۆ برەودان بە پەیوەندیی سیاسیی لەگەڵ ئیسرائیل کردبا و هانی گەشت و گەشتیاری ئاینی بدابایە، چونکە ناکرێت لە دوورەوە یەکدی رەتبکەینەوە، لەگەڵ ئەوەشدا ئێمە پەیوەندییمان بە سیاسەتەوە نییە و هیچ شتێک ئێمە وەکو نوێنەرایەتی جووەکان لە وەزارەتی ئەوقاف و کاروباری ئاینی بە ئیسرائیل نابەستێتەوە. "  سەبارەت بە ژمارەی جووەکان لە عێراق و هەرێمی کوردستان، شێرکۆ عوسمان، گوتی: "لە هەرێمی کوردستان لەنێوان ١٠٠ بۆ ١٢٠ خێزانی جوو هەن، لەگەڵ ئەوەشدا چەندین خێزان و کەسی دیکەی جوو لە بەغدا و بەسرا و باشووری عێراق هەن، لە هەرێمی کوردستان خێزانەکان لە ماڵەکانی خۆیاندا سەرقاڵی خواپەرستی خۆیانن و هیچ کێشەیەکی ئاینییان نییە. "  پەرلەمانی کوردستان لە دانیشتنی ژمارە ٩ی ئاسایی خۆی لە رۆژی ٢١ی نیسانی ٢٠١٥ یاسای پاراستنی مافی پێکهاتەکانی لە هەرێمی کوردستان پەسند کرد، کە لە ٩ ماددە پێکهاتووە و لەرێگەیەوە بوار بۆ کردنەوەی نوێنەرایەتی بۆ ئاینەکان لە وەزارەتی ئەوقاف و کاروباری ئاینی فەراهەمکرد، لە رۆژی ١١ - ١٠ - ٢٠١٥، وەزارەتی ئەوقاف و کاروباری ئاینی دوو کەسی وەکو نوێنەری جووەکان لە وەزارەتی ئەوقاف و کاروباری ئاینی دەستنیشانکرد.  رۆژی چوارشەممە، ١١ - ٥ - ٢٠٢٢، ئەنجوومەنی نوێنەرانی عێراق خوێندنەوەی یەکەمی بۆ رەشنووسی یاسای قەدەخەکردنی ئاساییکردنەوە و دامەزراندنی پەیوەندی لەگەڵ ئیسرائیل کرد، کە لە ٧ ماددە پێکدێت، بەپێی رەشنووسەکە ئامانج لێی" بەتاوان دانانی هەر جۆرە ئاساییکردنەوەیەکی پەیوەندییەکانە لەگەڵ قەوارەی زایۆنیی داگیرکەری خاکی فەلەستین، لەگەڵ قەدەخەکردنی دامەزراندنی پەیوەندیی دیپلۆماسی، سیاسی، سەربازی، ئابووری، کلتووری یان هەر جۆرە پەیوەندییەکی دیکە لە هەر شێوەیەک بێت لەگەڵ کیانی زایۆنیی داگیرکەر. "  بەپێی رەشنووسەکە هەر جۆرە پەیوەندییەکی فەرمی و نافەرمی لەسەر ئاستی تاک و بەکۆمەڵیش لەگەڵ ئیسرائیل لە ناوەوە یان دەرەوەی عێراق سزاکەی لەسێدارەدان یان زیندانی هەتاهەتایی دەبێت.