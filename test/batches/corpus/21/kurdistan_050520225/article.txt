فیستیڤاڵەکە لە پارکی سامی عەبدولڕەحمان لە هەولیر بۆ ماوەی چوار رۆژ و تاوەکو ٨ی ئەم مانگە بەردەوام دەبێت، رۆژانە کاژێر ١٢: ٠٠ی نیوەڕۆ تاوەکو ١٢: ٠٠ شەو کراوەیە.  ئامانجی سەرەکی لە فیستیڤاڵی خۆراک، هۆشیارکردنەوەی خەڵکە بۆ خواردنی تەندروست و شێوازی دروستی خواردن و خواردنەوە، بۆ ئەمەش رۆژانە دیبەیتی تایبەت بۆ پزیشکان و کەسانی شارەزا رێکدەخرێت.  دکتۆر خۆگر چەتۆ، بەڕێوەبەری فیستیڤاڵی خۆراک لە هەرێمی کوردستان دەڵێت، "ناوەندێکی گرنگە بۆ نزیککردنەوەی خەڵک لەگەڵ چێشتخانە و ئەو کۆمپانیایانەی خۆراکە وشکەکان دەهێنن، لێرە باسی سوود و زیانەکانی خۆراکەکان دەکەین. "  بۆ ئەوانەی قەڵەون و کێشەیان لەگەڵ سیستمی خۆراک هەیە، دەتوانن سەردانی فیستیڤاڵەکە بکەن و لەلایەن دوو پزیشکی پسپۆڕەوە بێ بەرامبەر پشکنینیان بۆ دەکرێت و رێنوێنییان پێدەدرێت.  دکتۆر رێباز تاهیر، پسپۆڕی سیستمی خۆراک ئاماژە بەوە دەکات، "پشکنینیان بۆ دەکەین، بۆ نموونە پشکنینی باڵا، کێش و قەڵەوییان بۆ دەکەین، هەروەها رێنوێنیی خۆراکییان پێدەدەین. "  دوای هەولێر، بڕیارە فیستیڤاڵەکە ببرێتە سلێمانی و دهۆک، لە ١٢ بۆ ١٤ی مانگ لە دهۆک و لە ١٨ بۆ ٢٢ی مانگ لە سلێمانی بەڕێوەدەچێت.