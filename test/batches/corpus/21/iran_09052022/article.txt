نرخی زۆربەی خواردەمەنییەکان بەرزبووەتەوە، وەزیری کشتوکاڵی ئێران دەڵێت، لە ٩ مانگی رابردوودا نرخی خواردەمەنییەکان ٣٥ % تاوەکو ٨٠ % بەرزبوونەتەوە، بەڵام هاونیشتمانییان دەڵێن، رێژەکە زۆر لەوە زیاترە.  ستار ئەمانی، کرێکار لە شاری مەریوان دەڵێت، هەر شتێک ئەمڕۆ لە بازاڕدا نرخێکی هەیە و رۆژی دواتر نرخێکی دیکە، بۆ نموونە رۆن هەفتەیەک پێش ئێستا ١٠٠ هەزار تمەن بوو، ئەمڕۆ بۆ ١٣٥ هەزار تمەن بەرزبووەتەوە، ماکارۆنیش بەهەمان شێوە.  لە بازاڕەکانی رۆژهەڵاتی کوردستان ئەم رۆژانە نرخی رۆنی بەستوو، رۆنی شل و ماکارۆنی لە خواردەمەنییەکانی دیکە زیاتر بەرزبوونەتەوە و لە بازاڕەکانیشدا بە ئەستەم دەستدەکەون.  موبین قادری، دووکاندار لە شاری مەریوان باس لەوە دەکات، دوو هەفتەیە نە رۆن و نە ماکارۆنییان نییە و لە دووکانەکاندا نەماوە، هۆکارەکەشی بۆ ئەوە دەگێڕێتەوە کە یان کۆگا کراوە یان شاردراوەتەوە.  لەگەڵ بەرزبوونەوەی نرخەکانیان و ئەستەم دەستکەوتنیان، خواست لەسەر ماکارۆنی و رۆنیش زیاتر بووە. فرۆشیار و کڕیار دەڵێن، کەسانێک لەترسی ئەوەی نرخەکانیان زیاتر بەرزببێتەوە، دەیانکڕن و پاشەکەوتیان دەکەن.  بەپێی راپۆرتی ناوەندی ئاماری ئێران، لە مانگی یەکەمی ئەمساڵی هەتاویدا، نرخی خواردەمەنی لە شتەکانی دیکە زیاتر بەرزبووەتەوە، بەرزبوونەوەیەک کە بچووکبوونەوەی سفرەی خەڵکی بەدواوەیە.