رۆژی سێشەممە ١٩ی نیسانی ٢٠٢٢، مەسرور بارزانی، سەرۆکوەزیرانی هەرێمی کوردستان لە لەندەن لەگەڵ لیز ترەس، وەزیری دەرەوەی بەریتانیا کۆبووەوە.   بەپێی راگەیێندراوی حکومەتی هەرێمی کوردستان، "لە کۆبوونەوەکەدا بارودۆخی گشتیی و پڕۆسەی سیاسی عێراق، هەوڵەکانی پێکهێنانی کابینەی نوێی حکومەتی عێراق، دوایین گۆرانکارییەکانی ناوچەکە، برەودان بە پەیوەندییەکانی هەرێمی کوردستان و بەریتانیا تاوتوێ کرا. "   لە راگەیێندراوەکەدا ئەوەش هاتووە، "پەیوەندییەکانی هەرێمی کوردستان و حکومەتی عێراق و گرنگیی چارەسەركردنیی کێشەکان لەسەر بنەمای دەستوور، تەوەرێکی دیکەی کۆبوونەوەکە بوو. "   لە چوارچێوەی سەردانەکەیدا بۆ بەریتانیا، مەسرور بارزانی لەگەڵ نەدیم زەهاوی، وەزیری پەروەردەی بەریتانیا کۆبووەوە. بەپێی راگەیێندراوی حکومەتی هەرێمی کوردستان، "لە دیدارەکەدا گفتوگۆ دەربارەی پڕۆسەی خوێندن و فێرکردن، گرنگیی پڕۆسەی پەروەردە و خوێندن لە پێشخستنی کۆمەڵگەدا کرا و جەخت لە سوود وەرگرتن لە ئەزموونی بەریتانیا و پشتگیریکردنی پڕۆسەی چاکسازی لە بواری خوێندن و پەروەردەی هەرێمی کوردستان بە ئاڕاستەی باشترکردنی کوالێتی خوێندن و بەرزکردنەوەی ئاستی زانستی زانکۆکانی هەرێمی کوردستان کرا. "   کۆبوونەوەی مەسرور بارزانی، سەرۆکوەزیرانی هەرێمی کوردستان لەگەڵ نەدیم زەهاوی، وەزیری پەروەردەی بەریتانیا