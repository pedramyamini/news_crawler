رۆژی سێشەممە ٣ ـی نیسانی ٢٠٢٢، حەسۆ ئیبراهیم، جێگری هاوسەرۆکی خۆسەری شنگال لە بووڵتەنی کاژێر ١١: ٠٠ ـی رووداو بەشداری کرد و گوتی، "دەمانەوێت لەڕێگەی گفتوگۆوە کێشەکان چارەسەر بکەین و بارودۆخی شنگال ئێستا ئارامە و ژیان ئاسایی بووەتەوە. "   ماوەی دوو رۆژە شەڕ و پێکدادان لە نێوان سوپای عێراق و یەبەشە لە شنگال روویدا. هێزەکانی عێراق داوا دەکەن هێزەکانی سەر بە پەکەکە شنگال جێبهێڵن، بەڵام ئەوان ئامادەنین داواکارییەکەی سوپای عێراق جێبەجێ بکەن. رۆژی دووشەممە لە رووبەڕووبوونەوەی سوپای عێراق و یەبەشەدا سەربازێکی سوپای عێراق کوژرا. چەندین کەس بەهۆی مەترسی دۆخەکە شارەکەیان جێهێشتووە.   جێگری هاوسەرۆکی خۆسەری شنگال ئاماژە بەوەش دەکات، "یەبەشە هێزێکی فەرمییە و سەر بە حکومەتی عێراقە کە بۆ پاراستنی خەڵکی شنگال پێکهاتووە. "   لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن، کە ئەوانیش بریتین لە: هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  رێککەوتنەکە بەسەر سێ تەوەری "کارگێڕی، ئەمنی و ئاوەدانکردنەوە" دابەشبووە، لەگەڵ پاشکۆیەکی ٩ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.