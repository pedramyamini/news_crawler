ئیبراهیم عەبدولمەجید ئیبراهیم، بەرپرسی بەدواداچوون لە دەستەی گشتیی گەشتوگوزاری هەرێمی کوردستان لە کاتی بەشداریکردن لە بوولتەنی هەواڵەکانی کاژێر ١٠ ـی تۆڕی میدیای رووداو کە سنوور مەجید پێشکێشی دەکات، رایگەیاند، "بەپێی ئامارەکان، لە ساڵی ٢٠٠٧ ـەوە تاوەکو ٢٠٢١، ژمارەی هاتنی گەشتیاران بۆ هەرێمی کوردستان زیادیکردووە. "  بە گوتەی ئیبراهیم عەبدولمەجید، لە ساڵەکانی ٢٠١٤ بەهۆی هاتنی داعش و ٢٠٢٠ بەهۆی بڵاوبوونەوەی پەتای کۆرۆنا ژمارەی هاتنی گەشتیاران بۆ هەرێمی کوردستان بەڕێژەیەکی زۆر کەمیکرد، بەڵام ساڵی رابردوو، چوار ملیۆن و ٩٣ هەزار گەشتیار روویان لە هەرێمی کوردستان کردووە. "  گوتیشی، "ئامانجمانە و بە پلان کار بۆ زیادکردنی ژمارەی گەشتیاران دەکەین. پلانمان هەیە بۆ ساڵی ٢٠٢٥ ژمارەی گەشتیاران بۆ حەوت ملیۆن گەشتیار بەرزبکەینەوە داهاتیش بۆ دوو ملیار دۆلار زیاد بکەین. "  بەپێی ئامارەکانی گەشتوگوزاری هەولێر، لە چوار مانگی سەرەتای ئەمساڵدا، ٦٧١ هەزار و ١٤٦ گەشتیار سەردانی سنووری پارێزگای هەولێریان کردووە، لەوانە ١٠٠ هەزار گەشتیار لە دەرەوەی عێراقەوە هاتوون و ئەوانی دیکە گەشتیاری عێراقی بوون.  هاوکات، لە هەمان ماوەدا زیاتر لە ٥٠٠ هەزار گەشتیار سەردانی سنووری پارێزگای دهۆکیان کردووە، زۆربەی گەشتیارەکان لە نەینەوا، نێوەڕاست و باشووری عێراقەوە چوون و بەشێکیشیان لە دەرەوەی عێراقەوە چوون.   رێوان محەممەد، گوتەبێژی بەڕێوەبەرایەتیی گشتیی گەشتوگوزاری پارێزگای دهۆک بە رووداوی راگەیاند، لە یەکەم رۆژی جەژنەوە تاوەکو ١٠ رۆژ دواتر، پێشبینی دەکەن رۆژانە چوار هەزار گەشتیار سەردانی پارێزگای دهۆک بکەن، کە تێکڕای رۆژانە ٤٠ هەزار گەشتیار دەکات.  بەپێی ئامارەکانی گەشتوگوزاری سلێمانی، لە ماوەی چوار مانگی رابردوودا زیاتر لە ٥٠٠ هەزار گەشتیار سەردانی پارێزگای سلێمانییان کردووە.  دەستەی گەشتوگوزاری هەرێمی کوردستان چوار بەڕێوەبەرایەتیی گشتیی هەیە (هەولێر، سلێمانی، دهۆک و گەرمیان) نادر رۆستی دەڵێت، ١٥ بەڕێوەبەرایەتیی و بنکەی دیکەیان لە هەرێمی کوردستان هەیە کە چواریان وەکو بەڕێوەبەرایەتیی گشتیی مامەڵەیان لەگەڵ دەکرێت، ئەوانیش بەڕێوەبەرایەتییەکانی هەڵەبجە، سۆران، رانیە و زاخۆن.