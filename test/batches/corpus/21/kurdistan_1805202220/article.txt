نیسانی ٢٠٢٢، ژمارەیەک رێکخراو، چالاکڤان، نووسەر و ئەندام پەرلەمانی عێراق و هەرێمی کوردستان یاداشتێکیان بۆ لێسەندنەوەی وەڵاتینامە لە تۆمەتبار و تاوانبارانی کەیسی ئەنفال و رادەستکردنەوەیان بۆ ئەوەی دادگایی بکرێن ئاڕاستەی هەریەک لە پۆلیسی ئینتەرپوڵ، یورۆپۆل، پۆلیسی تاوانەکانی جەنگ لەیەکێتی ئەوروپا،  دەستەی هەواڵگریی سەر بە وڵاتانی ئەوروپا،  وەزارەتی دادی سەرجەم وڵاتانی ئەوروپا، پەرلەمانی ئەوروپا، رێکخراوەکانی بەرەنگاربوونەوەی جینۆساید و بەرگریکاری مافەکانی مرۆڤ لە وڵاتانی یەکێتیی ئەوروپا. " کرد.  لەوبارەیەوە لەتیف فاتیح فەرەج، لێكۆڵەری بواری پرسی جینۆساید، یەکێک لەو کەسانەی واژۆی لەسەر یاداشتەکە کردووە، رۆژی ١٨ - ٥ - ٢٠٢٢ بە تۆڕی میدیایی رووداوی گوت: "ئێمە ئەو یاداشتەمان بە هاوکاریی ژمارەیەک دڵسۆز گەیاندووەتە ناوەندەکانی ئەوروپا و داوامان لێکردوون هاوکاربن لە بەسزاگەیاندنی تاوانبارانی کەیسی ئەنفال و هەڵەبجە و جینۆسایدکردنی کورد بەگشتی، ئێستا یاداشتەکە گەیشتووەتە هەندێک لەو شوێنانە، چاوەڕوان دەکەین و لە پەیوەندیداین لەگەڵ ئەو دامەزراوانە بۆ ئەوەی هاوکاربن و بتوانین ئەو تاوانبارانە دادگایی بکەین. "  لەتیف فاتیح فەرەج گوتیشی: "گرنگە حکومەتی هەرێمی کوردستان و ناوەندە فەرمییەکان هاوکارمان بن بۆ ئەوەی هێزێکی دیکە بەو یاداشتە بدەین و کار لەسەر ئەو پرسە بکەین، ئەوەش گرنگە وڵاتانی ئەوروپا هاریکاربن بۆ ئەو پرسە. "   لەو یاداشتەی پێشکەشکراوە هاتووە: "ئێمە وەکو رێکخراو و چالاکڤانان و نووسەران و ئەندامانی ئەنجوومەنی نوێنەرانی عێراق و پەرلەمانی کوردستان و توێژەرەوانی لێکۆڵەر لە کردەکانی جینۆسایدی دژی گەلی کوردستان داوای رادەستکردنی تاوانباران و تۆمەتباران بە بەشداریکردن لە کردەکانی جینۆسایدی دژ بە گەلی کوردستان دەکەین، ئەوەش لەپێناو چەسپاندنی یاسا و گێڕانەوەی شکۆی مرۆیی. "  هەروەها هاتووە: "بەرچاوڕوونیتان دەدەینێ ژمارەی تۆمەتبارانی بەشداریکردن لە کردەکانی ئەنفال و بۆردومانکردنی هەڵەبجە بە چەکی کیمیایی و جینۆسایدکردنی بارزانییەکان دەگاتە ٤٣٣ داواکراو کە لەلایەن دادگەی باڵای تاوانەکانی عێراقی تایبەتمەند بە دۆسیەکانی جینۆسایدی دژ بە کورد لە کردەکانی ئەنفال و دۆسییەکانی دیکە داواکراون، ئەوان لە وڵاتانی ئەوروپا دەژین لەوانەبەریتانتا، نەمسا، هۆڵەندا، سویسرا، دانیمارک.. و هەڵگری وەڵاتینامەی ئەو وڵاتانەن و سوودیان لەو ئازادییە وەرگرتووە کە لە وڵاتەکانی ئێوەن و ئازادن، بۆیە رادەستکردنیان بە دادپەروەریی، ئەرکێکی مرۆیی و یاساییە. "  ئەوانەی واژۆیان لەسەر یاداشتەکە کردووە کە ٨٤ رێکخراو و کەسایەتیین لە یاداشتەکەیاندا داوا دەکەن وەڵاتینامە و مافی مانەوە لەو تۆمەتبارانە و وەربگرنەوە و رادەستی دادگەیان بکەن.  لە کۆتایی یاداشتەکەدا دەشڵێن پێویستە رێز لە قوربانییەکانمان بگرن و رێگە بە بکەرانی جینۆساید مەدەن لە سزا هەڵبێن و لەو وڵاتانە بژین کە مافەکانی مرۆڤیان تێدا پارێزراوە و کار بۆ چەسپاندنی سەروەرەیی یاسا لەسەر ئاستی جیهانی  دەکات و بەتاسەوەین بۆ دادپەروەری.  تۆمەتبارانی دۆسیەی ئەنفال، کیمیابارانکردنی هەڵەبجە و بارزانییەکان، ژمارەیان ٤٢٣ کەس دەبێت و  سەرجەمیان لەلایەن دادگای باڵای تاوانەکانی عێراق داواکراوان، بەشێکیان لە وڵاتانی ئەوروپا  لەوانە  ئەڵمانیا، بەریتانیا، بەلجیکا، سویسرا، هۆڵەندا، نەمسا، و دانیمارک دەژین و هەڵگری وەڵاتینامەی ئەو وڵاتانەن و بەپێی یاسا نێودەوڵەتیییە کارپێکراوەکانی نابێت مافی پانابەرێتی بەو کەسانە بدرێت کە لە تاوانی جەنگ و جینۆساید تێوەگلاون.  ئەنجوومەنی سەرکردایەتی شۆڕش لە ١٩٨٧/٣/٢٩ بڕیاری ژمارە ١٦٠ی دەرکرد، کە بەپێی ئەو بڕیارە شاڵاوی ئەنفال لە ٨ قۆناخدا بەڕێوەچوو، شاڵاوی ئەنفال  ١٩٨٨/٢/٢٣ دەستی پێکرد و لە ١٩٨٨/٩/٦ کۆتایی پێهات. بەپێی ئامارەکان تێیدا ١٨٢ هەزار هاووڵاتی کورد له‌گۆڕی به‌كۆمه‌ڵدا لە باشوور و ناوه‌ڕاستی عێراق زینده به‌چاڵكران.