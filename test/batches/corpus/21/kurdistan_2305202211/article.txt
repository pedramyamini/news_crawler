رۆژی دووشەممە ٢٣ ـی ئایاری ٢٠٢٢، هێمن سلێمان، گوتەبێژی پۆلیسی پارێزگای دهۆک بە تۆڕی میدیایی رووداوی گوت، "شەوی رابردوو لە گوندی نەزراوە لە قەزای بەردەڕەش، ژنێک لەلایەن هاوژینەکەیەوە کوژراوە. "   لەبارەی رێکارەکانی پۆلیس و دەستگیرکردنی تۆمەتبارەکە، هێمن سلێمان ئاماژەی بەوە کرد، تۆمەتبارەکە هەڵاتووە و دەستگیرنەکراوە. پۆلیس پەڕاوی لێکۆڵینەوەی بۆ رووداوەکە کردووتەوە.   لەبارەی هۆکاری رووداوەکە، ئیسماعیل مستەفا قایمقامی بەردەڕەش بە رووداوی گوت، "هۆکاری کوشتنەکە کێشەی کۆمەڵایەتیی بووە. ژنەکە تەمەنی ٤٥ ساڵە و دایکی پێنج منداڵە. "  سەعدی ئەحمەد، بەڕێوەبەری پۆلیسی بەردەڕەش بە ناسر عەلی پەیامنێری رووداوی گوت، "دەمەقاڵە و شەڕ لەنێوان دوو هاوژینەکەدا روویداوە. دواتر پیاوەکە ئامێرێکی ئاسنی بەکارهێناوە و بەر سەری ژنەکە کەوتووە. "   بەڕێوەبەری پۆلیسی بەردەڕەش گوتیشی، تەرمەکە رەوانەی دادپزیشکی هەولێر کراوە و تاوەکو ئێستا "دیار نییە" لە کوێ بەخاکدەسپێردرێت.