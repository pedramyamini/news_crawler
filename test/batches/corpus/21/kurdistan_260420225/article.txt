بەپێی راگەیێندراوێکی بەڕێوەبەرایەتیی کۆمەڵگەی دەروازەی نێودەوڵەتیی باشماخ کە رۆژی سێشەممە ٢٦ - ٤ - ٢٠٢٢ بڵاویکردووەتەوە، "کاژێر ٠٦: ٤٥ بەیانی ئەمڕۆ لەلایەن یاریدەدەرێتی ئاسایشی باشماخەوە هاونیشتمانییەکی هەرێمی کوردستان بەناوی (م - ع - ح) لەدایکبووی ١٩٧٠، دانیشتووی یەکێک لە شارەکانی هەرێمی کوردستان، لە کاتی گەڕانەوەی بۆ هەرێمی کوردستان و لە دەروازەی باشماخ دەستگیرکرا. پاش پشکنین دەرکەوت بڕی یەک کیلۆگرام مەوادی قەدەخەکراوی لە جۆری تریاکی لە ژێر جل و بەرگەکەی حەشاردابوو. "  بەپێی راگەیێندراوەکە، دوای دەستبەسەرداگرتنی تریاکەکە، دۆسیەی لێکۆلێنەوە بۆ تۆمەتبارەکە کراوەتەوە.  بەپێی ئاماری بەڕێوەبەرایەتیی نەهێشتنی ماددەی هۆشبەر، ساڵی رابردوو ١٩٤٣ تۆمەتباری ماددەی هۆشبەر لە هەرێمی کوردستان دەستگیرکراون. ئەمساڵیش، لە مانگی کانوونی دووەم، ٢٢٠ تۆمەتبار، لە مانگی شوبات ١٨٩ تۆمەتبار و لە مانگی ئاداریشدا ١٥٦ تۆمەتبار دەستگیرکراون.