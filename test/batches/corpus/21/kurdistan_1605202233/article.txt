رۆژی دووشەممە، ١٥ - ٥ - ٢٠٢٢، محەمەد سەعدەدەین، بڕیاردەری لێژنەی دارایی و ئابووریی پەرلەمانی کوردستان، بە تۆڕی میدیایی رووداوی گوت: " بەهۆی ئەو کێشانەی مانگانە لە هەندێک ناوچە دێنە بەردەم دابەشکردنی مووچە، بۆیە بڕیارماندا نووسراوی جەختکردنەوە بۆ ئەنجوومەنی وەزیران بنێرین بەمەبەستی داواکردنی ئامادەبوونی هەردوو بەڕێوەبەری گشتیی بانکی هەرێم لە هەولێر و سلێمانی بۆ ئەوەی بزانین بۆچی هەموو مانگێک کێشە بۆ مووچەخۆران دروست دەبێت و هۆکار و کێشەکان چین و دواتر لەسەر رۆشناریی ئەوە راپۆرتێک ئامادە دەکرێت. "  محەممەد سەعدەددین گوتیشی: "هەروەها بڕیارماندا لێژنەیەک دروستبکەین بۆ ئەوەی سەردانی ئەو بەڕێوەبەرایەتییە گشتییانە بکەین کە پەیوەندییان بە دابەشکردنی مووچەوە هەیە بۆ ئەوەی بزانین گرفت و کەموکورتییەکانی بەردەمیان چییە و بۆچی ئەو کێشانە لە دابەشکردنی مووچە دروست دەبن، بەتایبەت بەڕێوەبەرایەتییە گشتییەکانی خانەنشینی لە پارێزگاکانی هەرێمی کوردستان. "  لێژنەی دارایی و ئابووری پەرلەمانی کوردستان، رۆژی دووشەممە، ١٥ - ٥ - ٢٠٢٢ راگەیێندراوێکی بڵاوکردووەتەوە، کە تێیدا هاتووە: "بەمەبەستی دۆزینەوەی میکانیزمێکى گونجاو بۆ دابه‌شكردنی مووچەی خانەنشینان و تاوتوێكردنی دۆخی دارایى و ئابووریى هه‌رێم به‌گشتی، پێشنیوەڕۆی ئه‌مڕۆ دووشەممه  لێژنه‌ی دارایی و كاروبارى ئابوورى، کۆبووەوه و  بەدواداچوون بۆ دۆزینەوەی میکانیزمێكی گونجاو بۆ دابەشکردن و پێدانی مووچەی خانەنشینان کرا".  هەر بەپێی راگەیێندراوەکە، ئەندامانی لێژنەکە جەختیان لە بەردەوامیی هەوڵەکانیان کردەوە بۆ ئەوەی لە نزیکترین کاتدا چارەسەرێک بۆ ئەو پرسە هەنووکەییە بدۆزرێته‌وه.   لە کۆبوونەوەکە لێژنە بڕیاری دا نووسراوی جەختکردنەوە ئاراستەی ئەنجوومەنی وەزیران بکات بۆ داواکردنی ئامادەبوونی هەردوو بەڕێوەبەری گشتیی بانکی هەرێم لە هەولێر و سلێمانی، بۆ گفتوگۆکردنی بارودۆخی ئابووریی هەرێمی کوردستان لە نزیکترین کاتدا.