ئەمڕۆ پێنجشەممە، ١٩ - ٥ - ٢٠٢٢ عەلی حەمەساڵح، ئەندام پەرلەمانی کوردستان بە تۆڕی میدیایی رووداوی راگەیاند، لەماوەی رابردوودا دژی هێنان و دانان و بەڕێوەبردنی کامێرای دیاریکردنی تیژڕەوی ئۆتۆمبێل لە لایەن کۆمپانیایەک لە ئیدارەی سلێمانی و کۆمپانیایەکی دیکە لە ئیدارەی هەولێر و دهۆک قسەی کردووە و سکاڵای تۆمارکردووە، لە بەرامبەردا کۆمپانیاکە لە پارێزگای سلێمانی سکاڵای لە دژی تۆمار کردووە.   بە گوتەی عەلی حەمەساڵح، پێویستە ٣ - ٧ - ٢٠٢٢ بۆ ئەو مەبەستە لە دادگە ئامادە بێت، کۆمپانیاکەش لە سکاڵاکەیدا داوای ٨٠ ملیار دیناری لێکردووە.  عەلی حەمەساڵح گوتی: "تەنیا لە سنووری سلێمانی ٢٥٥ کامێرا جێگیردەکرێن و داهاتی مانگانەیان نزیکەی ٣٨ ملیار دەبێت و دانانی ٢٢٥ کامێرا بە سیستمی (پۆینت تو پۆینت)ە، سەرەتا ٧٠ % ی داهاتی کامێرا بۆ کۆمپانیاکەیە، تاوەکو کۆی پارەکەی دەردەکاتەوە، دواتر تاوەکو ١٨ ساڵ رێژەی ٢٠ % داهات بۆ کۆمپانیاکەیە و لەبەرامبەر ئەو گرێبەستە لە ئیدارەی سلێمانی کۆمپانیا ٤٠٣ ئۆتۆمبیلی سفر کیلۆمەتر بۆ حکومەت دەکڕێت. "   بە گوێرەی زانیارییەکانی رووداو، کۆمپانیای جێبەجێکاری ئەو پڕۆژەیە، بە تۆمەتی ناوزڕاندن و بڵاوکردنەوەی زانیاریی هەڵە سکاڵای لەسەر عەلی حەمە ساڵح، تۆمارکردووە و بۆ بەدەستهێنانی زانیاری دروست نەگەڕاوەتەوە بۆ وەزارەتی ناوخۆ و کۆمپانیاکە.   پێشتر عەلی حەمەساڵح بە تۆڕی میدیایی رووداوی راگەیاندبوو: "حکومەتی هەرێمی کوردستان لەگەڵ کۆمپانیایەک گرێبەستی کردووە بۆ دانانی کامێرای تۆمارکردنی خێرایی ئۆتۆمبێل لەسەر شەقامەکان بۆ سزادانی ئەو ئۆتۆمبێلانەی بە حیساب خێرا دەڕۆن، گرێبەستەکە لە رۆژانی داهاتوو دەچێتە بواری جێبەجێکردنەوە و سەرەتا لە سلێمانی جێبەجێ دەکرێت و مانگانە نزیکەی ٣٨ ملیار دینار داهات بە تەنیا بۆ حکومەت لە سلێمانی دەهێنێت. "  باڵانبۆ محەممەد، جێگری سەرۆکی لیژنەی ناوخۆ و ئەنجوومەنە خۆجێییەکانی پەرلەمانی کوردستان، رۆژی هەینی، ٦ - ٥ - ٢٠٢٢، لەو بارەیەوە بە رووداوی گوت، "ئێمە لەگەڵ وەزیری ناوخۆ کۆبوونەوەمان کردووە و پێمانگوتووە نایاساییە و هیچ یاسایەک نییە لە هەرێمی کوردستان کامێراکانی هاتووچۆ رێکبخات یان باسیان بکات، بۆیە پڕۆژەکە تەنیا بۆ بارگرانکردنی خەڵکە و پارەیەکی زۆری لەو رێگەیەوە کۆدەکرێتەوە کە لە بەرژەوەندیی کۆمپانیا و حکومەتە و هیچ بڕگەیەکی یاسایی نییە رێگەی پێبدات. "  باڵانبۆ محەممەد گوتیشی: "سیستەمی پۆینت توو پۆینت بۆ هەرێمی کوردستان و کامێرای چاودێریی هاتووچۆش شتێکی نوێیە و پێویستە سەرەتا حکومەت بیر لە چاککردنەوەی شەقامەکان بکاتەوە و جادەکان نۆژەنبکاتەوە و هێماکانی هاتووچۆ دابنێت و خوول بۆ ئەفسەران و پۆلیسی هاتووچۆ بکاتەوە و شتی دیکە هەن لە پێشترن، بۆیە ئەو پڕۆژەیەش سەرەتا لە سلێمانییەوە دەستپێدەکەن، چونکە سلێمانی بووەتە تاقیگە و هەموو شتە خراپەکانی لەسەر تاقیدەکرێتەوە. "