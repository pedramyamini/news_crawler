ناسر عەتەباتی، سەرۆکی دادی پارێزگای ورمێ دەڵێ: "دۆسیەی بەڕێوەبەری کارەبای پارێزگاکە لە قۆناخە سەرەتاییەکانی لێکۆڵینەوەدایە و دادگە بە وردی و بەخێرایی لەسەر لێکۆڵینەوەکانی بەردەوامە".  ناسر عەتەباتی دەشڵێت، ئەکبەر حەسەن بەگلو، بەڕێوەبەری کارەبای ورمێ بە تۆمەتی گەندەڵی دەستبەسەرکراوە و لە زیندانە.  ناسر عەتەباتی هەفتەیەک لەومەوبەریش گوتی، لە کەیسی لێکۆڵینەوە لە گەندەڵی لە شارەوانیی ورمێدا ١٠١ کەس دەستبەسەر کراون و دۆسیەی ٨٤ کەسیان رەوانەی دادگە کراوە.  لەو ٨٤ کەسە، ٣٥ کەسیان فەرمانبەری شارەوانی، ٢٣ کەسیان ئەندامی خولە جیاوازەکانی ئەنجوومەنی شاری ورمێ بوون و ٢٦ کەسەکەی دیکەشیان بەرپرس و فەرمانبەر نەبوون، پەیوەندییان بە شارەوانییەوە هەبووە، بۆ نموونە بەڵێندەر بوون.   بەگوتەی عەتەباتی، ئەو کەسانە بە تۆمەتی وەرگرتنی بەرتیل و گەندەڵی گیراون.  غوڵامحوسێن عەماری، قایمقامی ورمێ دوای نیوەڕۆی رۆژی پێنجشەممە ٢٨ - ٤ - ٢٠٢٢ رایگەیاند، بە تۆمەتی گەندەڵی و سەرپێچی لە دۆسێکانی بەڕێوەبەریی شاری ورمێ، ئەندامێتیی پێنج کەس لە ئەنجوومەنی شاری ورمێیان هەڵپەساردووە.