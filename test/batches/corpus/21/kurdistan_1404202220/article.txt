بەختیار میر ئەحمەد، کە پیاوێکی خۆبەخشە لە ئاکرێ، لە کاتی بەشداریکردنی لە بووڵتەنی کاژێر ١٣: ٠٠ی تۆڕی میدیایی رووداودا کە شەهیان تەحسین پێشکێشی دەکات گوتی: "سێ ساڵە بە هاوکاری چەند گەنجێکی خۆبەخش، ساڵانە لە مانگی رەمەزاندا و مانگەکانی دیکەش، هاوکاری بۆ نەخۆش و هەژاران کۆدەکەینەوە، لە سێ رۆژی رابردوودا، توانیمان بڕی ٢١ ملیۆن دینار بۆ ژنێکی نەخۆش کۆبکەینەوە، کە دایکی چوار منداڵە و کرێچیشە".  لەبارەی کەمپەینەکەوە دەڵێ: "تەنیا پشتمان بە متمانە بەستووە و خەڵکی زۆر خۆبەخش هاوکاریم دەکەن، لە سێ ساڵدا زیاتر لە ٢٠٠ ملیۆن دینارمان بۆ هەژار و نەخۆش کۆکردووەتەوە".  کەمپەینە خۆبەخشانەکە بە ئاگاداری و هاوئاهەنگی قایمقامیەت، پۆلیس و ئاسایشی ئاکرێیە. بەختیار میر ئەحمەد دەڵێت: "بە بازاڕ و شەقامەکاندا دەگەڕێین و سندوق دادەنێین خەڵک پارە دەبەخشن، من هەرگیز هەژاری و بێباوکی خۆمم بیرناچێتەوە و ئێستا زۆر دڵخۆشم بەوەی هاوکاری هەژاران دەکەم".  ئەو پیاوە خۆبەخشە باسی ئەو کاتانە دەکات کە لەلایەن بەشێک لە خەڵکەوە رووبەڕووی تانە و سەرکۆنەکردن دەبێتەوە و دەڵێت: "کاتێک پارە کۆدەکەمەوە، تووشی هەندێک کەس دەبم کە سەرکۆنەم دەکەن و قسەی نەشیاوم پێدەڵێن، بەڵام مادام کارەکە بۆ خودایە، من گوێی پێنادەم و بڕیارمداوە بەردەوامبم".