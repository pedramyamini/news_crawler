لە هەرێمی كوردستان، وەکو مەسرور بارزانی، سەرۆکوەزیرانی هەرێمی کوردستان لە پەیامەکەیدا رایگەیاندووە، "ژینگە و دەرفەتێکی باش بۆ کار و بزاڤی رۆژنامەوانیی و ئازادیی راگەیاندن بە گشتی رەخسێندراوە و سەدان دەزگای جۆراوجۆر و فرەدەنگی راگەیاندن، سوودیان لەم کەشە ئازادە وەرگرتووە کە حکومەتی هەرێمی کوردستان دەستەبەری کردووە و بەوپەڕی ئازادییەوە کار دەکەن. "  ئەمڕۆ هەینی، ٢٢ - ٤ - ٢٠٢٢ ساڵڕۆژی دەرچوونی یەكەمین رۆژنامەی كوردییە لە ٢٢ ـی نیسانی ساڵی ١٨٩٨ لەلایەن میقداد مەدحەت بەدرخان و هاوکارەکانی. لەبارەی رۆژی دەرچوونی یەکەم رۆژنامەی کوردی بەناوی (رۆژنامەی کوردستان) دوو بیروبۆچوونی جیاواز هەن، بەشێک پێیان وایە ٢١ ـی نیسانە.  یادەکە هاوکاتە لەگەڵ ساڵیادی دامەزراندنی سەندیكای رۆژنامەنووسانی كوردستان. مەسرور بارزانی لە پەیامەکەیدا دەڵێت، "راگەیاندن پەیامێکی گرنگ و پبرۆزی هەیە کە هۆشیارکردنەوەی کۆمەڵگە و گەیاندنی زانیاریی راست و دروستە. هەرێمی کوردستان پێویستی بە رۆژنامەوانییەكی پیشەییانەی خۆ بە بەرپرسیارزان هەیە، کە بەشدارییەکی کارا و ئەرێنی لە پرۆسەی گۆڕانكاریی سیاسی و ئابووری و كۆمەڵایەتی و فەرهەنگی كۆمەڵگەی كوردستاندا بکات و لە چوارچێوەی یاسا بەرکارەکان و پێوەرە نێودەوڵەتییەکان و ئیتیكی پیشەیی میدیاكاریدا، بە گیانێكی بەرپرسیارانە و بە باشترین و جوانترین شێوە، لە خزمەتی كۆمەڵگە و ئامانجە نیشتمانییە باڵاکاندا بێت. "  سەرۆکوەزیرانی هەرێمی کوردستان داوای لە "رۆژنامەنووس و راگەیاندنکارە راستەقینەکانی کوردستان" کردووە کە "رێگە نەدەن هیچ کەس و لایەنێک، ئەو پیشە و ئەرکە گرنگ و سەنگینە، بۆ مەبەستی تایبەتی خۆیان و ناوزڕاندن و بێ رێزی و سووکایەتیکردن بە بەها بەرزەکانی نیشتمان بەکاربهێنن. "