سیلدا شێخۆ، خەڵکی گوندی مۆساکۆی سەر بە شارۆچکەی راجۆی عەفرینە، دایکی پێنج منداڵە و خۆی منداڵەکانی بەخێو دەکات. بەنیازبوو بچێتە لای دایکی کە لە گوندی دیلۆک لە باکووری کوردستان نیشتەجێیە. ئەو ژنە کوردە نەخۆشە و زۆرجار لە هۆش خۆی دەچێت و دەکەوێت.  فیدان بلال، دایکی سیلدا، لەکاتی بەشداریکردنی لە بوولتەنی هەواڵەکانی کاژێر ١٩: ٠٠ی تۆڕی میدیایی رووداوی، کە دلبخوین دارا پێشکێشی دەکات، لەبارەی چارەنووسی کچەکەیەوە گوتی، "تاوەکو ئێستا هیچ هەواڵێکمان لەبارەیەوە پێنەگەیشتووە و ناشزانین لە کوێیە. "  بە گوتەی دایکی سیلدا، کچەکەی "لە ٩ی شوبات، لە تەلڕەفعەتەوە بەرەو تەبقا بەڕێکەوتووە، دواتر چووەتە منبج، لە منبجەوە شەوی ١٠ی شوبات بە رێگەی قاچاخ پەڕیوەتەوە بۆ جەرابلووس، کاژێر ٠٦: ٠٠ی ئێوارە گرتەیەکی ڤیدیۆیی نارد کە لە رێگەدا بوو، لە دەوروبەری کاژێر ٠٨: ٠٠ بۆ ٨: ٣٠ تەلەفۆنەکەی داخرا و تاوەکو ئێستا هیچ شتێک لەبارەیەوە نازانین. "  بە گوتەی دایکی سێلدا، قاچاخچییەکان قسەیان لەگەڵ کەسوکاری سێلدا لە ئەڵمانیا کردووە، پێیان گوتوون، "ئەگەر بێتو دوو هەزار دۆلارمان بۆ رەوان بکەن کچەکەتان دەبیننەوە، ئەگەرنا نایبیننەوە. "  بۆ سۆراخکردنی کچەکەی، دایکی سێلدا دەڵێت، "کەسمان لە جەرابلووس نییە و خۆشم تاوەکو ئێستا جەرابلووسم نەبینیوە، تەنیا ناوەکەیم بیستووە، بۆیە هەر کەسێک زانیاریی لەبارەی کچەکەمەوە هەبێت، با لە رێگەی ئەو ژمارە تەلەفۆنەوە (٠٠٩٠٠٥٣٩٢١٥٠٨٧) پەیوەندیم پێوە بکات. "