سەروەت رەشید پێش بەربانگی رۆژی دووشەممە ٢٥ - ٠٤ - ٢٠٢٢ لە لایەن چەند چەکدارێکەوە رفیندرا. سەرکەوت رەشید، برای رفێندراوەکە بە رووداوی گوت، "کاتێک ئاژەڵەکان هاتنەوە ئەو لەگەڵیان نەبوو، من ئاژەڵەکانم بردە ژوورەوە، چووم بۆ ئەو شوێنەی کە لێی رفێنراوە، دوو کەس بە ماتۆڕ رفاندبوویان، دوای ماوەیەک براکەم تەلەفۆنی کرد و گوتی لای ' جەماعەتم ' ئەوانیش بە پێکەنینەوە دەیانگوت: دەولە دەولە. "  سەروەت رەشیدی تەمەن ٥١ ساڵ، خەڵکی گوندی دوراجیی سەر بە شارۆچکەی نەوجول یان هەمان زنانەی جارانە لە کفری. خاوەن چوار منداڵە و پیشەی شوانە.  فەرحان کە خاڵۆزای ماڵی رفێندراوەکەیە، سەرەتای ئەم مانگە برایەکی ئەویش کە شوانە، لەلایەن ژمارەیەک چەکدارەوە رفێندرا و دوای ٢٠ رۆژ، لە بەرامبەر پارە ئازاد کرا.  فەرحان، خالۆزای رفێندراوەکە دەڵێت، "رۆژێ لایان بوو گوتیان بەیانی ئازادی دەکەین، دوای ئەوە تاوەکو پێنج رۆژ دەنگیان نەما، دواتر داوای ١٥ دەفتەریان لێکرد، ئیتر دوای چەندین هەوڵ بە دوو دەفتەر و نیو ئازادیان کرد. "  نزیکەی ٤٠ گوندی سنووری ناوچەی داودەی گەرمیان کە لەنێوان خورماتوو و کفرین، بەهۆی جموجووڵی چەکداری و بۆشایی ئەمنی، مەترسی چۆڵبوونیان لەسەرە.   قاسم سەعید، خاوەن ئاژەڵ باس لەوە دەکات، "لە ساڵی ١٩٦٣ وە لەم ناوچەیە ئازادیمان نییە، نەخۆمان نە ماڵ و منداڵمان، نە بەشەو نە بە رۆژ هیچ ئازادیمان نییە، تکایە سەرۆکی هەرێم، سەرۆکی حکومەت، کوڕانی مام جەلال فریامان بکەون. "   حەمە نەجیم سەعید، خاوەن ئاژەڵە و ئاماژە بەوە دەکات، "ناوێرین لە ماڵ دەربچین، منداڵێکمان دەربچێت دەبێ چادێریی بکەین تاوەکو دێتەوە، بەڕاستی ئەگەر چارەسەر نەکرێت ئێرە چۆڵ دەبێت. "  بەڕێوەبەری شارۆچکەی نەوجول داوا دەکات ئەو ناوچانەی لە بۆشایی ئەمنیی نێوان هێزی پێشمەرگە و سوپای عێراقن، بکرێنە ناوچەی قەدەخەکراوی جەنگی.  وەهاب ئەحمەد، بەڕێوەبەری شارۆچکەی نەوجول بە رووداوی گوت، "کەمتەرخەمییەکە زیاتر خەڵکەکە خۆیەتی، لەو ناوچانە نزیک دەبنەوە کە داعش تیایدا باڵادەستە و بوونیان هەیە، داواکارم حکومەتی هەرێمی کوردستان بە تایبەت لیژنە ئەمنییەکان بڕیارێک بدەن کە چیدیکە رێگە نەدەن خەڵک بچێتە ئەو ناوچانە. "  گوندی دوراجی پێش هێرشەکانی ١٦ ـی ئۆکتۆبەر ١٦ ماڵی تێدابوو، بەڵام بەهۆی جموجووڵی چەکداری و کوشتن و رفاندنی هاونیشتمانییان، ئێستا تەنیا شەش ماڵی تێدا ماوە.