نەزیر هەسکانی، کاسبکار لە شنگال دەڵێت، ئەوان دەیانەوێت ئەو ناکۆکییە سەربازییە لە سنووری قەزای شنگال نەمێنێت، کە بەهۆیەوە خەڵک ئاوارە دەبن، "دەمانەوێت دەسەڵات بەدەستی پۆلیسی فیدراڵییەوە بێت و سوپای عێراق، یەبەشە و حەشدی شەعبی لە قەزاکە بچنە دەرەوە. "  شەڕی نێوان یەکینەکانی بەرخودانی شنگال - یەبەشە و سوپای عێراق زیانی گیانی و ماددی بە خەڵک گەیاندووە. جندی ئێزدین، هاونیشتمانییەکی شنگالە و باس لەوە دەکات کە دوو گوللە هاوەن و ئاڕ پی جی بەر ماڵەکەی کەوتوون و زیانی دارایی زۆری پێگەیشتووە.  جندی ئێزدین دەڵێت، قەرەبووی ئەو زیانانەی بۆ نەکراوەتەوە کە بەهۆی شەڕی نێوان سوپای عێراق و یەبەشە بەریکەوتووە، سوپاسی تۆڕی میدیایی رووداویشی کرد کە چووەتە نێو خەڵک و ئەوەی بەسەریان هاتووە گواستوویەتیەوە.  لە چەند رۆژی رابردوودا شەڕ لەنێوان سوپای عێراق و یەبەشە بە چەکی قورسی وەکو دۆشکە و ئاڕ پی جی و بۆمب روویدا، بەهۆی ئەو شەڕەیشەوە زیاتر لە ٧٠٠ خێزانی شنگال جارێکی دیکە ئاوارەی سنووری پارێزگای دهۆک بوون، ئەوەش بووەتە جێی نیگەرانیی خەڵکی سنووری شنگال.  بەهۆی شەڕی نێوان سوپای عێراق و یەبەشەوە سەربازێک و شەڕڤانێکی یەبەشە گیانیان لەدەستدا. ماوەی چوار رۆژە شەڕ وەستاوە، بەڵام هیچ گەرەنتییەک نییە کە شەڕ دووبارە نەبێتەوە.