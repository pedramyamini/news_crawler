ستیفان دوژاریک، گوتەبێژی سکرتێری گشتی نەتەوە یەکگرتووەکان بە ئیمەیڵ وەڵامی چەند پرسیارێکی مەجید نیزامەدین گلی، بەرپرسی نووسینگەی تۆڕی میدیایی رووداوی لە نیویۆرک دایەوە و گوتی، "سکرتێری گشتی داوای خۆی بۆ دیالۆگێکی دامەزراوەیی رێکوپێک لەنێوان حکومەتی فیدراڵی بەغدا و حکومەتی هەرێمی کوردستان بۆ رێککەوتنێکی درێژخایەنی دەستووری لەسەر پرسە هەڵپەسێردراوەکان نوێدەکاتەوە، لەنێویاندا پرسی بەشکردنی سەرچاوەکانی وزە. "  سەبارەت بە خۆپێشاندانەکانی ئەم چەند رۆژەی رابردوو کە لەسەر گرانبوونی خۆراک چەند شار و شارۆچکەیەکی ئێران و رۆژهەڵاتی کوردستانی گرتووەتەوە، دوژاریک بە رووداوی گوت، " ئێمە ئاگاداری راپۆرتەکانی بەکارهێنانی تووندوتیژی چەند رۆژی رابردووی هێزە ئەمنییەکانین لە ئێران بەرامبەر خۆپێشاندەران. "  گوتەبێژەکەی ئەنتۆنیۆ گۆتێرێز ئەو زانیاریەی بە رووداودا کە لە خۆپێشاندانەکانی ئێران و رۆژهەڵاتی کوردستاندا "لانیکەم پێنج کەس کوژراون و ٢٢ کەسیش دەستگیرکراون. " گوتیشی، بەهۆی خراپی هێڵەکانی ئینتەرنێت، زانیاری وردیان لەسەر دۆخی خۆپێشاندانەکان نییە.  ستیفان دوژاریک داوای لە هێزە ئەمنییەکانی ئێران کرد، بەکارهێنانی "تووندوتیژی بوەستێنن"، ئەو هۆکارانە چارەسەربکەن کە ناڕەزایی و خۆپێشاندانی خەڵکی لێدەکەوێتەوە.  دەقی وەڵامەکانی ستیفان دوژاریک بۆ رووداو:   سکرتێری گشتی داوای خۆی بۆ دیالۆگێکی دامەزراوەیی رێکوپێک لەنێوان حکومەتی فیدراڵی بەغدا و حکومەتی هەرێمی کوردستان بۆ رێککەوتنێکی درێژخایەنی دەستووری لەسەر پرسە هەڵپەسێردراوەکان نوێدەکاتەوە، لەنێویاندا پرسی بەشکردنی سەرچاوەکانی وزە.  ئێمە ئاگاداری راپۆرتەکانی بەکارهێنانی تووندوتیژی رادەبەدەری چەند رۆژی رابردووی هێزە ئەمنییەکانین لە ئێران بەرامبەر خۆپێشاندەران [پارێزگای خوزستان]، کە بووە هۆی مردنی لانیکەم پێنج کەس و لانیکەم ٢٢ کەس دەستگیرکران.   دەستکەوتنی زانیاری لەسەر ژمارەی تەواوی کوژراو و برینداران بەهۆی پچڕانی هێڵی ئینتەرنێت قورسە. لەکاتێکدا ئێمە بەردەوام لە نزیکەوە چاودێریی دۆخەکە دەکەین و کاردەکەین بۆ ئەوەی ئاییندەی ئاراستەی ئەو رووداوانە ببینین، داوا لە بەرپرسان دەکەین رێز لە مافی خەڵک بۆ ئەنجامدانی خۆپێشاندانی ئاشتیانە بگرن. داوادەکەین بەکارهێنانی تووندوتیژی رادەبەدەر بوەستێندرێت. داوا لە بەرپرسان دەکەین ئەو هۆکارانە چارەسەربکەن کە خەڵک خۆپێشاندانی بۆ دەکەن.