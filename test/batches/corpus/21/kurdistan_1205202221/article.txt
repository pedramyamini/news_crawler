بەهۆی شەڕی نێوان سوپای عێراق چەکدارانی یەبەشە لە شنگال، لە سێ رۆژدا هەزار و ٧١١ خێزانی ئەو شارە ئاوارەی پارێزگای دهۆک بوون، کە ژمارەیەکی زۆریان قوتابین.    مەیسەر حاجی، بەڕێوەبەری خوێندنی کوردیی پەروەردەی شنگال بە رادیۆی رووداوی راگەیاند: "نزیکی ٧٠٠ قوتابیی خوێندنی کوردی ئاوارە بوون. تاقیکردنەوەکانمان کردوونەتە چەند دەوام. قوتابخانە هەیە لە سێ دەوامدا تاقیکردنەوەی تێدا دەکرێت. ئەوانەیشی پەرتووکیان نەبوو پێمان داون. ئێستا تاقیکردنەوەکانیان بە ئاسایی دەکەن. "  بەڕێوەبەری خوێندنی کوردیی پەروەردەی شنگال ئاماژەی بەوەدا، ١٢٩ قوتابییش گەڕانەوە بۆ شنگال و لەوێ تاقیکردنەوەیان کرد، چونکە لەوێ ئاسوودە بوون.  مەیسەر حاجی گوتی: "هەر قوتابییەکی تازەئاوارەبووی شنگال ئەگەر لە تاقیکردنەوەدا لە هەر وانەیەکدا بکەوێت، وەک هاوکارییەک دەتوانێت لەو وانەیەدا تاقیکردنەوەیەکی دیکەش بکاتەوە. "  بە گوتەی بەڕێوەبەری خوێندنی کوردیی پەروەردەی شنگال، لە شنگال ٥٢ قوتابخانە هەن، لە سنووری پارێزگای دهۆکیشدا ٣٩ قوتابخانە لە کەمپەکانی ئاوارەکانی شنگالدا هەن، کە قوتابخانەی کەمپەکان کابینەن.  مەیسەر حاجی گوتی: " ٢٩ هەزار قوتابیمان هەیە کە نۆ هەزاریان لە شنگالن و ٢٠ هەزاریان لە کەمپەکاندان. "  گوتیشی: "لە هەر شوێنێک ئاوارەی شنگال هەبێت، ئێمە قوتابخانەمان بۆ کردوونەتەوە. لە چەمانکێ ٢٠ قوتابیمان هەیە، قوتابخانەمان بۆ کردوونەتەوە. ئەمانەیش بە هاوکاریی رێکخراوەکان و بەڕێوەبەرایەتیی پەروەردەی دهۆک کراون. "  بەڕێوەبەری خوێندنی کوردیی پەروەردەی شنگال ئەوەیشی خستەڕوو بەر لە ٢٠١٤ حکومەتی هەرێمی کوردستان دەستی کردبوو بە دروستکردنی ٣٧ قوتابخانە کە هەندێکیان بیناکەیان تەواو بووبوو، بەڵام بەهۆی شەڕەوە خراپ بوون.  بەڕێوەبەری خوێندنی کوردیی پەروەردەی شنگال باسی لەوە کرد، نزیکەی ٥٠٠ مامۆستایان بە تەنسیب لە شوێنان دەوام دەکەن و نزیکەی هەزار وانەبێژیشیان هەیە.   ئەو بەڕێوەبەرە ئەوەی خستەڕوو  رێکخراوە نێودەوڵەتییەکان پێداویستییەکانی خوێندنیان لە جانتا و دەفتەر و پێنووس بۆ قوتابییانیان دابین کردووە.  لە شنگال خوێندنی کوردی و خوێندنی عەرەبی هەن، کە هەر یەکەیان خوێندنگە و پەروەردەی جودایان هەیە. مەیسەر حاجی گوتی: "قوتابییان ئازادن خوێندنی کوردی هەڵبژێرن یان عەرەبی. "