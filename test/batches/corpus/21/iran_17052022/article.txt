لەو شارەی سەر بە پارێزگای کرماشان ژیانی ئاسایی خەڵک بە دژواری هەڵدەسوڕێت، بەتایبەت بۆ نەخۆشانی دڵ و هەناسە و هەستیاریی دیکە. بەپێی راپۆرتی پەیوەندییەکانی فریاکەوتنی خێرای کرماشان، لە رۆژانی خۆڵباریندا، سەردانی نەخۆشخانەی سی و هەناسە بۆ نەخۆشخانەکان بە رێژەی ٢٠ % بەرزدەبێتەوە، لە بەیانیی رۆژی دووشەممەوە تاوەکو بەیانیی رۆژی سێشەممە ٤٨٤ نەخۆشی دڵ و هەناسەدان سەردانی نەخۆشخانەکانیان کردووە.  کۆمیتەی فریاکەوتنی پیسبوونی هەوا، قوتابخانە، زانکۆ و فەرمانگە حکومییەکانیشی کردە پشوو، بەڵام خەڵک ئەوە بە چارەسەر نازانن.  هاونیشتمانییەک دەڵێت، "بەڕاستی هیچمان باش نین. هەوا باش نییە، ئابووری باش نییە، دڵمان بەوە خۆش بوو کە هەوایەکی خاوێنمان هەیە، بەڵام بەداخەوە ئێستا ئەوەشمان نییە، هەموو رۆژیش دووبارە دەبێتەوە. لە کاتی خۆڵباریندا قوتابخانە دادەخەن، فەرمانگەکان دادەخەن، بە ئەمانە ئەم کێشەیە چارەسەر نابێت، ئەمە کاری دەوێت. بەداخەوە هەموو رۆژ بارودۆخ خراپتر دەبێت. "  لە مێهران لە پارێزگای ئیلام، پارێزگایەک کە خۆیشی بیابان و سەرچاوەی خۆڵبارینە، قوتابخانەکان داخراون. دەیان کیلۆمەتر دوورتر لە بانەش باردۆخ بەو جۆرە بوو، بۆیە سەرجەم قوتابخانە و فەرمانگەکانیش داخران، لەگەڵ پێنج شاری دیکەی پارێزگای سنە، لە لوڕستانیش بە هەمان شێوە بوو، هەڵبەت لەگەڵ باشووری پارێزگای ورمێ.  بەڵام لە تاران کە مەودایەکی زۆر دوورتری لە ناوەندەکانی خۆڵبارینی هەیە، هەموو فەرمانگەکان کرانە پشوو، تەنانەت پەرلەمان و پێشانگەی کتێبی تارانیش.  خۆڵبارینەکان بەشێکی بۆ وشکەساڵی و گۆڕانکارییەکانی کەشوهەوا و بەشێکی گرنگیشی بۆ دروستکردنی بەنداو لەسەر دیجلە و فورات لەلایەن تورکیاوە دەگەڕێتەوە.  حوسێن ئەمیر عەبدوڵڵاهیان، وەزیری دەرەوەی ئێران دەڵێت، "سەبارەت بەم بەنداوانەی تورکیا لەسەر دیجلە و فورات دروستیان دەکات، بە تێروتەسەلی دانوستاندنمان هەم لەگەڵ لایەنی عێراقی و هەمیش تورکیدا هەبووە، ئێمەش لە وەزارەتی دەرەوە و حکومەتیشدا رازی نین بەو بەنداوانەی تورکیا دروستیان دەکات. "  لە رۆژهەڵاتی کوردستان دارستانەکانی زاگرۆس دەیانتوانی وەکو فیلتەرێک کاریگەرییان لەسەر کەمکردنەوەی زیانەکانی خۆڵبارینەکان هەبێت، بەڵام ئەوانیش بە خێرایی خەریکە لەنێودەچن.  وردە وردە لە خەستی خۆڵبارینەکان کەم دەبێتەوە، بەڵام ئەمەش دواینجار نابێت، بەڵکو تاوەکو بایەکە لەو بیابانانەوە بێت، خۆڵبارینیش بەردەوام دەبێت.