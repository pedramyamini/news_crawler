رۆژی یەکشەممە ١٨ - ٤ - ٢٠٢٢، هەکار هرووری، گوتەبێژی کۆمەڵەی موەلیدە ئەهلییەکانی دهۆک بە تۆڕی میدیایی رووداوی گوت: "پارێزگاری دهۆک ئەمڕۆ بڕیاریدا ئەو پارەیەی ماوە بۆ مانگی یەک بۆ خاوەنی موەلیدەکانی خەرجبکات".  بە گوتەی هرووری، ئەمڕۆ ملیارێک و ٥٠٠ ملیۆن دیناریان بۆ خەرجکراوە و بەوەش پارەی مانگی یەکی پێ تەواو کراوە، کە کۆی پارەکە ٤ ملیار ٥٠٠ ملیۆن دینار بووە و پێشتر ٣ ملیار دینار دراوە بە خاوەنی موەلیدەکان.  سەبارەت بە مانگی شوبات، هەکار هرووری گوتی، "بڕیارە هەفتەی داهاتوو پارەی مانگی دوومان بۆ خەرج بکرێت، کە نزیکەی ملیارێک دینارە، ئەو مانگە نرخی ئەمپێرێک کارەبای موەلیدە ١٨ هەزار دیناربوو؛ پارێزگار یەک هەزار دیناری لە ئەستۆگرت و لەسەر هاونیشتمانییان ئەمپێڕێک ١٧ هەزارمان هەژمارکرد".  رۆژی شەممە ١٦ - ٤ - ٢٠٢٢ کۆمەڵەی خاوەن موەلیدە ئەهلییەکانی دهۆک راگەیێندراوێکیان بڵاوکردەوە و رایانگەیاند، بۆ مانگی داهاتوو بۆ هەر ئەمپێڕێک کارەبا، بڕی ٥ هەزار و ٢٥٠ دینار زیادە لە هاونیشتمانییان وەردەگرن، هۆکارەکەشیان گێڕایەوە بۆ ئەوەی لە مانگی یەک و دووی رابردوو کارگێڕیی پارێزگای دهۆک بەشێک لە پارەی کارەبای موەلیدەی ئەهلی گرتووەتە ئەستۆی خۆی، کە بۆ هەردوو مانگ بڕی ٥ هەزار و ٢٥٠ دینارە، بەڵام تەنیا بۆ مانگی یەک، رێژەی ٧٠ % ی پارەکەیان داوە و ئەوی دیکەی ماوە.  دواتر پارێزگاری دهۆک راگەیێندراوێکی بڵاوکردەوە و رایگەیاند، هیچ کەس و لایەنێک مافی ئەوەی نییە کە یەک دینار لە هاونیشتمانییان وەربگرێت.  لە دهۆک جیاواز لە شارەکانی دیکە، لە کاتی نەبوونی کارەبای نیشتمانیدا، دەبێت موەلیدەکان ٢٤ کاژێر کارەبای هاونیشتمانییان پڕبکەنەوە؛ ئەمەش هۆکاری ئەوەیە کە مانگانە پارەی ئەمپێری موەلیدە لە دهۆک گرانتربێت لە سێ پارێزگاکەی دیکەی هەرێمی کوردستان.