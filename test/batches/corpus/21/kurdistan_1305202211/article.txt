بڵند محەممەد، بەڕێوەبەری گشتیی کۆمپانیاکان لە وەزارەتی بازرگانی حکومەتی هەرێمی کوردستان دەڵێت، ئێستا لە ماوەی ٢٤ کاژێردا ناوی بازرگانی و کۆمپانیاکان تۆماردەکرێن لە کاتێکدا پێشتر لە مانگێک زیاتری پێچووە و گوتیشی "ئەگەر کۆمپانیا پەڕاو و بەڵگەنامەکانی تەواوبوو، لە ماوەی ٢٤ کاژێردا تۆمارەکەی جێبەجێ دەکرێت".  حکومەتی هەرێمی کوردستان لە راپۆرتێکدا کە ئەمڕۆ هەینی بڵاویکردووەتەوە ئاماژەی بەوە کردووە، تۆماری ناوی کوردی و عەرەبی بۆ کۆمپانیا، پێشتر بە ٦٠٠ هەزار دینار و ناوی ئینگلیزیش بە ١.٢ ملیۆن دینار بووە، بەڵام ئێستا کراوەتە ٥٠ هەزار دینار.  نەسرین ئەحمەد، نوێنەری بەڕێوەبەرایەتیی گشتیی تۆماری كۆمپانیاكان لە هەرێمی كوردستان بە رووداوی راگەیاند، زیاتر لە ٢٧ هەزار کۆمپانیا لە هەرێمی کوردستان هەن.  هەروەها لە هەرێمی کوردستان ٣٦ هەزار ٣٠٦ كەس مۆڵەتی ژووری بازرگانییان هەیە، لەنێویاندا ٦٢٢ یان ژنن، هەروەها هەزار و ٩٨ وەبەرهێن لە هەرێمی کوردستان هەن، لەنێویاندا ٢٧ یان ئافرەتن.