رۆژی دووشەممە ٢٥ - ٤ - ٢٠٢٢، شەهاب ئەحمەد قایمقامی کەلار کە بەشداربووە لە کۆبوونەوەی ئەمڕۆی ئیدارەی گەرمیان و پارێزگاری دیالە، بە تۆڕی میدیایی رووداوی گوت، رووباری سیروان لە کەلارەوە ئاوەکەی دەگاتە دیالە؛ بەهۆی کەمیی بارانبارینیشەوە ساڵانە ئاوی بەنداوی دەربەندیخان دادەبەزێت و ئەوەش دەبێتەهۆی کەمکردنەوەی بەردانەوەی ئاو، شاندی دیالەش رایانگەیاند ئاو ناگاتە ناوچەکانیان.  قایمقامی کەلار گوتیشی: "موسەنا تەمیمی پارێزگاری دیالە گوتی شارەبان و چەند شوێنێکی دیکەمان هەیە کە سەرچاوەی ئاویان لەسەر سیروانە و ئاویان پێناگات، ئێوە هاوکاریمان نەکەن هەموو باخ و مەڕوماڵاتەکەمان لەنێودەچێت، کە بەشێکی زۆری بەروبوومە کشتوکاڵییەکان بۆ عەلوەکانی هەولێر و سلێمانی و کەلار دەچێت".  شەهاب ئەحمەد ئاماژەی بەوەشکرد، کە لەسەر ئەوە رێککەوتوون کە لیژنەیەکی هاوبەش پێکبهێنن بۆ ئەو شوێنانەی بەشێوەی نایاسایی ئاویان لە رووباری سیروانەوە بردووە بۆ پڕۆژەکانیان، جا چ لە سنووری ئیدارەی گەرمیان بێت یان پارێزگای دیالە.  سەبارەت بە کۆبوونەوەکە لە راگەیێندراوێکدا ئیدارەی گەرمیان رایگەیاندووە: "موسەنا تەمیمی، پارێزگاری دیالە رایگەیاند، ئێمە هاتوینەتە ئیدارەی گەرمیان، بوونی پەیوەندی و هاوئاهەنگی نێوان هەردوولا گرنگە و رۆڵی دەبێت لە چارەسەری کێشە هاوبەشەکان".  جەلال شێخ نووری، سەرپەرشتیاری ئیدارەی گەرمیان رایگەیاندووە، ئەوان هاوکار و هاوئاهەنگ دەبن بۆ چارەسەری کێشە و گرفتەکانی ئاوی خواردنەوە و ئاو بۆ بەرهەمە کشتوکاڵییەکان، لەوچوارچێوەیەدا لە رابردوودا ئاویان بۆ خانەقین و گوندەکانی دابینکردووە.  سەردانی شاندەکە بۆ پرسی ئاو لەکاتێکدایە، بەهۆی کەمیی بارانبارینەوە لە ئیدارەی گەرمیان بە فەرمی وشکەساڵی راگەیێندراوە.