رووداوەکە ١٦ - ٠٥ - ٢٠٢٢ لە شارۆچکەی عەنکاوە روویداوە، زولەیخا حوسێن تەمەنی ٢٣ ساڵانە و دەڵێت، زۆر هەوڵیداوە خۆی رزگار بکات، بەڵام سەرەتا کەس یارمەتیی نەداوە، دواتر چەند کەسێک براکەیان گرتووە و ئەویش هەڵاتووە.  زولەیخا لای پۆلیس سکاڵای یاسایی تۆمارکردووە، براکانی چەندجارێک هەوڵی کوشتنیان داوە. ئەو ژنە دەڵێت، سەرەتا ویستوویانە بە دەمانچە بیکوژن، بەڵام گوللە بەر قاچی کەوتووە، جاری دووەمیش ویستوویانە بیخنکێنن.   سەرەتای کێشەکانی زولەیخا لە ساڵی ٢٠١٤ وە دەستیپێکردووە، کاتێک لە تەمەنی ١٥ ساڵیدا بەبێ رەزامەندیی باوک و براکانی، ژیانی هاوژینی پێکدێنێت.  نەهامەتییەکانی زولەیخا لە حەوت مانگ پێش ئێستا زیاتر قووڵبوونەوە، کاتێک هاوژینەکەی بەهۆی زەرەرکردنی لە مامەڵەی دراوی دیجیتاڵیدا خۆی دەکوژێت، دوای رووداوەکە زولەیخا چوار مانگ زیندانی دەکرێت.  زولەیخا حوسێن دەڵێت، هیچ کێشەیەکی لەگەڵ هاوژینەکەی نەبووە، بەڵام بەهۆی خۆکوشتنیەوە، دایک و باوکی هاوژینەکەی چوار مانگ خستوویانەتە زیندانەوە.  مقدەم هۆگر عەزیز، گوتەبێژی پۆلیسی هەولێر دەڵێت، پەڕاوی لێکۆڵینەوە بۆ رووداوەکە کراوەتەوە و فەرمانی دەستگیرکردن بۆ براکەی دەرچووە.  زولەیخا پێنچ منداڵی بەهۆکاری جیا جیا گیانیان لەدەستداوە و ئێستاش تەنیا منداڵێکی پێنچ ساڵانی هەیە.