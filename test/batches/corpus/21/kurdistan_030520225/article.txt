دوای دروستبوونی شەڕ و ئاڵۆزی لەنێوان سوپای عێراق و یەبەشەدا لە شنگال، لە ماوەی دوو هەفتەی رابردوودا و بەهۆی ئەو نیگەرانییانەی لای خەڵک دروستبوون، هەزاران کەس ئاوارەی نێو کەمپەکانی پارێزگای دهۆک بوون، تەنیا لە رۆژی ٢ی ئایاردا لانیکەم ٧٠١ خێزان ئاوارە بوون.  پیر دەیان پیر جەعفەر، بەڕێوەبەری کۆچ و کۆچبەران و رووبەڕووبوونەوەی قەیرانەکان لە پارێزگای دهۆک بە تۆڕی میدیایی رووداوی راگەیاند، لە یەک رۆژدا و بەهۆی ئاڵۆزییەکانی شنگالەوە تاوەکو کاژێر ٠١: ٠٠ی بەیانیی ئەمڕۆ سێشەممە ٣ی ئایار، ٧٠١ خێزان ئاوارەی پارێزگای دهۆک بوون کە ژمارەی ئەندامانی ئەو خێزانانە چوار هەزار و ٨٣ کەسن.  لەنێو کەمپەکانی پارێزگای دهۆک ٢٧ هەزار خێزان دەژین، لە دەرەوەی کەمپەکانیش ٣٧ هەزار و ٨٠٠ خێزان دەژین، نزیکەی نۆ هەزار خێزان لە ماوەی دوو ساڵی رابردوودا گەڕاونەتەوە شنگال، بەڵام بەهۆی هەستکردنیان بە نائارامی لە ناوچەکەیان، جارێکی دیکە بەشێک لەو خێزانانە ئاوارە بوونەتەوە.