چیایی تەیموور، ئەندامی فراکسیۆنی پارتی دیموکراتی کوردستان لە ئەنجوومەنی نوێنەرانی عێراق، لەبارەی دۆخی سیاسیی هەرێمی کوردستان و عێراق، بە تۆڕی میدیایی رووداوی راگەیاند: "چاوەڕوانین بەمنزیکانە سەرۆک مەسعود بارزانی دەستپێشخەرییەک بۆ دەربازبوون لەو دۆخە چەقپەستووییە سیاسییەی هەیە رابگەیێنێت و لەگەڵ یەکێتی نیشتمانی کوردستان بەتایبەت لێکنزیکبوونەوە هەبێت، ئەوەش چاوەڕوان دەکرێت دەستێشخەرییەکە لە چەند رۆژی داهاتوو  بخرێتەڕوو و هەر ئەوەش چاوەڕوان دەکرێت لە جەنابی سەرۆک کە بەرژەوەندیی کورد بخاتە پێش هەموو بەرژەوەندییەکەوە. "  هەر سەبارەت بە دەستپێشخەرییەکەی سەرۆک مەسعود بارزانی، سۆزان مەنسور کەرەم، گوتەبێژی فراکسیۆنی یەکێتی نیشتمانی کوردستان لە ئەنجوومەنی نوێنەرانی عێراق، بە تۆڕی میدیایی رووداوی گوت: "گوێمان لێبووە دەستپێشخەرییەک لەلایەن پارتی دیموکراتی کوردستانەوە بۆ یەکێتی دەبێت، ئەمە گرنگە نزیکبوونەوە رووبدات، چونکە هەرچەندە ناکۆکیمان هەبێت لە کۆتاییدا دەبێت کۆک بین و بەرژەوەندیی میللەتەکەمان پێشبخەین، ئومێد دەکەین بتوانین بگەینە رێگەچارە. "  سەرچاوەیەک لە یەکێتی نیشتمانی کوردستان پشتڕاستیکردەوە کە پارتی دیموکراتی کوردستان دەستپێشخەری بۆ یەکێتی نیشتمانی کوردستان دەبێت و گوتی: "دەستپێشخەرییەکە لەبارەی پۆستی سەرۆککۆمار و دۆخی سیاسیی هەرێمی کوردستان و کوردیشە لەبەغدا، چاوەڕوانین ببێتە هۆکارێک بۆ یەکخستنی نێوماڵی کورد. "  دوای هەڵبژاردنی پەرلەمانی عێراق لە ١٠ - ١٠ - ٢٠٢١، کێشەکانی نێوان پارتی و یەکێتی لەسەر پۆستی سەرۆککۆمار و دواتریش پرسی مووچە و گازی شل، زیاتر قووڵبوونەوە.  رۆژی یەکشەممە ٨ی ئایار ئەنجوومەنی سەرکردایەتیی پارتی دیموکراتی کوردستان کۆبووەوە، چنار سەعد عەبدوڵڵا، ئەندامی سەرکردایەتیی پارتی دیموکراتی کوردستان بە رووداوی گوت: "سەرۆک بارزانی پێداگری لە گفتوگۆکردن لەگەڵ یەکێتی و لایەنە سیاسییەکانی هەرێمی کوردستان کرد و مەکتەبی سیاسیی دەستکراوە کرد بۆ بەردەوامیدان بە گفتوگۆ لەگەڵ یەکێتی. "  هەروەها گوتی: "تەنانەت گوتیشی، من پێم باشە مەکتەبی سیاسی بەردەوام بێت لەسەر گفتوگۆ و دانوستاندنەکان، بۆیە ئەم پەیامە دەکرێت وردبکرێتەوە بەوەی کە ئەو مەکتەبی سیاسی و سەرکردایەتیی پارتی دەستکراوە کردووە بۆ ئەوەی بەردەوامبن لەسەر گفتوگۆ، تەنانەت دەکرێت وای بخوێنینەوە کە تەنانەت ئەگەر ببێتە بابەتی موبادەرەکردنیش. "  ماوەی زیاتر لە حەوت مانگ دەبێت هەڵبژاردنی ئەنجوومەنی نوێنەرانی عێراق کراوە، ناکۆکیی قووڵی نێوان پارتی و یەکێتی لەسەر پرسی سەرۆککۆمار ئەوانی بەسەر چوارچێوەی هاوئاهەنگی و رزگارکردنی نیشتماندا دابەشکرد و ئێستا جگە لەوەی دوو بەربژێری جیایان بۆ پۆستی سەرۆککۆمار هەیە، لە پێکهێنانی حکومەتی عێراق و پرسەکانی هەڵبژاردن و پەرلەمان و داهات و نەوت و گازیش لە هەرێمی کوردستان ناکۆکن.