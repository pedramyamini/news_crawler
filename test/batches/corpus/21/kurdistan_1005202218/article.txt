رۆژی سێشەممە، ١٠ - ٥ - ٢٠٢٢ رائید عامر نوری، گوتەبێژی پۆلیسی پارێزگای کەرکووک بە تۆڕی میدیایی رووداوی راگەیاند: ئەمڕۆ لە گەڕەکی پەنجا عەلیی شاری کەرکووک دەستیان بەسەر خانوویەکدا گرت کە لەلایەن تۆڕێکەوە بۆ کاری بازرگانیکردن بە ئافرەتانەوە بەکارهاتووە، لە خانووەکەدا چەند ئافرەتێکی بێسەرپەرشت لەوانەی کە کێشەیان هەیە و لەماڵەکانیان هەڵاتوون لەلایەن ژمارەیەک کەسەوە بۆ کاری لەشفرۆشی بەکارهێنراون.  گوتەبێژی پۆلیسی پارێزگای کەرکووک گوتی: "لە خانووەکەدا کچێکمان رزگارکرد و کەسێکیشمان دەستگیرکرد، لەم خانووەدا سێ کچ بەردەوام کاریان پێکراوە و فرۆشراون، پێش چەند رۆژێک کچێکیان بە ٢٠٠٠ دۆلار فرۆشراوە. "  رائید عامر نوری، ئاشکراشیکرد ئەو کەسەی لەو خانووەدا دەستگیرکراوە، بەپێی ماددەی ٣٢ی ماددەی هۆشبەر  راگیراوە. رفێندراوەکەش رادەستی هۆبەی بازرگانیکردن بە مرۆڤ لە پۆلیسی بەرەنگاربوونەوەی تاوانی کەرکووک کراوە و گوتەکانی وەکو سکاڵاکار وەرگیراوە. دادوەر دەستبەجێ بڕیاری لێکۆڵینەوەی لە دۆسیەکە دا.