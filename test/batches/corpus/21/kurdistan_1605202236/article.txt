کاروان سدقی سوڵتان، یەکێکە لەو هاونیشتمانییانەی کە لەو وڵاتە گیریخواردووە و بە تەلەفۆن قسەی بۆ رووداو کرد و گوتی: "ئێمە نزیکەی ٣٠ کەس دەبین، لە ٢٧ - ٦ - ٢٠٢١ چووینە تورکیا، دواتر چووینە بیلاڕووس و لە ١ - ٧ - ٢٠٢١ گەیشتینە لیتوانیا بۆ ئەوەی بچینە وڵاتانی دیکەی ئەوروپا، بەڵام لەوکاتەوە تاوەکو ئێستا لێرە گیرمانخواردووە".  کاروان سدقی خەڵکی سنووری پارێزگای دهۆکە و دەڵێت: ئەوانەی گیریانخواردووە، خەڵکی پارێزگا و ناوچە جیاوازەکانی باشووری کوردستانن، لە لیتوانیا بەسەر چەند کامپێکدا دابەشکراون کە بە گوتەی ئەو وەکو زیندان وایە و نان و ئاوێکی زۆر کەمیان پێدەدەن.  ئاماژە بەوەشدەکات، لەنێویاندا ژن و منداڵیش هەن، کە دۆخی تەندروستی و دەروونیان زۆر خراپە و گوتیشی: "سێ مانگە بە فەرمی داوای گەڕانەوەمان پێشکێشکردووە، بەڵام نە کۆنسوڵخانەی عێراق و نە حکومەتی ئەو وڵاتەش وەڵاممان نادەنەوە".  هەر لەبارەی ئەو کۆچبەرانەوە، موسەننا ئەمین، پەرلەمانتاری کورد لە پەرلەمانی عێراق بە رووداوی راگەیاند، چەندجارێک هەوڵمانداوە کە ئەو کۆچبەرانە بگەڕێنینەوە، بەڵام حکومەتی لیتوانیا ئامادەی هیچ هاوکارییەک نییە، بۆیە پێویستە عێراق لە ئاستی سێ سەرۆکایەتییەکە بێتە سەرهێڵ و بە فەرمی گفتوگۆ لەگەڵ حکومەتی لیتوانیا بکات.  موسەننا ئەمین گوتیشی: دوای هەوڵێکی زۆر، بۆمان روونبووەتەوە، کە حکومەتی لیتوانیا بە مەبەست ئەو کۆچبەرانە دەهێڵێتەوە و دەیانخاتە ئەو دۆخە خراپەوە، بۆ ئەوەی چیدیکە خەڵک هەوڵنەدەن خاکی وڵاتەکەیان بۆ کۆچکردن بەکاربێنن".