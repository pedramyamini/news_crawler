رۆژی سێشەممە ١٠ - ٠٥ - ٢٠٢٢ بەڕێوەبەرایەتیی گشتیی تەندروستیی هەولێر راگەیێندراوێکی لەبارەی یەکەم تووشبووی تای خوێنبەربوون بڵاوکردەوە و دەڵێت، تووشبووەکە خەڵکی شاری هەولێرە و تەمەنی ١٧ ساڵە، ئێستا لەژێر چاودێریی پزیشکیدایە.  ئەمڕۆ سێشەممە، دکتۆر ئارام رۆستەم، راوێژکاری وەزارەتی تەندروستیی هەرێمی کوردستان، میوانی بوولتەنی هەواڵەکانی کاژێر ٠٨: ٠٠ ـی تۆڕی میدیایی رووداو بوو کە شاهۆ ئەمین پێشکێشی دەکات، لەبارەی هۆکاری زۆربوونی ئەو پەتایە لە عێراق رایگەیاند: "ئەو پەتایە ساڵانی پێشووش لە ناوچەی رۆژهەڵاتی نێوەڕاست و باکووری ئەفریقا و خوارووی رۆژهەڵاتی ئاسیا و ناوچەی بەڵقان هەبووە، بەڵام ئەمساڵ بەهۆی وشکەساڵییەوە ڤایرۆسەکە زیادیکردووە".  راوێژکارەکەی وەزارەتی تەندروستیی هەرێمی کوردستان گوتی: "بەهۆی خراپی دۆخی ئابوورییەوە لە عێراق، ئەمساڵ نەتوانراوە وەکو پێویست ئاژەڵەکان بڕشێندرێن، پێویستە مانگانە ئاژەڵەکان و شوێنەکانیان بڕشێندرێن و لە گەنە پاکیان بکەنەوە، ئەمە نەکراوە، بۆیە ئەو پەتایە زیاتر بڵاوبووەتەوە لە عێراق".  سەبارەت بە رێکارەکان بۆ کۆنترۆڵکردن و رێگریکردن لە تەشەنەکردنی پەتاکە، دکتۆر ئارام رۆستەم دەڵێت: "کۆبوونەوەمان لەگەڵ وەزارەتی کشتوکاڵ و ناوخۆ کردووە، چەندەها رێکار لەسەر ئاستی وەزارەتی تەندروستی و وەزارەتی کشتوکاڵ و بەڕێوەبەرایەتیی گشتیی تەندروستیی هەولێر و بەڕێوەبەرایەتیی گشتیی ڤێتەرنەری هەولێر هەن، لەوانە رێگری بکرێت لە هاوردەکردنی ئاژەڵ لەو ناوچانەی کە ئەو نەخۆشییەیان تێدا بڵاوبووەتەوە".  لەبارەی دۆخی تەندروستیی تووشبووەکەی هەولێر، دکتۆر ئارام رۆستەم گوتی: "ئەو کەسە ناوی (آ - م)ـە و ئێستا لە نەخۆشخانە خەوێندراوە، باری تەندروستی جێگیرە و دەرمانیشی بۆ دابینکراوە، ئەو کەسانەشی کە بەرکەوتەی ئەو تووشبووەن ئەوانیش کەرەنتینەکراون".  سەبارەت بە ئەگەرەکانی گیانلەدەستان بەهۆی تووشبوون بەو پەتایە، راوێژکارەکەی وەزارەتی تەندروستیی هەرێمی کوردستان دەڵێت: "لەبەر ئەوەی ئەو ڤایرۆسە وادەکات هەوکردنی دیوارەکانی بۆری خوێن تووشی خوێنبەربوون ببن، ئەگەری گیانلەدەستدان دەبێتە ١٠ % بۆ ٤٠ % ".  لە بارەی رێکارەکانی خۆپارێزیشەوە، دکتۆر ئارام رۆستەم بە پێویستی دەزانێت "هەموو سەربڕەکان لەکاتی سەربڕیندا ماسک و دەستکێشی تایبەت و چاویلکە بەکاربهێنن بۆ ئەوەی لەو نەخۆشییە بەدوور بن، چونکە دیار نییە ئەو ئاژەڵە ئەو نەخۆشییەی هەیە یان نا. پێویستیشە خەڵک گۆشت لەو شوێنانە بکڕێت کە فەرمین، نابێت بە هیچ شێوەیێک گۆشت لەسەر شەقام بکڕدرێت، وەزارەتی ناوخۆشمان ئاگادارکردووەتەوە لەڕێگەی قایمقامییەتەکانەوە رێگە لەوانە بگرن ئاژەڵ لەسەر شەقام سەردەبڕن، خەڵکیش نابێت لەوانە گۆشت بکڕێت".