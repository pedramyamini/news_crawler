"تەمەنی یاسایی خۆم تەواوکردووە و بە فەرمانی ئەنجوومەنی وەزیران خانەنشینکراوم"، ئەمە گوتەی جەبار یاوەر، ئەمینداری گشتیی پێشووی وەزارەتی پێشمەرگەبوو رۆژی چوارشەممە ٢٦ - ١ - ٢٠٢٢ بە تۆڕی میدیایی رووداوی راگەیاند.  هەرچەندە جەبار یاوەر، هێشتا لە کارەکەی بەردەوامە و تاوەکو کەسێک دەبێتە شوێنگرەوەی بەردەوام دەبێت، بەڵام دوو کەس لەنێو وەزارەتی پێشمەرگە بۆ شوێنگرەوەی جەبار یاوەر بۆ پۆستی ئەمینداری گشتی وەزارەتی پێشمەرگە بەربژێرن، ئەوانیش لیوا قارەمان  کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە، لیوا روکن بەختیار محەممەد، راوێژکاری سەربازی و ئەندامی بۆردی باڵای چاکسازی لە وەزارەتی پێشمەرگە.  لیوا قارەمان شێخ کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە، لەبارەی پڕکردنەوەی پۆستی ئەمینداری گشتی وەزارەتی پێشمەرگە، رۆژی دووشەممە، ٢٥ - ٤ - ٢٠٢٢، بەتۆڕی میدیایی رووداوی گوت "ئەو پۆستە پشکی یەکێتی نیشتمانی کوردستانە، بەڵام هێشتا کەس بۆ ئەو پۆستە لەلایەن یەکێتی نیشتمانی کوردستانەوە دیارینەکراوە و چاوەڕوانیان یەکلایی بکرێتەوە. "  سەرچاوەیەک لە وەزارەتی پێشمەرگەی حکومەتی هەرێمی کوردستان، رۆژی دووشەممە، ٢٥ - ٤ - ٢٠٢٢، سەبارەت بە چانسی هەریەک لەو دوو بەرپرسەی وەزارەتی پێشمەرگە بۆ وەرگرتنی پۆستەکە، بەتۆڕی میدیایی رووداوی گوت: "هەریەک لەو دوو بەرپرسەی یەکێتی لەوەزارەتی پێشمەرگە بەربژێرن بۆ وەرگرتنی پۆستی ئەمیندای گشتی وەزارەتی پێشمەرگە، لیوا قارەمان  کەمال، کەسێکە لەرووی کاتەوە لەپێشترەوە لە وەزارەتی پێشمەرگە دەوام دەکات، بەڵام لیوا روکن بەختیار محەممەد پلە سەربازییەکەی بەرزترە. "  رۆژی ٢٦ - ١ - ٢٠٢٢، جەبار یاوەر، ئەمینداری گشتیی وەزارەتی پێشمەرگە خانەنشینکراو و پلەکەشی بۆ بەرزترین پلەی سەربازی لە عێراق و هەرێمی کوردستان بەرزکرایەوە.   رۆژی چوارشەممە ٢٦.١.٢٠٢٢ جەبار یاوەر، لەبارەی کارکردنی لەدوای خانەنشینبوون بە تۆڕی میدیایی رووداوی گوت: "بە نیازنیم لەماڵەوە دابنیشم، رەنگە لە ناوەندێکی لێکۆڵینەوەی سەربازی یان ستراتیژی کاربکەم، هەروەها وەکو شارەزای سەربازی هاوئاهەنگیم لەگەڵ دەزگاکانی راگەیاندن دەبێت و رەنگە لە سەرۆکایەتیی هەرێمی کوردستانیش وەکو راوێژکار دەستبەکاربم".  بەپێی بڕگەی سێیەمی ماددەی سێیەم لە یاسای وەزارەتی پێشمەرگە لەهەرێمی کوردستان ژمارە ١٩ی ساڵی ٢٠٠٧، ئەمیندارێتی گشتی وەزارەتی پێشمەرگە ئەمیندارێکی گشتی بە پلەی تایبەت بەڕێوەبەی دەبات و ئەم بەڕێوەبەرایەتی و دەزگایانەی خوارەوەی پێوە دەلکێت:  ١ - بەڕێوەبەرایەتیی گشتیی گرێبەستەکان و کڕیاری و چەکدارکردن و کەلوپەل پێدان.  ٢ - بەڕێوەبەرایەتیی گشتیی تاکەکان و خۆبەشکاران.  ٣ - بەڕێوەبەرایەتیی گشتیی راگەیاندن و رۆشنبیری و هۆشیاری نیشتمانی.  ٤ - بەڕێوەبەرایەتیی گشتیی کاروباری خانەنشینی پێشمەرگە و چاودێری خاوەن پێویستییە تایبەتییەکان.  ٥ - بەڕێوەبەرایەتیی گشتیی بودجە و بەرنامەکان "ژمێریاریی سەربازی".