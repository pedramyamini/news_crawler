رۆژی دووشەممە ١٦ ـی ئایاری ٢٠٢٢، دکتۆر سەیف بەدر، گوتەبێژی وەزارەتی تەندروستیی عێراق بە تۆڕی میدیایی رووداوی راگەیاند، "بەهۆی خۆڵبارینەکەی ئەمڕۆوە تاوەکو ئێستا زیاتر لە دوو هەزار کەس کە دووچاری کێشە بوون لە هەناسەدانیان گەیێندراونەتە نەخۆشخانەکان و بنکە تەندروستییەکانمان، تاوەکو ئێستاش هیچ گیانلەدەستدانێک لەنێو ئەو کەسانە تۆمارنەکراوە. "    گوتەبێژی وەزارەتی تەندروستیی عێراق داوا لەو کەسانە دەکات کە نەخۆشیی درێژخایەنی هەناسەدانیان هەیە یان نەخۆشی دڵیان هەیە یان کەسانی بە تەمەنن لە ماڵەوە دەرنەچن، بەڵام ئەگەر هەر ناچاربوون لە ماڵەوە دەربچن، "پێویستە دەمامک ببەستن؛ بۆ هەر دۆخێکی لەناکاویش وەزارەتی تەندروستیی ئامادەباشی کردووە و دەرمان و ئۆکسجین لە هەموو نەخۆشخانەکان و بنکە تەندروستییەکان دابینکراون. "  هاوکات، عامر جابری، گوتەبێژی دەستەی گشتیی کەشناسی و بوومەلەرزەزانیی عێراق، ئەمڕۆ دووشەممە بە تۆڕی میدیایی رووداوی راگەیاند: هۆکاری ئەم شەپۆلەی خۆڵبارین کە ئەمڕۆ عێراقی گرتووەتەوە کاریگەریی نزمەپاڵەپەستۆیەکە کە لە دەریای نێوەڕاستەوە هاتووە.   عامر جابری ئاماژە بەوەش دەکات، "ئەم شەپۆلە ئێوارەی ئەمڕۆ لە باکوور و نێوەڕاستی عێراق کۆتایی دێت. پێشبینیش دەکەین سبەی لە باشووری عێراق کۆتایی بێت. "