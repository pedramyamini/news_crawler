ئەحمەد گەرگەری، بەڕێوەبەری ناحیەی زوممار بە رووداوی راگەیاند، "راستە دەنگی تەقینەوەیەک ھاتووە و چەکدارێکی حەشد بریندارە، بەڵام ھێشتا نازانرێت ئەو رووداوە چۆن دروستبووە. "  سەرچاوەیەکی ئاگادار لە ناحیەی زوممار بە رووداوی راگەیاند، "کاژێر ٠٩: ٠٠ ـی شەوی رابردوو دەنگی تەقینەوەیەک لە بارەگایەکی حەشدی شەعبی بیستراوە، ژووری ئۆپەراسیۆنی حەشدی شەعبی بە ئێمەی گوتووە: لەلایەن فڕۆکەیەکی بێفڕوکەوانی نەناسراو بۆردوومانکراوین. "  ژووری ئۆپەراسیۆنەکانی نەینەوا دەڵێت، "تەقینەوەکە بۆمبێکی رووناککەرەوە بووە لە بنکەیەکی حەشدی شەعبی. "  ئەو سەرچاوەیەی رووداو کە نەیویستووە ناوی بڵاوبکرێتەوە باسی لەوەش کرد، "ھێزێکی زیاتری حەشدی شەعبی لە تەلەعفەرەوە رەوانەی شوێنی رووداوەکە کراون، هەروەها ھێزێکی دیکەی سوپای عێراقیش گەیشتنە شوێنی رووداوەکە. "  بەپێی زانیاری ئەو سەرچاوەیەی رووداو، "حەشدی شەعبی بە نیازبوون لەڕێگەی فڕۆکەیەکی بێفڕۆکەوان کێلگەکانی نەوت لەژێر دەستھەڵاتی پێشمەرگە بکەنە ئامانج، بەڵام پێش ئەوەی ئامانجەکەیان بپێکێن، ئەو فڕۆکەیە تەقیوەتەوە. "  شەوی رابردوو شانەی راگەیاندنی ئەمنیی عێراق رایگەیاند کە هیچ بنکەیەکی حەشدی هۆزەکان لە ناوچەی زوممار لە پارێزگای نەینەوا بۆردوومان نەکراوە، بەڵکو ئەوەی روویداوە بریتییە لە "تەقینەوەی بۆمبێکی رووناککەرەوە لە بنکەیەکی حەشدی هۆزەکان کە بووەتە هۆی برینداربوونی چەکدارێکی حەشدی هۆزەکان. "