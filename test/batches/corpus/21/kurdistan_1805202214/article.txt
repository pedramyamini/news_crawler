ئەمڕۆ چوارشەممە ١٨ - ٥ - ٢٠٢٢، دیلان یەشیلگوز، وەزیری دادی هۆڵەندا گەیشتە فڕۆكەخانەی نێودەوڵەتیی هەولێر و لەلایەن فەرسەت ئەحمەد، وەزیری دادی هەرێمی کوردستانەوە پێشوازیی لێکرا.   دواتر، دیلان یەشیلگوز چووە سەر قەڵای هەولێر و قسەی بۆ رۆژنامەڤانان کرد و گوتی، لایان گرنگە کە چۆن کار لەگەڵ حکومەتی هەرێمی کوردستان دەکەن و چۆن بتوانن رێگری لە تووندوتیژی بگرن و یارمەتیی قوربانیانی دەستی داعش بدەن.   لەبارەی یارمەتییەکانی هۆڵەندا بۆ قوربانیانی دەستی داعش وەزیری دادی هۆڵەندا باسی لەوە کرد، "حکومەتی هۆڵەندا بەڵێنی پێداوین هاوکاری زیاترمان بکات تاوەکو یارمەتی قوربانیانی تیرۆرستانی دەستی داعش بدەین. "   بڕیارە لە سەردانەکەیدا وەزیری دادی هۆڵەندا لەگەڵ بەرپرسانی باڵای هەرێمی کوردستاندا کۆببێتەوە و تاتوێی چەند پرسێک بکەن.   هادی سەلیمی، پەیامنێری رووداو رایگەیاند، بە جێنۆسایدناساندنی کۆمەڵکوژی ئێزدییەکان، قەرەبووکردنەوەی قوربانیانی دەستی داعش، دۆخی مافی مرۆڤ و ئازادی رادەربڕین تەوەری کۆبوونەوەکانی نێوان وەزیری دادی هۆڵەندا و بەرپرسانی هەرێمی کوردستان دەبێت.