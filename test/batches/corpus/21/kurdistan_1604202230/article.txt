ئەمڕۆ شەممە، ١٦ی نیسانی ٢٠٢٢، ساماڵ عەبدولڕەحمان، بەڕێوەبەری گومرگی هەرێمی کوردستان بە تۆڕی میدیای رووداوی راگەیاند، "نووسراومان لە ئەنجوومەنی وەزیرانەوە بەدەست گەیشتووە و ئاڕاستەی هەموو بەڕێوەبەرایەتییەکانم کردووە بۆ ئەوەی بڕیاری هەڵگرتنی رەسمی گومرگی لە سبەی یەکشەممەوە جێبەجێ بکرێت".  رۆژی چوارشەممە، ٦ - ٤ - ٢٠٢٢، ئەنجوومەنی وەزیران لە کۆبوونەوەی هەفتانەیدا رایگەیاند، پێشنیازی وەزارەت و لایەنە پەیوەندیدارەکانی پەسندکردووە، سەبارەت بە هەڵگرتنی رەسمی گومرگی بۆ ماوەی دوو مانگ لەسەر بەرهەم و پێداویستییە خۆراکییە سەرەکییەکان.  بە گوێرەی ئەو نووسراوەی ساماڵ عەبدوڵرەحمان، ئاڕاستەی بەڕێوەبەرایتییەکانی کردووە، ئەو پێداویستییانەی کە رەسمی گومرگییان لەسەر هەڵدەگیرێت، "ئارد، شەکر، چای رەش، رۆنی ئاژەڵی بەستوو، هەموو جۆرە شیری وشکی منداڵان، نۆکی وشک، لۆبیای وشک، پاقڵەی وشک، برنج، زەیتی رووەکی، رۆنی روەکی بەستوو، نیسک، فاسۆلیای وشک و ماشی وشکە. "  لەبارەی کاریگەریی ئەو بڕیارە لەسەر کۆنترۆڵکردنی نرخی ئەو پێداویستییانە، ساماڵ عەبدولڕەحمان گوتی، ئەو بڕیارە کاریگەرییەکی باشی دەبێت، چونکە هەموو ئەو خۆراکە سەرەکییانەی کە خەڵکی بەکاریدەهێنن بە تایبەتی لە هەرێمی کوردستان گومرگیان لەسەر هەڵدەگیرێت، ئەوەش هۆکار دەبێت بۆ ئەوەی نرخی ئەو پێداویستییانە بە جێگری بمێنێتەوە یان زیاد نەکات بەشێوەیەک کە کاریگەریی بکاتە سەر خەڵک.  لە نووسراوێکدا مەسرور بازرانی، سەرۆکی حکومەتی هەرێمی کوردستان جێبەجێکردنی بڕیارەکەی راگەیاندووە و دەڵێت، "بۆ ماوەی دوو مانگ رەسمی گومرگی لەسەر کۆمەڵێک پێداویستیی سەرەکی هەڵبگیرێت، دواخستنی وەرگرتنی باج لە بازرگانانی هاوردەکاری بەرهەمە خۆراکییەکان، ئاسانکاری و کەمکردنەوەی رۆتین لە لایەن وەزارەتی تەندروستی بۆ هەمان ئەو بەرهەمانەی کە رەسمی گومرگییان لەسەر هەڵدەگیرێت هاوشێوەی ئاسانکارییەکانی سەردەمی بڵاوبوونەوەی ڤایرۆسی کۆرۆنا بە مەرجێک کوالێتیی کۆنترۆڵی خۆراک رەچاو بکرێت، بەردەوامبوونی کاروبارەکانی ژووری ئۆپەراسیۆن لە پارێزگا و ئیدارە سەربەخۆکان کە بە بەشداریی سەرجەم لایەنە پەیوەندیدارەکان لە لایەن وەزارەتی ناوخۆ پێکهێنراوە بەمەبەستی چاودێریی نرخ و بازاڕ، ئەنجامدانی هەڵسەنگاندن و پێداچوونەوە بۆ ئەنجامی رێکارە پێشنیازکراوەکانی ئاماژەپێدراو لە بڕگەکانی سەرەوە دوای دوو مانگ لە جێبەجێکردنیان، پێویستە گشت وەزارەت و لایەنە پەیوەندیدارەکانیش ئەم بڕیارە جێبەجێبکەن. "