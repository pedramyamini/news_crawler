دایکی زاڤین، پارێزەرە و بە رووداوی گوت، "ئەو خواردنەم پێخۆش بوو، لە برنج درووستکراوە و فلیپینییە، بۆ من جیاواز بوو، تامیشی خۆش بوو، هەندێکم بۆ منداڵەکانیشم کڕی، چونکە حەزیان لە خواردنە ئاسیاییەکانە. "   ئاسکۆڵ ئاراز، قوتابییە و بەشداریی لە فیستیڤاڵەکەدا کردووە و دەڵێت، "ئێمە دۆڵمەمان خوارد، دۆڵمەی سپی، هەروەها شەربەتیشمان کڕی. "  ئەیوب ئەیمەن، پزیشکە و یەکێکی دیکەیە لە بەشداربووانی فیستیڤاڵەکە و باسی لەوە کرد، "بەشیوەیەکی گشتی خواردنەکان خۆش و جوانن، ئێمە خواردنێکمان هەڵبژارد و خواردمان، ئەویش پیتزایەک بوو. "  فیستیڤاڵەکە لە پارکی سامی عەبدولڕەحمان بۆ ماوەی چوار رۆژ و تاوەکو ٨ ـی ئەم مانگە بەردەوام دەبێت، رۆژانە کاژێر ١٢ ـی نیوەڕۆ تاوەکو ١٢ شەو کراوەیە.  پورە زەیتوون قادر کە پێش هەمووان هەویرەکەی ئامادەبوو، چەندین جۆر کەلانە و نانی کوردی پێشکێش دەکات و بە رووداوی گوت، "کەلانە، ئەستووکی بە پەنیر، ناسکەنان، ناڵەشکێن و ئەستووکی بە قیمە دروستدەکەین، خواستی لەسەرە، جگە لە کورد، عەرەب و بیانیش داوای دەکەن. "  لەو فیستیڤاڵەدا خۆراک و خواردن و خواردنەوەی زۆر هەن، بەڵام ئامانجی سەرەکی هۆشیارکردنەوەی خەڵکە بۆ خواردنی تەندروست و شیوازی دروستی خوارن و خواردنەوە، بۆ ئەمە رۆژانە دیبەیتی تایبەت بۆ پزیشکان و کەسانی شارەزا رێکدەخرێت.   دکتۆر خۆگر چەتۆ، بەڕێوەبەری فیستیڤاڵی خۆراک لە هەرێمی کوردستان دەڵێت، "ناوەندێکی گرنگە بۆ نزیککردنەوەی خەڵک لەگەڵ چێشتخانە و ئەو کۆمپانیایانەی خۆراکە وشکەکان دەهێنن، لێرە باسی سوود و زیانەکانی خۆراکەکان دەکەین. "  بۆ ئەوانەی قەڵەون و کێشەیان لەگەڵ سیستەمی خۆراک هەیە، دەتوانن سەردانی فیستیڤاڵەکە بکەن و لە لایەن دوو پزیشکی پسپۆڕەوە بێ بەرامبەر پشکنینیان بۆ دەکرێت و رێنوێنییان پێدەدرێت.  دکتۆر رێباز تاهر، پسپۆڕی سیستەمی خۆراک ئاماژە بەوە دەکات، "پشکنینیان بۆ دەکەین، بۆ نموونە پشکنینی باڵا، کێش و قەڵەوییان بۆ دەکەین، هەروەها رێنمایی خۆراکییان پێدەدەین. "  دوای هەولێر، فیستیڤاڵەکە دەبرێت بۆ سلێمانی و دهۆک، لە ١٢ بۆ ١٤ ـی مانگ لە دهۆک و لە ١٨ بۆ ٢٢ ـی مانگ لە سلێمانی بەڕێوەدەچێت.