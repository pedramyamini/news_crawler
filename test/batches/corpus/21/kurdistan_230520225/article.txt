ئەمڕۆ دووشەممە، ٢٣ - ٥ - ٢٠٢٢، ئاسۆ کەمال، بەڕێوەبەری کەشناسی و بوومەلەرزەزانیی سلێمانی لەبارەی ئەو خۆڵبارینەی کە بەیانیی ئەمڕۆ ناوچەکانی هەرێمی کوردستانی گرتووەتەوە بە تۆڕی میدیایی رووداوی گوت، "بۆ سبەی کاریگەرییەکانی بەردەوام دەبێت، بەڵام رۆژی چوارشەممە بەرەو کەمبوونەوە و کۆتایی دەچێت. "  سەبارەت بە کەشوهەوای سلێمانی گوتی، کەشوهەوا باشە، ئێستا مەودای بینین ٦ بۆ ٧ کیلۆمەترە، بەڵام وردە وردە مەودای بینین کەمتر دەبێتەوە و لە گەرمیان خۆڵبارینێکی چڕ هەیە.  تاهیر عەبدوڵڵا، بەڕێوەبەری فڕۆکەخانەی نێودەوڵەتیی سلێمانی بە رووداوی گوت، کەشوهەوا جێگیرە و ئەگەر بەمشێوەیە بمێنێتەوە، ئەوا گەشتەکانیان بەردەوام دەبێت.   بەڵام لە هەولێر بەهۆی خۆڵبارینێکی چڕ، فڕۆکەخانەی نێودەوڵەتیی هەولێر لە راگەیێندراوێکدا رایگەیاند، "سەرجەم گەشتەکانی فڕۆکەخانەکە راگیراوە. "  رۆژی یەکشەممە ٢٢ ـی ئایاری ٢٠٢٢، ئەمیندارێتی گشتیی ئەنجوومەنی وەزیرانی عێراق لە راگەیێندراوێکدا بڵاویکردەوە، بەهۆی خراپیی کەشوهەوا و شەپۆلی خۆڵبارین کە ناوچە جیاجیاکانی عێراق دەگرێتەوە، مستەفا کازمی، سەرۆکوەزیرانی عێراق بڕیاریدا رۆژی دووشەممە لە سەرجەم دامودەزگا فەرمییەکان پشووی فەرمی دەبێت، جگە لە فەرمانگەکانی تەندروستی و ئەمنی و خزمەتگوزارییەکان.   هەینى رابردوو شەپۆلێکى دیکەى خۆڵبارین لە عێراق هەڵیکرد و تاوەکو یەکشەممە ٢٢ ـى ئایار بەردەوامبوو. لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.