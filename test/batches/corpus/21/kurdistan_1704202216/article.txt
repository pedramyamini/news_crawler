رۆژی یەکشەممە ١٧ - ٤ - ٢٠٢٢ وەزارەتی شارەوانی و گەشتوگوزاریی هەرێمی کوردستان رایگەیاند: "دوای ئەوەی بەهۆی پەتای كۆرۆنا و لێكەوتە ئابوورییەكانی، كاركردن لە پرۆژەی ئاوی دەربەندیخان وەستا، دووبارە لەسەر بودجەی وەزارەتی شارەوانی و گەشتوگوزار دەست بە جێبەجێكردنی دەكرێتەوە؛ ئێستا نزیكەی ٦٠ % ی كارەكانی جێبەجێكراوە و بڕیارە ئەو بەشەی ماوە بەمزووانە تەواو بكرێت".  رۆژی یەکشەممە ١٧ی نیسانی ٢٠٢٢، سلێمان محەممەد، قایمقامی قەزای دەربەندیخان بە تۆڕی میدیایی رووداوی راگەیاند: "تاوەکو ئەم کاتەی قسە بۆ ئێوە دەکەم، یەک دینار بۆ پڕۆژەی ئاوی دەربەندیخان خەرج نەکراوە تاوەکو دەستپێبکاتەوە".  پڕۆژەی ئاوی دەربەندیخان بە گوژمەی ١٩ ملیۆن و ٧٩٩ هەزار و ١٠٠ دۆلار جێبەجێ دەکرێت؛ قایمقامی دەربەندیخان دەڵێت: "پارەکە بڕیاری لەسەر دراوە، بەڵام لەبەر نەبوونی پارە، پڕۆژەکە نەکەوتووەتەوەکار؛ دەبێت لە داهاتی نێوخۆی سلێمانی خەرجبکرێت و پارەش نییە".  سلێمان محەممەد سەبارەت بە ئاوی خواردنەوەی دەربەندیخان دەڵێت: "هیچ شیاوی خواردنەوە نییە؛ من خۆم بەکاری ناهێنم و زۆرینەش بەکاری ناهێنن؛ ئەی خەڵکە هەژارەکە چی بکات کە ئۆتۆمبێلی نییە و توانای نییە؟ "  بەگوێرەی راگەیێندراوەکەی وەزارەتی شارەوانی، بە تەواوبوونی پڕۆژەکە ٧٥ هەزار كەس لە دانیشتووانی دەربەندیخان و دەوروبەری سوودمەند دەبن، گرفتی پیسبوونی ئاو و كەمیی ئاو لە سنوورەكە بە تەواوی چارەسەر دەكات.  وەزارەتی شارەوانی راشیگەیاندووە، جگە لەوەی ئێستا ٦٠ % ی كارەكانی جێبەجێكراوە، هاوكات بە رێژەی ٩٠ % یش كاری ئەندازەی شارستانی و ١٠٠ % ی كاری دیزاینی تەواو بووە و ئێستاش كۆمپانیای بەڵێندەر سەرقاڵی دابینكردنی ئەو كەلوپەلانەیە كە بۆ تەواوكردنی بەشی كارەبا و میكانیكی پرۆژەكە پێویستن و بڕیارە لە ئاییندەیەكی نزیكدا دەست بەكارەكانی بكات.  پڕۆژەکە لە بەشەکانی وەرگر و پاڵاوتن و چارەسەركردن پێکدێت كە بە هێڵێكی سەرەكی بەستراونەتەوە بە بۆریی كاربۆن ستیل بە تیرەی ٥٠٠ مللم و بە درێژی ٢، ٨ كیلۆمەتر، پرۆژەكە دوو هێڵی دابەشكردنی ئاوی هەیە بە تیرەی ٤٠٠ مللم و درێژی ٢٥٠ مەتر و ٣٠٠ مللم بە درێژی ١٨٠٠ مەتر.