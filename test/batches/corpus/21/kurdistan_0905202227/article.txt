هاوکار کاژێر ٠٨: ٠٠ی بەیانیی رۆژی چوارشەممە لەگەڵ برا و شۆفێرێکی بارهەڵگر و هاوڕێیەکی بۆ کڕینی سپلێتەکان دەچێتە چەمچەماڵ، بەڵام لەوێ دەیانبەنە شوێنێکی چۆڵ و دواتر چوار کەسی دەمامکدار بە زەبری چەک و هەڕەشە پارەکەیان لێ دەستێنن و بەجێیاندەهێڵن.  هاوکار ستار، وەستای سپلێت باس لەوە دەکات، ئەو کەسانە پێیان گوتووە، سپلێتەکان لە دەرەوەی چەمچەماڵە، "ئێمە وامانزانی کەمپی نەوتە، یان هی دانا غازە. گوتیان: سپلێتەکان لەوێیە. بەگوێرەی ناونیشانەکە، گوتی لە جادەیەک لابدەن و دوو قوتعەیە و لە قوتعەکان لابدەن، سەیر دەکەین رێگەکە ناخۆشە. دوای ئەوەش تەلەفۆنمان کرد، نیسان پەترۆڵێک بەردەممانی گرت و چوار کەسی نەناسراو دابەزین پارە و مۆبایل، هەموویان چەک کرد و تەواو. هەر ئەوان بوون، ئەوانەی لەگەڵیان قسەمان دەکرد، داوای پارەکەیان کرد و پارەکەیان برد و رۆشتن، مۆبایلەکانیان بردین و سویچی سەیارە هیچمان پێ نەما. دواتر لەسەر جادەکە سویچەکەیان دانا. "  ستار حەمید، باوکی هاوکار دەڵێت، دوای رووداوەکە بۆیان دەرکەوتووە کە کەسێکی دیکەش بە هەمان فێڵ و لە هەمان شوێن دزیی لێکراوە، ئەو کەسانەش "زۆر بێمنەت بوون. "  گرووپەکە یەکەمجار لەڕێگەی فەیسبووکەوە پەیوەندییان بە پیاوێکەوە کردووە، کە بە هەمان شێوە ئەویش کاری چاککردنی سپلێتە و پێیدەڵێن، "خۆت یان کەسێکمان دەوێت سپلێت بکڕێت. "  نەوزاد بابان، وەستای سپلێت ئاماژە بەوە دەکات، "تەلەفۆنم کرد بۆ مامۆستا ستار و گوتم، مامۆستا تۆ سپلێت دەکڕیت؟ گوتی: بەڵێ. گوتم: چەند کەسێک هەن من نایانناسم و خۆت قسەیان لەگەڵدا بکە و مامەڵەیان لەگەڵدا بکە. دوای ئەوەی ئەوەم بیست، گوتیان مامۆستا ستار تووشی ئەو رووداوە بووە؛ کوڕێکم بمردایە هەر ئەوەندەم پێناخۆش بوو، زۆر زۆر بێزاری کردم و رووم نەدەهات بڕۆم بۆ لای ئەو پیاوە. "  هاوکار و براکەی لە چەمچەماڵ سکاڵای یاساییان تۆمارکردووە و لێکۆڵینەوە لەسەر رووداوەکە دەستیپێکردووە، بەڵام تاوەکو ئێستا کەس لەسەر ئەو رووداوە دەستگیرنەکراوە.