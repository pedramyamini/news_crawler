ئەمڕۆ چوارشەممە ٢٠٢٢.٤.٢٧، پارێزگاری هەولێر و بەرپرسانی پارێزگاکە لەبارەی ئامادەکارییەکان بۆ جەژن کۆبوونەوە و تەوەرێکی کۆبوونەوەکەش، لەبارەى (تای خوێن به‌ربوون)بوو، کە نه‌خۆشییه‌كی ڤایرۆسییە و لەڕێگه‌ی ئاژه‌ڵه‌وه بۆ مرۆڤ ده‌گوازرێته‌وه.  ئومێد خۆشناو، پارێزگاری هەولێر بە رووداوی راگەیاند، "ئامانجمانە هەر لە ئێستاوە رێگربین لەبەردەم دزەکردنی ئەو پەتایە بۆ سنووری پارێزگای هەولێر، بۆیە لە کۆبوونەوەی ئەمڕۆماندا چەند بڕیارێکماندا. "  ئومێد خۆشناو گوتی: "لەمەودوا بەهیچ شێوەیەک رێگە نادرێت ئاژەڵ لە دەرەوەى کوشتارگەکان بەبێ پشکنینى ڤێتەرنەرى سەرببڕدرێت، ئەرکى قایمقام و بەڕێوەبەرى ناحیە و شارەوانى و لیژنەکانى تەندروستی و بازاڕە، رێگریی لەوە بکەن کە ئاژەڵ لەسەر جادە و کۆڵانەکان سەرببڕدرێت و هەرکەس و لایەنێکیش سەرپێچى بکات سزای یاسایی دەدرێت".  لە کۆبوونەوەکەی ئەمڕۆی پارێزگای هەولێرد، ژمارەیەک بڕیار دەرکران کە ئەمانەن:-  • بە هاوکارى یەکە کارگێڕیەکان، دەستبکرێت بە هەڵمەتى شوشتن و رشاندنى ئاژەڵى خۆماڵى.  • لەلایەن هۆبەکانى ڤێتەرنەرى و موختارى گوندەکان، هەموو ئەو هاووڵاتییانەى خاوەنى ئاژەڵ و کارى ئاژەڵدارى دەکەن، ئاگادار بکرێنەوە لە رشاندنى ئاژەڵەکانیان بە دەرمانى دژە (قرنە).  • رشاندنى گۆڕەپان (مەیدان)ـى ئاژەڵان بەگشتى.  • خاوەنى کێڵگەکان و بازرگانانى ئاژەڵان، دەبێت لەسەر ئەرکى خۆیان پابەندبن بە رشاندنى ئاژەڵەکانیان بەسەرپەرشتى ڤێتەرنەرى.  • دەبێت باخچەکانى ئاژەڵانى سنوورى پارێزگاى هەولێر، لەژێر سەرپەرشتى ڤێتەرنەرى هەموو ئاژەڵەکانیان بشۆن و بڕشێنن.  • هاتنى ئاژەڵ و گۆشت لە دەرەوەى شارى هەولێر بەبێ پشکنینى ڤێتەرنەرى و پزیشکى، بەهەموو شێوەیەک قەدەخەیە.  چەند رۆژێکە پەتای تای خوێنبەربوون، لە پارێزگاکانی ناوەڕاست و باشووری عێراق بڵاوبووەتەوە و بەهۆیەوە چەند تووشبوویەک گیانیان لەدەستداوە و دەیانی دیکەش لە نەخۆشخانەکان چارەسەر وەردەگرن.  رۆژی ٢٧ - ٤ - ٢٠٢٢ د. ئارام رۆستەم، راوێژکاری وەزارەتی تەندروستیی حکومەتی هەرێمی کوردستان بە رووداوی راگەیاند: "تاوەکو ئێستا نەخۆشیی تای خوێنبەربوون نە بە نیشانە و نە بە تووشبوو لە هەرێمی کوردستان تۆمارنەکراوە".  راوێژکاری وەزارەتی تەندروستی دەڵێت لە پارێزگاکانی دراوسێی هەرێمی کوردستان هیچ حاڵەتێک تۆمارنەکراوە و وەک ئاماژەی پێدەکات: "تاوەکو ئێستا ئەو نەخۆشییە لە ١٠ پارێزگای عێراق بڵاوبووەتەوە، کەرکووک و نەینەوایان تێدانییە، بەڵام دەکرێ لای خۆشمان بڵاوببێتەوە، لەبەر ئەوەی نەخۆشییەکە چەند ساڵێکە هەر هەبووە، بەڵام ئەمساڵ نیشانەکانی زیاترن و رەنگە هۆکارەکەی وشکەساڵی بووبێت".  د. ئارام رۆستەم ئاماژەی بەوە دا رێنماییان هەیە کە چۆن رێگە لە تەشەنەکردنی ئەو نەخۆشییە بگرن، هەردوو بەڕێوەبەری گشتیی کاروباری تەندروستی و خۆپاراستن، پەیوەندییان بە وەزارەتی کشتوکاڵەوە کردووە بۆ ئەوەی زیاتر ئاگاداری ئەو شوێنانە بن کە ئاژەڵیان لێیە.  لەبارەی ئەو کەسانەش زیاترین مەترسیی تووشبوونیان لەسەرە گوتی: "کرێکارانی مەیدانی فرۆشتنی ئاژەڵ و شوانەکان و بەگشتی ئەو کەسانەی راستەوخۆ بەریەککەوتنیان لەگەڵ ئاژەڵ هەیە، مەترسیی زیاتریان لەسەرە، پەتاکە لەڕێی پەلەوەر ناگوازرێتەوە، تەنیا وشترمل نەبێ".  سەبارەت بە چۆنیەتی خۆپاراستن لەو نەخۆشییە. د. ئارام دەڵێت: "پێویستە وەک خۆپارێزی لەو پەتایە، گەنە لەناو ببرێت و مانگی جارێک ئاژەڵەکان بشۆرێن و گەوڕ و هەوێز و ئەو شوێنانەی ئاژەڵی لێ بەخێودەکرێت بە مادەی پاککەرەوە پاکبکرێنەوە".  راوێژکاری وەزارەتی تەندروستی داوا لە هاووڵاتییان دەکات، "ئێستا لە جەژنی رەمەزان نزیکدەبینەوە و خەڵک دەیەوێ گۆشت بکڕێت، رەنگە لەبەر بەرزبوونەوەی نرخەکەی هەوڵبدەن لە شوێنیتر بە هەرزان بیکڕن، رێنمایی ئەوان ئەوەیە تەنیا لەو شوێنانە گۆشت بکڕن کە شوێنی فەرمین".  بەگوێرەی رێنماییەکان پێویستە گۆشتفرۆشەکان دەستکێش و ماسک بەکاربهێنن و چاویلکەی تایبەت لەچاو بکەن بۆ ئەوەی دەردراوەکان و خوێنی ئاژەڵەکە نەگاتە لەشیان و تووشنەبن. هەروەها کابانەکانیش گۆشت بە باشی بکوڵێنن.