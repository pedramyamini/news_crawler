جوان یاسین، بەشداربوویەکی گەشتەکەیە و گوتی، "ساڵی یەک جار بەیەکەوە کۆدەبینەوە، کەسوکارەکانمان هەموو دێن و لەمڕۆژەدا کارەکانیان جێدەهێڵن، هەندێکیان لە دەرەوەی وڵاتیش دێن و بەشداریی تێدا دەکەن و بەیەکەوە کاتێکی خۆش بەسەر دەبەین. "  ئەزهەر عوبێد، یەکێکی دیکەیە لە بەشداربووانی گەشتەکە و لە ئەڵمانیا گەڕاوەتەوە، بە رووداوی گوت، "بە تایبەت ماڵی عیسا گەشتەکانیان رێکدەخست، لە کۆڵانەکان دەگەڕان و دەیانگوت سبەی گەشتە، لەم سەیرانە هەر خێزانێک و بەجیا دانیشتوون و بەیەکەوە خواردنەکانیان دادەنێن، ژن بەجیا و پیاوەکان بەجیا دادەنیشن و نان دەخۆن. "  خێزانە رەسەنەکانی زاخۆ ئەمساڵ گەشتەکەیان بردە گوندی چەمترێ لە سنووری ناحیەی مانگێشک. سەباح زاخۆیی، هونەرمەند باسی لەوە کرد، "ماڵباتی عیسای نەجاڕ و قەیابا و چەندین بنەماڵەی دیکەی زاخۆییە رەسەنەکان بەیەکەوە کۆدەبووینەوە، بۆیە ئێمە هەموو وەکو یەک بنەماڵەی رەسەن ناسراوبووین و دەمانگوت ئێمە زاخۆییە رەسەنەکانین. "  بەشێک لەو خێزانانەی کە بەشدارییان لە گەشتەکەدا کردووە لە دەرەوەی وڵات گەڕاونەتەوە. محەممەد مەحموود نەجم، لە ئەڵمانیا بۆ بەشداریکردن لە ئاهەنگەکە گەڕاوەتەوە زاخۆ و دەڵێت، "ئەمە کوڕ و کچە بچووکەکانمن، ئێمە زانیمان گەشت و ئاهەنگی زاخۆییەکان هەیە، بۆیە گەڕاینەوە، لە مێژەش پلان هەبوو بگەڕێینەوە و کەسوکارەکانمان ببینین. "  لە گەشتەکەی خێزانە رەسەنەکانی زاخۆ زیاتر لە دوو هەزار خێزان بەشداربوون.