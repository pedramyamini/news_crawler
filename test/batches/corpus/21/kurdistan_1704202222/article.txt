رۆژی یەکشەممە ١٧ - ٤ - ٢٠٢٢ شێخ ئیبراهیم محەممەد بەرزنجی، بەڕێوەبەری لێکۆڵینەوەکان لە وەزارەتی ئەوقاف لە بەرنامەی پاشیڤی رووداو رایگەیاند، هەموو هەوڵەکانیان چڕ کردووەتەوە بۆ ئەوەی تاوەکو کۆتایی ئەمساڵ سندوقی کۆکردنەوەی زەکات لە هەرێمی کوردستان دابمەزرێنن.  بەڕێوەبەری لێکۆڵینەوەکان لە وەزارەتی ئەوقاف دەڵێت؛ بۆ کۆکردنەوەی زەکات لە وڵاتانی ئیسلامی دوو دەزگای گەورەی کۆکردنەوەی زەکات هەن، یەکێکیان یەکێتیی زەکاتە و ٣١ وڵاتی ئیسلامی تێیدا بەشدارن و بارەگاکەی لە سودانە، ئەوی دیکەیان یەکێتیی کۆکردنەوەی زەکاتە، کە بارەگاکەی لە ئیندۆنیزیایە، بەدەر لەمانە نزیکەی ٣٠ وڵاتی عەرەبی سندووقی زەکاتیان بە یاسا دامەزراندووە.  لەبارەی شێوازی کارکردنی ئەو سندوقانە گوتی: "لە وڵاتانی ئیسلامی دوو جۆر کۆکردنەوەی زەکات هەیە، جۆرێکیان حکومەت خۆی بەشێوەی سیستمی ئەلیکترۆنیی زەکات لە سامانی خاوەن کۆمپانیا و سەرمایەداران دەردەکات، واتا سەرمایەداران ناچارن زەکاتەکەیان بدەنە سندووقی داهات، بەڵام خەرجکردنەکەی بە خواستی خاوەن زەکاتەکە دەبێت کە ئاخۆ لە وەبەرهێناندا خەرج بکرێت یان هەلیکار یان راستەوخۆ بدرێتە هەژاران، جۆری دووەمیان خەڵک خۆی زەکاتەکەی رادەستی سندوقەکە دەکات".  بەپێی زانیارییەکانی شێخ  ئیبراهیم محەممەد بەرزنجی، سەرمایەدارانی وڵاتانی ئیسلامی بەبەهای ترلیۆنێک و ٥٠٠ ملیار دۆلار وەبەرهێنانیان لە دەرەوەی وڵاتانی خۆیان کردووە، تەنیا ئەگەر زەکاتی ئەو پارەیە دەربکرێت هەژار لە هەموو وڵاتانی ئیسلامی نامێنێت، دەشڵێت بێجگە لە زەکات لەسەر پارە، زەکات لە داهاتی نەوتیش دەردەکرێت، ئەگەر رۆژانە ٣٠ ملیۆن بەرمیل نەوت لە وڵاتانی ئیسلامییەوە هەناردەبکرێت، زەکاتی ئەو بڕە نەوتە ئەگەر بەرمیلی بە ٧٠ دۆلار هەژمار بکرێت، دەکاتە ٨٠٠ ملیار دۆلار".  ساڵی ٢٠١٠ وەزارەتی ئەوقاف پڕۆژەیەکی بۆ دامەزراندنی سندووقی زەکات ئامادەکرد و خستییە بەردەست ئەنجوومەنی شوورای هەرێمی کوردستان، بەڵام تائێستا هیچ هەنگاوێک بۆ جێبەجێکردنی ئەو پڕۆژەیە نەهاوێژراوەو وەک شێخ ئیبڕاهیم ئاماژەی پێدەدات، کابینەی نۆیەمی حکومەتی هەرێم کە دەستبەکار بوو، وەزارەتی ئەوقاف بە هاوئاهەنگی لەگەڵ یەکێتی زانایان و کەسانی شارەزا کۆمەڵێک کۆبوونەوەیان کرد و  گەڵاڵەیەکیان ئامادە کرد، بەڵام بەپێی پرس و ڕا لەگەڵ شارەزایان، وامان پێ باش بوو زیاتر کاری لەسەر بکرێت و هەنگاومان نەناوە بۆ دانانی سندوقەکە.  شێخ ئیبڕاهیم محەمەد بەرزنجی روونیدەکاتەوە: "ئەو سندوقە بە جۆرێکە کە بەتەنیا وەزارەتێک ناتوانێت بەڕێوەی ببات، بۆ نموونە لە وڵاتێکی وەک کوێت دەستەیەکی سەربەخۆ بەڕێوەی دەبات، بەڵام لە زۆربەی وڵاتانیش سەر بە وەزارەتی ئەوقافە، وەزیری ئەوقاف دەبێ سەرپەرشتی سندوقەکە بکات و ئەنجوومەنێکی ئیداری دەوێت بۆ ئەوەی پارەی سندوقەکە بەکاربهێنێت، لە وەزارەت هەموو شتێکمان ئامادەیە، بەڵام پێویستیمان بە لێوردبوونەوەی زیاترە".  ساڵانە لە هەرێمی کوردستان زەکات بەو شێوە نەریتییە کۆدەکرێتەوە، کە هەر کەسێک جێی متمانە بێت، خەڵکانی دەوڵەمەند و هاووڵاتیان زەکاتەکە بەو کەسایەتییە دەسپێرن بۆ ئەوەی بیدات بە کەسانی شیاو. بەشێک لە مامۆستایانی ئاینی مەزەندەی ئەوەیان کردبوو ساڵانە ٢٠ ملیۆن دۆلار زەکات لە کوردستان دەربکرێت، بەڵام شێخ ئیبڕاهیم پێیوایە ئەو ژمارەیە کەمە و زۆر لەوە زیاترە.  بەڕێوەبەری لێکۆڵینەوەکان لە وەزارەتی ئەوقاف دەڵێت: "بەپێی ئەو بەدواداچوونەی لە هەرێمی کوردستان کردوومە، ژمارەیەک ملیاردێر  و چەندین ملیۆنێرمان هەن، بۆیە پێموایە لە کوردستان بڕی زەکات ساڵانە ٥٠ ملیۆن دۆلار تێدەپەڕێنێت، ئەگەر ئەو پارەیە بخرێتە سندوقێکەوە و وەبەرهێنانی تێدا بکرێت، بەشێک لە کێشەی هەژاری لە هەرێمی کوردستان چارەسەر دەکرێت".  شێخ ئیبڕاهیم محەممەد بەرزنجی دەڵێت، زۆربەی وڵاتانی ئیسلامی وەبەرهێنان بە سندوقی زەکات دەکەن و لەڕێی شەرعەوە کێشەی نییە و دەشڵێ: "بەپێی شەرع دەتوانی وەبەرهێنان لە پارەی زەکات لە ڕێی خودادا بکەی، ئەوە یەکێکە لەو خاڵانەی کە لە زەکاتدا هەیە، هەموو وڵاتانی ئیسلامیش ئەو کارە دەکەن، واتا بەپێی ئەو کەسەی زەکاتەکە دەدات، تۆ وەبەرهێنانی پێدەکەی".  زیاتر روونیدەکاتەوە: "بۆ نموونە کەسێک کە زەکاتی داوە، دەڵێت پێم باشە لەو سێکتەرە دا وەبەرهێنان بەو پارەیە بکرێت، وەبەرهێنان بەو سندوقە وادەکات پارەکەی بەردەوام روو لە زیادکردن بکات و دەتوانی پڕۆژەی نەخۆشخانە یان زانکۆ یان هەر پڕۆژەیەکی دیکەی پێ بکەی و بۆ هەژار و منداڵە شەهید و کەمدەرامەتەکان بەخۆڕایی خزمەت پێشکەش بکەی و ئەویتریشی بازرگانی بێت".  شێخ ئیبڕاهیم بەرزنجی دەڵێت: "کێشەیەکی گەورە لە کوردستان ئەوەیە، هەرکات حکومەت سەرپەرشتی پڕۆسەیەکی کرد، دوو توێژی لێ راست دەبێتەوە، یەکەمیان بە سیاسی دەکات و هەر هەنگاوێک بنێی بە بابەتێکی سیاسی دژایەتیت دەکات، بەشی دووەم، کۆمەڵێک کەس لە دانانی ئەو سندوقە زەرەرمەند دەبن، بۆ نموونە خەڵکێکی زۆر پارەی زەکات لە دەوڵەمەندان وەردەگرن و دەڵێن دابەشی دەکەین، ئەگەر ئەو پارانە وەک پێویست گەیشتبانە شوێنی خۆیان، ئێستا ئەو هەموو هەژارە یەخەی ئێمەیان نەدەگرت، بۆیە ئەوان لێی زەرەرمەند دەبن".  بەگوێرەی پلانەکەی وەزارەتی ئەوقاف، ئەنجوومەنی بەڕێوەبردنی ئەو سندوقە ١٢٤ کەسن کە لە مامۆستای ئاینی و دادوەر و کەسانی شارەزا و سەرمایەداران پێکدێن، بەڕێوەبەری لێکۆڵینەوەکان لە وەزارەتی ئەوقاف دەڵێت: "ئەو هەژمارە بانکیانەی کە بۆ سندوقەکە دادەنرێ، کەس ناتوانێ هەڵسوکەوتیان پێوە بکات و ئەو کەسانەش کە سەرپەرشتی دەکەن، کەسانی مەعنەوین و کەسێک بەتەنیا ناتوانێ بڵێ من بەرپرسی ئەو سندوقەم و دەمەوێ ئەو کارەی پێ بکەم. واتا وەزیریش ناتوانێ یەک دینار لەو پارەیە خەرج بکات ئەگەر رەزامەندی ئەو ١٢٤ کەسەی لەسەر نەبێت".  بەگوێرەی لێدوانی بەڕێوەبەری لێکۆڵینەوەکان لە وەزارەتی ئەوقاف ١٢٤ ئەندامەکەی ئەنجومەنی بەڕێوەبەریی سندوقی زەکات لەلایەن وەزارەتی ئەوقافەوە دەستنیشان کراون و دەشڵێت: "لە وەزارەتی ئەوقاف و دەرەوەی وەزارەتەت کاری جدی دەکرێت بۆ دامەزراندنی ئەو سندوقە، بۆیە پێشبینی دەکەم تاوەکو کۆتایی ساڵی ٢٠٢٢ سندوقی زەکات لە هەرێمی کوردستان دابمەزرێت".