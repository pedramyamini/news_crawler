رۆژی سێشەممە ٣ ـی نیسانی ٢٠٢٢، شاندێکی باڵای ئەمنیی عێراق کە پێکهاتبوون لە عەبدولئەمیر شەمەری، جێگری فەرماندەی ئۆپەراسیۆنە هاوبەشەکان و عەبدولئەمیر رەشید یارەڵڵا، سوپاسالاری عێراق گەیشتنە شنگال.   پاش سەردانەکە، فەرماندەی ئۆپەراسیۆنە هاوبەشەکانی عێراق لە راگەیێندراوێکی بڵاوکردەوە و گوتی، "سوپا و پۆلیس لەنێو قەزای شنگالن، ئێستا شارەکە ئارامە و دیاردەی چەکداری تێدا نییە. "  بە گوێرەی راگەیێندراوەکە، "سوپاسالاری عێراق جەختیکردەوە لە بەرقەرارکردنی ئاسایش لە قەزای شنگال. "  رۆژی ١ ى ئایار، پێکدادان لەنێوان سوپاى عێراق و چەکدارانى یەکینەکانى بەرخودانى شنگال (یەبەشە) لە قەزاى شنگال روویدا، ٢ ـی ئایار پێکدادانەکان سەریان هەڵدایەوە، سوپاى عێراق ئاشکرایکرد، کە لە رووبەڕووبوونەوەکەی رۆژی دووشەممەدا سەربازێکیان کوژراوە، کە دانیشتووی شنگالە.  فەرماندەی ئۆپەراسیۆنە هاوبەشەکانی عێراق باس لەوەش دەکات، "هەندێک لایەن هەوڵیانداوە رێگە سەرەکییەکان بگرن و کۆتایی بەو دەستدرێژییانە هات. "   لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن، کە ئەوانیش بریتین لە: هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  رێککەوتنەکە بەسەر سێ تەوەری "کارگێڕی، ئەمنی و ئاوەدانکردنەوە" دابەشبووە، لەگەڵ پاشکۆیەکی ٩ خاڵی، کە خشتەی چاودێریی جێبەجێکردنی رێککەوتنی گەڕاندنەوەی سەقامگیری و ئاساییکردنەوەی دۆخی شنگالی تێدا خراوەتەڕوو.