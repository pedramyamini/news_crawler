بەڕێوەبەرایەتیی گشتیی کەشناسیی و بوومەلەرزەزانیی هەرێمی کوردستان رایگەیاند، ئەمڕۆ پێنجشەممە، لە پارێزگای هەولێر، ئاسمان لە نێوان نیمچە هەور و هەوری تەواودا دەبێت، لەگەڵ بارینی نمەباران لە کات و ناوچەی جیادا لە ناوچە شاخاوییەکان بارانبارین زیاتر دەبێت و هەندێجار بارانی بەلێزمە دەبارێت.  سبەی هەینی، لە پارێزگای هەولێر، ئاسمان لەنێوان نیمچە هەورو هەوری تەواودا دەبێت، لەگەڵ بارینی نمەباران لە هەندێ ناوچە لە دوای نیوەرۆ، بە تایبەت لە ناوچە شاخاوییەکان بارانبارین زیاتر دەبێت.  سبەی هەینی، نزمترین پلەى گەرماى پێشبینیکراو لە پارێزگای هەولێر ١٨ پلە و بەرزترینیش ٢٦ پلەى سیلیزى دەبێت.  لەبارەی پێشبینییەکانیش بۆ سنووری پارێزگای سلێمانی، بەڕێوەبەرایەتیی گشتیی کەشناسیی و بوومەلەرزەزانی هەرێمی کوردستان دەڵێت: ئەمڕۆ پێنجشەممە ئاسمان نیمچەهەور بۆ هەورى تەواو دەگۆڕێت، لەگەڵ بارینی نمەباران لەکات و شوێنی جیاوازدا، سبەى هەینیش، ئاسمان لە نێوان نیمچە هەور و هەوری تەواو دەبێت لەگەڵ بارینی نمەباران لە هەندێک ناوچە لە کاتەکانی دوای نیوەرۆدا بە تایبەت لە ناوچە شاخاوییەکان بارانبارین زیاتر دەبێت.  لە سلێمانی، نزمترین پلەى گەرماى پێشبینیکراو ١٥ پلە و بەرزترینیش ٢٦ پلەى سیلیزی دەبێت.  لە سنووری پارێزگای دهۆک، ئەمڕۆ پێنجشەممە، لە زۆربەی کاتەکان ئاسمان هەوری باراناوی دەبێت و هەندێجار هەورە تریشقە و لێزمەباران دەبارێت بەتایبەت لەناوچە شاخاوییەکاندا. سبەی هەینیش، ئاسمان لە نێوان نیمچەهەور و هەوری تەواودا دەبێت، لەگەڵ بارینی نمەباران لە هەندێ ناوچە، بە تایبەت لە ناوچە شاخاوییەکان باران بارین زیاتر دەبێت.  لە دهۆک نزمترین پلەى گەرماى پێشبینیکراو ١٨ پلە و بەرزترینیش ٢٨ پلەى سیلیزى دەبێت.  بەپێی پێشبینییەکانی بەڕێوەبەرایەتیی گشتیی کەشناسیی و بوومەلەرزەزانی هەرێمی کوردستان، ئەمڕۆ پێنج شەممە، لە سنووری پارێزگاى هەڵەبجە، ئاسمان هەوری تەواو دەبێت لەگەڵ بارینی نمەباران لە کات و ناوچەی جیاجیادا.   سبەی هەینیش، ئاسمان هەوری تەواو دەبێت لەگەڵ بارینی نمەباران و بارانی مامناوەند لە کات و شوێنی جیاوازدا، لە ناوچە شاخاوییەکانیش لێزمە باران دەبارێت. نزمترین پلەى گەرماى پێشبینیکراو لە پارێزگای هەڵەبجە ١٣ پلە و بەرزترینیش ٢٥ پلەى سیلیزى دەبێت.  بارانبارین، سنووری پارێزگای کەرکووکیش دەگرێتەوە، بەڵام نمەباران دەبێت. بەڕێوەبەرایەتیی گشتیی کەشناسیی و بوومەلەرزەزانی هەرێمی کوردستان دەڵێت: ئەمڕۆ پێنجشەممە، ئاسمان لە نێوان پەڵە هەور و نیمچە هەوردا دەبێت، بەڵام سبەى هەینی ئاسمان لە نێوان نیمچەهەور و هەوری تەواودا دەبێت، لەگەڵ ئەگەری بارینی نمەباران لە ئێوارەدا.  نزمترین پلەى گەرماى پێشبینیکراو لە کەرکووک ٢٠ پلە و بەرزترینیش ٣١ پلەى سیلیزى دەبێت.   رۆژی ٢٥ ـی نیسانی ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاندبوو:  " كاریگەریی بارانبارین رەنگە تاوەکو رۆژی هەینی لە پارێزگاكانی هەرێمی كوردستان بەردەوامبێت، بەڵام هۆشداریی دەدرێت لەوەی زیاتر هەندێک ناوچەی سنووری پارێزگای سلێمانی بگرێتەوە، لەگەڵ بوونی هەورەتریشقە. "