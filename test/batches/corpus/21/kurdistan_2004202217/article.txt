ئەمڕۆ چوارشەممە، ٢٠ی نیسانی ٢٠٢٢، سەرۆک مەسعود بارزانی، تویتێکی لە هەژماری خۆی لە تویتەر بڵاوکردەوە و تێیدا رێگە چارەی ئەو داخرانە سیاسییەی لەدوای هەڵبژاردنی پەرلەمانی عێراق لە ١٠ی ئۆکتۆبەر و بەتایبەت لەدوای راگەیاندنی ئەنجامەکانیەوە گیرۆدەی دۆخی سیاسیی عێراق بووە دەخاتەڕوو، لە تویتەکەدا هاتووە، "کاتێک لایەنە سیاسییەکان دڵنیادەبنەوە لە سەربەخۆیی ئیرادە و بڕیاری نیشتمانییان ئەو کات قەیران چارەسەر دەبێت و داخرانی سیاسی کۆتایی پێدێت".  رۆژی ١٠ی ئۆکتۆبەری ٢٠٢١، هەڵبژاردنی خوولی پێنجەمی پەرلەمانی عێراق بەڕێوەچوو، دوای زیاتر لە شەش مانگ بەسەر هەڵبژاردن هێشتا حکومەتی عێراق پێکنەهاتووە و سەرۆککۆماریش هەڵنەبژێردراوە.  رۆژی پێنجشەممە، ٣١ ـی ئادارى ٢٠٢٢، موقتەدا سەدر لە تویتێکدا ماوەى ٤٠ رۆژ مۆڵەتی دایە چوارچێوەى هاوئاهەنگى بۆ پێکهێنانى حکومەتى نوێ، دوای جەژنی رەمەزان وادەکە تەواو دەبێت و هێشتا دیار نییە هەنگاوی داهاتووی موقتەدا سەدر، رێبەری رەوتی سەدر و هاوپەیمانی رزگارکردنی نیشتمان کە جگە لە رەوتی سەدر، پارتی دیموکراتی کوردستان و هاوپەیمانی سەروەریی سوننەکانی تێدایە و داوای حکومەتی زۆرینە دەکەن، چی دەبێت.  دوای سەرنەکەوتنی هەوڵەکانی هاوپەیمانیی سێقۆڵی نێوان رەوتی سەدر و پارتی دیموکراتی کوردستان و هاوپەیمانیی سەروەریی سوننەکان بۆ هەڵبژاردنی سەرۆککۆمار، بەهۆی ناکۆکی هاوپەیمانیی سێقۆڵی لەگەڵ چوارچێوەی هاوئاهەنگی، ئێستا پڕۆسەی سیاسیی عێراق لە قۆناخی هەوڵی هەڵبژاردنی سەرۆککۆماری نوێدا چەقی بەستووە، چونکە بەپێی دەستوور دەبێ پەرلەمان سەرۆککۆمار هەڵبژێرێت بۆ ئەوەی پرۆسەی پێکهێنانی حکومەتی نوێ دەستپێبکات.  چوارچێوەی هاوئاهەنگی دەیەوێت بۆ پێکهێنانی حکومەت زۆرترین لایەن کۆبکاتەوە. مەرجی یەکەم و سەرەکیشی ئەوەیە کە دەبێت گەورەترین فراکسیۆن شیعی بێت.