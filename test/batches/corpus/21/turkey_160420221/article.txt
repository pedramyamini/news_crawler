کێنان جانان، بەڕێوەبەری بنکەی پەروەردەی میللی دەڵێت، "سەرەتا بە دوو کەس بەشداربووین، یەکەم خولمان کردەوە و خواستی زۆری لەسەربوو، ئێستا دوو پۆل قوتابیمان هەن و رۆژانە دەخوێنن. لە تەواوی شارۆچکەکەماندا ٤٤ خول بەڕێوەدەچن و ٤٠٠ کەس تێیاندا بەشدارن".   بەشداربووانی خولەکان دوای خۆناونووسکردنیان، وادەیەکیان بۆ دیاری دەکرێت و تاوەکو ئەو کاتەی بەتەواوەتی فێری خوێندن و نووسین دەبن، خولەکان بەردەوام دەبن.   مەریەم ئاڤجی، هاونیشتمانی دەڵێت، "منیش وەک هەموو کەسێک دەتوانم فێر بم و بڕیارمدا بەشداربم. پێشتر خوێندەوارییم نەبوو، نەمدەزانی چۆن نامە بنووسم. سوپاس بۆ خودا ئێستا دەخوێنمەوە و دەنووسم".    سه‌ره‌ڕای هه‌ڵكشانی ته‌مه‌نیان، ژنان خۆشحاڵن به‌وه‌ی كه فێری خوێندنه‌وه و نووسین ده‌بن. بەسنا سانجاک تەمەنی ٦٧ ساڵە و شانازی بەوەوە دەکات کە چیدیکە نەخوێندەوار نییە.   بەسنا سانجاک ئاماژە بەوە دەکات، "ئێستا نووسراوەکانی سەر شاشەی تەلەڤزیۆن و کتێبەکان دەخوێنمەوە. بەتەنیا دەچمە نەخۆشخانە و نووسراوە هەڵواسراوەکانیش دەخوێنمەوە و بە تەواوەتی پشت بەخۆم دەبەستم".   هەڵمەتی بنبڕكردنی نه‌خوێنده‌واری له ٢٠١٨ لە تورکیا و باکووری کوردستان راگەیێندرا و تاوەکو ئێستا ٧١٠ خول له گەڤەر كراونه‌ته‌وه. پێنج هه‌زار و ٥٠٧ هاونیشتمانیی لەو خولانەدا سوودمه‌ندبوون.  لە تورکیا و باکووری کوردستاندا دوو ملیۆن و ١٩٧ هەزار و ٢٥٧ کەس نەخوێندەوارن، لەنێویاندا یەک ملیۆن و ٨٧٢ هەزار و ١٤١ ژن هەن.