سەربەست ئامێدی، سەرۆكی رێكخراوی ستێپ بۆ دیموكراسی و هەڵبژاردن و سەرۆکی پێشووتری کۆمیسیۆنی باڵای سەربەخۆی هەڵبژاردنەکانی عێراق، لەکاتی بەشداریکردنی لە بوولتەنی هەواڵەکانی کاژێر ١٣: ٠٠ی تۆڕی میدیایی رووداو، کە شەهیان تەحسین، پێشکەشی دەکات، لەبارەی تێڕوانینیان بۆ هەڵبژاردنی کوردستان و پرسی یەک بازنەیی و فرە بازنەیی، رایگەیاند: "هەرێمی کوردستان تاوەکو ئێستا هەر یەک بازنە بووە، لە رووی تەکنیکیشەوە هیچ کێشەیەکی نییە، تەنیا ئەوە نەبێت ئەو کەسانەی هەڵدەبژێردرێن دەستنیشان ناکرێن، کە نوێنەری چ دەڤەرێکە".  بە بڕوای سەربەست ئامێدی، ناکۆکیی نێوان لایەنە سیاسییەکان لەسەر ئەوەی هەرێمی کوردستان یەک بازن یان فرە بازنە بێت، "کێشەیەکی سیاسییە"، و  دەڵێت: "ئەگەر کوردستان دابەشی سەر چەند بازنەیەکیش بکرێت ئەو کێشانە بە جۆرێکی دیکە هەر دەمێنن، ئەو قسانەشی لەبارەی ئەوە دەکرێت کوردستان بکرێتە چوار بازنە، بە تێڕوانینی من ناکرێت، چونکە رێژەی دەنگدەر کە بنچینەیە بۆ دانانی ژمارەی کورسی بۆ هەر پارێزگایەک، دهۆک ٢٧ کورسی بەردەکەوێت، سلێمانی ٣٥ کورسی، هەڵەبجە ٢ کورسی و هەولێر ٣٦ کورسی، ئەگەر هەڵەبجە و سلێمانی پێکەوەبن دەبنە ٣٨ کورسی و دهۆک دەبێتە ٢٦ کورسی، چۆن دەبێت بازنەیەک ٣٦ کورسی بێت و بازنەیەکیش دوو کورسی بێت؟ لە رووی پراکتیکییەوە ئەوە مومکین نییە، دەکرێت ببێتە ٣ بازنە یاخود ٦ و ٩ و ١٢ بازنە وەکو ئەو سیستەمەی لە عێراق پەیڕەو کرا".  سەرۆكی رێكخراوی ستێپ بۆ دیموكراسی و هەڵبژاردن بەپێویستی دەزانێت لایەنە سیاسییەکان لەسەر پرسی یاسای هەڵبژاردن بگەنە رێککەوتن و دوو پێشنیازیش وەکو چارەسەر دەخاتە بەردەم لایەنە سیاسییەکان و دەڵێت: "یان هەمان ئەو سیستەمە جێبەجێ بکەن، کە لە عێراق کاری پێکرا، کوردستان بکرێتە ١٢ بازنە، دهۆک ٣ بازنە، هەولێر ٤ بازنە و سلێمانی ٥ بازنە. یان کار بە سیستەمی تێکەڵاو بکرێت، ٢٠ - ٢٥ - ٣٠ % کوردستان بکرێتە یەک بازنە بە لیستی داخراو، هەر حیزبە خەڵکی باشی خۆی دابنێت، ئەوەی دەمێنێتەوە کوردستان ببێتە چەند بازنەیەک بەپێی رێژەی دەنگدەر لە هەر ناوچەیەک".  بەبڕوای سەربەست ئامێدی هەر سیستەمێک باشی و خراپیی خۆی هەیە و دەڵێت: "هیچ سیستەمێک لە جیهاندا نییە نموونەیی بێت، پەیوەندی بەو دیموکراسیەتەوە هەیە کە لەو وڵاتەدا چەسپێندراوە، هەروەها لایەنی ئابووری و سیاسی".  سەبارەت بە لایەنە باش و خراپەکانی سیستەمی تێکەڵ، بە گوتەی سەربەست ئامێدی، "باشیی سیستەمی تێکەڵ، ئەگەر رێژەیەک دابنرێت بۆ یەک بازنەیی لە قازانجی حیزبە بچووکەکان دەبێت و دەتوانن لە سەرانسەری کوردستان چەند کورسییەک بۆ خۆیان بەدەست بهێنن. بەشەکەی دیکەی کە دەکرێتە چەند بازنەیەک ئەوکات دەنگدەر دەنگ بە بەرژێرەکان دەدات جا چ سەر بە لایەنێک بن یان سەربەخۆ بن، ئەوکاتەش هەر ناوچەیەک نوێنەری خۆی دەبێت".  بەبڕوای سەرۆكی رێكخراوی ستێپ بۆ دیموكراسی و هەڵبژاردن "هەندێک لایەنی سیاسی هەن نایانەوێت هەڵبژاردن لە وادەی خۆیدا بکرێت، ئەگەر نیەتێک هەبووایە بۆ ئەوەی گۆڕانکاری لەو یاسادە بکەن، کە لە ٢٤ی ٢ وە بەڕێز سەرۆکی هەرێمی کوردستان وادەکەی دەستنیشان کردووە، ئەمڕۆ ١٨ی ٤ ـە دەبوو تاوەکو ئێستا گۆڕانکاری لەو یاسایەدا کرابووایە، ئەگەر گۆڕانکاریش بکرێت هەڵبژاردن دوادەخرێت، بارودۆخە سیاسییەکەش ئاڵۆزە بە تایبەتی گرێدراوە بە کێشەکانی بەغداوە، بە تێڕوانینی من ئەگەری زۆرتر ئەوەیە هەڵبژاردن دوا بخرێت. ئەگەر دواشبخرێت، پێویستە بە لێکتێگەیشتنی نێوان لایەنەکان بێت، لە ٦ مانگ زیاتر نەبێت و لەو ماوەیەدا پەرلەمان کێشەی کۆمیسیۆن و یاسای هەڵبژاردن چارەسەر بکات".