پارتی ئازادی کوردستان - پاک، پارتی سۆسیالیستی کوردستان - پەسەکە و تەڤگەری دیموکراتی کوردستان - تەڤگەر، رۆژی هەینی ٢٢ ـی نیسانی ٢٠٢٢، راگەیێندراوێکی هاوبەشیان لەبارەی هێرشکردنە سەر بارەگاکانی پارت و رێکخراوە کوردییەکان لە رۆژئاوای کوردستان بڵاوکردەوە.   لە راگەیێندراوەکەدا ئاماژە بەوە دراوە، "ماوەیەکی درێژە لە رۆژئاوای کوردستان هێرشکردن و سووتاندنی بارەگاکانی ئەو پارت و رێکخراوە کوردییانەی سەر بە پەیەدا - یەپەگە نین و ئەندامی ئەنەکەسەن بەردەوامن و لە چەند رۆژی رابردوودا هێرشکردنە سەر بارەگاکانیان و سووتاندنیان زیایکردووە. ئەمەش مەترسییە بۆسەر بزاڤی نەتەوەیی و مایەی خەمگینییەکی گەورەیە. "  ئەو پارتە کوردستانییانەی باکووری کوردستان دەڵێن، "هێرشکردنە سەر بارەگاکانی پارت و رێکخراوە کوردییەکان و سووتاندنیان، گرتنی ئەندامی رێکخراوە کوردییەکان، بە زۆر رفاندنی کوڕان و کچان لە بەرژەوەندیی بزاڤی نەتەوەیی میللەتی کورد نییە، لە دژی هەموو پرەنسیپێکی سیاسی، نەتەوەیی، دیموکراسی و مافی مرۆڤە. رێگە لە رێککەوتنی کورد و کورد دەگرێت. "   لە راگەیێندراوەکەدا ئەو پارتە کوردستانییانەی باکووری کوردستان داوا لە بەڕێوەبەرایەتیی خۆسەر و دامەزراوە ئەمنییەکانی رۆژئاوای کوردستان دەکەن، "رێگری لە هێرش و پێشێلکارییەکانی مافی سیاسی و رێکخستنی بگرن، تاوانبارەکان دەستنیشان بکەن و سزایان بدەن، بۆ ئەوەی ئیدی ئەو هێرش و کردەوە ناڕەوایانە کۆتایی بێت. "   رۆژی پێنجشەممە ٢١ - ٠٤ - ٢٠٢٢، پارتی دیموکراتی کوردستان - سووریا (پەدەکەسە) رایگەیاند، شەوی ٢٠ ـی نیسان نووسینگەکانی ئەنجوومەنی نیشتمانی کوردستان (ئەنەکەسە)، پارتی دیموکراتی کوردستان - سووریا (پەدەکەسە) و پارتی یەکێتیی کوردستان - سووریا (پەیەکەسە) لە کۆبانێ سووتێنراون.  پارتی دیموکراتی کوردستان - سووریا (پەدەکەسە) گرووپێکی سەر بە پارتی یەکێتیی دیموکرات (پەیەدە) بە سووتاندنی ئەو سێ بارەگایە تۆمەتبار دەکات.  بەگوێرەی زانیارییەکان، چەند فرۆشگە و دووکانێکی نزیک سێ بارەگاکەش سووتاون. پەدەکەسە ئەو گرووپانە تۆمەتبار دەکات، کە لە ١٨ و ١٩ ـی نیسانی ئەمساڵ، نووسینگەی ئەنەکەسە و پەدەکەسەیان لە دێرک و دربێسیێ و حەسەکە سووتاند.