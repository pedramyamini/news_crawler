ئەمجەد حوسێن پەناهی، ئەندامی کۆمیسیۆنی نیزامی حیزبی کۆمەڵەی زەحمەتکێشانی کوردستان بە تۆڕی میدیایی رووداوی راگەیاند، کاژێر ٨: ١٥ ـی بەیانی ئەمڕۆ چوارشەممە ١١ ـی ئایاری ٢٠٢٢، سوپای پاسداران بە درۆن و تۆپ هێرشی کردە سەر بەرزاییەکانی بەربزین و سمێلان لە سنووری قەزای چۆمان، بەڵام هیچ زیانێکی گیانی نەبووە.  ئەمجەد حوسێن پەناهی گوتی: هێرشەکە نزیکەی ٢٥ خولەکی خایاندووە و ١٥ تۆپ نراوە بە سنوورەکەوە و دوو درۆنیش کە یەکێکیان سەربازی و ئەوی دیکەیان وێنەگربووە، بە ئاسمانی ناوچەکەدا سووڕاونەتەوە و هێرشیان کردووە.   بەرەبەیانی ئەمڕۆ چوارشەممە ١١ ـی ئایاری ٢٠٢٢، تۆپخانەکانی سوپای پاسدارانی ئێران تۆپبارانی کوێستانەکانی بەربزینی لە سنووری ناحیەی سیدەکان کرد. لەوبارەیەوە، ئیحسان چەلەبی، بەڕێوەبەری ناحیەی سیدەکان بە تۆڕی میدیایی رووداوی راگەیاند، "تۆپبارانەکە دوورە لە ئاوەدانی. "   ئەو فەرماندەیەی حیزبی کۆمەڵەی زەحمەتکێشانی کوردستان ئاماژە بەوەش دەکات، ئەوان لەو ناوچانە نین کە ئێران بۆردوومانی کردووە. گوتیشی، "دوو رۆژ لەمەوبەر، زانیارییان هەبووە کە ئێران هێزی لەسەر سنووری رۆژهەڵات و باشووری کوردستان کۆکردووەتەوە. "