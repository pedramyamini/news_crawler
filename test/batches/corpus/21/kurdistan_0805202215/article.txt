ئەمڕۆ یەکشەممە، ٨ - ٥ - ٢٠٢٢، قارەمان مەولوود، سەرۆکی لیژنەی موەلیدە ئەهلییەکانی هەولێر بە تۆڕی میدیایی رووداوی راگەیاند، "موەلیدە ئەهلییەکان لە مانگی نیساندا تێکڕا ٢٣٨ کاژێر کارەبایان بۆ هاونیشتمانییان دابینکردووە کە رۆژانە حەوت کاژێر زیاتر دەکات. نرخی یەک کاژێریش بە ٥٠ دینار دیاریکراوە و لە موەلیدەیەک بۆ موەلیدەیەکی دیکەش دەگۆڕدرێت. "  سەبارەت بە نرخی ئەمپێری کارەبا، قارەمان مەولوود گوتی، "نرخی یەک ئەمپێر کارەبای موەلیدە لە ١١ هەزار و ٢٥٠ دینارەوە تاوەکو ١٢ هەزار و ٧٥٠ دینار دیاریکراوە. لەو گەڕەکانەی کە ٢٤ کاژێر کارەبا دراوەتە هاونیشتیمانییان، گۆڕانکاری بەسەردا دێت بەڵام زۆر نەبووە، لەوێ یەک ئەمپێر بە ١٣ هەزار و ٧٥٠ دینار دیاریکراوە. "   قارەمان مەولوود گوتیشی: نرخ بەراورد بە مانگی ئادار نزمبووەتەوە، چونکە کاژێرەکانی پێدانی کارەبا کەمیکردووە. مانگی ئادار کۆی گشتیی ٣١٣ کاژێر کارەبا دراوەتە هاونیشتمانییان کە زیاتر لە ١٠ کاژێر کارەبای رۆژانە بووە، گازیش نزیکەی ٨٠٠ دینار بوو بەڵام مانگی نیسان گاز بە ٧٣٠ دینار بووە.   لە سلێمانیش نرخی کارەبای موەلیدە دیاریکرا. سیروان محەممەد، بەڕێوەبەری راگەیاندنی کارەبای سلێمانی بە رووداوی راگەیاند، مانگی نیسان لە شاری سلێمانی تێکرا ٨٠ بۆ ١٠٠ کاژێر کارەبای موەلیدە بە هاونیشتمانییان دراوە و نرخی یەک ئەمێپریش بە چوار هەزار تاوەکو پێنج هەزار دینار دیاریکراوە کە ئەوەش لە گەڕەگێک بۆ گەڕەکێکی دیکە جیاوازی هەیە.   سه‌باره‌ت بە به‌رنامەى كاركردنى موه‌لیده‌کانیش، سیروان محەممەد گوتی، به‌یانیان له کاژێر ٧ ـی بەیانی تاوەکو ٨ ـی بەیانی کارەبایان پێدراوە و دواتر لە کاژێر ١٢ ـی دوانیوەڕۆ تاوەکو ١ ـی شەو هەر کاتێک کارەبای نیشتمانیی کوژابێتەوە، موەلیدەکان کاریان کردووە.   دینا ئەحمەد، سەرۆکی لیژنەی چاودێریی موەلیدە ئەهلییەکانی هەڵەبجەش بە رووداوی گوت: نرخمان دیاری نەکردووە و سبەی دووشەممە دیاری دەکەین.  بەهۆی هاتنی جەژنی رەمەزانیش رۆژی ٢٥ ـی نیسان لە دهۆک نرخی کارەبای موەلیدە ئەهلییەکان دیاریکرا. هەکار هرووری، نوێنەری کۆمەڵەی موەلیدە ئەهلییەکانی پارێزگای دهۆک ئەمڕۆ یەکشەممە لەوبارەوە بە رووداوی گوت، لە دهۆک ٢٤ کاژێر کارەبا بە هاونیشتمانییان دەدرێت، بۆیە نرخی یەک ئەمپێر کارەبای موەلیدە لە شەش هەزار دینار تاوەکو ١٣ هەزار دینار دیاریکراوە کە ئەوەش بە گوێرەی گەڕەکەکان دەگۆڕدرێت.