شەوی ٢٧ - ٠٤ - ٢٠٢٢ پۆلیسی هەولێر لەسەر ئەو رووداوە راگەیێندراوێکی بڵاوکردەوە و ئاماژەی بەوەکرد: "دوای گەیشتنی هێزەکانی پۆلیس بۆ شوێنی رووداوەکە، دەرکەوت کەوا کچێکی تەمەن (١٧) ساڵ بە ناوی (رەیان مەحموود جەمی) لە لایەن باوەژنەکەیەوە سووتێندراوە. "  بەگوتەی پۆلیسی هەولێر، رێژەی سووتاویی کچەکە ٨٠ % ـی جەستەی گرتووەتەوە و تۆمەتبارەکە کە ناوی (م، ح، ح)ـە، دەستبەسەرکراوە و بەپێی ماددەی ٤٠٨ لە یاسای سزاکان پەڕاوی لێکۆڵینەوەیان بۆ کردووەتەوە.  مەحموود جەمیل (باوکی رەیان)، بەشداری لە بەرنامەی بەرپرسیاری تۆڕی میدیایی رووداودا کرد، کە شەهیان تەحسین پێشکێشی دەکات و لەبارەی تەندروستی کچەکەیەوە گوتی: "تەندروستیی ناجێگیرە و داوای نزای بۆ دەکەم، چونکە ٨٠ % ی جەستەی سووتاوە".  مەحموود جەمیل، نایشارێتەوە کە بەر لە رووداوەکە لە ماڵەوە دەماقەڵەیان هەبووە و دەڵێت: "هاوژینەکەم گوتی رەیان دەسووتێنم، بەڵام من وامزانی بە گاڵتە وا دەڵێ و تەنیا بۆ ترساندنە، بەڵام کە بانگی نیوەڕۆی دا و چووم بۆ مزگەوت، کە نوێژم تەواوکرد منداڵێک بە راکردن هات بۆ مزگەوت و گوتی فریای کچەکەت بکەوە سووتا. کاتێک گەیشتمە بەر دەرگا، ئەوەی بینیم رەژوو بوو نەک کچەکەم، بەو دیمەنە تێکچووم".  باوکی رەیان دوای رووداوەکە قسەی لەگەڵ کچەکەیدا کردووە و دەڵێت: "پێیگوتووم کە زڕدایکەکەی سووتاندوویەتی".  مەحموود جەمیل، زیاتر لە پێنج ساڵە هاوسەرگیری لەگەڵ (م، ح، ح)دا کردووە، گوتی: "دوو ساڵی سەرەتا کێشەمان نەبوو، بەڵام دوای ئەوەی منداڵێکمان بوو، ئیدی هەستم بەوەکرد لەگەڵ منداڵەکانی ژنەکەی دیکەم کە چوار منداڵن، پەیوەندی تێکدەچێت، پێشتر چەندجارێکیش رەیانی داخکردووە و لە تووندوتیژی دژی ئافرەت و خێزان، سکاڵام لەسەری تۆمارکردووە و بەڵێننامەی واژۆکردووە، کە چیدی ئەشکەنجەی رەیان نەدا. "  مەحموود جەمیل ئاماژە بەوەش دەکات، کە هاوژینەکەی مامەڵەی لەگەڵ منداڵەکانی دیکەشیدا خراپبووە و چەندینجار لە کاتی سەرمادا کوڕەکەی کە دەکاتە برای رەیان، کردووەتە دەرەوە و لەبەر سەرما لەرزیوە.  بە گوتەی باوکی رەیان، ئەو زڕدایکە پێشتر چاوی رەیانی کوێرکردووە، تەنانەت دەستی بەسەر ئەو پارەیەشدا گرت (٧ بۆ ٨ هەزار دۆلار) کە خێرخوازان بۆ چارەسەرکردنی رەیان هێنابوویان. بەڵام رەیانی بەجۆرێک ترساندبوو، کە نەیدەوێرا باسی بکات.  مەحموود جەمیل دەڵێت: لەگەڵ (م، ح، ح)دا کچێکی بچووکمان هەیە، لەبەرئەوەی ئەو منداڵەش سەرگەردان نەبێ، دانم بەخۆمدا گرت و چاوەڕێمکرد ئەویش باشببێت، تەنانەت چەندینجار بە چەقۆ پەلاماری خۆشمی داوە".  دایکی رەیان پێش نزیکەی حەوت ساڵ کۆچی دواییکردووە، باوکی رەیان دەڵێت: دوای ئەوەی ژنی دووەمم مامەڵەی تەواو خراپبوو لەگەڵ منداڵەکانم، برایەکم خانوویەکی بۆ دابینکردن و بردنی بۆ نزیکی خۆی، منیش بڕیارمدا مانگانە ٤٠٠ هەزار دیناریان بۆ دابینبکەم، بەڵام ژنەکەم لەبەر پارەکە گوتی دەبێ منداڵەکان بهێنیتەوە".  بەڵام حەسیبە حەمەڕەحیم، خوشکی تۆمەتبار (م، ح، ح) رەتیدەکاتەوە رەیان بە دەستی زڕدایکەکەی کوێرکرابێت و دەڵێت: "شاتەتمان هەیە کە باوکی لێیداوە و کوێری کردووە، بۆ ئەوەی تووشی لێپێچینەوەی یاسایی نەبێ، نەیبردووە بۆ نەخۆشخانە، دوای چەند رۆژێک من بردوومە بۆ لای دکتۆرێک، دوای پشکنین دەرکەوتووە کە تۆڕی چاوی تەقیوە".  حەسیبە حەمەڕەحیم، لەبارەی ژیانی خوشکەکەیەوە (زڕدایکی رەیان) زیاتر دەڵێت: "خوشکەکەم لە کەسنەزان بە سەروپێ پاککەر و نانکەر ناوبانگی دەرکردبوو، بەردەوام ئیشی دەکرد، چونکە مەحموود خەرجی ماڵەوەی نەدەکرد، تەنانەت کە لە سەربازی پلەی بەرزکرایەوە، بە خوشکەکەمی نەوت، بۆ ئەوەی نەزانێت مووچەکەی زیادیکردووە، سەرەڕای هەموو ئەمانەش خوشکەکەم هەموو زێڕەکانی بۆ فرۆشت و قەرزی بۆ بژاردووە کە پێش هاوسەرگیری ئەو کەوتبووە سەری".  لەبارەی ئەوەی، کە گوایە ئەو زڕدایکە پارەی چارەسەری رەیانی بردووە، خوشکەکەی دەڵێت: " نەک پارەی نەبردووە، بەردەوام کاریکردووە بۆ ئەوەی بێپارە نەبن و شەو و رۆژی دابووە دەمی یەک بۆ ئەوەی ٥ هەزار دۆلار کۆبکاتەوە بۆ کوڕی گەورەی مێردەکەی بۆ ئەوەی پێی بچێ بۆ ئەوروپا".  حەسیبە حەمەڕەحیم ئاماژەی بەوەکرد، ئەوان بێدەنگ نابن و سکاڵای یاساییش لەسەر مەحموود جەمیل (باوکی رەیان) تۆمار دەکەن.  لەبارەی ئەو کەیسەوە، شادی نەوزاد، جێگری سەرۆکی لیژنەی داکۆکیکردن لە مافی ئافرەتان لە پەرلەمانی کوردستان بەشداری لە بەرنامەی بەرپرسیاردا کرد و گوتی: "ئێمە وەکو لیژنەی مافی مرۆڤ و مافی ئافرەت، بەدواداچوونمان بۆی کردووە و ئێمە دەتوانین چاودێربین بەسەر دۆسیەکەوە تاوەکو یاسا بڕیاری خۆی دەدات لەبارەی تۆمەتبارەوە.  شادی نەوزاد دەڵێت: "لەکاتی نووسینی بەڵێننامە، پێویستمان بە لیژنەی سیستمی چاودێری تاوانلێکراوە، کە سەر بە وەزارەتی کاروباری کۆمەڵایەتییە، بەڵام بەداخەوە ئەمە لە هەرێمی کوردستان زۆر لاوازە، چونکە ئەو جۆرە لیژنانە دەبێ بەردەوام سەردانی ئەو خێزانانە بکەن، کە گرفتیان هەیە، بۆ ئەوەی خۆیان بزانن و ببینن کە گرفتەکان چین".