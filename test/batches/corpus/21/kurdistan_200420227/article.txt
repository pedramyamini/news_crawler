بەرپرسە ئەورووپییەکە کە نەیویستووە ناوی ئاشکرابکرێت، بە میدیای بەریتانی گوتووە، رووسیا لەڕێگەی کۆمپانیای "گرووپی واگنەر" کە کار بۆ ناونووسکردنی چەکدارانی بەکرێگیراو دەکات، نزیکەی  ١٠.٠٠٠ تاوەکو ٢٠.٠٠٠ چەکداری لە رۆژهەڵاتی ئۆکراینا بڵاوکردوونەتەوە.  بەگوێرەی سەرچاوەکە، رووسیا لەنێوان ٦٠٠ $ تاوەکو ٣٠٠٠ $ دۆلار دەداتە چەکدارانی سووری، مووچەکانیان بەگوێرەی پلە و ئەزموونیان لەشەڕدا دەگۆڕێت. میدیای بەریتانی دەڵێت: کۆمپانیای واگنەر زۆربەی ئەو چەکدارانەی کە لە لیبیا شەڕیان دەکرد، گواستووەتەوە بۆ ئۆکراینا، مانگی ئاداری رابردووش، راپۆرتە هەواڵگرییەکانی ئۆکراینا ئاماژەیان بەوەدا کە رووسیا لەگەڵ خەلیفە حەفتەر رێککەوتووە چەکداری لیبی بنێرێت لە ئۆکراینا شەڕیان بۆ بکات.  میدیای بەریتانی ئاماژەی بەوەش کردووە: رووسیا هەموو هەوڵێک دەدات بۆ ئەوەی لەماوەیەکی کەمدا تەواوی ناوچەی دۆنباس لە ئۆکراینا کۆنتڕۆڵبکات، بۆ ئەوەی لە ٩ی ئایاردا کاتێک یادی سەرکەوتنی جەنگی جیهانی دووەم دەکاتەوە، بیکات بە دوو ئاهەنگ.  بەرپرسە ئەورووپییەکە، چوار ئامانج لە هێرشی رووسیا لە ئۆکراینا دەبینێت، کۆنتڕۆڵکردنی ناوچەی دۆنباس لە هەردوو کۆماری دانپێدانەندراوی دۆنێستک و لوهانس، بەستنەوەی کریمیا لەڕێگەی ماریۆپۆلەوە بە هەرێمی دۆنباس. کۆنترۆڵکردنی خێرسۆن بۆ گەیاندنی ئاوی پاک بە کریمیا، هەروەها کۆنترۆڵکردنی ناوچەی زیاتر کە لە داهاتوودا رووسیا بتوانێت وەکو کارتی گوشار لە دانوستاندنەکانی بەکاریان بهێنیت.  رووسیا لە ٢٤ی شوباتی ٢٠٢٢ هێرشیکردە سەر ئۆکراینا، هێرشەکانی بەشێوەی کەوانەیی لە بەشی رۆژهەڵات و باکوور و باشوور دەستپێکرد، دوای کەمتر لە پێنج هەفتە و دوای زەرەر و زیانێکی گیانی و ماددی زۆر لەنێو سوپاکەی، رووسیا لە چەند ناوچەیەکی دەورووبەری کیێڤ و چرنهیڤ کشایەوە. مۆسکۆ رایگەیاند، ئامانجی گەورەی کۆنتڕۆڵکردنی ناوچەی دۆنباسە.  ١٨ی نیسانی ٢٠٢٢ رووسیا هێرشی بۆ سەر دۆنباس دەستپێکرد، بەرپرسانی ئۆکراینی داوای چەک و هاوکاری سەربازی زیاتریان لەوڵاتانی هاوبەش و هاوپەیمانیان کردووە بۆ وەستاندنی هێرشی رووسیا.