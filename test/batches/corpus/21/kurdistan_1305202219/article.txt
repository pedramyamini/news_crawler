رۆژی هەینی ١٣ی ئایاری ٢٠٢٢، کوێستان ئەحمەد، قایمقامی قەزای خەبات بە تۆڕی میدیایی رووداوی راگەیاند، رووداوەکە ئێوارەی ئەمڕۆ هەینی روویداوە و "بەهۆی کێشەیەکی کۆنی نێوان دوو خێزانەوە بووە. "  کوێستان ئەحمەد ئاماژەی بەوەشکرد: "شەڕەکە لەنێوان دوو برادا بووە و لەسەر زەویوزار بووە؛ تاوەکو ئەمڕۆش کەسیان دژی ئەوی دیکەیان سکاڵای یاساییان تۆمارنەکردووە، لە رابردووشدا هەردوو براکە کێشەیان هەبووە، یەکێکیان گوندەکەی جێهێشتووە و ئەمڕۆ بەسەردان گەڕاوەتەوە و ئەو شەڕە روویداوە".  هەروەها کەسێکی نزیک لەو دوو خێزانە بە تۆڕی میدیایی رووداوی گوت: "کێشەکە لە نێوان دوو برادا بووە، یەکێکیان تەقەی کردووە برایەکی خۆی و سێ کوڕی براکەی کوشتووە، هەروەها لایەنی بەرامبەریش وەڵامیان داوەتەوە کوڕێکی ئەمیان کوشتووە".  قایمقامی خەبات ئاماژە بەوە دەدات کە هێزە ئەمنییەکان گەیشتوونەتە شوێنی رووداوەکە و لێکۆڵینەوەیان لە رووداوەکە دەستیپێکردووە.