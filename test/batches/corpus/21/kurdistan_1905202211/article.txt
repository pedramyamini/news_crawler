رائید عامر شوانی، گوتەبێژی پۆلیسی پارێزگای کەرکووک بە تۆڕی میدیایی رووداوی راگەیاند، ئەمڕۆ پێنجشەممە ١٩.٥.٢٠٢٢ دادگەی تاوانەکانی کەرکووک، بڕیاری دووجار لەسێدارەدانی بۆ ئەو تاوانبارانە دەرکرد کە لە شاری کەرکووک ژن و پیاوێکیان سەربڕیبوو.  رۆژی ١٨.١١.٢٠٢١ لە گەڕەکی شۆراوی شاری کەرکووک، دوو کەس هەڵیانکوتایە سەر ماڵێک، پیاوێک و ژنەکەیان سەربڕی و چەند پارچە زێڕێکیان دزی. دواتر لەلایەن پۆلیسەوە دەستگیرکران.  تۆمەتبارەکان ناویان (و، س، ع) و (ع، ل، ک)ـە، گوتەبێژی پۆلیسی کەرکووک دەڵێت: "دوای بڕیارەکەی دادگە، رەوانەی بەغدا دەکرێن و لەوێشە دەبرێنە زیندانێک لە باشووری عێراق، بۆ سەپاندنی سزاکە بەسەریاندا".  عەباس فازڵ ئەحمەد و نوور بەدر جاسمی هاوژینی، لە رۆژی ١٨.١١.٢٠٢١ دا لە ماڵی خۆیاندا بە چەقۆ و گوللە کوژران. دوای تێپەڕبوونی کەمتر لە مانگێک، پۆلیسی نەهێشتنی تاوانی کەرکووک لە راگەیێندراوێکدا ئاماژەی بەوەکرد: "بە هاوبەشی لەگەڵ پۆلیسی تاوانی بەسرە، توانیویانە سێ تۆمەتباری هەڵاتوو دەستگیربكەن، کە پێکهاتوون لە دوو پیاو و ژنێك، دوای ئەوەی ژن و پیاوێكیان لەناو ماڵەكەی خۆیاندا لە شۆراو سەربڕی، بەرەو پارێزگای بەسرە هەڵاتوون".