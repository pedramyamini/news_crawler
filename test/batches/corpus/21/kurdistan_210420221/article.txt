رۆژی چوارشەممە، ٢٠ی نیسانی ٢٠٢٢، رێبین محەممەد حاجی مەحموود، ئەندامی سەرکردایەتی پارتی سۆسیالیستی دیموکراتی کوردستان، بە تۆڕی میدیایی رووداوی رایگەیاند: "چەند رۆژێکە کاک محەممەدی حاجی مەحموود بە سەردان چووەتە کۆماری ئیسلامی ئێران و رەنگە تاوەکو هەفتەیەکی دیکەش لەوێ بمێنێتەوە، واتە ١٠ رۆژ لەوێ دەمێنێتەوە. "  سەبارەت بەهۆکاری سەردانەکە، رێبین محەممەد گوتی: "سەردانێکی فەرمی نییە، واتە لەسەر بانگهێشتنی کۆماری ئیسلامی ئێران سەردانی ئەو وڵاتەی نەکردووە، ناشزانم کە هیچ لایەنێکی فەرمی لەوێ دەبینێت یان نا، بەڵام لەو باوەڕەدانیم، چونکە سەردانێکی زیاتر کۆمەڵایەتییە. "  رێبین محەممەد حاجی مەحموود، لەبارەی سەردانەکەی باوکییەوە روونکردەوەی زیاتری دا و گوتی: "رەنگە بەشێکی سەردانەکەی بۆ چارەسەر بێت و سەردانی پزیشک بکات، بەڵام باوکم یەکێک لە هاوژینەکانی لە ئێرانە و بۆ سەردانی ئەوانیش چووە. "  رۆژی شەممە ٥ - ٣ - ٢٠٢٢ محەممەد حاجی مەحموود، سکرتێری گشتیی پارتی سۆسیالیستی دیموکراتی کوردستان لە گوتارێکدا رایگەیاند "دەبوایە کۆنگرەی ئەمجارە ئەوەندە دوانەکەوتبایەوە. پێشتر زۆر کەس کە دەچووە سەرکردایەتی پاڵی لێدەدایەوە، بەڵام دەبێت ئەمڕۆ بە ئەمانەتەوە بڕیارەکانی کۆنگرە جێبەجێ بکەین. "  لە کۆنگرەی حەوتەمیدا، پارتی سۆسیالیستی دیموکراتی کوردستان، ٣٩ ئەندامی بۆ سەرکردایەتی هەڵبژارد و محەممەدی حاجی مەحموود بووەوە بە سکرتێر.  محەممەدی حاجی محمود لە ژیانیدا سێ جار ژیانی هاوژینی پێکهێناوە و باوکی شەش کچ و دوو کوڕە. عەتا کە کوڕی گەورەی بوو، لە شەڕی دژی داعش لە کەرکووک شەهید بوو.