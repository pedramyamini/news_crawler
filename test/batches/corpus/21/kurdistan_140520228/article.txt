رۆژی شەممە ١٤ ـی ئایاری ٢٠٢٢، رووپاک ئەحمەد، ئەندامی لیژنەی یاسایی لە پەرلەمانی کوردستان بە تۆڕی میدیایی رووداوی گوت: "راگەیاندنی کۆبوونەوەی پەرلەمان لە دەسەڵاتی سەرۆکی پەرلەمانی کوردستاندایە و دانانی بەرنامەی کاری کۆبوونەوەش لەدەستی دەستەی سەرۆکایەتیی پەرلەماندایە".  بە گوتەی رووپاک ئەحمەد، بەگوێرەی پەیڕەوی ناوخۆی پەرلەمانی کوردستان، دەبێت پەرلەمان هەفتانە دوو رۆژ کۆببێتەوە، رۆژێک لەسەر بابەتەکانی تایبەت بە پەرلەمان و رۆژێکیش لەگەڵ حکومەت، دەشڵێت: "دەمێکە حکومەت ئامادە نییە بێتە پەرلەمانی کوردستان و ئەو خاڵەی پێشێل کردووە".  سەبارەت بەوەی سەرۆکی پەرلەمانی کوردستان بەگوێرەی پەیڕەو تاوەکو کەی دەتوانێت کۆبوونەوەکان رابگرێت، رووپاک ئەحمەد گوتی: "دەبێت هەفتانە کۆبوونەوە بکرێت؛ ئەوەی تاوەکو ئێستا نەکراوە ئەوە خۆیان دەخەنە ژێر پرسیار و بەرپرسیارییەتییەوە".  ئاماژەی بەوەش کرد، ئەم وەرزەی یاسادانانی پەرلەمانی کوردستان ٣٠ ـی حوزەیرانی ٢٠٢٢ کۆتاییدێت و گوتیشی: "سەرۆکی هەرێمی کوردستان مانگی ١٠ ـی بۆ هەڵبژاردن دیاریکردووە، ئەگەر لەو کاتەدا هەڵبژاردن نەکرێت، ئەوە پەرلەمانی کوردستان دەبێت کۆببێتەوە و بیخاتە بەرنامەی کارەوە کە ئایا کێ دەنگ بە درێژکردنەوەی کاتی پەرلەمان دەدات یان نا و چۆن دەبێت".  رووپاک هەروەها باسی لەوەش کرد، ئەوان "بەردەوام" یاداشت ئاڕاستەی سەرۆکایەتیی پەرلەمانی کوردستان دەکەن و داوای کۆبوونەوە دەکەن، بەڵام تاوەکو ئەمڕۆ وەڵام نەدراونەتەوە.  هۆکاری سەرەکیی کۆنەبوونەوەی پەرلەمانی کوردستان یاسای هەڵبژاردنە کە ناکۆکی سیاسی لەنێوان لایەنە سیاسییەکان دروستکردووە؛ خاڵی سەرەکی ناکۆکیەکانیش شێوازی هەڵبژاردنە بە فرە بازنەیی یان یەک بازنەیی، هەروەها دیاریکردنی رێژە و شێوازی دەنگ و کورسی پێکهاتەکان.