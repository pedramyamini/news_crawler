عەلی باباجان لە ئامەد جەختی لە چارەسەری ئاشتییانەی کێشەی کورد کردەوە و رایگەیاند، ئەگەر لە تورکیا هاووڵاتیبوونێکی یەکسان هەبووایە سێبەری قەیوم نەدەکەوتە سەر دیموکراسییەتمان و هیچ زمانێک قەدەخە نەدەکرا.    عەلی باباجان، سەرۆکی پارتی پێشکەوتن و دیموکراسی باس لەوە دەکات، "لە بەرەنگاربوونەوەی رێکخراوێکدا کە شەڕی چەکداری دەکات، هەڵبەت ئامرازەکانی ئاسایش بەکاردێت، بەڵام دەبێت بزانین کە تەنیا بە بەکارهێنانی ئامرازەکانی ئاسایش کێشەکە چارەسەر ناکرێت. پێویستی بە چارەسەرێکی گشتگیر هەیە و لە سەروویانەوە چارەسەری شەڕ. بەتێڕوانینێکی نوێ و دەربڕینێكی نوێ، لە هەمووشیان گرنگتر ئەوەیە لە ناوچەکەدا و لەودیو، لە رێگەی دیالۆگێکی سیاسی پتەوەوە، چارەسەرێک بۆ ئەم دۆخی تووندوتیژییە بدۆزرێتەوە. "   لە کاتێکدا عەلی باباجان لەنێوەندی شاری ئامەد لە ناوچەی سوور سەردانی دوکاندار و کاسبکارانی دەکرد، وەزیری ناوخۆی تورکیاش لە ئامەد بوو. لە خوانی بەربانگدا بۆ هێزەکانی ناوخۆ و گوندپارێزانی ئامەد باسی بەرەنگاربوونەوەی پەکەکەی دەکرد.   سولێمان سویلو، وەزیری ناوخۆی تورکیا دەڵێت، "لە باشوور و باشووری رۆژهەڵات سوپاس بۆ خودا، ئارامییەکی یەکجار باش هەیە. هەڵبەت کەسانێک هەن کە دەیانەوێت ئەم دۆخە لە بەرژەوەندی خۆیاند تێکبدەن. ئەوەش بزانن لەم خاڵەکەدا کە ئەمڕۆ پێیگەیشتووین وەڵامی پێویستییان دەدرێتەوە. ئێمە رێگەنادەین ئارامیمان تێکبدرێت. بەرگەی ئەوە ناگرین. "   سیاسەتی چەقبەستووی تورکیا لە پرسی کورددا، لە نێوخۆ و دەرەوەی وڵات کێشەی بۆ دەسەڵات دروستکردووە. ئاکپارتی کە ساڵانێک شانازی بەو هەنگاوانەوە دەکرد بە ئاڕاستەی چارەسەری کێشەی کورد دەیهاوێشتن، ئێستا رووبەڕووی رەخنەی تووندی ئۆپۆزیسیۆن دەبێتەوە. هەرچەندە سەرۆککۆماری تورکیا دەڵێت، کێشەی کوردیان چارەسەر کردووە، بەڵام ملیۆنان کورد کە لە باکووری کوردستان و تورکیا دەژین دەڵێن، لە زۆربەی مافە بنەڕەتییەکانیان بێبەشن.