رۆژی دووشەممە ٢٥ ـی نیسانی ٢٠٢٢، جەمال وارانی، فەرماندەی لیوای ١٤٤ ـی هێزەکانی پێشمەرگە بە رووداوی راگەیاند: "ئێوارەی ئەمڕۆ لە ناوچەی دووراجی کە دەکەوێتە نێوان پێشمەرگە و داعش ئەو شوانە لە کاتی گەڕانەوەی بۆ ماڵەوە لەلایەن دوو چەکداری داعشەوە رفێندراوە. "   شوانە رفێندراوەکە ناوی (سەروەت رەشید)ـە، تەمەنی ٤٥ ساڵە و چوار منداڵی هەیە.   شاڵاو ئاکۆ، خوشکەزای شوانە رفێندراوەکە بە رووداوی گوت: "لە ١ ـی نیساندا چەکدارانی داعش مامێکی دیکەیان رفاندووم دوو رۆژ پێش ئێستا بە ٢٥ هەزار دۆلار ئازادیان کرد. ساڵی رابردووش چەکدارانی داعش مامێک و ئامۆزایەکیان کوشتم. "  فەرحان یاسین لە رۆژی ١ ـی نیسانی ٢٠٢٢ لەلایەن چەکدارانی داعشەوە لە ناوچەی داودەی گەرمیان رفێندرا و دوای سێ هەفتە لە رفاندنی لە بەرامبەر ٢٥ هەزار دۆلار ئازاد کرا، کە پێشتر چەکدارانی داعش داوای ١٥٠ هەزار دۆلاریان دەکرد بۆ ئازادکردنی.  هیوا عەلی، بەڕێوەبەری ئاسایشی کفری بە رووداوی راگەیاند: "چەکدارانی داعش لە ناوچەی غەڕە و پەڵکانەن کە دەکەوێتە نێوان قوڕی چای و خورماتوو. لەو ناوچەیەدا هیچ هێزێکی لێ نییە و بۆشایی ئەمنیی نێوان پێشمەرگە و سوپای عێراقە. "   بەڕێوەبەری ئاسایشی کفری ئاماژە بەوەش دەکات، "چەکدارانی داعش لە رووی ماددی و لۆجستییەوە خراپن، بۆیە لەم رێگەیانەوە دەیانەوێت هەندێک پارە پەیدا بکەن. سێ مەفرەزەی داعش لەو ناوچەیەدا هەن کە رەنگە ژمارەیان ٢٠ چەکدار بێت، تەنانەت ئەمیرێکی داعش کە ناوی لای ئێمە هەیە خۆی هاتووە بۆ رفاندنی شوانەکان. "  هیوا عەلی باس لەوەش دەکات، "دەبێت رێککەوتن لە نێوان پێشمەرگە و سوپای عێراق بکرێت بۆ کۆنترۆڵکردنی ئەو ناوچانە. "