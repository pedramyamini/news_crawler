عەلی نیکوونەهاد، جێگری سەرۆکی زانکۆی زانستی پزیشکیی ئیلام دەڵێت، "گەردیلەکانی خۆڵبارینی ئەمجارە هێندە وردن کە دەچنە نێو دوایین بۆریچەکانی هەناسەشەوە و دەبنە هۆی نەخۆشیی. "  عەلی نیکوونەهاد، داوای لە خەڵک کردووە، دەرگە و پەنجەرە دابخەن لە ماڵیشەوە سوود لە دەمامک ببینن و فێنککەرەوە بەکارنەهێنن چونکە گەردیلەکانی خۆڵ دێننە ژوورەوە.   بەپێی راپۆرتی کەشناسیی پارێزگای ئیلام، خۆڵبارین لە بەیانی ئەمڕۆ دووشەممەوە دەگاتە رۆژهەڵاتی کوردستان، بەڵام لە شەوی دووشەممەوە تاوەکو رۆژی سێشەممە چڕییەکەی چەند هێندە دەبێت.  جێگری سەرۆکی زانکۆی زانستی پزیشکیی ئیلام داوای کردووە، نەخۆشانی دڵ و هەناسە، منداڵانی ساوا، ژنی دووگیان، بەساڵاچووان و خەڵکی هەستیاری دیکە لە ماڵ نەچنەوە دەرەوە.  غوڵامڕەزا ئەبداڵی، بەڕێوەبەری پاراستنی ژینگەی ئیلام دەڵێت، لە ماوەی ١٠ ساڵی رابردوودا خۆڵبارینەکان ٧ تریلیۆن تمەن (نزیکەی ٢٠٥ ملیۆن دۆلار) زیانی بە ژێرخانەکانی پارێزگاکە گەیاندووە.  بەگوتەی غوڵامڕەزا ئەبداڵی، زیاتر لە ٥٤ % ـی زیانەکانی خۆڵبارین کەرتی کشتوکاڵی گرتووەتەوە.   حەسەن بەهرام نیا، پارێزگاری ئیلام لە نامەیەکدا بۆ جێگری سەرۆککۆماری ئێران و سەرۆکی رێکخراوی پاراستنی ژینگە، داوای کردووە سوود لە دەرفەتە دیپلۆماسییەکان وەربگیرێت بۆ ئەوەی کێشەی خۆڵبارینەکان چارەسەر بکرێت.  بەگوتەی پارێزگاری ئیلام، خۆڵبارینەکان لە ساڵی ٢٠٠٥ ـەوە زۆر زیاتری کرد، بەجۆرێک لە ساڵی ٢٠١٧ لە پارێزگای ئیلام نزیکەی ١٢٣ رۆژ هەوای پارێزگاکە خاوێن نەبووەوە. ئەمساڵیش لە ٦٠ رۆژی رابردوودا ٢٠ رۆژ تۆز و خۆڵ باریوە.  خەیروڵڵا مورادی، بەڕێوەبەری پاراستنی ژینگەی پارێزگای سنە دەڵێت، بەرەنگاربوونەوەی خۆڵبارینەکان پێویستیی بە تێچوویەکی زۆر لە وڵاتانی دراوسێ هەیە، بەڵام ئێستا تەنیا رێگەی بەرەنگاربوونەوەی خۆڵبارین، پاراستنی رێوشوێنە تەندروستییەکانە.