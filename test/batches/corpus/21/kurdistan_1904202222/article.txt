ئەمیرنیسیان گۆرگیس، هاوڵاتییەکی گوندی شەرانشە و دەڵێت، دوای ئەوەی لەو گوندە بێهیوابووە و ماڵ و حاڵ و باخەکانی جێهێشتووە، چاوەڕێی تەواوبوونی خوێندنی ئەمساڵی کوڕ و نەوەکەی دەکات و دەشڵێت، "ئەوە چەند جارە خانوو دروستدەکەین، تەمەنم بووە ٦٥ ساڵ و ئەوە جاری چوارەمە ئاوارە دەبم، ژیانم لە ئاوارەییدا بەسەربرد، لێرە نامێنین و دەچین، دەچمە ئوستڕاڵیا بۆلای کوڕەکەم. "  لە کۆی نزیکەی ٢٠ گوندی کریستیانەکان لە زاخۆ، نۆ گوندیان چۆڵکراون. قەشە جوونی داوود، پێنج ساڵ پێش ئیستا قەشەی ٨٤ خێزانی گوندی شەرانش بوو، بەڵام ئێستا گوندەکە چۆڵبووە و ئەویش لەگەڵ بەشێکی خەڵکی گوندەکەی بووەتە کۆچبەر.  قەشە جوونی داوود بە تۆڕی میدیایی رووداوی گوت، "زۆرینەی گوندە چیاییەکان خەڵکی تێدا نەماوە، دێر داخراوە، دەمانەوێ حکومەتەکانی تورکیا، عێراق و کوردستان ئەو کێشەیەمان بۆ چارەسەر بکەن بۆ ئەوەی کریستیانەکان بگەڕێنەوە و نابێت دێر چۆڵبکرێت. "  نزیکەی چوار ساڵە ئۆپەراسیۆنی سوپای تورکیا دژی گەریلاکانی پەکەکە دژوارتر بووە و تاوەکو ئێستا خەڵکی ناوچە زیانبەرکەوتووەکان قەرەبوو نەکراونەتەوە.    فەرهاد مەحموود، قایمقامی باتیفا دەڵێت، "تاوەکو ئێستا هەڵسەنگاندن بۆ زیانەکان نەکراوە، چونکە ئەو ناوچانە نائارامن و نەمانتوانیوە لیژنەکانی خۆمان بنێرین بۆ ئەوەی هەڵسەنگاندن بۆ ئەو زیانانە بکەن. "  زیاتر لە ١٣٠ گوند لە سنووری ئیدارەی زاخۆ دەکەونە نزیک زنجیرە چیای خامتیر لەنێوان باشوور و باکووری کوردستان، نزیکەی ٥٠ گوندی سنوورەکە چۆڵکراون و خەڵکی تێدا نەماوە.