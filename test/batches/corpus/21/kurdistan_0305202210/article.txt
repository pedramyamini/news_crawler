روانگە دەزگایەکی ناحکومی قازانجنەویستە. لە نۆ ساڵی کارکردنیدا، قورسایی سەرەکی خستووەتە سەر پەروەردە و لاوان و گرنگیپێدان بەو سەکۆیانەی کە گەنجان دەتوانن بەهرە و توانای شاراوەی خۆیان تێیدا بدۆزنەوە.   عەبدولسەلام مەدەنی، بەڕێوەبەری دەزگای روانگە دەڵێت، "سەرنجی سەرەکی دامەزرێنەر و سەرۆکی دەزگاکە کە کاک ئیدریس نێچیرڤان ئیدریسە، ئەندامانی بۆرد و ستافەکە لەسەر ئەوەیە چۆن گەنجێکی وا بەرهەمبهێنرێت هۆشیار بێت خاوەن توانابێت، بەشداربێت پۆزەتیف بێت و بونیادنەربێت. "   دەزگای روانگە لە ساڵی ٢٠١٣ لەلایەن ئیدریس نێچیرڤان ئیدریس دامەزراوە. ئامانج لێی دابینکردنی دەرفەتی خوێندن و په‌روه‌ردەیە بۆ منداڵانی هه‌رێمی کوردستان. دوای دامه‌زراندنی، پڕۆژە و دەستپێشخەرییەکانی فراوانتر بوون بە جۆرێک کە ئێستا گەشەپێدانی ئابووری، تواناسازی لاوان، پاراستنی ژینگە و کاری خێرخوازی و له خۆده‌گرێت.   لە دیارترین پڕۆژەکانی دەزگای روانگە: خەڵاتەکانی روانگە، پێشبڕکێی بیرکاری و دەستپێشخەری لاوانی خۆبەخشە.   ستافی روانگە تەنیا لە ٩٣ کارمەند پێکدێت، بەڵام لەبەر ئەوەی بۆ بەدەستهێنانی ئەزموون، بەردەوام هانی گەنجان دەدات بەشداری کاری خۆبەخشانە بن، ئێستا نزیکەی سێ هەزار گەنج، خۆبەخشانە کار لەگەڵ روانگە دەکەن.   فەرهەنگ برادۆستی، رێکخەری پێشانگەیەکی گەورەی تەکنەلۆجییە بەناوی ' هایتێکس ' کە دەزگای روانگە لەگەڵیان هاوبەشە. پێیوایە روانگە یارمەتیدەرێکی سەرەکی بووە بۆ ئەو و دەیان گەنجی دیکە.   فەرهەنگ برادۆستی، رێکخەری پێشانگەی هایتێکس گوتی، "ساڵی ٢٠٢٠ لە کاتی کۆرۆنا کەوتینە نێو قەیرانێک نەماندەتوانی هەموو کارمەندەکانمان بهێڵینەوە. ئەوان پڕۆژەیەکیان هەبوو کە پاڵپشتی دارایی کۆمپانیا بچووکەکانیان کرد و توانیمان بۆ ماوەی ٨ مانگ، پێنج بۆ حەوت کارمەندمان لەسەر ئەو پاڵپشتییە بمێننەوە لەگەڵمان، دواتر ئیشیدیکەمان وەرگرتوو، دەربازمان بوو لەو قەیرانە. "   کارەکانی دەزگای روانگە لە ساڵی ٢٠١٣ تاوەکو مانگی ١ ـی ئەمساڵ بەم شێوەیە بووە:   ٢٦٧ پڕۆژە لەلایەن روانگەوە جێبەجێکراون و ٣.٣٤١.٨١٢ کەس لێی سودمەندبوون.   سودمەندبووان بەپێی رەگەز: ٥٤ % نێر بوون و ٤٦ % مێ بوون.  ئەگەر وردبینەوە لەسەر سودمەندبووان بەپێی تەمەن بەم شێوەیە بووە:   % ١٧ تەمەنیان کەمتر لە ١٤ ساڵبووە.  % ٦٦ تەمەنیان لە نێوان ١٥ - ٣٥ ساڵدا بووە.  % ١٧ تەمەنیان لە سەرووی ٣٦ ساڵ بووە.