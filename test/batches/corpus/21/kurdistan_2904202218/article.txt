ئەو منداڵە ئارین میوانی تەمەن ٩ ساڵە. نەخۆشییەکەی ناوی ئەتاکسیا تیلەنجێیک تەیزیا. رۆژ لە دوای رۆژ جوڵەکردن، توانای رۆشتن، سیستمی بەرگری لەش، توانای بینین، بیستن، هەرس و سیستمی هەناسەدانی لاواز دەبێت.   میوان حەسەن، باوکی ئەرین بە رووداوی گوت، "دۆخی منداڵەکەم زۆر خراپە، دڵێکی دەوێت کە بەرگەی ئازارەکانی بگرێت، چەند رۆژێک پێش ئێستا هەر هاواری دەکرد باوکە ئازاری سکم زۆرە و خەریکە سکم دەتەقێت و هەر رۆژە و شوێنێکی ئازاری دەبێت و لاواز دەبێت. ئێمە هەستی پێدەکەین، رۆژ لە دوای رۆژ لاوازتر دەبێت، پێشتر دەیتوانی بەپێ بڕوات، بەڵام ئێستا رۆشتنی لاواز بووە خەریکە لە رۆشتن دەکەوێت. "   باوکی ئارین باس لەوەش دەکات، "بەهۆی نەخۆشییەکەی ئارینەوە پارەیەکی زۆرمان خەرج کردووە، لە ئێران، ٨ هەزار و ٦٠٠ دۆلار و لە ئوردن ٤ هەزار و ٧٠٠ دۆلارم خەرج کردووە، دەرزییەک هەبوو بۆ بەرزکردنەوەی بەرگری لەش بەکارمان دەهێنا، هەر دەرزییەی بە ١٦٠ هەزار دینارە کە تەنها بەشی ١٨ رۆژ دەکات، هەروەها دەرزیمان بۆ دەهێنا لە نەخۆشخانەی هیوا هەر دەرزیەی بە هەزار و ٧٠٠ دۆلار بۆ ٥ هەزار و ٧٠٠ دۆلارە. "   دایک و باوکی ئەرین مامۆستان، هەشت ساڵە بە دوای چارەسەری نەخۆشییەکەی ئەرین سەرجەم نەخۆشخانەکانی کوردستان گەڕاون تەنانەت گەشتوونەتە ئێران و ئوردنیش، بەڵام بێ چارەسەر ماوەتەوە.   ئاواز عەلی، دایکی ئەرین ئاماژە بەوە دەکات، "شەش مانگی رێک تەنها تووشی سکچوون ببوو هەر چاک نەدەبوویەوە، پزیشکەکانیش سەریان سوڕمابوو، لە دوای ئەوەشەوە بەردەوام تایی هەیە و هەوکردنی سنگی هەیە چونکە بەرگری کەمە و هەر نەخۆشییەک بگرێت کاتێکی زۆری دەوێت تا چاک ببێتەوە. "   جگە لە بەڕێوەبەری نەخۆشخانەی منداڵانی سلێمانی، دکتۆر سامان بەرزنجی، وەزیری تەندروستی حکومەتی هەرێمی کوردستان لە مانگی یەکی ئەمساڵەوە داوایان لە ئەنجوومەنی وەزیران کردووە کە ئارین بۆ چارەسەر ببرێتە دەرەوەی وڵات بەڵام داواکەیان بێ وەڵام ماوەتەوە. پزیشکێکی پسپۆری منداڵان دەڵێت، نەخۆشییەکەی ئارین دەگمەنە، بەڵام ئومێدی چارەسەری هەیە.  دکتۆر خالید حەمەساڵح، پزیشکی پسپۆڕی منداڵان بە رووداوی راگەیاند، "توانای نەخۆشخانەکانی ئێمە سنووردارە، بەڵام لە وڵاتانی ئەوروپا توانای پێشکێشکردنی خزمەتگوزاری تەندروستیی باشتر و پێشکەوتووترە، بۆیە ئێمە پێشنیازمان کردووە ئەوان منداڵەکەیان ببەنە ئەڵمانیا چونکە لەوێ زیاتر خزمەت دەکرێت و ئەگەری چارەسەری هەیە. "   ئارین تاقانەی سێ خوشکە، لەگەڵ دۆخە تایبەتەکەشیدا لە قوتابی پۆلی ٣ ـی بنەڕەتییە لە بەشی خوێندنی تایبەت دەخوێنێت، بەڵام بەهۆی بەردەوامی لاوازبوونی جوڵەیەوە خەریکە لە توانای نووسین و قسەکردن دەکەوێت.