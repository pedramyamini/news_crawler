رۆژی پێنجشەممە ٠٥ - ٠٥ - ٢٠٢٢، دوو گەشتیاری دانیمارکی بە مەبەستی گەشتکردن لە باکووری کوردستان و لەڕێگەی دەروازەی سەرزێڕەوە دەچنە هەرێمی کوردستان، بەڵام لەڕێگەی چوونیان بۆ ئامێدی بۆمبێکی چێندراو بە یەکێکیان دەتەقێتەوە. ئەمڕۆ هەینی گوتەبێژێکی وەزارەتی دەرەوەی دانیمارک هەواڵی گیانلەدەستدانی هاووڵاتییە دانیمارکییەکەی لە هەرێمی کوردستان پشتڕاستکردەوە.  دوێنێ پێنجشەممە، ئەحمەد ئەدنی، بەڕێوەبەری کارگێڕیی نەخۆشخانەی کانی ماسێ بە تۆڕی میدیایی رووداوی گوت، لەنێوان کانی ماسێ و ئامێدی ئەو دوو گەشتیارە رێگەی سەرەکییان لێ تێکچووە و چوونەتە سەر رێگەیەک کە چەندین ساڵە بەهۆی شەڕی تورکیا و پەکەکە کەس هاتووچۆی پێدا ناکات. گوتیشی، "لەو رێگەیەدا بۆمبێک بە یەکێک لە پاسکیلسوارەکاندا تەقیوەتەوە. "  دوای چەند کاژێرێک مانەوە لە نەخۆشخانە، ئەو پاسکیلسوارە کە ناوی تۆرۆبیۆن بوو، گیانی لەدەستدا.  پۆلیسی دهۆک لەسەر گیانلەدەستدانی گەشتیارە دانیمارکییەکە روونکردنەوەیەکی بڵاوکردەوە و رایگەیاند، "ئەو مینەی کە بە پاسکیلسوارە دانیمارکییەکەدا تەقییەوە و بەهۆیەوە گیانی لەدەستدا، لە لایەن چەکدارانی پەکەکەوە دانرابوو. "  ئەمڕۆ هەینی ٠٦ - ٠٥ - ٢٠٢٢ پۆلیسی دهۆک لە روونکردنەوەیەکدا رایگەیاند، لەم چەند رۆژەی رابردوو دوو گەشتیار بە پاسکیل و لە دەروازەی سەرزێڕ و بە مەبەستی گەشتکردن هاتوونەتە هەرێمی کوردستان، بەڵام لەو کاتەی ویستوویانە بچنە ئامێدی، لە رێگەدا مینێک بە یەکێک لە گەشتیارەکاندا تەقیوەتەوە و بەهۆیەوە گیانی لەدەستداوە.  پۆلیسی دهۆک لە روونکردنەوەکەیدا ئاماژەی بەوە کردووە، دوای ئەوەی لێکۆڵینەوەیان لە رووداوەکە دەستپێکردووە، بۆیان دەرکەوتووە کە "ئەو مینەی بە یەکێک لە گەشتیارەکاندا تەقیوەتەوە، لە لایەن چەکدارانی پەکەکەوە دانراوە. ئەوەش بۆ ئەوەی رەوشی ئارامی هەرێمی کوردستان تێکبدەن. "