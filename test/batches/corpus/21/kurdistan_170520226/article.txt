پویا عەلی محەممەدزادە، بەڕێوبەرەی ڤێتەرنەریی شاری قوروە لە پارێزگای سنە، گوتی ئەو کەسانەی ئەسپەکەیان سەربڕیبوو دەیانویست گۆشتەکەی بفرۆشنەوە، بەڵام دەستی بەسەردا گیرا و رێکخراوی ڤێتەرنەری رێگەی نەدا گۆشتی ئەو ئەسپە بگاتە سەر خوانی خەڵک.  بەگوتەی پویا عەلی محەممەدزادە، ڤێتەرنەری بە هاوکاری پۆلیس و داواکاری گشتیی شاری قوروە، پێش ئەوەی گۆشتی ئەسپەکە بفرۆشرێت، دەستی بەسەردا گیراوە.  ئەو دەڵێت: "بۆمان دەرکەوت لە گوندێکی نزیک قوروە شوێنێکی نایاسایی کوشتنەوەی مەڕوماڵات هەیە و بەبڕیاری داواکاری گشتی چووینە ئەو شوێنە، کە باخێک بوو و دوای ئەوەی گۆشتەکە دەستی بەسەردا گیرا، لەنێوبرا".  بەڕێوەبەری ڤێتەرنەریی قوروە داوای لە خەڵک کردووە، تەنیا لە شوێنە مۆڵەتپێدراوەکان گۆشت بکڕن.