ئەمڕۆ سێشەممە، ١٠ - ٥ - ٢٠٢٢، نەبەز عەبدولحەمید، قایمقامی هەولێر بە رووداوی راگەیاند: "ئەوانەی لەسەر شەقامەکان گۆشت دەفرۆشن زۆربەیان داخراون، جگە لەوەی زیاتر لە ٢٠ شوێنی دیکەش بەهۆی ئەوەی گۆشتی سەربڕخانەکانیان بەکارنەهێناوە، داخراون. "  لە بارەی ئەو شوێنانەی پابەندی ئەو رێنماییانە نابن، کە لە لایەن پارێزگای هەولێرەوە دەردەکرێن گوتی: "شوێنەکانیان دادەخەین و بە پێبژاردن کە لە یەک ملیۆن کەمتر نەبێت و پێنج ملیۆن زیاتر نەبێت سزا دەدرێن. "  دوای بڵاوبوونەوەی تای خوێنبەربوون لە چەند پارێزگایەکی عێراق، یەکێک لە رێنماییەکان ئەوە بوو کە ئیتر دەبێت ئاژەڵ لەسەربڕخانەکان سەرببڕێت، مامەند محەممەد، بەڕێوەبەری ڤێتێرنەریی هەولێر، بە رووداوی گوت: "دوای ئەوەی سەربڕینی ئاژەڵ لەسەر رێگەکان قەدەخە کرا، ئێستا هاووڵاتییەکی زۆر روو لە کوشتارگەکان دەکەن بۆ سەربڕینی ئاژەڵ، بۆ نموونە لە کوشتارگەی هاوچەرخی هەولێر رۆژانە نزیەکی ٦٠٠ ئاژەڵ سەردەبڕدرێن. "  مامەند محەمەد، لە بارەی قەدەخەکردنی هێنانی ئاژەڵ لە عێراقەوە گوتی، تاوەکو ئەو کاتەی تای خوێنبەربوون کۆتایی دێت نابێت ئاژەڵی زیندوو و گۆشتەکەی لە عێراقەوە بێتە نێو هەرێمی کوردستان  بەگوتەی بەڕێوەبەری ڤێتێرنەریی هەولێر، پشکنینی ڤایرۆسی دەبێت بە ئامێری پی سی ئار بکرێت، ئەوەش دوای دوو رۆژ ئەنجامی دێتەوە، لە کاتێکدا گۆشتەکە تەمەنی سێ رۆژە: "ئێمە کیتی ڤایرۆسی تای خوێنبەربوونمان نییە، بۆیە کە ڤایرۆسەکە لەو ناوچانە بڵاوبووەوە ناچاربووین قەدەخەی بکەین. "  ٢٧ - ٤ - ٢٠٢٢، پارێزگای هەولێر بۆ رێگریکردن لە بڵاوبوونەوەی ڤایرۆسی تایخوێنبەربوون لە هەولێر کۆمەڵێک رێنمایی دەرکرد لەوانە:   - بە هاوکارى یەکە کارگێڕییەکان، دەستبکرێت بە هەڵمەتى شووشتن و رشاندنى ئاژەڵى خۆماڵى.   - لەلایەن هۆبەکانى ڤێتەرنەرى و موختارى گوندەکان، هەموو ئەو هاووڵاتییانەى خاوەنى ئاژەڵ و کارى ئاژەڵدارى دەکەن، ئاگادار بکرێنەوە لە رشاندنى ئاژەڵەکانیان بە دەرمانى دژە (قرنە).  - رشاندنى گۆڕەپان (مەیدان)ـى ئاژەڵان بەگشتى.  - خاوەنى کێڵگەکان و بازرگانانى ئاژەڵان، دەبێت لەسەر ئەرکى خۆیان پابەندبن بە رشاندنى ئاژەڵەکانیان بەسەرپەرشتى ڤێتەرنەرى.  -  دەبێت باخچەکانى ئاژەڵانى سنوورى پارێزگاى هەولێر، لەژێر سەرپەرشتى ڤێتەرنەرى هەموو ئاژەڵەکانیان بشۆن و بڕشێنن.  - هاتنى ئاژەڵ و گۆشت لە دەرەوەى شارى هەولێر بەبێ پشکنینى ڤێتەرنەرى و پزیشکى، بەهەموو شێوەیەک قەدەخەیە.  بەگوێرەی رێنماییەکان پێویستە گۆشتفرۆشەکان دەستکێش و ماسک بەکاربهێنن و چاویلکەی تایبەت لەچاو بکەن بۆ ئەوەی دەردراوەکان و خوێنی ئاژەڵەکە نەگاتە لەشیان و تووشنەبن. هەروەها کابانەکانیش گۆشت بە باشی بکوڵێنن.  چەند رۆژێکە پەتای تای خوێنبەربوون، لە پارێزگاکانی ناوەڕاست و باشووری عێراق بڵاوبووەتەوە و بەهۆیەوە چەند تووشبوویەک گیانیان لەدەستداوە و دەیانی دیکەش لە نەخۆشخانەکان چارەسەر وەردەگرن.  ئەمڕۆ سێشەمممە، وەزارەتی تەندروستیی هەرێمی کوردستان بە فەرمی یەکەم کەیسی تووشبوون بە تای خوێنبەربوونی لە شاری هەولێر راگەیاند، کە مێردمنداڵێکی تەمەن ١٧ ساڵانە.