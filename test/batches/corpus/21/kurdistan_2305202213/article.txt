عامر جابرى، گوتەبێژی دەستەى کەشناسیی و بومەلەرزەزانی عێراق بە تۆڕى میدیایی رووداوى راگەیاند، "ئەم خۆڵبارینەی کە عێراقى گرتووەتەوە، لە ناوچەکانى باکوور و نێوەڕاستى عێراق تاوەکو بەیانى رۆژی سێشەممە ٢٤ ـى ئایار بەردەوام دەبێت. هەروەها لە ناوچەکانى دیکەى باشوورى عێراق خۆڵبارینەکە تاوەکو بەیانى ٢٥ ـى ئایار بەردەوام دەبێت. "   هەینى رابردوو شەپۆلێکى دیکەى خۆڵبارین لە عێراق هەڵیکرد و تاوەکو یەکشەممە ٢٢ ـى ئایار بەردەوامبوو. لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.  عامر جابرى گوتیشى، "خێرایی بایەکەى ئەم شەپۆلە خۆڵبارینە لە ئەمڕۆدا ٤٠ کیلۆمەتر بووە لە کاژێرێکدا و ئاستى خۆڵبارینەکەش لەمشەوەوە کەمتر دەبێتەوە و کاریگەر نابێت. "   رۆژی یەکشەممە ٢٢ ـی ئایاری ٢٠٢٢، ئەمیندارێتی گشتیی ئەنجوومەنی وەزیرانی عێراق لە راگەیێندراوێکدا بڵاویکردەوە، بەهۆی خراپیی کەشوهەوا و شەپۆلی خۆڵبارین کە ناوچە جیاجیاکانی عێراق دەگرێتەوە، مستەفا کازمی، سەرۆکوەزیرانی عێراق بڕیاریدا رۆژی دووشەممە لە سەرجەم دامودەزگا فەرمییەکان پشووی فەرمی دەبێت، جگە لە فەرمانگەکانی تەندروستی و ئەمنی و خزمەتگوزارییەکان.