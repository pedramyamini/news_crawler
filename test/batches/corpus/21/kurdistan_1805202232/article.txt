بەگوێرەی راگەیێندراوەکەی هەپەگە؛ گەریلاکانی پەکەکە لە سێ رۆژی رابردوودا  بەسەختی رووبەڕووی هێرشە بەردەوامەکانی سوپای تورکیا بوونەتەوە و بە "تەکنیک و شێوازی نوێ" چالاکییەکانیان چڕ کردووەتەوە لە هەرێمەکانی زاپ، ئاڤاشین و خواکوڕک. هەپەهە دەڵێت: "لە ئەنجامدا ٢٤ سەرباز کوژران و شەش سەربازیش بریندار بوون".   هەپەگە ئاشکرای دەکات، لە ماوەی ئەم سێ رۆژەدا چوار گەریلا بەناوەکانی دانیش پەروێزی ناسراو بە رۆستەم قەندیل، باوەڕ ناس ناسراو بە لەزگین باوەڕ، کاوە ئیسماعیلی ناسراو بە عەگید رۆژهەڵات و نوروڵڵا گوڵ ناسراو بە دژوار ئەرتووشی لە شەڕ و پێکدادان لە دژی سوپای تورکیا لە خواکوڕک گیانیان لەدەستداوە.     لە بەرامبەردا ئەمڕۆ چوارشەممە ١٨ی ئایاری ٢٠٢٢، وەزارەتی بەرگریی تورکیا، گیانلەدەستدانی سێ گەریلا و دەستبەسەرداگرتنی ژمارەیەکی زۆر چەک و کەرەستەی سەربازی و ئەشکەوت و حەشارگەکاندا بڵاوکردەوە. هاوپێچ لەگەڵ راگەیێندراوەکەدا، گرتەی ڤیدیۆی هێرشەکان بە فڕۆکەی بێفڕۆکەوان و دۆزینەوەی چەک و ئەشکەوتەکانیشی بڵاوکردەوە.      رۆژی ٢٩ی نیسانی ٢٠٢٢ وەزارەتی بەرگریی تورکیا رایگەیاند قۆناخی یەکەمی ئۆپەراسیۆنەکەیان بە ناوی (چنگ - قوفڵ) بەسەرکەوتوویی بە ئەنجام گەیشتووە.  بەرەبەیانیی رۆژی ١٨ ـی نیسانی ٢٠٢٢، ئۆپەراسیۆنی چنگ - قوفڵ لەلایەن سوپای تورکیا لە ناوچەکانی ئاڤاشین، مەتین و زاپ لە خاکی هەرێمی کوردستان لە دژی پەکەکە دەستیپێکرد. وەزارەتی بەرگریی تورکیا گیان لەدەستدانی ٨٨ گەریلا و کوژرانی ١١ سەربازی سوپای وڵاتەکەی راگەیاندووە. لە بەرامبەردا هەپەگە کوژرانی ٤٢٧ سەربازی تورکیا و گیان لەدەستدانی ٢٥ گەریلا و پچڕانی پەیوەندیی بە دوو تیمی گەریلا راگەیاندووە.