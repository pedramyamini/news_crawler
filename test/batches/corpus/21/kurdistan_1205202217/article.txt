عەبدولڕەحمان ساڵح، بەڕێوەبەری بانکی هەرێم لە سلێمانی بە تۆڕی میدیایی رووداوی راگەیاند، ئەمڕۆ پێنجشەممە ١٢ی ئایاری ٢٠٢٢ مووچەی مانگی ئاداری سەرجەم ئەو بەڕێوەبەرایەتی و فەرمانگانە دابەشدەکرێن کە مووچەی مانگی ئاداریان وەرنەگرتووە کە بریتین لە: بەڕێوەبەرایەتیی شارەوانی، بەڕێوەبەرایەتیی رێگەوبان، بەڕێوەبەرایەتیی رۆشنبیری، بەڕێوەبەرایەتیی باخچەکان و سەرجەم ئەو شوێنانەی دیکە کە هێشتا مووچەی مانگی ئاداریان وەرنەگرتووە.  بەڕێوەبەری بانکی هەرێم لە سلێمانی ئاماژەی بەوەش کرد، هەفتەی داهاتوو لە رۆژی یەکشەممەوە دەست بە دابەشکردنی دەرماڵەی خوێندکارانی زانکۆ و پەیمانگەکان و پارەی مامۆستایانی وانەبێژ دەکرێت، کە دەرماڵە و مووچەی مانگی ئادارە.  بە گوتەی عەبدولڕەحمان ساڵح، رۆژی یەکشەممە و دووشەممەی هەفتەی داهاتوو [١٥ و ١٦ی ئایاری ٢٠٢٢]، مووچەی مانگی نیسانی ئەو وەزارەت و بەڕێوەبەرایەتی و فەرمانگانەی مووچەی مانگی نیسانیان وەرنەگرتووە دابەشدەکرێت.  لە وەڵامی پرسیاری رووداو لەبارەی ئەوەی کە بۆچی لە رۆژانی رابردوودا پارە نەبووە لە بانک و ئێستا بە زوویی پارە دابینکراوە، بەڕێوەبەری بانکی هەرێم بە رووداوی گوت، "ناڵێین چۆن دابینکراوە، تەنیا ئەوەندە دەڵێین کە پارە دابینکراوە. "