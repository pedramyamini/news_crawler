بەگوێرەی راگەیێندراوێک، كه لەلایه‌ن پارێزگای وان بڵاوكراوه‌ته‌وه، لە ئەمڕۆ هەینی ٢٩ نیسانی ٢٠٢٢ ـەوە تاوەکو ١٣ی مایسی داهاتوو، هەموو جۆرە گردبوونه‌وه، خۆپێشاندان، رێپێوان و مانگرتن، هه‌ڵدانی چادر و چالاكیی دیکە قه‌ده‌خەیە.  لە راگەیێندراوەکەدا هاتووە: "بە مەبەستی پاراستنى بنەما سەرەكييەكانى كۆمار، يەكپارچەيى جيانەكراوه‌ى دەوڵەت و نەتەوە، پێشێلنەکردنی ماف و ئازادى ئەوانى ديكە، ئاسايشى خەڵك و بەرقەراركردنى ئارامى، رێگرتن لە تاوان، پاراستنى ماف و ئازادیى خەڵك، رێگرتن لە هەر رووداوێكى نەخوازراو بڕیاری قەدەخەی خۆپێشاندان و گردبوونەوە دراوە".   بەگوێرەی راگەیێندراوەکە، بڕیاری قەدەخەکردنەکە ئەو چالاکییە فەرمییانە ناگرێتەوە، کە لەلایەن پارێزگار و قایمقامەکانەوە رێگەیان پێدەدەرێ.   لە سنووری پارێزگای وان، لە ٢١ی تشرینی دووەمی ٢٠١٦ ەوە و بەپشتبەستن بە بڕگەکانی ئەلیف و جیم، لە ماددە ١١ی یاسای ژمارە ٥٤٤٢ی بەڕێوەبردنی شارەکان و ماددە ١٧ی یاسای ژمارە ٢٩١١ی چالاکییەکان، لە ناوەندی شار و شارۆچکە و ناوچەکانی سەر بەو پارێزگایە، هەموو جۆرە خۆپێشاندان و گردبوونه‌وه و چالاکییەکی هاوشێوە قەدەخە کراوە. بەم بڕیارەی پارێزگاش قەدەخەی خۆپێشاندان و گردبوونەوە ١٥ رۆژی دیکە درێژکراوەتەوە.