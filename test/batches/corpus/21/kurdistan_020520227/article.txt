رۆژی ٢ی ئایار کە یەکەم رۆژی جەژنی رەمەزانە، د. عەبدولمەجید سەعید، پێشنوێژ و وتارخوێنی مزگەوتی مەشخەڵان لە شاری سلێمانی لە وتاری نوێژی جەژندا باسی لە گرنگی و پێویستی ئاشتەوایی کرد و دواتر بە تۆڕی میدیایی رووداوی گوت: "ئاشتەوایی زۆر گەورەیە؛ خودای گەورە دەفەرموێت پێکەوە تەبابن، چونکە ناکۆکی هەبێت هێزتان نامێنێت و هەڵدەوەشێن. گەلی کوردی ئێمەش لەبەردەم پیلانگێڕییەکی گەورەدایە".  د. عەبدولمەجید سەعید پەیامی سەرۆکی هەرێمی کوردستانی بە "زۆر زۆر گرنگ" ناوبرد و گوتیشی: "دەستی خۆشبێت؛ هەرکەسێک دەستپێشخەری بکات بۆ ئاشتەوایی و تەبایی لای خوداش پاداشتی هەیە و خەڵکیش هەمووی دەستخۆشی لێدەکات".  باسی لەوەشکرد، وەکو مامۆستایەکی ئایینی و هاونیشتمانییەک داوا دەکات کە "لەبەر خاتری خودا و هاونیشتمانییانی هەرێمی کوردستان، لایەنە سیاسییەکان رێکبکەن و جەژنە پیرۆزە لە یەکتر بکەن؛ پێکەوە دانیشن و بە رێک و پێکی کاروباری هەرێمی کوردستان بەرێوەببەن و رووبەڕووی هەموو پلانەکان ببەنەوە".  رۆژی یەکشەممە ١ی ئایاری ٢٠٢٢، نێچیرڤان بارزانی، سەرۆکی هەرێمی کوردستان لە راگەیێندراوێکدا کە بەبۆنەی جەژنی رەمەزانەوە بڵاویکردەوە رایگەیاند: "داوا له پارتى و يه‌كێتى وه‌ك دوو هێزى سه‌ره‌كى و هه‌موو لايه‌نه كوردستانييه‌كان ده‌كه‌م، جه‌ژن بكه‌نه ده‌رفه‌تێك و له‌سه‌ر بنه‌ماى به‌رژه‌وه‌نديى باڵاى گه‌ل و وڵات، هه‌رچى كێشه و ناكۆكى هه‌يه به‌لاوه بنێن، خۆيان له هه‌ڵمه‌ت و په‌لامارى ميديايى و يه‌كترشكاندن بپارێزن. "