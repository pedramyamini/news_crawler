وەزارەتی بەرگریی تورکیا بەرەبەیانی رۆژی دووشەممە لە هەژماری تایبەتی خۆی لە  تویتەر دیمەنی ئۆپەراسیۆنەکەی بڵاوکردەوە. خولوسی ئاکار، وەزیری بەرگریی تورکیا رایگەیاند، سوپای وڵاتەکەی لە رێگەی وشکانی و ئاسمانییەوە ئۆپەراسیۆنەکەی لە ناوچەکانی مەتین، زاپ و ئاڤەشینیان لە باشووری کوردستان دەستیپێکردووە.  ناوەندی راگەیاندنی هێزەکانی پاراستنی گەل - هەپەگە، کە باڵی سەربازیی پەکەکەیە رایگەیاند، سوپای تورکیا بە فڕۆکەی جەنگی و تۆپخانەکانی هێرشێکی چڕیان لە ئاسمان و زەوییەوە بۆ سەر ناوچەی زاپ دەستپێکردووە.  هەپەگە دەڵێت، لە ناوچەی چیای رەش و خەرلەخەلێ لە ناوچەی زاپ سوپای تورکیا هێزی دابەزاندووە و لە هەردوو شوێنیش شەڕ و پێکدادان دەستیپێکردووە، بەڵام رێگەیان نەداوە هێزەکەی سوپای تورکیا بچێتە پێش.  ئێوارەی رۆژی دووشەممە ١٨ - ٠٤ - ٢٠٢٢ رەجەب تەیب ئەردۆغان، سەرۆککۆماری تورکیا رایگەیاند، ئۆپەراسیۆنی دژ بە پەکەکە و یەپەگە بەردەوامدەبێت.  لەساڵی ١٩٩١ تاوەکو ساڵی ٢٠٢٢ لە سنووری پارێزگای دهۆک، ٣٨٠ گوند بەهۆی شەڕی تورکیا و پەکەکە چۆڵکراون، هەروەها لە ماوەی چوار ساڵی رابردوودا ٣٤ کەسی سڤیل گیانیان لەدەستداوە و ١٥ی دیکەش برینداربوون، بەڵام بەپێی راپۆرتێکی رێکخەری راسپاردە نێودەوڵەتییەکان لە حکومەتی هەرێمی کوردستان کە لە کۆتایی ساڵی ٢٠٢١ دا بڵاویکردەوە، بەهۆی شەڕ و پێکدادانەکان لە ناوچە سنوورییەکان لە ماوەی سێ دەیەی رابردوودا، زیاتر لە ٨٠٠ گوند چۆڵکراون و بێ خزمەتگوزاری ماونەتەوە.  فەهیم عەبدوڵڵا، سەرۆکی ئەنجوومەنی پارێزگای دهۆک بە تۆڕی میدیایی رووداوی راگەیاند، بەهۆی شەڕەوە، جووتیارێکی زۆر ناتوانن کشتوکاڵ بکەن و مەڕوماڵات ببەنە لەوەڕگەکان، هەروەها هاونیشتمانییان ناتوانن گژوگیای بەهارە بکەن.  فەهیم عەبدوڵڵا ئاماژەی بەوەکرد، جگە لەو گوندانەی کە بەیەکجاری چۆڵکراون، ژمارەیەک گوندی دیکە لەکاتی شەڕدا چۆڵدەکرێن و دواتر دانیشتووانەکەی دەگەڕێنەوە بۆی "ئەمە شەڕێکی بەردەوامە و خەریکە بەهۆی ئاگری ئەو شەڕەوە دارستانە سروشتییەکان لەنێودەچن".  بەپێی رێککەوتنی نێوان عێراق و تورکیا، لەکاتی پێویستدا تورکیا دەتوانێت ١٥ کیلۆمەتر دەتوانێت خاکی عێراق ببەزێنێت.   ٢٢ هەزار و ٦٠٠ دۆنم زەویی بەراو و دێمی سووتاون  سەربەست سەبری، بەڕێوەبەری پێشووی ناحیەی کانی ماسی لە پارێزگای دهۆک بە رووداوی گوت: "لە ٢٣ی نیسانی ٢٠٢١ ـەوە بەپێی ئەو ئامارەی بە دەستمان گەیشت، ٢٢ هەزار و ٦٠٠ دۆنم زەویی بەراو و دێمی سووتێندراون و زیانیان پێگەیێندراوە. زیانەکانیش بەپێی ئەو لیژنەیەی پێکمانهێناوە بە حەوت ملیار دینار خەمڵێندراوە".  بەپێی ئامارەکانی بەڕێوەبەرایەتیی دارستان و پاوانەکانی دهۆک، بە گشتیی لەو پارێزگایە ملیۆنێک و ٧٥٠ هەزار دۆنم دارستان هەیە، کە دەبێتە ٢/٣ی دارستانەکانی پارێزگای دهۆک و تەنیا سنووری دهۆک لەگەڵ تورکیا بە زنجیرە دارستان و پاوانێک دیاریکراوە لە شاخە سەختەکان، کە زیاترە لە ١٠٠ هەزار دۆنم.  ئەندازیار کاوە سەبری فارس، بەڕێوەبەری دارستان و پاوانەکانی دهۆک بە تۆڕی میدیایی رووداوی راگەیاند، یەک دۆنم دارستان و پاوان ئەگەر بەشێوەی زانستیی دارەکانی بڕوێنن بۆ هەر دۆنمێک کە ٢٥٠٠ مەترە دەتوانرێت ٦٢٥ دار بڕوێندرێت، بە دووری ٤ مەتر لە نێوانیان، بەڵام لەبەرئەوەی زنجیرە دارستانەکانی سەر سنوور سرووشتین، بە تێکڕا هەر دۆنمێک ٢٠٠ داری جیاوازی بۆ خەمڵێندراوە کە سەرەکیترینیان (داربەڕوو، دار مازی، دار گیهیشک، دارکەزوان، دار هەڤرست) و چەندین گژوگیای دیکەن، کە بە سەرچاوەی داهاتی خەڵکی ئەو ناوچانە دادەنرێن لە وەرزەکانی پێگەیشتنیان  تێچووی یەک دۆنم دارستان بە ٢٠٠ ملیۆن دینار دەخەمڵێنرێت  ئەندازیار کاوە سەبری فارس دەڵێت، بەرهەمی ئەم دارستانانە نزیکەی ١٥ % ـی کۆی بەرهەمی دارستان لە پارێزگای دهۆک پێکدەهێنێت و نرخی بەرهەمەکانی ئەم دارستانانە لە بازاڕەکان داهاتی ساڵانەی یەک دۆنم لەم پاوانانە بە ٥ ملیۆن دینار دەخەمڵێنرێت، بە سووتان یان بڕینی ئەم دارستانانە پێویستی بە تێکڕای ٣٠ ساڵ هەیە بۆ ئەوەی دووبارە دارستانەکانی ئەم ناوچەیە بگەنە ئاستی بەرهەمهێنان، چونکە تەمەنی دارەکان لە نێوان ٥ بۆ ١٠٠ ساڵ دەبێت، کەواتە بەرهەمی ساڵانەی دارستانە لەناوچووەکان بۆ ٣٠ ساڵ دەبێتە ١٥٠ ملیۆن دینار بۆ هەر دۆنمێک دارستان.  نرخی هەر دۆنمێک دارستان بە دار و تەمەن و جۆرەکانیەوە بە ٢٠٠ ملیۆن دینار دەخەمڵێنرێت. کەواتە بۆ هەر دۆنمێک دارستان بەرهەمی ساڵانەی بۆ ٣٠ ساڵ و نرخی یەک دۆنم دارستان دەبێتە ٣٠٠ ملیۆن دینار. بە بۆچوونی پسپۆڕان لە سنووری پارێزگای دهۆک، تاوەکوئێستا زیاتر لە ٤٠ هەزار دۆنم دارستان و پاوان سووتاون.  هەروەها ئەندازیار فەرهاد محەممەد تاهیر، گوتەبێژ و بەرپرسی خزمەتگوزاریی بەڕێوەبەرایەتیی گشتیی کشتوکاڵی دهۆک ئاشکرای کرد؛ لە سنووری پارێزگای دهۆک بە تایبەتی ئەو ناوچانەی تێیدا شەڕی نێوان هێزەکانی چەکداری پەکەکە و هێزەکانی تورکیا و ئۆپەراسیۆنەکانی تورکیا بەردەوامە، نزیکەی ٢٥ هەزار دۆنم بێستانی بەرهەمهێنانی میوە هەن، کە ١٥ هەزار دۆنمی بەرهەمی سێون و ١٠ هەزار دۆنمی بەرهەمی ترێیە.  گوتەبێژی بەڕێوەبەرایەتیی کشتوکاڵی دهوک ئەوەشی روونکردەوە کە بۆ هەر دۆنمێک سێو بە تێکڕا ١٥٠ داری تێدایە، کە ساڵانە ٣.٧٥٠ تۆن بەرهەمی سێو هەیە، یەک کیلۆگرامی سێویش لە بازاڕەکان بە ٣٠٠ دینارە کەواتە یەک تۆن سێو بە ١.٢٥٠ ملیۆن دینارە کە دەکاتە ٧٥٠ دۆلار.  ٢٨٧ ملیۆن دۆلار زیان بەر باخ و دارسێوەکان کەوتوون  لە ساڵی ٢٠٢١ دا ١١ ملیون دۆلار زەرەر بەر بێستانەکان و دارسێوەکانی ئەم ناوچانە کەوتوون. هەروەها ١٠ هەزار دۆنمی ترێ زەوی و بێستانی بەرهەمهێنانی میوە کە سەرەکیترینیان (گێلاس، هەنار، قەیسی گویز، باوی، و... هتد.) بە تێکڕایی بۆ هەر دۆنمێک لەم بێستان و زەوییە کشتوکاڵییانە ١٥٠ داری بەردار هەن کە ساڵانە هەر دارێک ٢٥ کیلۆگرام بەرهەمی هەیە و یەک کیلۆگرام لەم بەرهەمە بە ٥٠٠ دینارە لە بازاڕەکان، کە داهاتی ساڵانەی ئەم زەوییە کشتوکاڵییانە دەبێتە ١٢.٥٠٠ ملیون دۆلاری ئەمریکی.  بەکۆی بەرهەمی ساڵانەی زەوییە کشتوکاڵییەکان بەرهەمی سێو و بەرهەمی جۆراوجور لە میوە بەرهەم دەهێنن کە دەبێتە ٢٥ هەزار دۆنم و دەکاتە ٢٣.٧٥٠ ملیۆن دۆلار، کە زەرەو و زیانی سووتان و وشکبوونیان بەرکەوتووە و پێویستی بە ١٠ ساڵە تاوکو دووبارە ئەم زەوییانە بگەنە ئاستی بەرهەمهێنان دوای وشککردنیان.  کەواتە کۆی گشتی زیانەکانی زەوی کشتوکاڵی و بەرهەمی میوە، تاوەکو سەرەتای ساڵی ٢٠٢٢، دەبێتە زیاتر لە ٢٨٧ ملیۆن دۆلار، هەروەها ئەو زیانانەی بەر بە ٤٠ هەزار دۆنمی پاوان و دارستانەکان کەوتوون بە ١٢ ترلیۆن دینار دەخەمڵێندرێت.  پێشتر د. دیندار زێباری، رێکخەری راسپاردە نێودەوڵەتییەکان لە حکومەتی هەرێمی کوردستان بە رووداوی راگەیاندبوو، "هێرش و بەرەنگارییەکان (ئێران و تورکیا دژی حیزبەکانی رۆژهەڵاتی کوردستان و پەکەکە) بوونەتە هۆی ئەوەی کە دانیشتووانی ئەم ناوچانە بە کۆمەڵ ئاوارەبن، لە نێوان مانگی کانوونی دووەم بۆ ئابی ساڵی ٢٠٢١ دا، ١٦٥ هێرشی ئاسمانی ئەنجامدراون، ٢٧٤ گولەتۆپ تەقێندراون و شەش هێرشی زەوینیش ئەنجامدراون. بۆردوومانەکان ناوچەکانی پێنجوێن، چوارتا، هەوارە کۆنی سەربە پارێزگای سلێمانی، شنگال، ئەسکبلان، شیلانی، کلکا نسارا، کلکا ئیسلام، کشانی، هرووری، کورزار، دشیش، سکیر، ئاورا، باپیری، هروور، خامتیر، کەلها شابانی، لیفانی، دیری، هفشن، بیدهوهی، بونکستای سەر بە پارێزگای دهۆکی کردوونەتە ئامانج. "  حکومەتی عێراق وەڵامی پەرلەمان ناداتەوە  لە ساڵی ٢٠٢١ دا لە گەرمەی شەڕی نێوان تورکیا - پەکەکەدا لە سنووری باشووری کوردستان، خولی چوارەمی پەرلەمانی عێراق شاندێکی ناردە سنووری قەزای زاخۆ، بۆ ئامادەکردنی راپۆرتێک لەبارەی شەڕ، هۆکار و چارەسەرەوە ئامادە بکات.  ناسر هەرکی، ئەندامی خولی چوارەمی پەرلەمانی عێراق کە ئەوکات ئەندامی لیژنەکە بوو بە رووداوی راگەیاند، پەرلەمان کارەکانی خۆی کرد و راپۆرتێکی (پێشنیاز، هۆکار و چارەسەر) دایە حکومەتی عێراق، بەڵام تاوەکو ئێستا  حکومەت وەڵامی راپۆرتەکەی نەداوەتەوە، لەکاتێکدا ئێمە بە وردی باسی هۆکارەکانمان کردبوو و هەروەها داوامان کردبوو کە دەبێ پەکەکە چیدی نەیەتەوە ناو خاکی باشووری کوردستان، لیوای پاسەوانی سنووری دابمەزرێ و سنوور تۆکمە بکرێت و داواشمان لە وەزارەتی دەرەوە کرد لە رێگەی دیپلۆماسییەوە لەگەڵ تورکیا گفتوگۆ بکات.  پەکەکە ناچنە ئەو ناوچانەی پاسەوانی سنووری لێیە  بەگوتەی فەرماندەی ناوچەی یەکی پاسەوانی سنووری عێراق، گەریلاکانی پەکەکە ناچنە ئەو ناوچانەی کە ئەوانی لێیە، بۆیە زۆربەی شەڕ و بۆردوومانەکان، لەو ناوچانەن کە بۆ ئەوان دوورەدەستن.  عەمید روکن حەماد فازڵ دزەیی، فەرماندەی فەرماندەیی ناوچەی یەکی پاسەوانی سنووری عێراق بە تۆڕی میدیایی رووداوی گوت: "گەریلاکانی پەکەکە بە شێوەی مەفرەزە دەگەڕێن و شوێنی دیاریکراویان نییە، ئەگەریش بارەگایان هەبێت، دوورە لە سنووری دەسەڵاتی ئێمەوە".