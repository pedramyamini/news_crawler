دوای بڵاوبوونەوەی هەواڵی کۆچی دوایی خەلیفە بن زاید ئال نهەیان سەرۆکی وڵاتی ئیمارات کە ئەمڕۆ هەینی، ١٣ - ٥ - ٢٠٢٢ لە تەمەنی ٧٣ ساڵییدا کۆچی دوایی کرد، نێچێرڤان بارزانی، سەرۆکی هەرێمی کوردستان پەیامێکی هاوسۆزی لەگەڵ بەرپرسانی وڵاتی ئیمارات و گەلەکەی بڵاوکردەوە کە ئەمە دەقەکەیەتی:   "بە دڵتەنگییەکی قوڵ و نیگەرانییەکی زۆرەوە پرسە و سەرەخۆشی خۆمان ئاڕاستەی خاوەن شکۆ شێخ محەمەد بن زاید و بنەماڵە بەڕێزەکەیان و خاوەن شکۆ و سەرکردە و دەوڵەت و گەلی ئیماراتی دۆست دەکەین. هاوبەشیی خەمەکانیان دەبین بە کۆچی خوالێخۆشبوو خاوەن شکۆ شێخ خەلیفە بن زاید ئالنهەیان، داوا لە خودای مەزن دەکەین بەر رەحمەتی فراوانی خۆی بخات و سەبووری و دڵنەوایی ببەخشێتە هەمووان. "  ئەمڕۆ هەینی خەلیفە بن زاید ئال نهەیان سەرۆکی وڵاتی ئیمارات لە تەمەنی ٧٣ ساڵییدا کۆچی دوایی کرد و بەهۆیەوە بەپێی وەزارەتی کاروباری سەرۆکایەتی لەو وڵاتە بۆ ماوەی ٤٠ رۆژ ئاڵای ئەو وڵاتە لەسەر دامەزراوەکان دادەگیرێت و ٣ رۆژیش دەوام لە فەرمانگەکانی کەرتی گشتی و تایبەتیش رادەگیرێت.     خەلیفە بن زاید ئالنهەیان لە شاری ئەلعەین لە ٧ی ئەیلوولی ١٩٤٨ لەدایکبووە. کوڕی گەورەی دامەزرێنەری وڵاتی ئیماراتە. دووەم سەرۆکی ئیماراتی یەکگرتووی عەرەبی و شەشەم حاکمی شازدەیەمی ئیمارەتی ئەبو زەبی بووە. لە ٣ی تشرینی دووەمی ساڵی ٢٠٠٤ لە شوێنی باوکی"زاید بن سوڵتان"ی دامەزرێنەری دەوڵەتی ئیماراتی یەکگرتووی عەرەبی بووەتە سەرۆکی وڵات.