سەر لەبەیانی ئەمڕۆ شەممە ٣٠.٠٤.٢٠٢٢ لە ئەنجامی تەقەی هێزەکانی پاسەوانی سنووری ئێران، کۆڵبەرێک بەناوی سەفەر سوبحانی کوژرا. ئەو هاونیشتمانییە خەڵکی گوندی دوریسانی سەر بە شاری پاوەیە، خێزاندارە و دوو منداڵی هەیە.  کۆڵبەرەکان لە ناوچە سنوورییەکانی شارۆچکەی نەوسوود سەر بە شاری پاوە تەقەیان لێکرا و لە ئەنجامدا ٥ کۆڵبەری دیکەش بریندار بوون.  بەپێی زانیارییەکان، لە سێ هەفتەی رابردوودا دوو کۆڵبەر لە ناوچە سنوورییەکانی رۆژهەڵاتی کوردستان بە تەقەی راستەوخۆی هێزەکانی ئێران گیانیان لەدەستداوە و لانیکەم ٣٤ کەسیش بریندار بوون و ژمارەیەکی زۆر لەوانیش لە پارێزگای کرماشان بوون.   بەپێی راپۆرتی تۆڕی مافی مرۆڤی کوردستان، لە سێ هەفتەی رابردوودا لە ناوچە سنوورییەکانی نەوسوود لە پارێزگای کرماشان، کۆڵبەرێک بەناوی ئارەش نووری لە ئەنجامی تەقەی هێزە ئەمنییەکان گیانی لەدەستداوە و لانیکەم ٢٩ کۆڵبەری دیکەش بریندار بوون.  شەوی پێنجشەممەش هێزە سەربازییەکانی ئێران لە ناوچە سنوورییەکانی نەوسوود تەقەیان لە کۆمەڵێک کۆڵبەر کرد و لە ئەنجامدا دوو کۆڵبەر بریندار بوون.  رۆژێک پێشتریش، ٢٧.٠٤.٢٠٢٢ هێزەکانی پاسەوانی سنووری ئێران لە ناوچەی سنووری نەوسوود تەقەیان لە کۆڵبەران کرد و پێنج کەسیان بریندار کرد.   ئەو کۆڵبەرانە خەڵکی شارەکانی روانسەر، جوانڕۆ و سەلاس و باوەجانی بوون.