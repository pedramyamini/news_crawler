لە راگەیێندراوەکەی فراکسیۆنی بزووتنەوەی گۆڕاندا ئەوە خراوەتەڕوو، ئەرکی پەرلەمانە پرسە گرنگە نیشتمانییەکان چارەسەر بکات و هێز و فراکسیۆنە جیاوازەکان بێنێتە سەر مێزی گفتوگۆ و، رۆڵی نوێنەرایەتی و یاسایی و مەرجەعیەتی خۆی بگێڕێت و کێشەکان چارەسەر بکات.  شاخه‌وان رەئووف میران، پەرلەمانتاری گۆڕان لە پەرلەمانی کوردستان بە رادیۆی رووداوی راگەیاند، "بەلامانەوە گرنگ بوو وەکو فراکسیۆنی گۆڕان لەو راگەیێندراوەدا هەڵوێستی خۆمان رابگەیێنین، چونکە بەلامانەوە گرنگە پەرلەمانی کوردستان زیاتر چالاک و کارا بکرێت و لە کۆبوونەوەکانی بەردەوام بێت. "  ئەو پەرلەمانتارەی گۆڕان ئاماژەی بەوە دا، لە دوو مانگی رابردوودا کە کۆبوونەوەی پەرلەمانی کوردستان نەکراوە، بە رێژەیەکی زۆر کارەکانی پەرلەمانی کوردستان پەکیانکەوتووە و کۆمەڵێک پرۆژەیاسا ئامادەکراون ببرێنە پەرلەمان بۆئەوەی دەنگیان لەسەر بدرێت، بەڵام بەهۆی کۆنەبوونەوەی پەرلەمان نەتوانراوە ئەو پرۆژەیاسایانە تێبپەڕێندرێن.  شاخەوان رەئووف بە پێویستی دەزانێت، دەستەی سەرۆکایەتیی پەرلەمان لەسەر ئەو بابەتە جیددیتر بن و کار بکەن بۆ دیاریکردنی وادەی کۆبوونەوەی پەرلەمانی کوردستان، بۆئەوەی یاسای هەڵبژاردن هەمواربکرێتەوە و هەر گرفتێک کە پەیوەندیی بە کۆمیسیۆن و هەڵبژاردنەکانەوە هەیە چارەسەر بکرێت.  ئەو پەرلەمانتارەی گۆڕان دەشڵێت، "بەلامانەوە گرنگە، جارێکی دیکە لەڕێگەی لیژنە تایبەتمەندەکانەوە ئامادەکاری بکرێت بۆ کۆبوونەوەی پەرلەمان و تێپەڕاندنی پرۆژەیاساکان نەک هەر کاتێک کێشە و ئاڵۆزی زیاد بکات و مەترسی و هەڕەشەکان زۆر دەبن کۆسپ و تەگەرە بۆ دانیشتنەکانی پەرلەمان دروستبکرێت و، لەبری ئەوەی ببێتە شوێنی لێکتێگەیشتن و چارەسەرکردنی ناکۆکیی لایەنەکان. "  لەبارەی ئەوەی کە پرسی هەڵبژاردن هۆکارێک بێت بۆ کۆنەبوونەوەی پەرلەمان، شاخەوان رەئووف باسی لەوە کرد، "ساڵێک بەر لە ئێستا وەکو فراکسیۆنی گۆڕان یاداشتێکمان داوەتە پەرلەمانی کوردستان لەسەر هەمواری یاسای هەڵبژاردنەکان و بابەتی کۆمیسیۆنی باڵای سەربەخۆی هەرێمی کوردستان، چونکە ئەمە پرسێکە پێویستە پێش ئەوەی هەڵبژاردنی پەرلەمانی کوردستان بکرێت، یاسای هەڵبژاردن هەمواربکرێتەوە و تێبپەڕێندرێت. "  ئەو پەرلەمانتارەی گۆڕان دەشڵێت، "ئێمە لەگەڵ ئەوەداین هەڵبژاردن لە کات و وادەی خۆیدا سازبکرێت. هەروەها لەگەڵ ئەوەداین یاسای هەڵبژاردن هەمواربکرێتەوە و کوردستان لەبری یەک بازنە بکرێتە چەند بازنەیەکی هەڵبژارن کە ئەمە لە بەرژەوەندیی خەڵکی کوردستانە، پێویستە کۆمیسیۆنیش رێکبخرێتەوە و هەموو لایەنە سیاسییەکان کە نوێنەرایەتییان لە کۆمیسیۆن هەیە بگەنە رێکارێک تاوەکو پێکهاتەی کۆمیسیۆن دابندرێتەوە و ئامادەبێت بۆ ئەنجامدانی هەڵبژاردن. "  سەبارەت بە دۆخی گۆڕان و ئامادەیی بزووتنەوەکە بۆ بەشداریکردن لە هەڵبژاردنی داهاتووی پەرلەمانی کوردستاندا لە کاتێکدا لە هەڵبژاردنی ١٠ - ١٠ - ٢٠٢١ نەیانتوانی هیچ کورسییەکی پەرلەمانی بەدەستبهێنن، شاخه‌وان رەئووف دەڵێت، "ترسمان لە ئەنجامی هەڵبژاردن نییە و هەڵبژاردنی رابردووی عێراقیش بە پێوەر نازانین، چونکە ئەو کات گرفت و لەمپەری گەورە هەبوون و نەچوونی خەڵکی عێراق بۆ دەنگدان کاریگەریی گەورەی هەبوو، بەڵام ئێستا کار و چالاکیی هێزە سیاسییەکان زیاتر بووە. بەهۆی گۆڕانکاریش لە دید و بۆچوونی خەڵکدا، وەکو بزووتنەوەی گۆڕان ئومێدمان هەیە لە داهاتوودا بەهێزتر ببین و دەنگی باشتر بهێنین. "