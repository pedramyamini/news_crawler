ئەمڕۆ شەممە ٧ - ٥ - ٢٠٢٢، ئاری رەبانی، خەزنەدار لە بانکی تانجەڕۆ لە سلێمانی بە رووداوی راگەیاند، لە بانکی تانجەرۆ هێشتا بەڕێوەبەرایەتیی رۆشنبیری سلێمانی، تاپۆ، پۆلیسی کارەبا و بەشێک لە خانەنشینان مووچەی مانگی ئاداریان وەرنەگرتووە.   لەبارەی کاتی دابەشکردنی مووچە، ئاری رەبانی گوتی، "بۆ ئەوەی مووچەی ئەو شوێنانە دابەشبکەین کە مووچەیان وەرنەگرتووە، تاوەکو ئێستا ئاگادار نەکراوینەتەوە کە چ کاتێک لە بانکی هەرێمەوە پارەمان بەدەست دەگات. "   بەگوێرەی ئەو خشتەیەی وەزارەتی دارایی بۆ دابەشکردنی مووچە لە ٠٧ - ٠٤ - ٢٠٢٢ بڵاویکردەوە، پێویستبوو پڕۆسەی دابەشکردنی مووچەی خانەنشینانی شارستانی لە ٢١ تاوەکو ٢٣ ـی نیسانی ٢٠٢٢ و خانەنشینانی پێشمەرگەش لە ٢٦ بۆ ٢٨ دابەشبکرێت، بەڵام دووبارە لە سلێمانی پڕۆسەکە بە سستی بەڕێوەچوو، تاوەکو ئێستا هەموو خانەنشینانی پێشمەرگە و شارستانی لە سنووری پارێزگای سلێمانی بە تەواوی مووچەکانیان وەرنەگرتووە.  فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتی گشتیی رۆشنبیری سلێمانی بە رووداوی گوت، "تاوەکو ئێستا ئاگادارنین کەی مووچەی مانگی ئادار وەردەگرین". فەرمانبەرانی بەڕێوەبەرایەتییەکەش بایکۆتیان کردووە و تاوەکو ئەو کاتەی مووچەکانیان وەردەگرن، ناگەڕێنەوە سەر کار.  رێبوار رەحیم، بەڕێوەبەری بانکی شێروانە لە کەلار لە بارەی دابەشکردنی مووچە لە بانکەکە بە رووداوی راگەیاند، لە بانکی شێروانە تەنیا بەشێک لە خانەنشینانی پێشمەرگە مووچەیان وەرنەگرتووە، بڕیارە سبەی لە دەروازەی سنووری پەروێزخانەوە پارە بەو بانکە بگات و دەست بە دابەشکردنی دەکرێت.  بەگوێرەی خشتەی وەزارەتی دارایی، پێویستبوو ٢٨ - ٤ - ٢٠٢٢ کۆتایی بە دابەشکردنی مووچەی سەرجەم وەزارەتەکان بێت، بەڵام بەشێک لە بەڕێوەبەرایەتییەکان لە سلێمانی و راپەرین و ئیدارەی گەرمیان تاوەکو ئێستا مووچەی مانگی ئاداریان وەرنەگرتووە.  ئەمە لە کاتێکدایە دابەشکردنی مووچە لە پارێزگای هەولێر کۆتایی هاتووە و ١ - ٥ - ٢٠٢٢، سەرچاوەیەک لە وەزارەتی دارایی بە رووداوی راگەیاند، "بڕی ٧٠٠ ملیار دینار بۆ دابەشکردنی مووچەی مانگی نیسان ئامادەیە و بڕیارە دوای پشووی جەژنی رەمەزان، دەست بە دابەشکردنی مووچە بکرێت. "