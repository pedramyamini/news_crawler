ئەمڕۆ یەکشەممە، ١٧ی نیسانی ٢٠٢٢، دلێر عەبدولخالق، گوتەبێژی بزووتنەوەی گۆڕان، لەبارەی بۆچوونی بزووتنەوەکەی بۆ پرسی دووبارەکردنەوەی هەڵبژاردنی ئەنجوومەنی نوێنەرانی عێراق، بە (تۆڕی میدیایی رووداو)ی راگەیاند: "ئەگەر دووبارەکردنەوەی هەڵبژاردن ببێتە یەکێک لە رێگەچارەکانی ئەو دۆخە سیاسیی و هەلومەرجە ناسەقامگیرەی هەیە و چارەسەری ئەو ناکۆکی و ئاڵنگارییانە بکات، کە ئێستا عێراقی تێکەوتووە، ئێمە پشتیوانی دەکەین. "  بەڵام دەپرسێت: "ئێستا پرسیاری سەرەکی و مەترەح کە شرۆڤەکاران و لایەنە سیاسییەکانیش زۆر لەسەری دەوەستن و باسی دەکەن ئەوەیە ئایا عێراق بەرگەی هەڵبژاردنێکی دیکە دەگرێت؟ ئەمە ئەگەر و شیمانەی زۆر هەڵدەگرێت. ئەگەر هەڵبژاردنیش دووبارە بکرێتەوە، هەڵبژاردنێک بێت کە گوزارشت لە ئیرادەی دەنگدەرانی عێراق بکات و دەرفەت بە دەنگدەران بدرێت گوزارشت لە بۆچوونەکانیان بکەن. "  سەبارەت بە هێزە کوردستانییەکان و ئایندەی کارکردنیان و تێڕوانینی بزووتنەوەکە بۆ ئەو پرسە، دلێر عەبدولخالق، گوتی: "ئێمە پێمانباشە هێز و لایەنە کوردستانییەکان بەیەکەوە بەشدارییەکی پێکەوەییان هەبێت لە ئایندەی عێراق و پێکهێنانی حکومەت و هەر هەڵبژاردنێک ئەگەر هاتە کایەوە، واتە کاری پێکەوەیی هێزە سیاسییەکانی کوردستانمان لەلا مەبەست و گرنگە، لەپێناو یەکگرتوویی کورد. "  گوتەبێژی بزووتنەوەی گۆڕان، بۆچوونی بزووتنەوەی گۆڕان وا دەخاتەڕوو کە لەگەڵ دەستگرتن بێت بەو پرەنسیپانەوە کە عێراقی دوای ٢٠٠٣ یان لەسەر بونیادنراوە. بۆچوونی گۆڕان لەو بارەیەوە باس دەکات و دەڵێت: "گرنگە پرەنسیپەکانی هاوسەنگی و هاوبەشی و سازان رەچاوبکرێت لە کاری سیاسیی لەعێراق، وەکو ئەوەی لە نێوان پێکهاتەکاندا رەچاوکراوە و عێراقی لەدوای ساڵی ٢٠٠٣ لەسەر دامەزراوە. "  بزووتنەوەی گۆران لەهەڵبژاردنی ١٠ی ئۆکتۆبەری ٢٠٢١ دا ئەو چوار کورسییەی لەدەستدا، کە لەهەڵبژاردنی ساڵی ٢٠١٨ لە ئەنجوومەنی نوێنەرانی عێراق بەدەستیهێنابوون، لە کاتێکدا لەگەڵ یەکێتی نیشتمانی کوردستان هاوپەیمان بوو.  لەبارەی ئەگەری بەدەستهێنانی کورسی لە ئەنجوومەنی نوێنەرانی عێراق، دلێر عەبدولخالق، گوتی: "ئەگەر هەڵبژاردن دووبارە بکرێتەوە ئەوا دەبێتە دەرفەتێک بۆ بەهێزبوونەوەی بزووتنەوەی گۆڕان. هەموو حیزبێک هەوڵدەدات لە هەڵبژاردنەکاندا کورسی بەدەستبهێنێت و ئەمەش مەبەستە لە بەشداریکردن لە هەڵبژاردندا، بۆیە ئەگەر هەڵبژاردن دووبارە بکرێتەوە ئەوا بزووتنەوەی گۆڕان ئەمجارە نوێنەری لە ئەنجوومەنی نوێنەرانی عێراق دەبێت. "  زیاتر لە شەش مانگ بەسەر هەڵبژاردنی خولی پێنجەمی ئەنجوومەنی نوێنەرایەتی عێراق تێپەڕیوە، بەڵام بەهۆی ناکۆکیی نێوان لایەنە سیاسییەکان، بە تاییەتی رەوتی سەدر و چوارچێوەی هاوئاهەنگی، تاوەکو ئێستا حکومەتی نوێ پێکنەهێندراوە و سەرۆککۆماریش هەڵنەبژێردراوە.  لەو کاتەوە موقتەدا سەدر باسی بێبەشکردنی ئەو لایەنانە یان زۆربەیان دەکات، کە لەنێو چوارچێوەی هاوئاهەنگی کۆبوونەتەوە و بە "پشتیوانی گەندەڵکاران" ناویان دەهێنێت و بەرگری لە پێکهێنانی حکومەتی زۆرینەی نیشتمانی دەکات. لەبەرامبەردا، چوارچێوەی هاوئاهەنگی دەیەوێت حکومەتی سازان جارێکی دیکە دروست بکرێتەوە، هاوشێوەی حکومەتەکانی دوای ساڵی ٢٠٠٣ی عێراق و هەمووان بەشداربن لە پێکهێنانیدا.  بەهۆی رێککنەوتنی لایەنە ناکۆکەکانەوە، هەڵوەشاندنەوەی پەرلەمان و دووبارەکردنەوەی هەڵبژاردنی ئەنجوومەنی نوێنەرانی عێراق، یەکێکە لەو بژارانەی ئێستا باسی لێوەدەکرێت.  بەگوێرەى ماددەى ٦٤ ـی دەستوورى عێراق، دەکرێت پەرلەمان هەڵبوەشێندرێتەوە لەسەر بنەماى داواکاریى سێیەکى ئەندامەکانى، یان لەسەر داواکارى سەرۆکوەزیران بە رەزامەندى سەرۆککۆمار، بە مەرجێک ئەو داواکارییە پاڵپشتی زۆرینە لە پەرلەمان بەدەستبهێنێت، کە دەکاتە ٥٠+١ ـی ئەندامانى پەرلەمان.