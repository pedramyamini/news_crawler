رۆژی دووشەممە ١٦ی ئایاری ٢٠٢٢ مەسرور بارزانی، سەرۆکی حکومەتی هەرێمی کوردستان پێشوازیی لە ماتیۆ تولەر، باڵیۆزی ئەمریکا لە عێراق کرد کە بەبۆنەی کۆتاییهاتنی ئەرکەکانی سەردانی کردبوو.  لە راگەیێندراوی حکومەتی هەرێمی کوردستان ئەوە خراوەتەڕوو، لە دیدارەکەدا رۆبەرت پالەدینۆ، کۆنسوڵی گشتیی ئەمریکا لە هەولێر ئامادە بوو، مەسرور بارزانی سوپاسی باڵیۆزی ئەمریکای کرد بۆ هەوڵ و کۆششەکانی لەپێناو بەرەوپێشبردنی پەیوەندییەکانی هەرێمی کوردستان و ئەمریکا لە ماوەی کارکردنیدا لە عێراق، هیوای سەرکەوتنیشی بۆ خواست لە ئەرکەکانی داهاتوویدا.  لە تەوەرێکی دیکەی دیدارەکەدا، هەردوولا تاوتوێی دوایین گۆڕانکاری و پێشهاتەکانی عێراق و برەودان بە پەیوەندییەکانی هەرێمی کوردستان و ويلایەتە یەکگرتووەکانی ئەمریکایان کردووە، بەتایبەت لە بواری بازرگانی و وەبەرهێناندا.