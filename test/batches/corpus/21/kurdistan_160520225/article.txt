ئەمڕۆ دووشەممە ١٦ - ٥ - ٢٠٢٢، فازل حاجی، گوتەبێژی هاتووچۆی هەولێر بە تۆڕی میدیایی رووداوی راگەیاند، لە ئەمڕۆوە سێ کاژێر کاتی دەوامکردن لە بەشەکانی "تایبەت" و "تابلۆکان" درێژدەکەنەوە.   بە گوتەی گوتەبێژی هاتووچۆی هەولێر، بەهۆی گۆڕینی تابلۆی ئۆتۆمبێلە تایبەتەکان قەرەباڵخییەکی زۆر دروستدەبوو و ئەو بڕیارەی ئێستا دراوە بۆ رێگریکردنە لەو قەرەباڵخییە.   فازڵ حاجی گوتی، رۆژانە تابلۆ بۆ هەزار تاوەکو ١، ١٠٠ ئۆتۆمبێل دەبەستن.   رۆژی دووشەممە ٢٥ - ٠٤ - ٢٠٢٢ لە بەڕێوەبەرایەتیی هاتووچۆی هەولێر یەکەم تابلۆی ئۆتۆمبێل بە سیستمی نوێی یەکگرتوو لەگەڵ حکومەتی فیدراڵیی عێراق چاپکرا.  بەپێی تابلۆ نوێیەکە، ناوی شارەکان لەسەر تابلۆ نامێنێت و تەنیا کۆدێک دادەنرێت؛ کۆدی تەرخانکراو بۆ هەولێر ٢٢، بۆ سلێمانی ٢١ و بۆ دهۆکیش ٢٤ دەبێت.