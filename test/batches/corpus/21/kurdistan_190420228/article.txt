دوێنێ کاژێر ٦: ٠٠ی ئێوارە لە سنووری شنگال شەڕ لەنێوان ئاسایشی ئێزیدخان سەر بە یەکینەکانی پاراستنی شنگال - یەبەشە، کە سەر بە پارتی کرێکارانی کوردستان - پەکەکەیە، لەگەڵ سوپای عێراقدا روویدا. بەهۆیەوە دوو هاووڵاتیی  سڤیل بریندار بوون.   ئەمڕۆ سێشەممە، ١٩ - ٤ - ٢٠٢٢، لیوا عەبدولخالق تەلعەت، نوێنەری حکومەتی هەرێمی کوردستان لە فەرماندەیی هێزە هاوبەشەکانی عێراق، لە بارەی جێبەجێکردنی رێککەوتنامەی شنگال لە نێوان حکومەتی عێراق و هەرێمی کوردستان بە رووداوی راگەیاند، "ئەگەر ئەو گرووپە چەکدارانەی لەناو شنگالن، ئەو بەرنامەیەی کە لە رێککەوتنامەی شنگالدا هەیە  جێبەجێ نەکەن، بە دڵنیاییەوە داهاتووی شنگال خراپتر دەبێت و حکومەتی عێراق ناچار دەبێت بە هێز وەڵامی ئەو لایەنانە بداتەوە، کە لە شنگالن و داهاتووش هەر بەو شێوەیە دەبێت کە دوێنێ شەو روویدا".   بەگوتەی عەبدولخالق تەلعەت، "هیچ بڕگەیەک لە رێکەوتننامەی شنگال جێبەجێنەکراوە و هێزە چەکدارەکان، کە بەشێکی زۆریان لەو ناوچەیەن و گرووپی سەر بە پەکەکەن لەگەڵ چەند گرووپێکی دیکەی چەکدار ئامادەنین هیچ بڕگەیەکی رێککەوتننامەکە جێبەجێبکەن. بۆیە یان دەبێت گرووپە چەکدارەکان ئەو شوێنە کۆنترۆڵ بکەن، یان دەبێت حکومەتی عێراقی بە هێزی سەربازی جارێکی دیکە کۆنترۆڵی ئەو شوێنە بکاتەوە. "  لە ساڵی ٢٠٢٠ لە پێناوی ئاساییکردنەوەی بارودۆخی شنگال و گەڕانەوەی ئاوارەکان و رێکخستنی چوارچێوەی کارگێڕی و ئەمنی لە شارۆچکەکە، حکومەتی عێراق و حکومەتی هەرێمی کوردستان بە هاوئاهەنگی لەگەڵ نوێنەری نەتەوەیەکگرتووەکان لەسەر چەند خاڵیک رێککەوتن.   سەبارەت بە هۆکاری جێبەجێنەکردنی رێککەوتنامەی شنگال، عەبدولخالق تەلعەت گوتی، "حکومەتی عێراق نایەوێت رووبەڕووبوونەوە و پێکدادان لەو ناوچەیە دروست بێت لەبەر بارودۆخی شنگال، کە ئەوە هۆکارێکی سەرەکییە کە تاوەکو ئێستا نەیانتوانیوە رووبەڕووی ئەو گرووپانە ببنەوە و بڕگەکانیش جێبەجێ نەکراوە. بۆیە ئەو بارودۆخەی ئێستا هەیە دووبارە دەبێتەوە، چونکە هێزی دەرەکیش هەیە کە ئەو بارودۆخە لە بەرژەوەندییانە و دەیەوێت بەوشێوەیە بمێنێتەوە و کێشەکان بە ئاسانی چارەسەر نەکرێن".   فەرماندەی هێزی پاراستنی ئێزیدخان لە شنگال، جێبەجێکردنی رێککەوتننامەی شنگال بە تاکە چارەسەر دەزانێت بۆ ئاساییکردنەوەی بارودۆخی ناوچەکە.  حەیدەر شەشۆ، فەرماندەی هێزی پاراستنی ئێزیدخان لە شنگال لە بارەی رێککەوتنامەکە بە رووداوی گوت، "جێبەجێکردنی رێککەوتنامەی شنگال بە هەموو بڕگەکانییەوە تاکە چارەسەرە بۆ بارودۆخی ناوچەکە. "  بەگوتەی فەرماندەی هێزی پاراستنی ئێزیدخان لە شنگال، ئەو لایەنانەی جێبەجێکردنی رێککەوتننامەکە رەتدەکەنەوە، ئەوانەن کە نایانەوێت بارودۆخی ئەمنی سەقامگیر بێت، لەو بارەوە گوتی: "ئەو لایەنانەی ئەمڕۆ جێبەجێکردنی رێککەوتننامەی شنگال رەتدەکەنەوە، دەیانەوێت بارودۆخی ئەمنی سەقامگیر نەبێت و خەڵکی شنگال دەربەدەر بکەن، بۆیە گرنگە بە زووترین کات رێککەوتننامەکە جێبەجێبکرێت بۆ ئەوەی یەک، سنووری عێراق بپارێزن و دوو دەرفەت بدەن کە ئیدارەی شنگال هەڵبژێردرێتەوە و بتوانیت کاروباری شنگال بەڕێوەببات".   سەبارەت بە دەسەڵاتەکانی حکومەتی عێراق لەسەر ناوچەکانی دەرەوەی ئیدارەی هەرێمی کوردستان گوتی، "حکومەتی عێراق هیچ دەسەڵاتێکی بەدەستەوە نییە لە ناوچەکانی دەرەوەی ئیدارەی هەرێمی کوردستان، هەموو شتێک لە دەستی حەشدی شەعبیەو ئەو ناوچانەیان کۆنترۆڵ کردووە، هەموو کەسیش دەزانێت ئەوانە سەر بە کێن. بۆیە دەڵێم هەندێک لایەن هەن لە عێراق رێگری دەکەن لە جێبەجێکردنی رێککەوتنامەکە. "  لە بارەی بارودۆخی شنگالیش گوتی: "بەراستی بارودۆخی شنگال مەترسیدارە، هەفتەی دوو سێ جار ئەو رووبەڕووبوونەوانە لە نێوان خەڵکی شنگال و پەکەکە و لە نێوان حەشدی شەعبی و سوپا، پەکەکە و سوپا روودەدات، ئەوەش کاریگەرییەکی زۆری هەیە لەسەر ئەوەی دانیشتووانی شنگال نەگەڕێنەوە شوێنەکانی خۆیان و تەنانەت ئەوانەشی کە لەوێ دەژین مەترسی لەسەر ژیانیان هەیە. "  لە رووبەڕووبوونەوەی دوێنێ لەنێوان ئاسایشی ئێزدخان سەر بە یەکینەکانی پاراستنی شنگال - یەبەشە، کە سەر بە پارتی کرێکارانی کوردستان - پەکەکەیە، لەگەڵ سوپای عێراقدا، چەکی سووک بەکارهێنراوە.  بڕگەکانی رێککەوتنامەی شنگال  - دیاریکردنی قایمقامێکی نوێ بۆ شنگال، کە سەربەخۆ و پیشەیی و ئەستۆپاک بێت و بە گوێرەی رێکارە دەستووری و یاساییەکان پەسندکراو بێت.  - لەلایەن لیژنەیەکی هاوبەشی هەردوولاوە دوای دیاریکردنی قایمقام، چاو بە پێگە کارگێڕییەکانی دیکەدا دەخشێنرێتەوە، کە لەو کارەدا بنەما پیشەیی و یاساییەکان رەچاودەکرێت.  - تەنیا پۆلیسی ناوچەکە و دەزگای ئاسایشی نیشتمانی و هەواڵگری بەرپرسیارێتیی ئاسایشی نێو شارۆچکەکە لە ئەستۆ دەگرن و، هەموو رێکخراوە چەکدارییەکانی دیکە بۆ دەرەوەی سنووری شارۆچکەی شنگال دوور دەخرێنەوە.  - لە رێگەی دامەزراندنی ٢٥٠٠ کەسەوە لە هێزی ئاسایشی ناوخۆدا، لایەنی ئاسایشیی شارۆچکەکە بەهێز دەکرێت، کە لەو هێزەدا دەستەبەریی دادپەروەرانە دەکرێت بۆ بەشداریپێکردنی پەنابەرانی نێو کەمپەکان لە خەڵکی شارەکە.  - کۆتاییهێنان بە بوونی رێکخراوی پارتی کرێکارانی کوردستان (پەکەکە) لە شارۆچکەی شنگال و ناوچەکانی دەوروبەریدا و نابێت رێکخراوەکە و ئەوانەی سەر بە ئەون، هیچ رۆڵێکیان لە ناوچەکەدا هەبێت.  پێکهێنانی لیژنەیەکی هاوبەش لە حکومەتی فیدراڵی و حکومەتی هەرێمی کوردستان، بۆ ئاوەدانکردنەوەی شارۆچکەکە، بە هاوئاهەنگی لەگەڵ کارگێڕیی ناوچەکە لە پارێزگای نەینەوا و لەلایەن سەرۆکی ئەنجوومەنی وەزیرانی عێراق و سەرۆکوەزیرانی هەرێمی کوردستانەوە ئاست و وردەکارییەکانی ئامانجەکەی دیاریدەکرێت.