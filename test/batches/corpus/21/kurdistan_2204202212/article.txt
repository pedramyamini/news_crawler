رۆژی هەینی ٢٢ ـی نیسانی ٢٠٢٢، عەتا ئەحمەد، جێگری سەرۆكی یەكێتی مامۆستایانیی كوردستان بە رادیۆی رووداوی راگەیاند، "یەکێتی مامۆستایانیی کوردستان دوو ئەرکی سەرەکیی هەیە کە داکۆکی کردنە لە مامۆستایان و هاوشانی وەزارەتەکانی پەروەردە و خوێندنی باڵا لە خەمی پڕۆسەی پەروەردە داین. یەکێک لەو بابەتانەی لەم چەند ساڵەی رابردوو خەمی ئێمە بووە بابەتی مووچە و بەرزکردنەوەی پلەی مامۆستایان بووە کە ماوەی شەش ساڵە راگیراوە. "  جێگری سەرۆكی یەكێتی مامۆستایانیی كوردستان ئاماژە بەوەش دەکات، "لە رێگەی یاداشتێکەوە داوامان كردووە، پلەبەرزكردنەوەی مامۆستایان و فەرمانبەران دەستپێبكاتەوە، چونکە ئێستا نرخی نەوت بەرزبووەتەوە و شەڕی داعشیش نەماوە، بۆیە هیچ پاساوێک بۆ بەردەوامی راگرتنی نەماوە. "   بە گوتەی عەتا ئەحمەد، "لەگەڵ ئەوەی حکومەت ئامادەنییە پلەبەرزکردنەوە دەستپێبکاتەوە، هاوکات سیاسەتی دواخستنیی مووچە پەیڕەو دەکات بۆ ئەوەی کێشەکانی دیکە لەبیری خەڵک بباتەوە و تەنیا بەهاتنی مووچەکانیان رازییان بکات، لەکاتێکدا پلەبەرزکردنەوە بابەتێکی یاساییە و راگرتنی پێچەوانەی یاساکانە. "   باس لەوەش دەکات، "ساڵانی رابردوو تاقیكردنەوە بەراییەکان بودجەیەكی تایبەتی بۆ دیاری دەكرا، بەڵام لە ساڵی رابردووەوە تاوەکو ئێستا نزیکەی ١٠ مانگە حكومەت پارەی چاودێرانی هۆڵەكانی تاقیكردنەوەی ساڵی رابردووی خەرجنەکردووە، سەرەڕای ئەوەی وەزارەتی دارایی بڕیاری خەرجکردنەکەی داوە، بەڵام تاوەکو ئێستا جێبەجێ نەکراوە. ئێستا نزیک دەبینەوە لە تاقیکردنەوە بەراییەکانی پۆلی ٩ و ١٢ ـی ئامادەیی کە چاوەڕێدەکرێت كاریگەری نەرێنی لەسەر تاقیكردنەوەكان هەبێت و مامۆستایان ئامادەنەبن بچنە هۆڵەکانی تاقیکردنەوە. "