رۆژی پێنجشەممە ٢١ - ٤ - ٢٠٢٢، نەبەز عەبدولحەمید، قایمقامی قەزای هەولێر بە تۆڕی میدیایی رووداوی گوت: "ئەمڕۆ لەگەڵ ژمارەیەک لە بەڕێوەبەران و لیژنەکانی شار کۆبووینەوە بە مەبەستی جەختکردنەوە لەسەر چەند تەوەرێک، لەوانەش چاودێریی بازاڕ، هاتنی گەشتیاران، سیما و دەروازەی شاری هەولێر، پڕۆژەکانی کشتوکاڵی و سامانی ئاژەڵداری؛ هەموو تەوەرەکانیش لەپێناو بەرژەوەندیی هاووڵاتیان و گەشتیارانە؛ رێگەی بەرزکردنەوەی نرخ لەو کەسانە دەگرین کە دەیانەوێت مانگی رەمەزان یان رۆژانی جەژن بۆ بەرژەوەندیی خۆیان بقۆزنەوە. "  نیوەڕۆى ئەمڕۆ پێنجشەممە ٢٠٢٢ - ٤ - ٢١، لە دیوانى پارێزگای هەولێر، ئومێد خۆشناو، پارێزگاری هەولێر لەگەڵ لیژنەکانى (چاودێرىی بازاڕ، کشتوکاڵ، بازگەکان) تایبەت بە ئامادەکارییەکان بۆ پێشوازیکردن لە جەژنى ڕەمەزان و دوخى بازاڕ ئەنجامدا؛ بەپێی راگەیێندراوی پارێزگای هەولێر، لە کۆبوونەوەکەدا جەختکرایەوە کە "لیژنەی چاودێرىی بازاڕ بەر لە جەژن بەردەوام بن لە چاودێریکردنی چڕ و ووردی بازاڕ و نرخ و کەلوپەل و پێداویستییەکانی هاووڵاتییان و رێگە بە هیچ کەس نەدەن یاری بە بازاڕ بکات و نرخی خۆراک و پێداویستی لەسەر هاووڵاتییان گران بکات؛ هەرکەسێک سەرپێچى کرد رێوشوێنی  تووندى بەرامبەر بگیرێتە بەر. "  وەکو لە راگەێیندراوەکەی پارێزگای هەولێر هاتووە: "ئاماژەمان بە رۆڵ و گرنگی بازگەکانی دەروازەی شارى هەولێر دا لە نیشاندانى سیمای جوان و سەردەمیانەی هەولێر لە میوانداری و میواندۆستیدا و جەختمان لەوەکردەوە تا بۆیان دەکرێت بەتایبەتى بۆ رۆژانى جەژن کە ژمارەیەکى زۆر گەشتیار سەردانى هەولێر دەکەن ئاسانکارییان پێشکێش بکرێت؛ هەروەها لەپێشوازیکردنی میوان و هاوڵاتییان رێز لەهەموو ئەوخەڵکانە بگیرێت کە دێنە نێو هەولێری پایتەختی هەرێمی کوردستان. "  گرانبوونی هەندێک کەلوپەل و ماددەی خۆراکی بەهۆی شەڕی ئۆکراینا و رووسیاوە کاریگەری لەسەر هەرێمی کوردستان دەرکەوتوون، بەڵام حکومەتی هەرێمی کوردستانیش بۆ ماوەی دوو مانگ هەموو باجێکی لەسەر ژمارەیەک پێداویستی خۆراکیی هەڵگرت.