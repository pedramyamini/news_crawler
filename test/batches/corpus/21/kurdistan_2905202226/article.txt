سیپان فەرهادی هەشت ساڵان لەگەڵ دوو هاوڕێی خۆیدا یاریی تۆپی پێیان دەکرد لە کاتێکدا لەگەڵ خانەوادەکانیاندا چووبوونە سەیران. لە کاتی یارییەکەدا تۆپێک لە نزیک ئەوان دەکەوێتە خوارەوە لە ئەنجامدا دوو هاوڕێی سیپان گیانیان لەدەستدا و خۆیشی برینداربوو.   سیپان فەرهاد کە بەهۆی برینداربوونی لە رووداوەکەدا لەسەر جێگەیە قسەی بۆ رووداو کرد و گوتی، "ئێمە یاریی دووگۆڵیمان دەکرد یوسف و ئاڤەند بۆ تۆپەکە چوون من لەو سەرەوە مامەوە و هاتمە سەر شەقامەکە کە تۆپەکە لێدرا و یوسف وتی بڕۆ ئاو بێنە، شووشەیەکی پیسی لێبوو، خاوێنم کردەوە، ئاوەکەم پێدا و رامکرد. "   سێ رۆژ پێش رووداوەکە یوسف موژدەی دەرچوونی لە ئەمساڵی خوێندنی دابووە باوکی، باوکیشی بەڵێنی خەڵاتکردنی پێدابوو. بەهۆی سەیرانەکەیانەوە نەگەیشتە ئەو رۆژەی خەڵات بکرێت. لە رووداوەکەدا جگە لە برینداربوونی سیپان هەریەک لە یوسف کۆڤانی ١٣ ساڵ و ئاڤەند هۆشیاری نۆ ساڵ گیانیان لەدەستدا.   باوکی یوسف دەڵێت، "من دەمویست خەڵاتێکی گەورە بۆ کوڕەکەم بکڕم. ئەو تەنیا کوڕم نەبوو، خۆشی و ناخۆشیم بوو و لە کاتی تەنگانەدا لەگەڵم بوو. "   لە ٢٦ ـی ئایاردا خەڵکی گوندی زێوەی سەر بە ناحیەی شیلادزێ بۆ سەیران چووبوونە نزیک ناحیەی بامەڕنێ لە کاژێر ٦: ٣٠ خولەک تووشی ئەو رووداوە بوون.   پەیامنێری رووداو لەگەڵ کەسوکاری قوربانییەکان چووە شوێنی رووداوەکە. بەگوێرەی شوێن و ئاراستەکە بێت و وەک دەڵێن، گوللەتۆپ کەوتووەتە خوارەوە و لە چیای مەتینەوە ئاراستە کراوە. دووریی شوێنی کەوتنەخوارەوەی تۆپەکە و قوربانییەکان چوار مەترە. چەند کەسێکی دیکەش لە دەوروبەری رووداوەکەدا هەبوون، بەڵام زیانیان پێنەگەیشتووە.