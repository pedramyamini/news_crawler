رۆژی هەینی ١٣ی ئاداری ٢٠٢٢، سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی گوت، دوای ئەوەی لەناو کافتریایەکدا شەڕ روویدا و دەنگی تەقە بیسترا، مەفرەزەکانی بەشی پۆلیسی فریاکەوتن و بنکەی پۆلیسی بەختیاری گەیشتنە شوێنی رووداوەکە و تونرا شەش تۆمەتبار دەستگیربکرێن.  لەگەڵ دەستگیرکردنی تۆمەتبارەکاندا، چوار ئۆتومبێل و دەمانچەیەکیش دەستیان بەسەردا گیرا.  بەگوێرەی راگەیێندراوەکەی پۆلیسی سلێمانی، ناسنامەی تۆمەتبارەکان بەمجۆرەیەیە: (ب، ر، ع لەدایکبووی ١٩٩١)، (ب، ر، ع لەدایکبووی ١٩٩٦)، (د، ع، ح لەدایکبووی ١٩٩٨)، (ر، ر، ع لەدایکبووی ١٩٨٩)، (ر، م، ص لەدایکبووی ١٩٩٦) و (ش، ف، ج لەدایکبووی ١٩٩٨).  گوتەبێژی پۆلیسی سلێمانی دەڵێت، تۆمەتبارەکان بە بڕیاری دادوەر راگیراون و لێکۆڵینەوە لەگەڵیاندا بەردەوامە. هەر ئەمڕۆ هەینی، پۆلیسی سلێمانی بە تۆمەتی تەقەکردن دەستگیرکردنی دوو کەسی دیکەی راگەیاند.