رۆژی سێشەممە ١٧ - ٥ - ٢٠٢٢، مەروان فەندی، بەڕێوەبەری ژمێریاریی زانکۆی دهۆک لە بوولتەنی نیورۆژی رووداو کە شەهیان تەحسین پێشکێشی دەکات، رایگەیاند: "دەرماڵەی مانگی یەکمان بۆ قوتابییان خەرجکردووە و چەکی دەرماڵەی مانگی دووشمان نزیکەی دوو مانگە وەرگرتووە، بەڵام پارە لە بانکدا نییە".  بەرێوەبەری ژمێریاریی زانکۆی دهۆک باس لەوەش دەکات: "لەگەڵ بانکی داسنی و وەزارەتی خوێندنی باڵا قسەمان کردووە بۆ ئەوەی پارەمان بۆ خەرجبکرێت، ئەوان بەڵێنیان داوە لە ماوەی هەفتەیەکدا کێشەکە چارەسەر بکەن".  بە بڕیاری حکومەتی هەرێمی کوردستان ئەو قوتابییانی نیشتەجێی دەرەوەی شار کە لە زانکۆ وەرگیراون، مانگانە ٦٠ هەزار دیناریان بۆ خەرجدەکرێت و قوتابییانی ناوخۆش مانگانە ٤٠ هەزار دینار.  بە گوتەی مەروان فەندی، ئەو قوتابییانەی لە زانکۆڵاین تۆمارکراون، ١٦ هەزار و ٥٥٥ قوتابین کە زیاتر لە ١١ هەزاریان هی دەرەوەی دهۆکن و پێنج هەزار و ٥٠٠ قوتابیش هی ناوخۆی دهۆکن و کۆی دەرماڵەی مانگانەیان ٨٨٩ ملیۆن دینارە.  تاوەکو ئێستا دەرماڵەی مانگی دوو خەرجنەکراوە و بۆ دەرماڵەی مانگی چواریش بەڕێوەبەری گشتیی ژمێریاریی زانکۆی دهۆک رایدەگەیێنێت: "لیستمان بۆ دەرماڵەی مانگی چوار پێشکێشکردووە و تاوەکو ئێستا لە گەنجینەیە و چەکمان بۆ نەنووسراوە، بەڵام تاوەکو ٣٠ - ٦ - ٢٠٢٢ بڕیارە کێشەی دەرماڵەی قوتابییان چارەسەر بکرێت".