بەپێی زانیارییەکانی هونەر حەمید، پەیامنێری رووداو لە ئیدارەی گەرمیان، ئەو پیاوە ناوی حوسێن ئەحمەدە و تەمەنی ٧١ ساڵ بووە، دانیشتووی ناوچەی حەمرینی پارێزگای دیالەیە و لەناو بازاڕی کەلار تووشی دۆخێکی لەناکاو بووە، دوای گەیاندنی بە نەخۆشخانە "بە جەڵتەی دڵ" گیان لەدەستدەدات، کوڕەکەیشی بە ناوی محەممەد حوسێن لەگەڵ باوکی دەبێت و لەگەڵ پزیشکەکان هەوڵ بۆ رزگارکردنی باوکی دەدات، بەڵام دوای کۆچی دوایی باوکی، دۆخی محەممەدیش تێکچووە.  پەیامنێری رووداو ئاماژەی بەوە کرد، کاتێک تەرمی باوکەکە براوەتە داد پزیشکیی کەلار، محەممەدی تەمەن ٣١ ساڵ لەگەڵیدا بووە و دوای نیو کاژێر لە مردنی باوکی، لەسەر مێزێک رادەکشێت و ئەویش گیان لەدەستدەدات.  ئیبراهیم محەممەد، بەڕێوەبەری کارگێڕیی داد پزیشکیی کەلار بە رووداوی راگەیاند، "ئەمشەو تەرمی پیاوێک بەناوی حوسێن ئەحمەد هێنرایە داد پزیشکیی کەلار، کە لە نەخۆشخانەیەکی تایبەت بە جەڵتەی دڵ کۆچی دوایی کردبوو، پاش نیو کاژێر لەو رووداوەش، کوڕەکەی کە ناوی محەممەد بوو، ئەویش بە جەڵتەی دڵ کۆچی دوایی کرد. "  نەخۆشخانەی فریاکەوتنی شەهید هەژار رووداوەکەوە بە "رووداوێکی دەگمەن" ناودەبات و ئاماژەی بەوەش کردووە، "کارەساتێکی دڵتەزێن بووە بۆ خێزانێک. "  تەرمی ئەو دوو هاووڵاتییە دواتر براوەتە مزگەوتی تەقوا لە کەلار بەمەبەستی شۆردن و ئەنجامدانی نوێژی مردوو لەسەریان و دواتریش بەخاکسپاردنیان.