سامان لەتیف، گوتەبێژی تەندروستیی سلێمانی بە رووداوی گوت، بەهۆی ئەو خۆڵبارینەی لە بەیانی ئەمڕۆوە رووی لە پارێزگای سلێمانی کردووە نزیکەی ٧٠ هاونیشتمانی بۆ هەردوو نەخۆشخانەی شار و د. جەمال ئەحمد رەشیدی تایبەت بە منداڵان گوێزراونەتەوە.   خۆڵبارینەکە کاریگەرییەکانی فراوانە لەسەر ناوچەکانی پارێزگاکانی سلێمانی و هەڵەبجە و ئیدارەکانی گەرمیان و راپەڕین هەیە. سامان لەتیف ئاماژە بەوەش دەکات، ئەو کەسانەی بۆ نەخۆشخانە گوێزراونەتەوە هەستیارییان بە خۆڵبارین هەبووە و بەشێکیان چارەسەریان بۆ کراوە و بۆ ماڵەوە رەوانە کراونەتەوە.    تەندروستیی سلێمانی لە راگەیێندراوێکدا باس لەوە دەکات، هەڵمژینی ئەو هەوایەی بووە بە تەپوتۆز بەشێوەیەکی گشتیی بۆ تەندروستیی مرۆڤ باش نییە و کاریگەرییەکەی بریتییە لە:   ١ - دەبێتە هۆی هەستیاری و پێڵووی چاوەکان سووردەبنەوە و تووشی خوران دەبن.  ٢ - هەستیاریی لوت و بە تایبەتیش نێوپۆشی لوت سوور دەبێتەوە تووشی هەوکردن دەبێتەوە، بەمەش گیرانی لوت دروست دەبێت و کەسەکە تووشی تەنگەنەفەسی دەبێت.  ٣ - گوشاری خوێن و خوێنبەربوون و هەوکردنی گوێچکەی نێوەڕاست، زۆر جار دەرئەنجامی ئەم خۆڵبارینەیە و کاریگەری دروست دەکات لەسەر ئەو کەسە.  ٤ - ئەو کەسانەی کێشەی هەناسەتووندیی و رەبۆیان هەیە لەگەڵ ئەم خۆڵبارینە نیشانەکانیان زیاد دەکات.  ٥ - زۆر جار دەبێتە هۆی خورانی پێست و سووربوونەوە و نەخۆشیی ئێکزیما.  ٦ - کاریگەری لەسەر کۆئەندامی هەناسەدان و سییەکان دروست دەکات و بەمەش کەسەکە تووشی کۆکە و پژمین و  ناڕەحەتی زۆر دەبێت، چونکە ئەو دەنکۆڵانە هەڵگری میکرۆب و بەکتریان.  هونەر حەمید پەیامنێری رووداو گوتی، لە گەرمیان ٥٢ هاونیشتمانی سەردانی نەخۆشخانەیان کردووە و بەشێکی زۆریان چارەسەری پێویستیان بۆ کراوە و رەوانەی ماڵەوە کراونەتەوە.   پەیامنێری رووداو دەشڵێت، خۆڵبارین لە گەرمیان بەردەوامی هەیە و پێشبینی دەکرێت ئاماری سەردانیکەرانی نەخۆشخانە روو لە زیادبوون بکات.      رێگەکانی خۆپارێزی لە خۆڵبارین:   ١ -  داخستنی دەرگە و پەنجەرە و پاککردنەوەی شوێنی خۆڵبارین بە تایبەت بۆ ئەو کەسانەی لە ماڵەوەن.  ٢ - لە کاتی چوونە دەرەوە دەمامک ببەسترێت و رووپۆشی خۆت و شوێنی مانەوە بکەی بە بەردەوامی.  ٣ - دەرگە و پەنجەرە دابخە ئەگەر بۆ کاتی زۆر پێویست نەبێت مەچۆرە دەرەوە.   ٤ - زۆر خواردنەوەی شلەمەنی بەتایبەت لە کاتی شۆفێری و چوونە دەرەوە هەوڵبدرێت هەوای نێو ئۆتۆمبێل بکرێتەوە.  ٥ - خواردنی میوە و سەوزە بە بەردەوامی.  ٦ - تێکەڵ نەبوونی هاونیشتمانییان و مامەڵە نەکردنیان لەگەڵ سەگ و پشیلە کە لە ئێستادا لەلایەن هاونیشتمانییانەوە گرنگی زۆری پێدەدرێت، چونکە ئەو تۆز و خۆڵە لەگەڵ فەرووی ئاژەڵەکان کێشە دروست دەکات.  ٧ - لە کاتی بوونی هەر دۆخێکی نەخوازراو هاونیشتمانییان دەتوانن پەیوەندی بە هێڵی گەرمی ژمارە ١٢٢ بکەن.