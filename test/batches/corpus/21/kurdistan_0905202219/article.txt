رۆژی دووشەممە ٩ی ئایاری ٢٠٢٢ مامی رەیان مەحموود، ئەو کچە ١٧ ساڵانەی لە هەولێر لەلایەن باوەژنیەوە "سووتێندرا" بە تۆڕی میدیایی رووداوی راگەیاند، "ئێوارەی ئەمڕۆ رەیان گیانی لەدەستدا، چونکە رێژەی سووتانەکەی زۆر بوو، دوای ئەوەی تەرمەکەمان وەرگرتەوە، لە گۆڕستانی کەسنەزان بەخاکمان سپارد. "  شەوی ٢٧ - ٠٤ - ٢٠٢٢ پۆلیسی هەولێر رایگەیاند، کچێکی تەمەن ١٧ ساڵان لەلایەن باوەژنەکەیەوە سووتێندراوە و تۆمەتبارەکەیان دەستبەسەر کردووە. بە گوتەی پۆلیسی هەولێر، رێژەی سووتاویی کچەکە ٨٠ % ی جەستەی گرتبووەوە.  ئەو ژنەی تۆمەتبارە بە سووتاندنی رەیان، ناوی مەنیجەیە و باوەژنیەتی. پێشتر رووداو ئەوەی بڵاوکردەوە، ئەو ژنە ماوەی پێنج ساڵە ئازاری سێ منداڵ دەدات، داخیان دەکات، برسییان دەکات، لێیان دەدات، کۆتایی مانگی رابردووش نەوتی بەسەر رەیاندا کردووە و دەرگەی لەسەر داخستووە.  پێنج ساڵ پێش ئێستا دایکی رەیان مەحموود بە جەڵتەی دڵ گیانی لەدەستداوە، باوکیان دوای شەش مانگ ژیانی هاوژینیی لەگەڵ مەنیجە پێکهێناوە.  شەوکەت حەمە حەسەن، ئامۆزای باوکی رەیان دەڵێت، "کەس لە ماڵ نەبووە و گوتوویەتی من سوێندم خواردووە و بەڕۆژووم با رۆژووەکەم بەتاڵ نەبێت و سزای ئەو دنیا وەرنەگرم، تکات لێدەکەم سوێندم خواردووە با شتەکە ئاوابێت، گوتوویەتی چۆن؟ گوتوویەتی وەرە ئەوێ، تۆزێک نەوتت پێدا دەکەم دواتر ئاوت پێدا دەکەم و مەترسە هیچ روونادات. ئەوەی من بیستوومە، بێگومان لایەنی پەیوەندیدار قسەیان لێوەرگرتووە کە شتەکە چۆن روویداوە، یانی کچەکە ئەوەندە قسەی کردووە. "  جگە لە باوک و مەنیجەی زڕدایکی رەیان، ٥ منداڵی دیکە لەو ماڵەدا ژیاون، ئەوان رەیان و دوو برای بوون لەگەڵ کچێک کە کچی زڕدایکەکەیان بووە لە هاوژینی پێشووی، کچێکی ٤ ساڵیش کە منداڵی هاوبەشی باوکی رەیان و مەنیجەی زڕدایکی بووە.  بەشدار مەحموود، برای رەیان دەڵێت، "پێش دراوسێکان من گەیشتمە ئێرە خوشکەکەم لێرە کەوتبوو و باوەژنەکەشم رێک لێرە ئاوا لە تەنیشتیەوە بوو، خوشکەکەم نەیدەتوانی سەیری ئەو بکات، هەر سەیری ئەم ناوەی دەکرد و دەیگوت، فریام بکەون سووتام، مردم. زڕدایکەکەم بە خوشکەکەمی دەگوت، ناوی من نەهێنیت لای کەس، پێشتر چاوی خوشکەکەمی کوێر کرد، سکاڵامان کردووە. دەیگوت باشە دووبارەی ناکەمەوە، هەمان شتی دووبارە دەکردەوە، سووتاندبووی و دەیگوت، دووبارەی ناکەمەوە، دیسان دووبارەی دەکردەوە. "  باوکی رەیان پێشمەرگەیە و دەڵێت، زۆربەی کاتەکان لە ماڵ نەبووە و منداڵەکانی لەناو ماڵێکی وەکو دۆزەخ بەجێهێشتووە.  مەحموود جەمیل، باوکی رەیان دەڵێت، "داوام لە خوا و یاسایە ئەمەم بۆ یەکلایی بکاتەوە، خوێنی ئەم کچە بەفیڕۆ نەچێت، وەکو باوکێک، چ باوکێک قبووڵ دەکات کچی ئاوا بسووتێندرێت، تێدەگەیت چ باوکێک قبووڵ دەکات کچی بسووتێندرێت، هیچ باوکێک قبووڵ دەکات؟! ئەوە شایەنی چییە، ئەم کچە بەستەزمانە تاوانی چییە؟ "  لەسەر رووداوەکە , پۆلیسی هەولێر رایگەیاندبوو تۆمەتبارەکە کە ناوی (م، ح، ح)ـە، دەستبەسەرکراوە و پەڕاوی لێکۆڵینەوەیان بۆ رووداوەکە کردووەتەوە، راشیگەیاند، "ئێستا تۆمەتبار بەپێی ماددەی ٤٠٨ لە یاسای سزادان راگیراوە. "