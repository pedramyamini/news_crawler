بەگوێرەی راگەیێندراوێکی وەزارەتی ناوخۆی تورکیا شەوی پێنجشەممە ٢٨ی نیسانی ٢٠٢٢ لە سنووری پارێزگای جۆلەمێرگ لە چوارچێوەی ئۆپەراسیۆنی ئەرەن ئابڵوقە - ٢ کە لەلایەن هێزەکانی فەرماندەیی جەندرمەی جۆلەمێرگ بەڕێوەدەچێت، شەڕ و پێکدادان لە نێوان گەریلاکانی پەکەکە و هێزە ئەمنییەکانی تورکیا روویداوە.    وەزارەتی ناوخۆی تورکیا ئاماژەی بەوەداوە لەو شەڕەدا دوو گەریلای پەکەکە گیانیانلەدەستداوە و تەرمەکان و چەکەکانیان کەوتوونەتە دەست هێزەکانیان.  تاوەکو ئێستا ناوەندی راگەیاندنی هەپەگە هیچ روونکردنەوەیەکی لەبارەی ئەو شەڕە بڵاونەکردووەتەوە.   هەپەگە لە دوایین راگەیێندراویدا  لەبارەی باکووری کوردستان کە رۆژی پێنجشەممە ٢٨ی نیسانی ٢٠٢٢ بڵاویکردووەتەوە، ناسنامەی پێنج کچە گەیلای ئاشکرا کردووە کە ساڵی ٢٠١٧ لە ئۆپەراسیۆنێکی سوپای تورکیا لە چیای کاتۆ ژیرکا لە سنوور شارۆچکەی بێشەباب سەر بە پارێزگای شرناخ گیانیانلەدەستداوە.   وەزارەتی ناوخۆی تورکیا لە رۆژی ١٥ی نیسانەوە لە سنووری پارێزگاکانی ئامەد، جۆلەمێرگ، ئێلیهـ، شرناخ، مێردین، دێرسم و موش بەبەشداری هێزە ئەمنییەکان، فەرماندەیی هێزەکانی جەندرمە و هێزی گوندپارێزان زنجیرە ئۆپەراسیۆنێکی دژ بە گەریلاکانی پەکەکە لە باکووری کوردستان دەستپێکردووە و ناوی لە ئۆپەراسیۆنەکە ناوە ئەرەن ئابڵوقە.