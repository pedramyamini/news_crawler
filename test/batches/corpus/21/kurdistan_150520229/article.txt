پیر عەلۆ، بەڕێوەبەری کەمپی خانکێ بە تۆڕی میدیایی رووداوی گوت، رووداوی ئاگرکەوتنەوەکە کاژێر ٠٥: ٠٠ ـی بەرەبەیان روویداوە و بەهۆی شۆرتی کارەباوە بووە، بەهۆیەوە حەوت خێمە سووتاون، هەروەها گوتیشی، "دوای ماوەیەک ئاگرەکە کۆنترۆڵکراوە و هیچ زیانێکی گیانی نەبووە. "  بەڕێوەبەری کەمپی خانکێ باسی لەوە کرد، هەموو کەلوپەلی نێو خێوەتەکان سوتاون، بەڵام جگە لەوەی کە زیانی گیانی نەبووە، "هیچ کەسێکیش بەهۆی ئاگرەکەوە بریندار نەبووە. "  بەگوێرەی گوتەی بەشێک لە هاووڵاتییان، ئەو خێمانەی کە سووتاون، هی ئەو ئاوارانەی شنگالن کە بەهۆی ئاڵۆزییەکانی ئەمدواییەی شنگالەوە ئاوارە بوون.  بەپێی ئاماری بەڕێوەبەرایەتیی کەمپی خانکێ کە لە ٢٠ - ٠٨ - ٢٠١٤ دروستکراوە، کەمپەکە سێ هەزار و ١٢٠ خێمەی تێدایە و دوو هەزار و ٧٤٠ خێزان تێیدا دەژین کە ١٤ هەزار و ٥٠٠ کەسن.  هەر بەپێی ئاماری بەڕێوەبەرایەتیی کەمپەکە، ١١٥ خێزانی نیشتەجێی ئەو کەمپە، ئەو خێزانەن کە بەمدواییانە لە شنگالەوە بۆ جاری دووەم ئاوارەی کەمپەکە بوونەتەوە.