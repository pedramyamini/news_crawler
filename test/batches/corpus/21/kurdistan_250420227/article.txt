رائید هەڵکەوت وڵاشی، بەڕێوەبەری ناحیەی خەلیفان بە رادیۆی رووداوی راگەیاند: " ١٥ رۆژە بەهۆی کەمبوونەوەی پێدانی غاز بە کارگەکان کێشەی کەمیی غاز لە ناحیەکەمان سەری هەڵداوە. ئەو بەشە غازەی پێشتر بۆمان دەهات بۆ کەمتر لە نیوە دابەزیوە. "  بەڕێوەبەری ناحیەی خەلیفان  ئاماژەی بەوە دا، پێشتر هەفتانە هەزار و ٦٠٠ بوتڵ غازیان بۆ چووە، لە کاتێکدا بەهۆی فراوانیی سنووری ناحیەکەیانەوە خواستی غاز هەفتانە ٣ بۆ ٤ هەزار بوتڵە.  هەڵکەوت وڵاشی جەختی لەوە کردەوە کە وەک چارەسەرێکی کاتی بەهۆی کەمبوونەوەی غاز لەو دوو کارگەی لە خەلیفان هەیە بڕیاریان داوە غازی حکومی و بازرگانی تێکەڵ بکەن لە پێناو ئەوەی هاونیشتمانییان دەستیان بکەوێت.  بەڕێوەبەری ناحیەی خەلیفان باسی لەوە کرد، بەشێکی زۆری هاونیشتمانییان غازیان پێنەدەگەیشت بۆیە ئێستا بە ٩٠٠٠ دینار دەیدەن بە بریکارەکان و ئەوانیش بە ٩٥٠٠ دینار دەیدەنە هاونیشتمانییان.  لەبارەی دابینکردنی غازی حکومییەوە بۆ چێشتخانە و پەلەوەرخانەکان و کارگەکان، بەڕێوەبەری ناحیەی خەلیفان گوتی: "پێشتر نرخی غازی حکومیمان بە هەمان نرخی هاونیشتمانییان بەو شوێنانە داوە بۆ ئەوەی ناچار نەبن غازی حکومی بکڕن، بەڵام ئەم بڕیارە ئەوانیش دەگرێتەوە و بۆ یەک هەفتە غازی حکومی هەزار دینار لەسەر ئەوانیش گران دەبێت. "  رائید هەڵکەوت وڵاشی دڵنیایی دا کە کێشەی غاز لە ماوەی ئەم هەفتەیەدا چارەسەر دەبێت.