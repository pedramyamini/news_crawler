رۆژی سێشەممە، ١٧ - ٥ - ٢٠٢٢، شیروان زرار، گوتەبێژی کۆمیسیۆنی باڵای سەربەخۆی هەڵبژاردن و راپرسی هەرێمی کوردستان، سەبارەت بە هەڵبژاردنی پەرلەمانی کوردستان، بە تۆڕی میدیایی رووداوی گوت: "راستە ئەو شەش مانگەی پێویستە بۆ ئامادەکاری بۆ ئەنجامدانی هەڵبژاردن، بەردەست نییە، بەڵام ئەگەر پەرلەمانی کوردستان خێرابێت لە یەکلاییکردنەوەی ئەنجوومەنی کۆمیسیاران و یاسای هەڵبژاردن ئەوا کارەکە ئاسانتر دەبێت و کاتمان بۆ دەگەڕێتەوە. "  شیروان زرار، گوتیشی: "راستە ئێستا جوڵەیەک لەسەر ئاستی پەرلەمانی کوردستان و لەسەر ئاستی سیاسییش هەیە بۆ ئەوەی هەڵبژاردن لەوادەی خۆیدا بکرێت و رێککەوتن لەسەر هەڵبژاردن و یاساکەی و کاراکردنی ئەنجوومەنی کۆمیسیاران بکرێت، بەڵام ئەوەی گرنگە ئەوەیە ئەو جوڵەیە درەنگ نەکەوێت. "  سەبارەت بە پێداویستییەکانی کۆمیسیۆن بۆ هەڵبژاردنی خوولی شەشەمی پەرلەمانی کوردستان لە رۆژی ١ - ١٠ - ٢٠٢٢ وەکو دیاریکراوە، شیروان زرار رایگەیاند" بۆ ئەوەی بتوانین لەو ماوەیەی ماوە ئامادەکارییەکان بۆ هەڵبژاردن بکەین و هەڵبژاردن لەوادەی خۆیدا بەڕێوەبچێت گرنگە جگە لەو دوو خاڵەی باسکرا، چوار خاڵ پەلەی تێدا بکرێت، لەوانە پەسەندکردن و تەرخانکردنی بودجەی پێویست و بەیەک پێشینە، دیاریکردنی ئەو تۆمارەی پشتی پێدەبەسترێت، ئێستا تۆماری بایۆمەتریی هەڵبژاردنی ئەنجوومەنی نوێنەرانی عێراق لەساڵی ٢٠٢١ گونجاوە ئەگەر لایەنەکان پەسەندی بکەن ئەوا کاتێکی زۆر بۆ ئێمە دەگەڕێتەوە، هەروەها خێرا یەکلاییکردنەوەی ناوی بەربژێرەکان لەلایەن وەزارەتی ناوخۆ و دامەزراوەکانیی دیکەوە، لەگەڵ پرسی هاوکاریکردنی وەزارەتەکانی دیکە لەوانە وەزارەتی پەروەردە و دەستەی ئامار و دادگەکان بۆ ئامادەکارییەکانمان. "  گوتەبێژی کۆمیسیۆنی باڵای سەربەخۆی هەڵبژاردن و راپرسی هەرێمی کوردستان روونیشیکردەوە لە ساڵی ٢٠١٨ توانیویانە ئامادەکارییەکان لە ماوەی سێ مانگدا تەواو بکەن، بەڵام لەبەر ئەوەی ئاسانکاریی زۆر لەلایەنەکان کرا، بۆیە توانییان لەو ماوەیەدا هەڵبژاردن بکەن.  لە رۆژی ٢٣ - ١٢ - ٢٠١٩ ەوە ماوەی یاسایی ئەندامانی ئەنجوومەنی کۆمیسیاران تەواوبووە، شیروان زرار دەڵێت: "بەر لەو وادەیە لە رۆژی ٢ - ٨ - ٢٠١٩ داوامان لە پەرلەمانی کوردستان کردووە رێککاری یاسایی بۆ هەڵبژاردنی ئەنجوومەنی کۆمیسیاران بکات، بەڵام بەهۆی بڵاوبوونەوەی ڤایرۆسی کۆرۆنا ئەو پرسە دواکەوت".  رۆژی پێنجشەممە ٢٤ - ٢ - ٢٠٢٢، نێچیرڤان بارزانی، سەرۆكی هەرێمی كوردستان فەرمانی هەرێمی بۆ دەستنیشانكردنی رۆژی هەڵبژاردنی گشتی پەرلەمانی هەرێمی كوردستانی واژۆكرد و بڕیاریدا رۆژی ١/١٠/٢٠٢٢ هەڵبژاردن بکرێت. دوای سێ رۆژ، مەسرور بارزانی، سەرۆکی ئەنجوومەنی وەزیرانی هەرێمی کوردستان، لایەنە پەیوەندیدارەکانی راسپارد هاوئاهەنگی لەگەڵ کۆمیسیۆنی باڵای سەربەخۆی هەڵبژاردن و راپرسی بکەن بۆ ئەوەی هەڵبژاردن لەوادەی خۆیدا بکرێت.  کۆمیسیۆنی باڵای سەربەخۆی هەڵبژاردن و راپرسیی هەرێمی کوردستان کە ماوەی یاسایی بەسەرچووە و چاوەڕوانی کاراکردنەوەیە، لە رۆژانی ٥ - ٨ - ٢٠١٩، ٤ - ٨ - ٢٠٢١ و ٣ - ٣ - ٢٠٢٢، بە سێ نووسراوی جیا، سەرۆکایەتیی پەرلەمانی کوردستانیان ئاگادار کردووەتەوە لەوەی کە تاوەکو ١ ـی نیسانی ئەمساڵ متمانە بە ئەنجوومەنی کۆمیسیاران بدەنەوە یان ئەنجوومەنێکی نوێ هەڵبژێرن، چونکە  گرفتی یاسایی بۆ بەڕێوەبردنی هەڵبژاردن لەکاتی خۆیدا دروستدەبێت.  کۆمسیۆنی باڵاى هه‌ڵبژاردن و راپرسى هەرێمی کوردستان بەپێی یاسای ژمارە ٤ی ساڵی ٢٠١٤ کارەکانی دەکات، کۆمیسیۆن لە ٩ ئەندام پێکدێت، کە لەلایەن پەرلەمانەوە و بە زۆرینەی رەهای ئەندامانی هەڵدەبژێردرێن، بە مەرجێک لانیکەم  دوو ئەندامیان یاساناس بن، نوێنەرایەتی ئافرەتیشیان تێدا بێت، ماوەی کارکردنیشیان ٥ ساڵە".