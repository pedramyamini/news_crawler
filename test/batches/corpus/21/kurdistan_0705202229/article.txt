رۆژی شەممە، ٧ - ٥ - ٢٠٢٢، جەنگی مەجید، سەرۆکی ئەنجوومەنی بەنزینخانەکانی هەولێر بە تۆڕی میدیایی رووداوی راگەیاند، رۆژێک پێش جەژنی رەمەزان، هەناردەکردنی بەنزینی ٦٩٠ دیناری لە لایەن حکومەتی عێراقەوە بۆ هەرێمی کوردستان راگیراوە "بەڵام نازانین هۆکارەکەی تەکنیکییە یاخود سیاسییە. "  بە گوتەی جەنگی مەجید، عێراق رۆژانە ملیۆنێک لیتر بەنزینی بۆ هەر چوار پارێزگەکانی هەرێمی کوردستان دەنارد، ٣٦٠ هەزار لیتر بۆ هەولێر بووە، کە بەسەر ١٠ بەنزینخانە دابەشدەکران، ئێستا بەهۆی راگرتنییەوە کاریگەری هەبووە لەسەر "بەرزبوونەوەی نرخەکان. "  جگە لە بەنزینی ٦٩٠ دیناری حکومەتی عێراق، کۆمپانیای کار بەسەر ١٨ بەنزینخانەی سنووری هەولێر و دەورووبەری بەنزینی ٦٩٠ دیناری دابەشدەکرد، جەنگی مەجید لەو بارەوە گوتی، "بە بەنزینی کۆمپانیای کار و حکومەتی عێراقەوە لە ٢٨ بەنزینخانە بەنزینی ٦٩٠ دیناری دابەشدەکرا، بەڵام ئێستا تەنیا لە ١٨ بەنزینخانە دابەشدەکرێت"  سەرچاوەیەک لە بەڕێوەبەرایەتی نەوت و کانزاکانی سلێمانی بە رووداوی گوت، لە رۆژی یەکشەممەی رابردووەوە هەناردەکردنی بەنزینی ٦٩٠ دیناری لە سلێمانیش راگیراوە، بەڵام هیچ کاریگەرییەکی لەسەر نرخ نەبووە، بەڵکو بەراورد بە پێشتر، نرخەکان کەمتریش بوونەتەوە و کوالێتیشی زۆر باشە، "نۆرماڵ لە هەزار دینارەوەوە بووە بە ٩٠٠ دینار، سوپەر و موحەسەنیش ٢٥ دینار دابەزیون. "   ئاماژەی بەوەشکرد، "ئێمە لە رۆژێک پێش جەژن پارەی پێویستمان بۆ بەغدا ناردووە" بەڵام کێشەکە لەوێیە و ئاگادارنین گرفتەکە چییە و بۆچی راگیراوە، بەلام زۆرجار "کێشە لە موسڵ رووبدات هەناردەکردنی بەنزین بۆ هەرێمی کوردستان رادەگیرێت. " ئەوەی عێراقیش بۆ هەرێمی کوردستانی دەنێرێت، پشک نییە، بەڵکو وەکو هاوکارییە.