رۆژی ١٢ - ٥ - ٢٠٢٢ بافڵ تاڵەبانی، هاوسەرۆکی یەکێتیی نیشتمانیی کوردستان لە دەباشان لەگەڵ ئیلبرووس كوتراشیڤ، باڵیۆزی رووسیا لە عێراق کۆبووەوە. بەپێی راگەیێنراوێکی کۆبوونەوەکە؛ باسیان لە دۆخی عێراق و پێکهێنانی حکومەتی نوێی عێراق کردووە.   بافڵ تاڵەبانی هەڵوێستی خۆی لەبارەی ئەو دۆخە سیاسییە '' چەقبەستووەی '' لە عێراق دروستبووە راگەیاند و گوتی "لەسەرەتاوە یەكێتی لەگەڵ لێكتێگەیشتن و تەوافوقی سیاسیی بووە، چونكە دۆخی ئەمڕۆی عێراق بە جۆرێكە كە نابێت هیچ هێز و لایەنێك پەراوێز بخرێن. ناكرێت بەناوی زۆرینەوە وڵات بەرەو ئاقارێكی خراپ ببرێت و هەموو هەوڵێكیش لە دەرەوەی ئەم ئیرادە نیشتمانییە بێ ئەنجام دەبێت. "  شاڵاو كۆسرەت رەسوول و ئەمین بابەشێخ، لێپرسراوی مەكتەبی پەیوەندییەكانی یەکێتی لە کۆبوونەوەکەدا بەشداربوون. هەر لە راگەیێنراوەکەدا ئاماژە بەوە کراوە "گفتوگۆ لەبارەی دۆخی ئەمڕۆی عێراق و هەرێمی کوردستان و كێشە سیاسییەكان کرا. "  وەک لە راگەیێنراوەکەدا کە راگەیاندنی هاوسەرۆکی یەکێتی بڵاویکردووەتەوە، بافڵ تاڵەبانی گوتیشی "تاوەكو ئێستا كات ماوە بۆ گفتوگۆ، دەبێت لەسەر بنەمای دەستوور و هاوبەشیی راستەقینە كێشەكان چارەسەر بكەین و حكومەتێكی خزمەتگوزار پێكبهێنین كە وڵات بەرەو سەقامگیری سیاسی، ئابووری و كۆمەڵایەتی ببات. ئەمەش ئامانجی ئێمە بووە و هەموو هەوڵەكانمان لەو پێناوەدا بووە. "  لە کۆتایی راگەیێنراوەکەدا هاتووە، لە کۆبوونەوەکە جەخت لە پەرەپێدانی پەیوەندییە سیاسیی و ئابوورییەکان كرایەوە بەجۆرێك كە "خزمەت بە بەرژەوەندییە باڵاكانی هەردوولا بكات. "