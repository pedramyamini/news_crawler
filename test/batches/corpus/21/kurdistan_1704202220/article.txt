لەیلا عەبدولجەبار، ئەندامی لیژنەی دەستپاکی لە پەرلەمانی کوردستان بە رادیۆی رووداوی راگەیاند: "دوای ئەوەی حکومەتی هەرێمی کوردستان بوودجەیەکی بۆ بەرەنگاربوونەوەی کۆرۆنا تەرخان کرد، لەگەڵ ئەو پارەیەی خێرخوازان بەخشیبوویان، وا بڵاوکرایەوە کە گەندەڵی لە خەرجکردنی ئەو پارەیەدا کراوە. لەسەر ئاستی کوردستان دیوانی چاودێریی دارایی وردبینی لەو پارەیە کردبوو، راپۆرتێکی ئامادە کردبوو، بەپێی ناوەڕۆکی راپۆرتەکە زۆر ناڕوونی و گومان لە خەرجکردنی پارەکەدا هەیە. "  ئەندامەکەی لیژنەی دەستپاکی لە پەرلەمانی کوردستان گوتیشی: "ئێمە بۆ بەدواداچوونی ئەو دۆخە سەردانی سلێمانیمان کردووە، خەرجکردنی پارەکە هەندێک شتی گوماناوی و ناڕوونە. لەو بارەیەوە پرسیارمان ئاڕاستەی تەندروستیی سلێمانی کردووە، ئەوانیش وەڵامی خۆیان داوەتەوە. بەڵگەی زیاتر و شتی زیاترمان بۆ روونبووەوە. "  لەبارەی پشتڕاستکردنەوەی ئەو گومانەی هەیە لە بەهەدەردانی پارەکە، ئەو ئەندامەی لیژنەی دەستپاکی باسی لەوە کرد: "ئێمە ناتوانین کەس تۆمەتبار بکەین، بەڵام لە راپۆرتی خۆماندا چیمان بینیوە و بیستووە ئەوە دەڵێین، لەسەر ئەوەیش لایەنی پەیوەندار بانگهێشت دەکەین. "