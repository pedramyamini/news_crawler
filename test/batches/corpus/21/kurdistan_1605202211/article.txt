رۆژی دووشەممە ١٦ی ئایاری ٢٠٢٢، ئاسۆ کەمال، بەڕێوەبەری کەشناسیی سلێمانی بە تۆڕی میدیایی رووداوی گوت، ئەمڕۆ کاریگەریی شەپۆلی خۆڵبارین تاوەکو درەنگانی شەو بەردەوام دەبێت و دوای ئەوە کاریگەرییەکانی بەرەو کەمبوونەوە دەچن.  ئاسۆ کەمال گوتی، سبەینێ سێشەممە خۆڵبارین بەردەوام دەبێت، بەڵام وەکو ئەمڕۆ نا، گوتیشی: "رۆژی چوارشەممە ١٨ی ئایار کاریگەریی ئەم شەپۆلەی خۆڵبارین نامێنێت".  بەهۆی خۆڵبارینەوە، گەشتەکانی فڕۆکەخانەی نێودەوڵەتیی سلێمانی راگیراون، تاهیر عەبدوڵڵا، بەڕێوەبەری فڕۆكەخانەی نێودەوڵەتیی سلێمانی بە   تۆڕی میدیایی رووداوی راگەیاند، هەموو گەشتەكانی فڕۆكەخانەکە بەهۆی خۆڵبارینەوە  راگیراون، کاتی دەستپێكردنەوەی گەشتەکان نادیارە.  لە لایەکی دیکەوە ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر بە تۆڕی میدیایی رووداوی راگەیاند، "تاوەکو ئێستا گەشتەکانی فڕۆکەخانەی نێودەوڵەتیی هەولێر رانەگیراون. "