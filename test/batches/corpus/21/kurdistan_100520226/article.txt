رۆژی سێشەممە ١٠ - ٠٥ - ٢٠٢٢ کاردۆ محەممەد، رێکخەری ژووری پەرلەمان و حکومەت لە بزووتنەوەی گۆڕان میوانی بوولتەنی نوڕۆژی رووداو بوو کە لەلایەن بێستوون عوسمانەوە پێشکێش دەکرێت و رایگەیاند، "پەرلەمان وەکو دەزگایەک لە سیستمی سیاسی، لەبری ئەوەی شوێنی چارەسەرکردنی کێشە و پرسە چارەنووسسازەکان بێت، بە حوکمی ئەوەی دەسەڵات لەدەست پەرلەمان نییە، زۆرجار پەرلەمان دەکرێتە کێشە بەسەر هەموو کێشەکانی دیکەوە. "  رێکخەری ژووری پەرلەمان و حکومەت لە بزووتنەوەی گۆڕان گوتی، "تاوەکو ئێستا لە هەرێمی کوردستان هەنگاوێکی کردەیی نەنراوە بۆ چارەسەری بنەڕەتیی سیستمی بەڕێوەبردن، ئێستا کورد لە دۆخێکدایە کە لە پارچەکانی دیکە لەسەر نیشتمان و زمان و شوناس دەکوژرێت، بەڵام لێرە برەو بە هەڵاتن لە نیشتمان و نەمانی بەهای نیشتمانی دراوە، لەکاتێکدا حوکمڕانییەکە کوردستانییە. "  رۆژی دووشەممە ٠٩ - ٠٥ - ٢٠٢٢ فراکسیۆنی گۆڕان لە پەرلەمانی کوردستان راگەیێندراوێکی لەبارەی پەکخستنی پەرلەمان بڵاوکردەوە و تێیدا هاتبوو، "نابێت هیچ رێگرییەک لەبەردەم دەستپێکردنەوەی دانیشتنەکانی پەرلەمان بمێنێت، پێویستە رێز لە ئیرادەی خەڵکی کوردستان بە هەموو رەنگە جیاوازەکانەوە بگیرێت، نەک بە ویستی سەرۆکایەتیی پەرلەمان یان بە ویستی حیزبێک یان لایەنێک پەکبخرێت. "  رێکخەری ژووری پەرلەمان و حکومەت لە بزووتنەوەی گۆڕان دەڵێت، "ئێمە هیچ رێگەیەکی دیکەمان لەبەردەمدا نییە جگە لەوەی، هەر هەنگاوێک بهاوێژین، هەر گوشار و گۆڕانکارییەک بکەین، هەر دەبێت بچینەوە پەرلەمان و بگەڕێینەوە بۆ ئیرادەی خەڵک. "  کاردۆ محەممەد سێ حیزبی بەشداربوو لە حکومەت بە بەرپرسیار دەزانێت لە دۆخی ئێستای هەرێمی کوردستان و پێیوایە، "پارە و دەسەڵاتی سەربازی و هێزی میدیایی لە هەرێمی کوردستان لەدەستی پارتی و یەکێتییە و بەدەر لەمانە گۆڕانیش بەپێی سەنگ و پێگەی خۆی لەناو حکومەت، بەرپرسن لەو دۆخەی ئێستا هەرێمی کوردستانی تێکەوتووە. "  وەکو ئەو بەرپرسەی گۆڕان ئاماژەی پێدەکات، ئەوان لەگەڵ پارتی رێککەوتنیان لەسەر هەموو ئەو یاسایانە کردووە کە رەهەندی نیشتمانییان هەیە "بەوەی کە لەبارەیانەوە کۆدەنگ بین و گفتوگۆ و لێکتێگەیشتن لەنێوانماندا هەبێت، بەڵام تاوەکو ئێستا نەمانتوانیوە ئەو بابەتانە بە کرداری بکەین. "  لە راگەیێندراوەکەی فراکسیۆنی بزووتنەوەی گۆڕاندا داوا کرابوو، "پێویستە پەلە بکرێت لە رێککەوتنی فراکسیۆن و لایەنە سیاسییەکان لەسەر هەمواری یاسای هەڵبژاردن" و کاردۆ محەممەد هەڵوێستی بزووتنەوەی گۆڕان لەوبارەیەوە ئاشکرا دەکات و رایدەگەیێنێت، "ئێمە لەگەڵ ئەوە نین کۆمیسیۆن بەر لە هەموارکردنەوەی یاسای هەڵبژاردن کارا بکرێتەوە. "  رێکخەری ژووری پەرلەمان و حکومەت لە بزووتنەوەی گۆڕان سەرۆکایەتیی پەرلەمان بە بەرپرسیار دەزانێت لە پەکخستنی دانیشتنەکانی پەرلەمان و دەڵێت، "پەرلەمان لە کوردستان بە تەواوەتی لاوازکراوە و زۆرجار بووەتە بەشێک لە دەسەڵاتی جێبەجێکار. لە پەکخستنی دانیشتنەکانی پەرلەمانی هەرێمی کوردستان، سەرۆکایەتیی پەرلەمان بەرپرسیارێتی گەورەی دەکەوێتە ئەستۆ. "  لەبارەی داوای دەستلەکارکێشانەوەی بزووتنەوەی گۆڕان لە دوو پەرلەمانتاری ئەو حیزبە، کاردۆ محەمەد روونیدەکاتەوە، "ئێمە نامانەوێت عەلی حەمەساڵح و دابان محەممەد لە پەرلەمان نەمێنن، بەڵکو دەمانەوێت بێنەوە ناو چوارچێوەی بەرنامەی سیاسیی گۆڕان. ئێمە نە تاکەکەسین و نە پەیامنێرین، رەخنەشمان هەیە لە بەرپرسیارێتی و شێوازی کارکردنی گۆڕان، بەڵام دەبێت لە چوارچێوەی ئەو حیزبە کاری بۆ بکەین و بیخەینەوە سەر ئەو پرەنسیپانەی لەسەری دروستبووە. "  رێکخەری ژووری پەرلەمان و حکومەت لە بزووتنەوەی گۆڕان دەڵێت، "ئێستا لەناو بزووتنەوەی گۆڕان عومەری سەید عەلی دەسەڵاتی رێکخەری گشتیی نییە و جڤاتی نیشتمانی باڵاترین دەسەڵاتی بزووتنەوەی گۆڕانە و هیچ کەسێکی دیکە لە دەرەوەی ئەو جڤاتە، دەسەڵاتی نییە. "