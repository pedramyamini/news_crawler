محەممەد ئیبراهیم، خۆڵ و خاشاکی چەند ماڵێکی کۆکردووەتەوە و دەڵێت، "هەموو رۆژێک پڕ بە ماتۆڕەکەم خۆڵ و خاشاک لە کۆڵانەکان کۆدەکەمەوە و هەر ماڵێک هەزار دیناری لێدەسێنم بۆ کۆکردنەوەی ئەو خۆڵ و خاشاکە، هەموو کۆڵانەکان خاشاکی زۆریان تێدا کۆبووەتەوە، هەر ماڵێک دوو بۆ سێ کیسە خۆڵیان بۆ فڕێدەدەم. "  جگە لە نێو بازاڕ، زۆرینەی گەڕەک و کۆڵانەکانی سنووری هەر ١٥ شارەوانییەکەی ئیدارەی راپەڕین، پڕ بوون لە خۆڵ و خاشاک.  حەسەن ئەحمەد، هاونیشتیمانیی گەڕەکێکی رانیەیە، دەڵێت، "لەپێش جەژنەوە هیچ کەس نەهاتووە لێمان بپرسێت و کەس نایەت خۆڵ کۆبکاتەوە، بۆن و بەرامەیەکی زۆر ناخۆش بڵاوبووەتەوە لە کۆڵانەکەمان، هەر کەس لێرەوە بێت بۆن کاسی دەکات، وامان لێهاتووە مەگەر ماڵەکانمان چۆڵ بکەین. "  مام رەمەزان ١٣ ساڵە لە شارەوانی و کۆمپانیای پاککەرەوە لە رانیە کاری ژینگەپارێزی دەکات، بەهۆی دواکەوتنی مووچەکەی ئێستا چەند مانگێکیشە بۆ بژێویی ژیانی قوتوو و فافۆن کۆدەکاتەوە. بە بایسکڵەکەی چوو بۆ بەشداریکردن لە گردبوونەوەیەک کە هەفتەیەکە ژینگەپارێزانی هاوڕێی لەبەردەم بەڕێوەبەرایەتیی شارەوانییەکانی راپەڕین دەستیانپێکردووە.  رەمەزان عەلی، ژینگەپارێز باسی ژیانی خۆیی بۆ رووداو کرد و گوتی، "پێشتر کە لە شارەوانی بووین، مووچەکەمان ٤٥٠ هەزار دینار بوو، بەڵام ئێستا ٣٠٠ هەزار دینارە، پارەکە بەشی هیچ ناکات، ناچارم قوتوو و فافۆن کۆبکەمەوە کە یەک کیلۆ ١٠٠٠ دینار دەکات، بە هەفتەیەکیش ٢٠ کیلۆم بۆ کۆناکرێتەوە، ئێستاش خەرجیی هەشت کەسم لەسەرە، دایکم نەخۆشە و کەمئەندامە (نڤیشکانە)، بەو دۆخەش چۆن دەکرێت گوزەران بەڕێوەبڕوات. "  محەممەد مستەفا، ژینگەپارێزێکی دیکەی رانیەیە و باس لەوە دەکات، " ٩٠ رۆژە مووچەی ئێمەیان نەداوە، نە بۆ جەژن و نە دوای جەژنیش، ئاخر ئەو کەسانەی کە ملیۆن و ملیۆن و نیو دیناریان هەیە دەڵێن: بەشمان ناکات و دۆخیان خراپە. ئاخر دەگونجێت ٣٠٠ هەزار دینار بەشی ئێمە بکات. "  کۆمپانیای پاککەرەوەی سنوورەکەش دەڵێت، وەڵامی ئیدارەی راپەڕین و شارەوانی بۆمان هەر چاوەڕوانیکردنە و هیچی دیکە.  سەربەست محەممەد، نوێنەری کۆمپانیای گارێکس بە رووداوی گوت، "سەرپەرشتیارانی کۆمپانیاکەمان هەر کاتێک دەچن بۆ بانکەکان پێیان دەڵێن: بانک پارەی تێدا نییە و مووچە نادرێت بەڵام هەوڵتان بۆ دەدەین؛ بەڵام هیچ شتێکی نوێمان پێ ناڵێن. "  جگە لە ئیدارەی راپەڕین، گرفتی دابیننەکردنی شایستە داراییەکانی کۆمپانیاکانی پاککەرەوە لە سنووری گەرمیان، ناو سەنتەر و دەرەوەی سلێمانی بەردەوامە، هێشتا ئاسۆی چارەسەری گرفتەکەش دەرنەکەوتووە.