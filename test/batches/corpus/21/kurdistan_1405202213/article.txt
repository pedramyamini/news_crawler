رۆژی شەممە ١٤ - ٥ - ٢٠٢٢، ئاسۆ کەمال، بەڕێوەبەری کەشناسیی و بوومەلەرزەزانی سلێمانی بە تۆڕی میدیایی رووداوی گوت، بەگوێرەی پێشبینییەکان لە ئێوارەی سبەینێ یەکشەممەوە کاریگەریی ئەو تەپوتۆزەی عێراقی گرتووەتەوە دەگاتە هەرێمی کوردستان.  ئاسۆ کەمال گوتیشی، "سبەینێ کاریگەریی بەرزبوونەوەی تەپوتۆز کەم دەبێت، بەڵام رۆژی دووشەممە کاریگەرییەکەی زیاتر دەبێت و لە بەیانی رۆژی سێشەممە ١٧ ـی ئایارەوە کاریگەرییەکەی لاواز دەبێت. "   بەڕێوەبەری کەشناسیی سلێمانی سەبارەت بە سەرچاوەکانی خۆڵبارین گوتی، سەرچاوەکانی لە بیابانەکانی عێراقەوە دێن. "دوو ساڵە سەرچاوەی خۆڵبارینەکان زیاتربوون، بەتایبەت لە رۆژهەڵاتی سووریا و ئەو ناوچە وشکانییانەی لە سنووری پارێزگاری نەینەوا هەن، چونکە لەو ناوچانە وشکەساڵییەکی زۆریش هەبووە. "   رۆژی شەممە، عامر جابری، گوتەبێژی دەستەی کەشناسیی و بوومەلەرزەزانی عێراق بە تۆڕی میدیایی رووداوی راگەیاند، "دوێنی هەینی عێراق کەوتە ژێر کاریگەری بەرزە پاڵەپەستۆی دەریای نێوەڕاست کە سەرچاوەکەی لە هیندستانەوە بوو، لەگەڵ خۆیدا شەپۆلێکی هەوایی هەڵگرتبوو کە بای باکووری رۆژئاوا بوو لەگەڵ دابەزینی پلەکانی گەرما، بۆیە لە دوای نیوەڕۆی دوێنێ هەینییەوە خێرایی با ٣٠ بۆ ٤٠ کیلۆمەتر لە کاژێرێکدا بوو، ئەمەش لە ژمارەیەک لە پارێزگاکانی عێراق خۆڵبارینی دروستکرد. "   گوتەبێژی دەستەی کەشناسی و بوومەلەرزەزانی عێراق گوتیشی، خۆڵبارینەکە شارەکانی باشووری عێراقی گرتووەتەوە. سەبارەت بە هەرێمی کوردستانیش گوتی، "ئەمڕۆ پلەی گەرما لە ناوچەکانی هەرێمی کوردستان کەمێک بەرزدەبێتەوە، هیچ ئاماژەیەکیش نییە ئەمڕۆ خۆڵبارین لە ناوچەکانی هەرێمی کوردستان رووبدات. "