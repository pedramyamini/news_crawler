رۆژی چوارشەممە ٢٧ی نیسانی ٢٠٢٢، حوسێن حەمەکەریم، گوتەبێژی وەزارەتی کشتوکاڵ و سەرچاوەکانی ئاوی هەرێمی کوردستان بە (رووداو)ی راگەیاند، "بڕیاردراوە ژوورێکی عەمەلیاتی لە ناکاو (طارء) پێکبهێنرێت، کە هەموو لایەنە پەیوەندیدارەکانی تێدایە، بەنداوەکان و سەرچاوەکانی ئاو، لایەنی سەرەکین. دواتر لە کشتوکاڵ و بوارەکانی دیکەش چەند کەسێک لە لیژنەکە دەبن هەموویان راپۆرت پێشکەش دەکەن و دواتر ئاراستەی ئەنجوومەنی وەزیرانی دەکەین. "  رۆژی سێشەممە، ٢٧ی نیسانی ٢٠٢٢، بەسەرپەرشتی بێگەرد تاڵەبانی، وەزیری کشتوکاڵ و سەرچاوەکانی ئاو و بە ئامادبوونی بریکار و راوێژکاران و سەرجەم ئەندامانی ئەنجومەنی وەزارەت کۆبوونەوەی ئەنجوومەنی راوێژکاری وەزارەت تایبەت بە ئامادەکارییەکانی رووبەرووبونەوەی وشکەساڵی و چۆنێتی چارەسەرکردنی گیروگرفتەکانی بەڕێوەچوو.  لە کۆبوونەوەکە بڕیاردرا بە زووترین کات پەیوەندی بە وەزارەتی کشتوکاڵی عێراق و وەزارەتی سەرچاوەکانی ئاوی عێراق بکرێت، بۆ ئەوەی لە پلانی رووبەرووبوونەوەی وشکەساڵی هەماهەنگییان لەگەڵ هەرێمی کوردستان هەبێت.  لەو بارەوە حوسێن حەمە کەریم گوتی: "بابەتی سەرچاوەکانی ئاو، گرفتێکە رووبەڕووی هەموو عێراق بووەتەوە بە هەرێمی کوردستانیشەوە، بێگومان دەبێت هەماهەنگییان هەبێت بۆ ئەوەی پێکەوە بتوانین بەشێک لە کاریگەرییەکانی کەمبکەینەوە".  یەکێکی دیکە لە بڕیارەکانی  کۆبوونەوەکەی ئەنجوومەنی وەزارەتی کشتوکاڵ دابینکردنی بودجەی پێویستە بۆ جێبەجێکردنی پلانی وەزارەتەکە، گوتەبێژی وەزارەتی کشتوکاڵی هەرێمی کوردستان گوتی، "کار لەسەر  ئەوە دەکەین بودجەیەکی تایبەت بۆ رووبەڕووبوونەوەی وشکەساڵی دیاریبکەین و رەنگە دوای جەژنی رەمەزان ئاراستەی ئەنجوومەنی وەزیرانی بکەین، بۆ ئەو پڕۆژانەی کە گرنگە دروستبکرێن لە کۆبوونەوەکان باسی بکەن، چونکە ئەوە پێشهاتێکە و هاتووە و دەبێت قسەمان هەبێت. "    وەزارەتی کشتوکاڵ داوای لە ئەنجوومەنی وەیزان کردووە  بودجەیەکی فریاگوزاری بۆ رووبەروبوونەوەی وشکەساڵی بۆ دابینکردنی پێداویستیی ئالیک بۆ ئاژەڵ دابینبکرێت، هەروەها بابەتی چاککردنی پڕۆژەکانی ئاودێری و دروستکردنی پۆند بۆ گلدانەوەی ئاوی باران.  لەوبارەوە حوسێن حەمە کەریم گوتی: "ئێستا یەکێک لە کێشە سەرەکییەکان بابەتی ئالیکە، وشکەساڵی کاریگەری کردووەتە سەر نەبوون و کەمبوونەوەی پاوان و ئاژەڵداری بە تایبەتی ئێستا کە نرخی ئالیک لە جیهان زۆر بەرزبووەتەوە".   لە کۆبوونەوەی دوێنێی وەزارەتی کشتوکاڵ، بڕیارێکی دیکە دراوە ئەویش دابەزاندن و شۆڕکردنەوەی دەسەڵاتەکانە بۆ بەڕێوەبەرایەتی گشتیی کشتوکاڵی پارێزگەکان و ئیدارەکان بە مەبەستی کارئاسانیکردن بۆ هێنانی ئالیکی ئاژەڵ و پەلەوەر و ماسی. هەروەها کەمکردنەوەی ئاستەنگەکانی بەردەم هاوردەکردنی ئەو ماددانە   گوتەبێژی وەزارەتی کشتوکاڵ دەڵێت: "ئەو بڕیارە بۆ ئەوەیە لە رێگەی شۆرکردنەوەی دەسەڵاتەکانەوە رۆتین کەمبکرێتەوە بۆ رێگەدان بۆ هاوردەکردنی ئەو شتانەی لە دەرەوە کەسێک دەیەوێت هاوردەی بکات. بە راپۆرتی تایبەتیش زیاتر ئاگاداری گرفتەکانیان بین".   بەگوێرەی راگەیێندراوێکی وەزارەتی کشتوکاڵ و سەرچاوەکانی ئاوی هەرێمی کوردستان، بڕیاردراوە لە لایەن بەڕێوەبەرایەتی گشتی سەرچاوەکانی ئاو رەشنووسی تایبەت بە هەموارکردنەوەی رێنمایی ژمارە ١ی ساڵی ٢٠١٥ تایبەت بە هەڵکەندنی بیر ئامادە بکرێت.  حوسێن حەمەکەریم، گوتەبێژی وەزارەتی کشتوکاڵ گوتی، " ئاوی ژێر زەوی ئاوی یەدەگە بۆ نەوەکانی داهاتووی ئەم وڵاتە، دەبێت بزانین چۆن و بە چ شێوازێک و لە حاڵەتی پێویست بیر لێبدرێت، چۆن لێبدرێت بۆ کێ لێبدرێت و لە چ گەڕەکێک لێبدرێت. ".  ١٣ی نیسانی ٢٠٢٢، جەلال نووری، سەرپەرشتیاری ئیدارەی گەرمیان وشکەساڵی لە سنووری ئیدارەکەی راگەیاند و داوای لە حکومەتی هەرێمی کوردستان و رێکخراوە نێودەوڵەتییەکان کرد بە هانایانەوە بچن.  رۆژی چوارشەممە، ٢٠ی نیسانی ٢٠٢٢، ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی راگەیاند، بۆ رووبەڕووبوونەوەی وشکەساڵی پلانی پێویستیان داناوە "پلانەکە بریتییە لە تەرخانکردنی بودجە بۆ ئەو بیرانەی وشک بوون، هەروەها لێدانی ١٣٨ بیری ئاو خواردنەوە".  سەبارەت بە چۆنێتیی رووبەڕووبوونەوەی وشکەساڵیش، بەڕێوەبەری گشتیی ئاو و ئاوەڕۆکانی هەرێمی کوردستان گوتی: "لە هەموو کوردستان مەترسیی وشکەساڵی هەیە و هەولێر یەکێکە لەو ناوچانەی هەرێمی کوردستان، بەڵام وەکو خۆئامادەکردنی بەڕێوەبەرایەتییەکانی ئاو، ئەوان خۆیان ئامادەکردووە بۆ ئەو بابەتە لە دابینکردنی. "