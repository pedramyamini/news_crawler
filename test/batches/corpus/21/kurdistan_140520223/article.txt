ئازاد ئەدیب، موختاری گوندی ھروور بە تۆڕی میدیایی رووداوی راگەیاند، خاڵە سەربازیێکە لە لووتکەی چیای پەتای جێگیردەکرێت کە بە دووری کەمتر لە کیلۆمەترێک دەکەوێتە باشووری رۆژھەڵاتی گوندەکە.   زیاتر لە ساڵێکە تورکیا دەوروبەری گوندی ھروور تۆپباران و بۆردوومان دەکات و ھەندێک جار تۆپ ئاڕاستەی نێو گوندیش کراون کە چواریان بەر خانووی ھاونیشتمانیان کەوتوون و تووشی زیانی ماددی بوون. بەگوتەی موختاری گوندەکە، خاڵە سەربازییەکە کاریگەری لەسەر کەمکردنەوەی مەترسی تۆپبارانەکان دەبێت.   سەرچاوەیەکی ئەمنیی ھەواڵەکەی بۆ رووداو پشت راستکردەوە و گوتی، خاڵە سەربازییەکە دەکەوێتە ئەو شوێنەی کە بەردەوام تۆپباران دەکرا و مەترسی لەسەر رێگای ھاتووچۆی گوندی ھروور دروست دەکرد.   لە ماوەی ساڵێکدا ئەوە دەبێتە حەوتەم خاڵی سەربازی پاسەوانیی سنوور لە سنووری شارۆچکەی کانی ماسێ دادەنرێت کە پێش مانگێک خاڵێکی دیکەیان لە قەڵای قومریە دانا.   تورکیا لە ٢٣ ـی نیسانی ٢٠٢١، ئۆپەراسیۆنی چڕنوکی ھەورەبرووسکەی لە سنووری شارۆچکەی کانی ماسێ دەستپێکرد و تاوەکو ئێستا بەردەوامە کە بەھۆیەوە پێنج گوند چۆڵکراون، ھاونیشتمانییەک شەھیدبووە و سێی دیکەش برینداربوون.