ناجی عومەر، کوردێکی رۆژهەڵاتی کوردستانە و مانگێکە هاتووەتە باشووری کوردستان بۆ کارکردن، کرێکاری دەکات و دەڵێت "لە رۆژهەڵاتی کوردستان کار کەمبووەتەوە، بۆیە هاتووەتە باشووری کوردستان. " ئەو لەبارەی جەژنی کرێکارانەوە ئەوەی خستەڕوو، "بەیانیش کار دەکەم کە جەژنی رەمەزانە، چونکە بژێویی ژیانمان زۆر خراپە و پێویستە بەردەوام کار بکەین، جگە لەوەش ئەو حەقدەستەی پێمان دەدرێت کەمە و بەشی خەرجیی رۆژانەمان ناکات. "  چالاک رەئوف، سەرۆکی سەندیکای کرێکارانی کوردستان - لقی سلێمانی بە رووداوی راگەیاند، لە ماوەی ٣٠ ساڵی رابردوودا هیچ گۆڕانکارییەک لە ژیان و گوزەرانی کرێکاران رووینەداوە و ئاماژە بەوەش دەدات کە کرێکارانی بیناسازی لە هەرێمی کوردستاندا "بێ خاوەنن. "  لەبارەی گرفت و ئاستەنگەکانی ژیانی کرێکاران لە هەرێمی کوردستان سەرۆکی سەندیکای کرێکارانی کوردستان - لقی سلێمانی ئاماژەی بەوە کرد، یەکێک لە سەرەکیترین هۆکارەکانی نەگۆڕانی ژیان و گوزەرانی کرێکاران، کارکردنە بە یاسایەکی کۆنی عێراقی و دەڵێت، "لە کوردستاندا تاوەکو ئێستا کار بە یاسایەکی کۆنی رژێمی فاشی دەکەین کە هی ساڵی ١٩٧٨ ـە، کە بەداخەوە کرێکارانی بیناسازی لەنێو ئەو یاسایەدا جێگەیان نابێتەوە، ئەگەر بێتو ئەو یاسایە وەکو خۆیشی ١٠٠ % جێبەجێ بکرێت، گوزەرانی نزیکەی ٩٠ % ی کرێکاران باش دەبێت، بەڵام بەداخەوە لە هەرێمی کوردستان یاساکان وەکو خۆیان جێبەجێ ناکرێن و ئاستەنگی زۆری لەبەردەمدا دروست دەبێت. "  چالاک رەئوف دەشڵێت، "ژیان ئەوەندە قورسە هەموومان دەزانین گوزەرانی کرێکاران چۆنە، ئێمە گەیشتووینەتە ئەو بڕوایەی لە هەرێمی کوردستاندا لایەنێک، حکومەت، دامەزراوەیەک و شوێنێک نییە باوەڕی جیددیی بە بوونی کرێکار هەبێت. "  سەبارەت بەو کارانەی لەسەر کرێکار و خاوەنکار پێویستە بیکەن بۆئەوەی مافەکانی کرێکار پارێزراو بێت، سەرۆکی سەندیکای کرێکارانی کوردستان - لقی سلێمانی بە پێویستی دەزانێت "کرێکار بەشی ئەوە هۆشیاری هەبێت داوای گرێبەستی کار بکات، خاوەنکارەکانیش دەستبەری کۆمەڵایەتیان بۆ فەراهەم بکەن بۆ ئەوەی مافەکانیان پارێزراو بێت. کە ١٧ % ی مووچەکەی دەدرێت بە سندووقی خانەنشینی، کە ١٢ی خاوەنکار دەیدات و ٥ % یش کرێکارەکە لە مووچەی خۆی دەیدات. "  بەپێی داتاكانی وەزارەتی کار و کاروباری کۆمەڵایەتی، زۆرترین كرێكار لە ساڵی ٢٠١٩ ناویان لە دەستەبەری کۆمەڵایەتی تۆمارکراوە، كە ١٢ هەزار و ٣٣٩ كرێكار بوون.  لە ساڵی ٢٠١٨ دا حەوت هەزار و ٦٠٤ كرێكار دەستەبەركراون، لە بەرامبەردا پێنج هەزار و ٥١٦ كرێكار بەهۆی بێكاربوونیان ناویان لە لیستی کرێکارانی دەستەبەرکراو رەشکراوەتەوە. واتە لەو ساڵەدا دوو هەزار و ٨٨ كرێكار لە تۆماری دەستەبەری كۆمەڵایەتی زیادبوون. بەڵام لە ساڵی ٢٠١٩ دا ١٢ هەزار و ٣٣٩ كرێكار دەستەبەرکراون و شەش هەزار و ٩٢٢ کەس بەهۆی بێکاربوونەوە ناویان سڕاوەتەوە. لەو ساڵە پێنج هەزار و ٤١٧ كرێكار لە تۆماری دەستەبەری زیادبوون، واتە ژمارەی كرێكارانی دەستەبەركراو لە ساڵی ٢٠١٩ بە بەراورد بە ساڵی ٢٠١٨ بە رێژەی ٦١.٤ % زیادبووە.