رۆژی یەکشەممە، ٢٩ - ٥ - ٢٠٢٢، لیوا مەردان چاوشین، فەرماندەی میحوەری دووی هێزی پێشمەرگە، لەبارەی کۆبوونەوە هاوبەشەکەی هێزی پێشمەرگە و سوپای عێراق لە کەلار بە تۆڕی میدیایی رووداوی راگەیاند: "دوای ئەوەی لەرۆژانی رابردوودا تیرۆریستانی داعش لە ناوچەکانی شێخ باوە و دێی ئیسڵاح و قەرەتەپە و کەشکەوڵ و چەند ناوچەیەکی دیکە پەلامارەکانیان زیادی کرد، سوپای عێراق داوای کرد لەگەڵ میحوەری یەک و میحوەری دوو کۆبوونەوەیەک بکرێت بۆ تاوتوێکردنی پێشهاتە ئەمنییەکان و باسکردنی ئەو هێرشانەی چەکدارانی داعش، ئێمەش لەو چوارچێوەیە ئەمڕۆ لەبارەگای میحوەری یەکی ھێزی پێشمەرگە لەقەزای کەلار کۆبووینەوە. "  لە هێزەکانی پێشمەرگە هەر یەک لە مەحمود سەنگاوی فەرماندەی میحوەری یەک و لیوا مەردان چاوشین، فەرماندەی میحوەری دووی هێزی پێشمەرگە و نەوشیروان ئەحمەد، بەڕێوەبەری ئاسایشی گەرمیان بەشداری کۆبوونەوەیەکەیان کرد، شاندی سوپای عێراقیش بە سەرۆکایەتی لیوا روکن عەلی فازڵ عومران، فەرماندەی ئۆپەراسیۆنەکانی دیالە و ژمارەیەک لە ئەفسەر و پلەدارانی سوپا، بەشدار بوون.  لیوا مەردان گوتی: "کۆبوونەوەکە بەرهەمدار بوو، بۆ ئەوە بوو لە داهاتوودا زیاتر هاوئاهەنگ بین و ئەگەر پێویست بکات ئۆپەراسیۆنی هاوبەش و بۆسەی هاوبەش لەو شوێنانەدا  هەبێت، کە کێشەی ئەمنییان هەیە، بەتایبەت لە ناوچە کوردستانییەکانی دەرەوەی ئیدارەی هەرێم کە وا دەردەکەوێت سوپای عێراق بەتەنیا نەتوانێت دەرەقەتی ئەو بارە ناهەموارەی ناوچەکە بێت. "  سەبارەت بە زیادبوونی جموجووڵەکانی داعش لەو سنووری گەرمیان، لیوا مەردان چاوشین فەرماندەی میحوەری دووی هێزی پێشمەرگە گوتی: "سوپای عێراق لەرێگەی ئەو پێداویستییە ئەلیکترۆنییانەی لەبەردەستیاندایە وا دەردەکەوێت کە چەکدارانی داعش جموجووڵیان زیادیکردووە و جیاواز لە جاران شەڕی پارتیزانی دەکەن و رەنگە چەکدارەکانیان هەندێکجار خۆیان بکەنە شوان و باخەوان. بەپێی ئەو چەک و پێداویستییە سەربازییە پێشکەوتووەی لەبەردەستیاندایە  کاردەکەن و زیان دەگەیێنن. "   لە کۆتاییەکانی ساڵی ٢٠٢١ چەکدارانی داعش لە چەند ناوچەیەکی گەرمیانی سەر بە پارێزگای سلێمانی ژمارەیەک هێرشیان بۆ سەر هێزەکانی پێشمەرگە و هاووڵاتیانی سڤیل ئەنجامدا و بەهۆیانەوە ژمارەیەک پێشمەرگە و کەسی سڤیل شەهید و برینداربوون.