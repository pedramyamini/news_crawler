رۆژی دووشەممە ٢ ـی نیسانی ٢٠٢٢، ماجید سەید ساڵح، جێگری پارێزگاری دھۆک بە رووداوی گوت، تاوەکو ئێستا زیاتر لە ٦٠٠ خێزانی شنگال کە نزیکەی سێ هەزار و ٥٠٠ کەس دەبن بەھۆی ئاڵۆزییەکانی شنگال ئاوارەبوون و گەیشتوونەتە سنووری پارێزگای دهۆک.   جێگری پارێزگاری دھۆک ئاماژە بەوەش دەکات، "کارگێری پارێزگاری دھۆک ھەموو ئامادەکارییەکی کردووە بۆ جێگرکردنیان لە کەمپەکانی سنووری پارێزگای دھۆک. "  ماوەی دوو رۆژە شەڕ و پێکدادان لە نێوان سوپای عێراق و یەبەشە روودەدات، هێزەکانی عێراق داوا دەکەن هێزەکانی سەر بە پەکەکە شنگال جێبهێڵن، بەڵام ئەوان ئامادەنین داواکارییەکەی سوپای عێراق جێبەجێ بکەن. رۆژی دووشەممە لە رووبەڕووبوونەوەی سوپای عێراق و یەبەشەدا سەربازێکی سوپای عێراق کوژرا.   فەرماندەی ئۆپەراسیۆنە هاوبەشەکانى عێراق، یەکینەکانی بەرخودانی شنگال، بەوە تۆمەتبار دەکات کە رێگەى نێوان هەردوو ناحیەى سنوونێ و خانەسۆری لە سنوورى قەزاى شنگال لەگەڵ کۆمەڵگە و گوندەکانى دەوروبەرى و بۆمبرێژ کردووە و هۆشداریشی پێدەدات و دەڵێت، "بە روونى فەرمانمانداوە بەشێوەیەکى تووند و بەگوێرەى بنەماکانى پێکدادان، مامەڵە لەگەڵ هەر هەڵسوکەوتێک بکرێت، کە ببنە هۆى ناسەقامگیرى ئاسایش و ئارامى. "