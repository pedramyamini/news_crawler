عەمید سەعدی ئەحمەد، بەڕێوەبەری پۆلیسی بەردەڕەش، رۆژی سێشەممە ١٧ - ٠٥ - ٢٠٢٢ بە تۆڕی میدیایی رووداوی گوت، شەڕەکە لە گوندی گردەپان سەر بە ناحیەی دارەتوو روویداوە، گوتیشی، "کێشەکە لەسەر زەویوزار بووە و بەهۆیەوە پێنج کەس بریندار بوون کە ئامۆزای یەکدین. "  بەگوتەی بەڕێوەبەری پۆلیسی بەردەڕەش، لە شەڕەکەدا چەک و چەقۆ بەکارهاتووە و "یەکێک لە بریندارەکان دوو گوللەی بەرکەوتووە و رەوانەی نەخۆشخانەی فریاکەوتنی هەولێر کراوە. "  عەمید سەعدی ئەحمەد لە بارەی رەوشی بریندارەکانی دیکەوە باسی لەوە کرد، لە بنکەی تەندروستیی بەردەڕەش چارەسەرییان وەرگرتووە و دۆخی تەندروستییان باشە.  پۆلیسی بەردەڕەش سێ کەسی لەسەر رووداوەکە دەستگیرکردووە، بەڕێوەبەری پۆلیسی بەردەڕەش هەروەها ئاماژەی بەوەش کرد، دۆخەکە لەژێر کۆنترۆڵی پۆلیسە و لێکۆڵینەوەیان لەگەڵ تاوانباران دەستپێکردووە.