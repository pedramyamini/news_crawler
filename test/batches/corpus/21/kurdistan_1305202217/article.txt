جەوڵ رەیبێرن، نێردەی پێشووی ئەمریکا بۆ کاروباری سووریا رۆژی هەینی ١٣ - ٥ - ٢٠٢٢ لە سەمینارێکدا لە ئیستەنبووڵ کە پەیامنێری تۆڕی میدیایی رووداویش ئامادە بوو، رایگەیاند: "دەبێت زۆر بە وردی چاودێریی جێبەجێکردنی بڕیارەکە بکرێت بۆئەوەی رژێمی ئەسەد هەوڵ نەدات بەشێوەیەکی نهێنی لە بەرژەوەندی خۆی بیقۆزێتەوە، بەڵام بە دڵنیاییەوە هەنگاوەکە پاڵپشتیکردنێکی کاریگەریی ئابووریی دەبێت بۆ باکووری رۆژهەڵاتی سووریا و باکووری رۆژئاوای سووریا کە پێویستیان پێیەتی".   رەیبێرن هەروەها گوتی، بۆئەوەی ئەو هەنگاوە سەرکەوتوو بێت، پێویستە گوشارەکان لەسەر حکومەتی سووریا زیاتر بکرێن، چ گوشاری سیاسی و چ گوشاری ئابووری و ئاماژەی بەوەشکرد، زیادبوونی ئەو گوشارانە بۆ ئەوەیە حکومەتی سووریا شەڕ لەنێو وڵات بوەستێنێت.   رەیبێرن لەبارەی پەیوەندییەکانی نێوان ئەمریکا و تورکیا بە تایبەت ئەوەی کە پەیوەندی بە پرسی هەسەدەوە هەیە قسەیکرد و گوتی: "شتێکی نهێنی نییە کە ئەو پرسە یەکێک لە زەحمەتییەکان و ئاستەنگەکان بووە بۆ نزیکبوونەوەی زیاتری نێوان واشنتن و ئەنقەرە؛ پێموایە لایەنی ئەمریکی، لەوانەش لە ئیدارەی بایدن و تەنانەت لەنێو کۆنگرێسیش هێشتا وەک هاوپەیمانێکی زۆر پێویست سەیری تورکیا دەکەن و شەڕی ئۆکرایناش ئەوەی روونکردەوە؛ ئێستا دەرفەتێک لەبەردەستدایە بۆ تورکیا و ویلایەتە یەکگرتووەکان بۆئەوەی دەست بە دیالۆگێکی ستراتیجی بکەنەوە و لەسەر دەرفەتەکان و ئاستەنگەکان کاربکەن؛ بەمدواییەش سەردانی ئەنقەرەم کرد و بینیم کە ئامادەباشییەکی تەواو لە لایەنی تورکیەوە هەیە بۆئەوەی ئەم دیالۆگە سەرکەوتن بەدەستبهێنێت".   رۆژی ١٢ ـی ئایار، وەزارەتی گەنجینەی ئەمریکا سزاکانی ناسراو بە قەیسەری لەسەر رۆژئاوای کوردستان و ناوچەکانی دیکەی ژێر دەسەڵاتی هەسەدە هەڵگرت.   حکومەتی ئەمریکا دەڵێت، بە گوێرەی بڕیارەکەی وەزارەتی گەنجینەی ئەمریکا، رێگەدان بە هەبوونی چالاکی لە هەندێک بواردا لە ناوچەکانی ژێر دەسەڵاتی هەسەدە رێگە پێدراوە، لەوانەش کشتوکاڵ، زانیاری و پەیوەندییەکان، ژێرخانی تایبەت بە کارەبا، ئاوەدانکردنەوە، ئابووری، وزەی خاوێن، گواستنەوە و کۆگاکردنی پێداویستییەکان، بەڕێوەبردنی ئاو، خزمەتگوزاریی تەندروستی، پەروەردە، پیشەسازی و بازرگانی.   وەزارەتی دەرەوەی ئەمریکا لەبارەی بڕیارەکەی وەزارەتی گەنجینەی وڵاتەکەی گوتی، ئەو بڕیارە پاڵپشتی ئەمریکا لە ستراتیژییەتی ئیدارەی بایدن تایبەت بە تێکشکاندنی رێکخراوی داعش دەکات، ئەوەش لە رێگەی بوژاندنەوەی ئابووری لەو ناوچانەدا کە لە ماوەی چەند ساڵی رابردوودا لەژێر دەستی داعش دەرهێندراون.