بەیانی رۆژی شەممە خەڵکی شاری چەرداوڵ لە پارێزگای ئیلام گوێیان لە دەنگی بەرز بوو و هەستیان بە لەرینەوەی زەوی کرد، پێیانوابوو بوومەلەرزە روویداوە، بۆیە بە پەلە لە ماڵەکانیان هاتنە دەرەوە، بەڵام ناوەندی تۆماری بوومەلەرزەی ئێران هیچ بوومەلەرزەیەکی لەم ناوچەیە تۆمار نەکردبوو.   مەجید بیگلەریان، بەڕێوەبەری کۆنترۆڵی قەیرانی پارێزگای ئیلام رایگەیاند: جوڵان و پێکدادانی توێژەکانی ژێر زەوی لە ناوچەی چەرداوڵ، دەبێتە هۆی دەنگی بەرز و لەرینەوەی زەوی لەم ناوچەیەدا.  دەنگی نامۆی زۆر بەرز لە ساڵانی رابردووش خەڵکی شاری چەرداوڵی هەراسان کردبوو. ئەم دیاردەیە زیاتر دوای بوومەلەرزەکەی ناوچەی سەرپیڵ زەهاو لە پاییزی ساڵی ٢٠١٧ دا روودەدات.  دوای نزیکەی دوو ساڵ لەو دەنگە، تیمێکی لێکۆڵینەوە لە شارەزایان، پێکهات تاوەکوو سەرچاوەکەی دەستنیشان بکەن.