رۆژی یەکشەممە ٨ - ٥ - ٢٠٢٢ مەحموود محەممەد، گوتەبێژی پارتی دیموکراتی کوردستان لە کۆنگرەیەکی رۆژنامەڤانیدا رایگەیاند: "بەهۆی دۆخی کۆرۆناوە ماوەیەکی زۆر بوو پارتی کۆبوونەوەی ئەنجوومەنی سەرکردایەتی نەکردبوو، لە کۆبوونەوەکەی ئەمڕۆدا کۆمەڵێک تەوەری گرنگ تاوتوێکران کە سەرەکیترینیان پرسەکانی کۆنگرە و هەڵبژاردنی هەرێمی کوردستان و پێوەندییەکان لەگەڵ وڵاتانی دەورووبەر و ئەو ئاستەنگانەی هاتوونەتەپێش، هەروەها پشتیوانیکردنی حکومەت لە پرۆسەی چاکسازی بوون".  گوتەبێژی پارتی دیموکراتی کوردستان گوتی: "ئەوەی لای ئێمە گرنگە، هەڵبژاردن لە کاتی خۆیدا بەڕێوەبچێت و دەبێ بۆ بەرژەوەندییە گشتی و نیشتیمانییەکان لایەنە سیاسییەکانی هەرێمی کوردستان لەیەک نزیکببنەوە و پارتی لەگەڵ ئەوەیە ئەو پرۆسەیە بەرەوپێش بڕوات و دەمانەوێ سەردان و یەکتربینینمان لەگەڵ لایەنە سیاسییەکانی هەرێمی کوردستان لەسەر ئاستی باڵا بێت".  لەبارەی دەستپێکردنەوەی کۆبوونەوەکانی پەرلەمان، مەحموود محەممەد ئاماژەی بەوەدا: "حکومەتی هەرێمی کوردستان کۆمەڵێک پرۆژەی یاسایی هەیە کە بۆ بەرنامەی چاکسازی خۆی پێویستی پێیەتی، پەرلەمانی کوردستان تەنیا بۆ ئەوە نییە هەڵبژاردن بکرێت یان نەکرێت، بۆ ئەوەی کارەکانی پەرلەمانی کوردستان رانەوەستێت، ئێمە پێمان باشە بەردەوام بێت و ئەو ئاستەنگانەش کە هەن بە گفتوگۆ و لەیەکنزیکبوونەوە چارەسەر بکرێن".  ئەمڕۆ یەکشەممە ٠٨ - ٠٥ - ٢٠٢٢، ئەنجوومەنی سەرکردایەتیی پارتی دیموکراتی کوردستان بە سەرپەرشتیی سەرۆک بارزانی و بە ئامادەبوونی نێچیرڤان بارزانی، جێگری سەرۆکی پارتی و ئەندامانی سەرکردایەتیی حیزبەکە، کۆبووەوە.  گوتەبێژی پارتی دیموکراتی کوردستان باسی لەوەش کرد: "دەستپێشەخەریمان بۆ دۆخی سیاسیی عێراق ئەوەیە، ئەو سێ لایەنەی لە شیعە و سوننە و کورد کە زۆرینەی خەڵک متمانەی پێبەخشیون، لەگەڵ لایەنەکانی دیکەش لە پێوەندیدابین بۆ ئەوەی بزانین چۆن دەکرێ ئەو داخرانە سیاسییەی هاتووەتە کایەوە، چارەسەر بکرێت".  گوتیشی: "هەوڵەکانمان چڕکردووەتەوە و لە بەیانییەوە کۆمەڵێک کۆبوونەوە دەکەین بۆ ئەوەی بزانین چۆن دەکرێت ئەو داخراوییە سیاسییەی بۆ پێکهێنانی حکومەتی عێراق دروستبووە، بکرێتەوە و هەوڵ بدرێت ئاستەنگەکان وەلابنرێن. "  بەشێکی تری کۆبوونەوەی ئەمڕۆی سەرکردایەتیی پارتی پەیوەست بووە بە دانانی ئەندامە یەدەگەکان لە جێگەی ئەندامانی ئەنجوومەنی سەرکردایەتی کە گیانیانلەدەستدابوو، وەک مەحموود محەممەد ئاماژەی پێدەدات: "لە جێگەی فەرەیدوون جوانڕۆیی و د. رۆژ نووری شاوێس و رەمزی شەعبان، سێ ئەندامی یەدەگ، بە ناوەکانی ئاکۆ چاوشین، بڵند ئیسماعیل و قادر قادر خرانە شوێنەکانیان".  مەحموود محەممەد لەبارەی بەردەوامی دۆخی ئێستای پەرلەمان و کۆنەبوونەوەی گوتی: "ئەوە بابەتێکی یاساییە و بابەتێک نییە کە پارتی بڕیار بدات چی دەبێت، دەبێ پەرلەمان بەگوێرەی پێڕەوی ناوخۆی خۆی رەفتار بکات و ئێمە لەگەڵ ئەوەین یاسا جێبەجێ بکرێت".  کۆبوونەوەی ئەنجوومەنی سەرکردایەتیی پارتی بڕیاری لەبارەی بەستنی کۆنگرەی ١٤ ـی ئەو حیزبەش داوە و وەکو گوتەبێژەکەی رایدەگەیێنێت: "بۆ بەستنی کۆنگرەی ١٤ دەسەڵات درا بە مەکتەبی سیاسیی بۆ پێکهێنانی لیژنەکان بۆ ئامادەکاری و لە هەفتەی داهاتوو رێکارەکان دەستپێدەکەن و ئەوپەڕی تاوەکو مانگی ١٠ یان ١١ کۆنگرە دەبەستین".