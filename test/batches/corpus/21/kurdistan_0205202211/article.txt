کاژێر ٦: ٣٠ تاوەکو ٠٧: ٠٠ی بەیانی ئەمڕۆ، چوار ئەندامی خێزانێک لە گەڕەکی سەنگاوییەکانی ناحیەی شۆڕش لە قەزای چەمچەماڵ کوژران و زاواکەیان تۆمەتبارە بە کوشتنی خێزاکە؛ دوای رووداوەکە خانەوادەکەی رایانگەیاند، زاواکەیان ئەفسەرە بە پلەی نەقیب و لەلایەن فەرماندەکەیەوە بەناوی "رەمەزان دێکۆنی داڵدە دراوە و رادەستی پۆلیس ناکرێت"؛ فەرماندەکەش ئەوە رەتدەکاتەوە.   رۆژی دووشەممە ٢ی ئایاری ٢٠٢٢، رەمەزان دێکۆنی، فەرماندەی لیوای سێی پێشمەرگەی بەرگری و فریاکەوتنی پێشمەرگە بە تۆڕی میدیایی رووداوی راگەیاند: "ئێمە پێشتر نووسراوێکمان بۆ هاتبوو لەسەر ئەو تۆمەتبارە؛ ئێمەش رەوانەی فەوجەکەیمان کرد و رامانگەیاند ئەو کەسە تۆمەتبارە و دادگە داوای دەکات و بینێرن بۆ دادگە؛ ئەوانیش ئاگاداریان کردووەتەوە کە بچێت بۆ دادگە، ئەویش گوتویەتی بەسەرچاو دەچم، بەڵام پەیوەندی نەکردووە و نەچووە بۆ دادگە؛ ئێمە ٢٣ی ئادار نووسراوێکمان بۆکردنەوە و رامانگەیاند کە تۆمەتبار پەیوەندی نەکردووەتەوە بە ئەرکەکەیەوە".  بە گوتەی رەمەزان دێکۆنی، تۆمەتبارەکە تاوەکو ئەمڕۆ ٢ی ئایار نەگەڕاتەوە بۆ سەر ئەرکەکەی و گوتیشی: "ئێمەش لە هەرشوێنێک بیبینین دەستگیری دەکەین و رادەستی یاسای دەکەین".  رۆژی دووشەممە ٢ی ئایار دوای رووداوەکە رەمەک رەمەزان، قایمقامی چەمچەماڵ بە تۆڕی میدیایی رووداوی گوت، تۆمەتبار هەڵاتووە و هێزە ئەمنییەکان سەرقاڵی ئەرکەکانیان بۆ دەستگیرکردنی.