هەڵوێست قادری تەمەن ٣٢ ساڵ، خێزاندارە و دوو منداڵیشی هەیە، ئەو فەرمانبەری گرێبەستی بەڕێوەبەرایەتیی ئاوی رانیەیە و مووچەی مانگانەشی ٤٥٠ هەزار دینارە، ئەگەرچی پارەی رێگەی ئەوروپای نییە، بەڵام ئامادەکاریی کردووە قاچاخچییەکان بە قەرز و بەنێو رووباری ئیجەدا بیبەنە ئەوروپا.  هەڵوێست قادر بە رووداوی گوت، "تەواوی ئامادەکاریم کردووە، ڤیزای تورکیام وەرگرتووە، شوکر قاچاخچییەکان بەڵێنیان داوە ئەمساڵ کەفیلێکت هەبێ بە قەرز دەتبەن، من لێرە مووچەکەم بەشی چی بکات؟ دایبی بکڕم، شیر بکڕم، دەڕۆم باشترە. "  بەپێی ئاماری پەنابەرە گەڕاوەکانی ئەوروپا، ساڵی ٢٠٢١ هەشت هەزار و ٨٠٣ کەس لە ئیدارەی راپەڕین بەرەو ئەوروپا کۆچیانکردووە، ٩٠ % یان گەیشتوون و ٤١ کەسیشیان لە رێگەدا بوونەتە قوربانی.  بەکر عەلی، سەرۆکی کۆمەڵەی پەنابەرەگەڕاوەکانی ئەوروپا دەڵێت، "بەپێی ئەو بەدواداچوونانەی ئێمە، ئەمساڵ لە سەرووی ١٥ هەزار کەس دەڕوات، چونکە لەمساڵدا قاچاخچی بە ئاشکرا گەنج هاندەدات و دەڵێن، یەختی نوێمان کڕیوە. لەم رۆژانە خانەوادە هاتووەتە لای ئێمە دەڵێت، کوڕەکەم گوتوویەتی خانووم بۆ بفرۆشن بچمە ئەوروپا، ئەگەر نا خۆم دەکوژم. "  لە نووسینگەکانی ڤیزا و فڕۆکەوانی رانیە، پاسپۆرتی گەنجان لە نۆرەی وەرگرتنی ڤیزای تورکیا بە ئاشکرا بەرچاو دەکەوێت. عەبدوڵڵا عومەر، خاوەن نووسینگەیەکە و باسی لەوە کرد، "رۆژانە فشاری زۆرمان لە سەرە بۆ داواکاری ڤیزای تورکیا، کۆنسوڵخانە بە مەرج ڤیزا دەدات، ئەگەر نا رۆژانە دەیان کەس دێن و داوای ڤیزا دەکەن. "  لە ساڵی ٢٠٢١، ٢٨ هەزار و ٨٠٣ کەس لە هەرێمی کوردستان بەرەو ئەوروپا کۆچیان کردووە، ٢١ هەزار و نۆ کەس گەیشتوونەتە وڵاتانی ئەوروپا، ١٥١ کۆچبەریش لە رێگەدا گیانیان لەدەستداوە.