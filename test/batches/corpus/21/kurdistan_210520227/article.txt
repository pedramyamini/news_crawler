رزگار محەممەد، قایمقامی مەخموور بە رادیۆی رووداوی راگەیاند: "ئێستا ئەو زەوییانەی پێشتر گرێبەستیان بۆ عەرەبی هاوردە بۆ کرابوو، عەرەبەکان داواکارییان داوەتە دادگە و داوایان دەکەن. بەداخەوە دادگەی مەخمووریش سەیری هەندێک لەو داواکارییانەی کردووە. داوایش دەکەن چەند ساڵە کوردەکە هاتووەتەوە سەر زەوییەکەی خۆی، قەرەبوو بدات بە عەرەبەکە. ئەو گرێبەستانەیش لە دوای ساڵی ١٩٩٦ ـەوە کراون و بۆ بەعەرەبکردن کراون. "  قایمقامی مەخموور گوتیشی: "بەداخەوە لە بەڕێوەبەرایەتیی کشتوکاڵی نەینەوا رەوایەتی بە گرێبەستەکانی بەعەرەبکردن دەدرێت و ئەو گرێبەستانەی رەوا و سەرەکین و هی بەر لە ساڵی ١٩٩٦ ـن بە ناڕەوا دادەنرێن. "  جێگیرنەبوونی دۆخی ئاسایش و بێئاوی کارێکیان کردووە کە بەشێکی زۆری گوندە کوردنشینەکانی مەخموور چۆڵ بن.  رزگار محەممەد ئاماژەی بەوە دا، چۆڵبوونی گوندەکانی مەخموور و قەراج بەشی زۆری پەیوەندیی بە شەڕی داعشەوە هەیە. هۆکاری نەگەڕانەوەی خەڵکیش بۆ گوندەکانیان، جێگیرنەبوونی دۆخی ئاسایشی ئەو ناوچانەیە، چونکە ئێستایش چەکدارانی داعش جموجووڵیان هەیە.   هەروەها قایمقامی مەخموور باسی لەوە کرد کە لە هەندێک لەو گوندانەدا خزمەتگوزارییە سەرەتاییەکانی وەکو ئاو و کارەبا و رێگەوبان نین. وشکەساڵییش هۆکارێکە بۆ ئەوەی خەڵک نەگەڕێنەوە، چونکە هیچ بەرژەوەندییەکی خۆیان لەوێ نابیننەوە.   رزگار محەممەد ئاشکرایکرد، لەلایەن حکومەتی هەرێمی کوردستانەوە گوژمەیەک بۆ بەرەنگاربوونەوەی وشکەساڵی و چارەسەرکردنی گرفتەکانی کەمیی ئاوی خورادنەوە بۆ سنووری مەخموور دانراوە.   قایمقامی مەخموور ئەوەی خستەڕوو کە تاوەکو ئێستا بەهۆی شەڕەوە لە سنووری ناحیەی گوێر حەوت گوند چۆڵ بوون. لە مەخمووریش ئەو گوندانەی لە چیای قەرەچووخ نزیکن ١٤ یان چۆڵن. لە قەراجیش نزیکەی ٢٠ گوندی کوردی چۆڵن و دانیشتووانییان نەیانتوانیوە بگەڕێنەوە ناویان.