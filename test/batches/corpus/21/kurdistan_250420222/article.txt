مەنوچەر فەخری، جێگری پارێزگاری کرماشان بۆ کاروباری ئاوەدانکردنەوە دەڵێت، رێژەی بارینی بەفر و باران ئەمساڵ لە چاو ساڵی رابردوو ٣٣ % کەمیکردووە، بۆیە لەم دۆخە دژوارەدا، کاری لە پێشینەی قایمقامەکانی ئەم پارێزگایە ئەوەیە پلان بۆ دابینکردنی ئاو بۆ خەڵک دابنێن.  مەنوچەر فەخری هەروەها گوتوویەتی، بەهاوکاریی هەموو دامودەزگاکان هەوڵدەدەن خەڵکی کرماشان بە کەمترین کێشە و گرفتەوە هاوینی ئەمساڵ تێپەڕ بکەن.  بەگوتەی مەنوچەر فەخری، کێشەی ئاوی خواردنەوەی کرماشان تەنیا وشکەساڵی نییە، بەڵکو ئاوە ژێرزەمینییەکان کەم بوونەتەوە و بۆڕییەکانی گواستنەوەی ئاویش کۆن و بێکەڵک بوون.  پارێزگای کرماشان ٥٤٠ هەزار هاوبەشی ئاوی هەیە، کە لەو ژمارەیە ٣٠٠ هەزار هاوبەش لە شاری کرماشاندان. ئەم شارە هاوینی ساڵی رابردووش کێشەی ئاوی هەبوو و هەندێ گەڕەک بۆ ماوەی چەندین رۆژ ئاوی دەبڕا.