د. مامەند محەممەد، بەڕێوەبەری ڤێتێرنەریی هەولێر بە رادیۆی رووداوی راگەیاند: "لەلایەن پارێزگاری هەولێرەوە ١٥ ملیۆن دینارمان بۆ کڕینی قڕکەری مێروو بۆ تەرخانکراوە. گەوڕ و تەویلەکان بە ماددەی دژەمێروو دەڕشێنرێن. "  بە گوتەی بەڕێوەبەری ڤێتێرنەریی هەولێر، زیاتر لە گۆشتفرۆش و ئاژەڵدار و پزیشکانی ڤێتێرنەری تووشی تای خوێنبەربوون دەبن.  سەرەتا ئەم نەخۆشییە لە پاریزگاکانی ناوەڕاست و باشووری عێراقەوە سەری هەڵدا. د. مامەند محەممەد دەڵێت: "هاوردەکردنی ئاژەڵ، گۆشت و پێستە لە پارێزگاکانی عێراقەوە بە هەموو شێوەیەک قەدەخە کراوە. "  لە سنووری پارێزگای هەولێر حەوت سەربڕخانە هەن کە یەکێکیان حکومییە و ئاژەڵ سەر دەبڕن و گۆشتەکەی دەخەنە بازاڕەکانەوە. بەڕێوەبەری ڤێتێرنەریی هەولێر گوتی: "ستافێکمان لە سەربڕخانەکان پێش سەربڕین پشکنین بۆ ئاژەڵەکان دەکەن. ئەو ئاژەڵانەی گەنە یان مێروویان پێوەیە رەتدەکرێنەوە. دوای سەربڕینیش پشکنین بۆ ئەندامەکانی ناوەوەی ئاژەڵەکە دەکرێت. "  د. مامەند محەممەد باسی لەوە کرد، سەربڕینی ئاژەڵ لە دەرەوەی سەربڕخانەکان قەدەخە کراوە. "پێویستە ئاژەڵ لە سەربڕخانەکان سەر ببڕدرێت، چونکە پێش سەربڕینی پشکنینی بۆ دەکرێت. "  تای خوێنبەربوون نەخۆشییەکی ڤایرۆسی هاوبەشە لەنێوان مرۆڤ و ئاژەڵ لەڕێگەی گەنەوە بۆ ئاژەڵ بەشێوەیەکی سەرەکی دەگوازرێتەوە، ئاژەڵی ماڵی و کێوی وەکو گوێزەرەوەی ڤایرۆسەکە بۆ مرۆڤ رۆڵ دەگێڕن، بڵاوبوونەوەی ئەم نەخۆشییە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   لە ساڵانی رابردوو لە هەرێمی کوردستان تووشبووی تای خوێنەبەربوون تۆمار کراوە، بەڵام بەگوتەی بەڕێوەبەری تەندروستیی هەولێر ئەمساڵ جگە لەو منداڵەی کە گوماندەکرێت هەڵگری نەخۆشییەکە بێت، هیچ کەسێکی دیکە تووشی نەخۆشی تای خوێنبەربوون نەبووە.  نیشانەکانی نەخۆشیی تای خوێنبەربوون لە مرۆڤدا بەپێی پسپۆڕانی بوارەکە ئەمانەن: سەرئێشە و ئازاری مل و سک، سووربوونەوەی چاو و سەر شان و سنگ، سکچوون و رشانەوە کە خوێنبەربوونی لەگەڵ دەبێت.   تای خوێنبەربوون ئەمساڵ سەرەتا لە پارێزگاى زیقارى باشوورى عێراق بڵاوبووەوە کە ژمارەى دانیشتووانى زیاتر لە دوو ملیۆن کەسە و زۆرینەى تووشبووەکانیش لە عێراقدا هەر لەو پارێزگایەن.