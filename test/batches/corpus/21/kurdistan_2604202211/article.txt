رێبوار عەبدولمەجید، گوتەبێژ و ئەندامی لیژنەی پشکین و چاودێریی بازاڕی هەولێر بە رادیۆی رووداوی راگەیاند، "شەڕی رووسیا و ئۆکراینا کاریگەریی سەرەکیی لەسەر گرانبوونی نرخی گۆشت هەبووە، بە تایبەتی ئالیکیش گران بووە. ئالیک لە جیهاندا گران بووە و بە سەختییش دەهێنرێتە هەرێمی کوردستان. "   گوتەبێژی لیژنەی پشکین و چاودێریی بازاڕی هەولێر ئاماژە بەوە دەکات، "لێرەیش مەڕوماڵات دەبرێتە دەرەوە و بە تەواوەتی رێگە لەوە نەگیراوە. هۆکاری بردنەدەرەوەی مەڕوماڵاتی خۆمان ئەوەیە کە ئاژەڵی ئێرە باشتر و پتەوترە. "   رێبوار عەبدولمەجید باس لەوە دەکات، "گۆشتی ئاژەڵی خۆماڵی زیاتر لە ئاژەڵی دەرەکی خواستی لەسەرە. دەرەکییەکەیش زیاتر ئاژەڵی سووری دەهێنرێت و عەرەبی کەمتر. "   بە گوتەی رێبوار عەبدولمەجید، لەم هەفتەیەدا لە هەولێر نرخی کیلۆیەک گۆشتی سوور گەیشتە ١٧ هەزار دینار و لە هەندێک شوێنیش بە ١٨ هەزاریان فرۆشتبوو.  ئەندامەکەی لیژنەی پشکینن و چاودێریی بازاڕی هەولێر گوتی، "دۆخەکە وا بڕوات گۆشتی سوور زۆر گرانتریش دەبێت و پێشبینی دەکەین بۆ جەژن نرخی کیلۆیەک گۆشت بگاتە ١٩ - ٢٠ هەزار دینار، بەڵام ناهێڵین ئەوە رووبدات و نابێت گۆشتی نەرمە لە ١٦ هەزار و گۆشتی ئێسقانداریش لە ١٤ هەزار دینار گرانتر بفرۆشرێت. "