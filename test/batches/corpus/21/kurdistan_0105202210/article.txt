هەنگاو عەبدوڵڵا، سەرۆکی یەکێتی سەندیکای کرێکارانی کوردستان بە رادیۆی رووداوی راگەیاند، "کرێکاران رۆژانە بێدادییان بەرامبەر دەکرێت و ئەو کرێیەی دەیاندرێتێ لە بەرامبەر نرخی کاڵای بازاڕدا زۆر کەمە. مووچەی کرێکار کە دەستەبەریی بۆ دەکرێت دەبێت لە ٣٥٠ هەزار دینار کەمتر نەبێت. کاتی کارکردن بۆ هەر کاژێرێک بە ٢٥٠٠ دینار دیاری کراوە کە ئەوەیش بڕێکی کەمە. "  بە گوتەی سەرۆکی یەکێتی سەندیکای کرێکاران، لە هەرێمی کوردستان ئەو کرێکارانەی دەستەبەریی کۆمەڵایەتییان بۆ کراوە ژمارەیان لە ١٣٠ هەزار کەس زیاترە. ئەو کرێکارانەیشی تۆمار نەکراون رەنگە دوو هێندە زیاتر بێت.  بەپێی یاسا هەر شوێنێک کرێکاری تێدا بێت، دەبێت دەستەبەری بۆ کرێکارەکەی بکات.   هەنگاو عەبدوڵڵا گوتی، "زۆر شوێن هەیە کە کرێکاری هەیە و دەستەبەریی بۆ نەکردوون. تاوەکو ئێستا رێکاری یاسایی پێویست بەرامبەر ئەو کارگە و شوێنانە نەگیراوەتە بەر کە دەستەبەرییان بۆ کرێکارەکانیان نەکردووە. "  بەپێی ماددەی ٨٥ لە یاسای خانەنشینی و دەستەبەری ئەو کرێکارانەی دەستەبەرییان بۆ کرابێت دەبێت لە کاتی نەخۆشی، هاوسەرگیری، پێویستی و مردندا بەشێک لەو پارەیەیان بۆ بگەڕێتەوە.  سەرۆکی یەکێتی سەندیکای کرێکارانی کوردستان گوتی، "تاوەکو ئێستا ماددەی ٨٥ لە یاسای خانەنشینی و دەستەبەری جێبەجێ نەکراوە. "   مەحموود ساڵحی، چالاکڤانی کرێکاری لە سەقزی رۆژهەڵاتی کوردستانیش گوتی، "لە رۆژهەڵاتی کوردستان کرێکاران لە دۆخێکی زۆر خراپدان ئەم خراپییەیش لە سەرتاسەری ئێراندا هەیە، بەڵام لە رۆژهەڵات لە ژێر گوشارێکی سەختتری ئابووریدان. "  ئەو چالاکڤانە باس لەوە دەکات، کرێکاری رۆژهەڵاتی کوردستان بۆ کارکردن یان دەبێت بچێت بۆ شارە گەورەکانی وەک تاران، ئەسفەهان و شیراز یان روو لە هەرێمی کوردستان و وڵاتانی دیکە بکات.   بە گوتەی مەحموود ساڵحی، لە سنە ١٥ هەزار کرێکار هەن و لەسەر شەقام بۆ کار دەوەستن. لە بانە حەوت هەزار کرێکار و لە سەقز پێنج هەزار. دەشڵێت، "ئەمانە ژمارەی ئەو کەسانەن کە لە ئەنجوومەنی کرێکاراندا ئەندامن، ئەگینا ژمارەی کرێکاران زۆر لەوە زیاتریشە. "   مەحموود ساڵحی ئاماژە بەوە دەکات، "کرێی کرێکار شەش ملیۆن تمەنە کە ئەو پارەیە بەشی ١٠ رۆژی کرێکار دەکات. ئەگەر کرێکارێک خانووێکی بچووک بە کرێ بگرێت، دەبێت دوو ملیۆن تمەن بدات بە کرێ. لە رۆژهەڵاتی کوردستان هەموو کرێکارێک دەستەبەریی کۆمەڵایەتیی هەیە. "   لای خۆیشیەوە، سەمەد عوسمان، هاوسەرۆکی ژووری ئەندازیارانی کشتوکاڵیی ئامەد گوتی، "بەهۆی ئەو قەیرانەوەی کە هەیە دۆخی کرێکاران لە تورکیا و باکووری کوردستان باش نییە. کرێکاران لە دۆخەکە ناڕازین، بە تایبەتی لەبەر ئەوەی لەم دۆخەدا پارە لە شەڕدا خەرج دەکات. "  هاوسەرۆکی ژووری ئەندازیارانی کشتوکاڵیی ئامەد باس لەوەش دەکات، ئەو پارەیەی کرێکاران لە بەرامبەر کاردا وەریدەگرن زۆر کەمە و ژیانێکی مەمرە و مەژییان هەیە. ئەو سیستمە ئابوورییەی دانراوە لە بەرژەوەندیی چەند کەسێکە و کرێکار لیی سوودمەند نابێت.  سەمەد عوسمان راشیدەگەیێنێت، لە باکووری کوردستان زیاتر لە ٥٠ هەزار کرێکار هەن کە لە سەندیکادا ناویان نووسیوە، بەڵام نزیکەی ٢٥٠ هەزار کرێکاریش هەن کە ناویان نەنووسیوە.