ئەمڕۆ هەینی ١٣.٥.٢٠٢٢ لەسەر کێشەی زەویوزار، لە سنووری قەزای خورماتوو، شەڕ لەنێوان دانیشتووانی گوندەکانی حلێواتی عەرەبنشین و تەپەسەوزی کوردنشین روویدا. حەسەن زەینولعابدین، قایمقامی خورماتوو بە رووداوی راگەیاند، ئەو زەوییەی کە ناکۆکیی لەسەرە، کەوتووەتە نێوان سنووری هەردوو گوند و کێشەکەش ساڵانێکە هەیە.  حەسەن زەینولعابدین گوتیشی: "ئەو زەوییە کەوتووەتە رۆژئاوای گوندی تەپەسەوز کە هاوسنوورە لەگەڵ زەوییەکی گوندی حلێوات کە زەوییەکە موڵکی وەقفی شیعییە و گرێبەستیشی هەیە، بەڵام ئەو زەوییە هیچ پەیوەندییەکی بە گوندی حلێواتەوە نییە و هی جووتیارە کوردەکانی گوندی تەپەسەوزە".  هاوکات عەمید حوسێن عەلی، بەڕێوەبەری پۆلیسی قەزای خورماتوو بە رووداوی راگەیاند، دوای دروستبوونی کێشەکە، پۆلیس چووەتە ئەو شوێنە و نەیهێشتووە شەڕ پەرە بسێنێت.  عەمید حوسێن عەلی باسی لەوەش کرد: "دانیشتووانی هەردوو گوند داوای یاساییان تۆمارکردووە و بڕیارە رۆژی یەکشەممە لەبەردەم دادوەر ئامادەبن".