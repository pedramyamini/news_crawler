رۆژی دووشەممە، ٩ - ٥ - ٢٠٢٢، حه‌یده‌ر شه‌شۆ، فەرماندەی هێزی پاراستنی ئێزدخان، لەبارەی رەوشی ئاسایشی شنگال و دەوروبەری بە تۆڕی میدیایی رووداوی راگەیاند: "لەدوای رۆژی ٢ی ئایارەوە هیچ شەڕێکی راستەوخۆی چەکداری لەنێوان هێزەکانی سوپای عێراق و یەبەشە رووینەداوە، ئێستا ئاوارەبوونی خەڵکیش نەماوە، بەڵام خەڵکی ئێمە ترسیان هەیە لەهەر کاتێک بێت شەڕ رووبداتەوە، بۆیە چەند رۆژێکە داوای دەرچوونی هێزە چەکدارەکان لە نێو شار و کۆمەڵگە و شوێنەکانی نیشتەجێبوون دەکەن. "  هێزەکانی پاراستنی ئێزدخان، کە ژمارەیان ٢٥٠٠ پێشمەرگە دەبێت، سەر بە وەزارەتی پێشمەرگەیە.  حەیدەر شەشۆ دەڵێت: "خەڵک داوا دەکەن هێزە چەکدارەکان بچنە دەرەوە و لە شوێنەکانی نیشتەجێبوون نەمێنن و نەبنە مەترسی بۆ خەڵکی ناوچەکە، لەسەر ئەو بنەمایە ئێمە هێزەکانمان لە کۆمەڵگەی دووگرێ بردە دەرەوەی کۆمەڵگەکە. هێزەکانی یەبەشەش ئاڵاکانیان داگرتووە و دەڵێن هێزەکانمان بردووەتە دەرەوە، بەڵام راست ناکەن هێشتا لەنێو گوند و کۆمەڵگەکاندان. "  فەرماندەی هێزی پاراستنی ئێزدخان، سەبارەت بە دۆخی شنگال دەڵێت: "خەڵک هێشتا دەترسێت و دۆخی ئەمنی تاڕادەیەک جێگیر بووە، بەڵام مەترسی سەرهەڵدانەوەی گرژییەکان هەیە، خەڵک ئێستا دەترسن بەتایبەت ئەوانەی ماڵیان نزیکە لە بارەگاکانی یەبەشە، چونکە زانیاریی تەواومان هەیە چەندین بارەگا و خانوونیان بۆمبڕێژکردووە و خۆیان بۆ ئەگەرەکان ئامادە کردووە. "  رۆژی ١ ـی ئایار پێکدادان لە نێوان سوپاى عێراق و چەکدارانى یەبەشە لە قەزاى شنگال لە سنوورى پارێزگاى نەینەوا روویدا. ٢ ـى ئایار پێکدادانەکان دووبارەبوونەوە، سوپاى عێراق ئاشکرایکرد، لە رووبەڕووبوونەوەکەی رۆژی ٢ی ئایاردا سەربازێکیان کوژراوە. حکومەتی عێراق ماوەی یەک ھەفتەی بە چەکدارانی یەبەشە دا بۆ چۆڵکردنی شنگال و تەواوی یەکە ئیدارییەکانی سەر بە شنگال.   بەهۆی ناکۆکییەکانی نێوان یەبەشە و هێزەکانی سوپای عێراق لەماوەی کەمتر لە هەفتەیەکدا نزیکەی ١١ هەزار کەس لە قەزای شنگالەوە ئاوارەبوون و روویان لە کەمپەکانی پارێزگای دهۆک کرد.