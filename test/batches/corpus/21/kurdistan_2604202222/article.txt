حوسێن نووری، هاونیشتمانییەکی خەڵکی شاری سلێمانییە و تەمەنی ٧٠ ساڵە، ئەو لەگەڵ دەیان کەسی دیکە لە بەیانی زووەوە چوونە بەردەم بانکەکان بۆ ئەوەی مووچەی مانگی ئازار وەربگرن، بەڵام بە بەشێکیان گوترا بڕۆنەوە و بەیانی وەرنەوە، پارە بەش ناکات.  حوسێن نووری کە لە گوندێکی شارۆچکەی سورداشەوە لە کاژێر حەوتی بەیانی گەیشتووەتە بەردەم بنکەی پێنجی خانەنشینی پێشمەرگە لە سلێمانی، بەڵام دوای حەوت کاژێر نۆرەگرتن و چاوەڕوانی بەدەستی بەتاڵ گەڕایەوە ماڵ و بە رووداوی گوت، "ئێمەی خانەنشینان داوا دەکەین چاکسازییەکە باش بکرێت و ئەم دۆخەمان بۆ چارەسەر بکەن، ٥٢ ساڵ خزمەتم هەیە وەڵا، هاتووین پێمان دەڵێن بڕۆن پارە نییە. "  جگە لە سستی دابەشکردنی مووچەی خانەنشینان، مووچەی وەزارەتەکانی شارەوانی، ئاوەدانکردنەوە، خوێندنی باڵا، رۆشنبیری و کارەبا لە رۆژی ٢٤ ـی مانگەوە بەهۆی نەبوونی پارەوە راگیراوە، خەزنەدارەکانیش کە دەچن بۆ هێنانی پارە، تەنیا بڕە پارەیەکیان پێدەدەن کە ناگاتە ٢٠٠ ملێون دینار.  ئاری رەباتی، خەزنەدار لە بانکی تانجەرۆ دەڵێت، "رۆژانە نوێنەری خۆمان دەچێت بۆ وەرگرتنی پارە، بەڵام هەرجارە و بەشێکمان دەدەنێ، بۆ نموونە بانکەکەی ئێمە پێویستی بە دوو ملیار و نیو هەیە بۆ مووچەی خانەنشینی، بەڵام تاوەکو ئێستا بەنزیکەی ملیارێک و ١٠٠ ملیۆن دیناریان پێداوین ئەویش بەش ناکات، بۆ مووچەی پێنج وەزارەتەکە رۆژانە دەچین هەر دەڵێن پارە نییە، پارە هەبێت پێتانی دەدەین، بەڵام وابڕوات دوای جەژن پارەی ئەوان دێت، چونکە لە بانکی هەرێم پارە نییە. "  بەپێی زانیارییەکانی رووداو، رۆژی سێشەممە لە سلێمانی هیچ بڕە پارەیەک بۆ دابەشکردنی مووچە نەگەیشتووەتە بانکەکان، ئەو پارەشی کە دابەشکراوە هی رۆژانی رابردووە.  هەر بەپێی زانیارییەکانی تۆڕی میدیایی رووداو، پێویستە لە داهاتی ناوخۆی سلێمانی ٧١ ملیار دینار بۆ تەواوکاری مووچەی سلێمانی، هەڵەبجە، گەرمیان و راپەڕین دابینبکرێت تاوەکو مانگی دوو  ئەو بڕە پارەیە بە تەواوی دابینکراوە، بەڵام ئێستا بەهۆی درەنگ گەڕانەوەی داهاتی نێوخۆ و دەروازە سنوورییەکان، پرۆسەی دابەشکردنی مووچە بە سستی بەڕێوەدەچێت.