موقەدەم کارزان ئەمیر غەفووری، گوتەبێژی بەڕیوەبەرایەتیی گشتیی پۆلیسی هەرێمی کوردستان لەمیانی بەشداریکردنی لە کاژێری دووەم بەرنامەی نورۆژ لە کاژێر ٠٨: ٠٠، کە بێستوون عوسمان پێشکێشی دەکات، ئاماژەی بەوە کرد، "لەسەر فەرمانی مەسرور بارزانی، سەرۆکوەزیرانی هەرێمی کوردستان و بە سەرۆکایەتیی لیوا تاریق ئەحمەد، بەڕێوەبەری گشتی، ژوورێكی ئۆپەراسیۆنی تایبەت پێکهێندراوە بۆ دەستگیرکردنی داواکراوەکان".  بڕیاری دەستگیرکردنی داواکراوەکان رێکەوتی جیاوازیان هەیە، هەندێکیان دەگەڕێتەوە بۆ دوای راپەڕینی باشووری کوردستان و تاوەکو ئێستا جێبەجێ نەکراون.  بەڕێوەبەرایەتیی پۆلیسی هەرێمی کوردستان بە هەماهەنگی و بەشداریپێکردنی هێزەکانی پۆلیس، ئاسایش، هێزی زێرەڤانی، لیوا هاوبەشەکان لە وەزارەتی پێشمەرگە، یەکەی ٧٠، یەکەی ٨٠ و دەزگای هەواڵگری لە ژووری ئۆپەراسیۆنی باڵای هاوبەش کار بۆ دەستگیرکردنی داواکراوەکان دەکەن، لە هەر پارێزگا و شارێکیش ژووری ئۆپەراسیۆن دروستکراون و فەرمانەکە جێبەجێ دەکەن.  ژمارەی داواکراوەکان ٥٩٢٠ کەسن و تاوەکو ئێستا زیاتر لە ٤٧٠ کەس دەستگیرکراون. بە گوتەی موقەدەم کارزان ئەمیر غەفووری، هەر کەسێک لە شوێنێک سکاڵای لەسەر تۆمار کرابێت و داواکراو بێت، دوای دەستگیرکردنی دەگەڕێندرێتەوە بۆ ئەو شوێنە.  گوتەبێژی بەڕیوەبەرایەتیی گشتیی پۆلیسی هەرێمی کوردستان دەشڵیت، "داواکراوەکان بەو جۆرە نین بە ئازادی بە شارەکاندا بگەڕێن، بەڵکو بەشێکیان خۆیان حەشارداوە، بەشێکیان لە دەرەوەی هەرێمی کوردستان و عێراقیشن. "