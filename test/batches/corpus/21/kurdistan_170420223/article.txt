تەحسین تاریق، پلانی دارشتبوو بە قاچاخ لە هەولێرەوە بەرەو بەریتانیا بکەوێتەڕێ. بەریتانیا بڕیارێکی دەرکرد کە هەر کۆچبەرێکی نایاسایی دەستگیربکات، ٦٥٠٠ کیلۆمەتر دووری بخاتەوە و بینێرێت بۆ وڵاتی رواندا. ئەو بڕیارە وایکرد تەحسین و  چەندین هاونیشتیمانی دیکە بە پلانەکانیاندا بچنەوە.  تەحسین تارق، جامچی دەڵێت، "پێموایە ئەو بڕیارەی بۆریس جۆنسن داویەتی، بڕیارێکی زۆر تاکلایەنەیە. بڕیارێکە دژی مافی پەنابەرانە، چونکە ئەم بڕیارە هەموو چین و نەتەوەیەک ناگرێتەوە. بۆ نموونە ئێستا ئەو بڕیارە بەسەر پەنابەرانی ئۆکراینی جێبەجێ نابێت. بێ کێشە دەچنە بەریتانیا و هەروەکو پەنابەریش هەژماردەکرێن. "  تەحسین تاریق، پیشەی جامچییە و خاوەن کاری خۆیەتی، بڕیارەکەی بەریتانیا مێشکی قاڵکردووە، بیر لە جێگرەوەیەک دەکاتەوە، جارێکی دیکە رێگە سەختەکەی ئەوروپا بگرێتەوە بەر و بگاتە دۆست و هاوەڵانی لە بەریتانیا.  تەحسین تارق باسی لەوەش کرد، "لە ٢٠١٥ ـەوە هەوڵدەدەم وڵات بەجێبهێڵم و بڕۆم بۆ بەریتانیا. رۆیشتیشم، بەڵام لە بولگاریا بەهۆی درۆ و بەڵێنی ناڕاستی قاچاخچییەکان کە پێیان گوتین رێگەکە ئاسانە، دەبوو بگەڕێمەوە، ئێستا بیر لەوە دەکەمەوە جارێکی دیکە بڕۆمەوە. "  بەگوێرەی ئامارێکی دەزگای لووتکە بۆ کاروباری ئاوارە و پەنابەران، لە ٢٠٢١ دا ٣٧ هەزار کەس لە هەرێمی کوردستان و عێراق کۆچیانکردووە.  لە ساڵی ٢٠١٤ تاوەکو کۆتایی ٢٠٢١، ٦٦٣٠٠٠ کەس لە عێراق و هەرێمی کوردستان کۆچیان کردووە، ٤٧٧ هاونیشتمانیی هەرێمی کوردستان لە رێگەدا بەهۆکاری جیاواز گیانیانلەدەستداوە. تەنیا لە ٢٠٢١ یشدا ٥٣ هاونیشتیمانی لە رێگەی کۆچکردن گیانیانلەدەستداوە، ١٩ ـی دیکەش بێسەروشوێنن.