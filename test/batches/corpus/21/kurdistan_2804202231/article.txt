جیهاد عومەر، خاوەن یەکێک لە ئۆتۆمبێلە سووتاوەکان بە رووداوی گوت، "سەرچاوەی دارایی سێ خێزان لەسەر ئەو تانکەرە بوو، دایکم نەخۆشە و لە جێدا کەوتووە، وەڵڵا ئۆتۆمبێلەکەم زۆر کەوتووە لەسەر من، بە خوای گەورە پارەم بۆی قەرز کردووە. نازانم بڵێم چی! "  رووداوەکە بەهۆی وەرگەڕان و گڕگرتنی تانکەرێکەوە روویدا کە نەوتی بارکردبوو، بەوهۆیەوە پێنج ئۆتۆمبێڵ بە تەواوی سووتان و دووکەسیش بریندار بوون، زیان بەر تونێلەکەش کەوتووە و هاتووچۆ لەو رێگەیە پەکی کەوت.  شایەتحاڵێکی رووداوەکە باسی لەوە کرد، "ئەوە ئاگری گرت، کە ئاگری کرد ئەمانە کێشەیان نەبوو، ئاگرەکە نەفتاو بوو نازانم چییە، هەمووی بەیەکەوە هات، ئیتر ئەو کوڕە خوشکەزای من بوو، هەر ئەوەی بۆ کرا لە ئۆتۆمبێلەکەی دابەزی و رایکرد. "  دوای زیاتر لە دوو کاژێر لەڕێگەی نۆ تیمی بەرگریی شارستانیی سلێمانی، گەرمیان و دەربەندیخان ئاگرەکە کۆنترۆڵ کرا، بەڵام تاوەکو ئێوارەی ئەمڕۆش تونێلەکە بەڕووی شۆفێراندا نەکرابووەوە.    سلێمان سەعید، قایمقامی دەربەندیخان ئاماژە بەوە دەکات، "بەداخەوە زیانە مادییەکان دواتر دەیبینن، ئەوە تونێلەکەیە بە ئاسانی رێگەی تونێلەکە ناکرێتەوە، تەنیا رێگەچارەسەر بەکارخستنەوەی رێگەی دەربەندیخان سلێمانییە، ئەو کۆمپانیایەی رێگەکەی گرتووە، دەست بە پرۆژەکە بکاتەوە. "  رێژەن بورهان، بەڕێوبەری پۆلیسی هاتووچۆی دەربەندیخان باس لەوە دەکات، "جگە لە نالەباری هەلومەرجی رێگەوبانەکە و هەڵکەوتەی جوگرافیی شوێنی رووداوەکە کە زۆربەی کات رووداوەکان دووبارە دەبێتەوە، کەمتەرخەمیی شۆفێرانیش زۆر جار هۆکارە و بەرپرسیارن بۆ درووستبوونی ئەم رووداوانە. "  قایمقامییەتی دەربەندیخان داوایکردووە تیمێکی ئەندازیاری لە رێگەوبانی سلێمانی بێن بۆ هەڵسەنگاندنی دۆخی تونلێلەکە و  لیژنەیەکیش پێکهێندراوە بۆ خەمڵاندنی زیانەکان.