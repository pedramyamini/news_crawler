رۆژی ١٠ ى ئایارى ٢٠٢٢ دادگاى باڵاى فیدراڵى لەبارەى سکاڵاکەوە کۆدەبێتەوە، کە لەلایەن سەرۆکى ژوورە بازرگانییەکانى عێراقەوە تۆمارکراوە لە دژى رێواز فایەق، سەرۆکى پەرلەمانى کوردستان، لەکاتێکدا پێشتر دانیشتنى تایبەتى دادگا لەبارەى ئەو سکاڵایە لە ٥ ى نیسانى ٢٠٢٢ دواخرا.  سکاڵاکە لەدژى هەموارى ماددەى چوارى یاساى یەکێتیی ژوورەکانى بازرگانی و پیشەسازی لە هەرێمى کوردستانە، کە لە ساڵى ٢٠٢١ لەلایەن پەرلەمانى کوردستانەوە کراوە.  بەگوێرەى ئەو هەموارە، دەبێت یەکێتیى ژوورەکانى بازرگانی و پیشەسازیی هەرێمى کوردستان تەواوى تۆمارنامە و داتابەیس و زانیارییەکانى پەیوەست بە تۆمارکردنى ناوە بازرگانییەکان بگوازێتەوە بۆ وەزارەتى بازرگانى و پیشەسازیى هەرێمى کوردستان.  دانا دارا، راوێژکارى یاسایی لە پەرلەمانى کوردستان بە تۆڕى میدیایی رووداوى راگەیاند، کێشەى ئەو هەموارە لەوەدایە کە ئەو کۆمپانیایانەى لە عێراق ناو تۆماردەکەن، پێویستە بۆ کردنەوەى لقەکانیان لە هەرێمى کوردستان داواکاری پێشکێش بە وەزارەتى بازرگانی و پیشەسازیى حکومەتى هەرێمى کوردستان بکەن، ئەوەش جگە لەوەى هەموارەکە "دەسەڵاتێکى زۆرى" لە ژوورە بازرگانییەکانى هەرێمى کوردستان وەرگرتووەتەوە.  ئەو راوێژکارە یاساییە لە پەرلەمانى کوردستان ئەوەشی خستەڕوو، "بەوپێیەى سکاڵاکە لەسەر سەرۆکى پەرلەمانە، سەرەڕاى ئەرکەکەى، بریکارى یاسایی هەیە، کە ئامادەى دانیشتنەکەى دادگا دەبێت. "  بەگوێرەى ئەو هەموارە، پێویستە لە ماوەى ٣٠ رۆژ لەپاش بەرکاربوونى ئەو یاسایە، یەکێتیى ژوورە بازرگانییەکان تۆمارنامە و زانیارییەکانى تایبەت بەو پرسە بگوێزنەوە بۆ وەزارەتى بازرگانى و پیشەسازی.  سیروان محەممەد، سەرۆکى ژوورى بازرگانیى سلێمانى بە تۆڕى میدیایی رووداوى راگەیاند، سەردانى پەرلەمانى کوردستانیان کرد بۆ چارەسەرکردنى ئەو کێشەیە و گوتیشى، "بەگوێرەى هەموارى یاساکە لە هەرێمى کوردستان ئەگەر ناوى کۆمپانیایەک تۆماربکرێت بەوپێیەى ناچێتە سیستمى تۆمارى ژوورە بازرگانییەکانى عێراق رەنگە بە هەمان ناوەوە کۆمپانیایەکى دیکە لە ناوەند تۆماربکرێت. "