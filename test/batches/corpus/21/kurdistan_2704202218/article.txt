هیوا سەمەد، نوێنەری خۆبەخشانی تەندروستی بە رادیۆی رووداوی گوت: "داواکاریی ئێمە تەنیا دامەزراندنە. کاتی شەڕی داعش کە دامەزراندن راگیرا، ئێمە بێدەنگ بووین، چونکە زانیمان هەرێمی کوردستان لە دۆخێکی سەختدایە و ئێمە هیچ داوایەکمان نەکرد و هاوکارییەکی زۆری ناوەندە تەندروستییەکانمان کرد. لەسەر گیرفانی خۆمان دەواممان دەکرد و بۆشاییەکانی ناوەندە تەندروستییەکانمان پڕ کردەوە. "  نوێنەری خۆبەخشانی تەندروستی گوتیشی: "ئێمە داوای دامەزراندنێکی روون دەکەین بەبێ جیاوازی و لایەنگری. دوای ئەوەی زانیمان بە شێوەیەکی ناڕوون کارمەند دامەزرێنراوە، بڕیارمان دا ناڕەزایەتی دەرببڕین و لە ناوەندە تەندروستییەکان بێینە دەرەوە و داوای مافەکانی خۆمان بکەین بۆ ئەوەی ئەم جیاوازییە رێکبکرێتەوە. ئەوە چوار رۆژە لەسەر شەقامین و دەواممان بایکۆت کردووە، بەڵام بە هیچ ئەنجامێک نەگەیشتووین. "  هاوژین عوسمان، سەرۆکی لقی سلێمانیی سەندیکای کارمەندانی تەندروستییش دەڵێت: " ١٢ هەزار دانەمەزراوی تەندروستی لە سنووری پارێزگای سلێمانیدا هەیە کە بەراورد بە هەولێر و دهۆک زۆر زیاترە. "  سەرۆکی لقی سلێمانیی سەندیکای کارمەندانی تەندروستی باسی لەوە کرد، چەند جار داوای دامەزراندنیان کردووە، بەڵام دواتر لە کاتی شەڕی داعش و قەیرانی داراییدا کە زانییان دۆخی دارایی حکومەت خراپە و مووچەی پێنادرێت، گوشارەکانیان بۆ دامەزراندن کەمکردوونەتەوە و پێیان وابووە ناواقیعییە کە داوای دامەزراندنی ١٢ هەزار کەس بکەن.  هاوژین عوسمان باسی لەوەش کرد: "ئێستا کە دەبینین لە شوێنێکی وەکو زاخۆ کە دانیشتووانەکەی هێندە زۆر نییە و ١٠٠ کەس دادەمەزرێنرێن، یان بۆ هەولێر و دهۆک و سۆران دەکرێت و بۆ ئێمە ناکرێت، لای ئێمە و دانەمەزراوەکانی سنووری پارێزگای سلێمانی ناخۆشە. "  سەرۆکی لقی سلێمانیی سەندیکای کارمەندانی تەندروستی ئاماژەی بەوەش کرد: "ئەم جیاوازییە لە دامەزراندن ئێمەی تووڕە کرد. تەندروستکاران رەخنەیان لە وەزیری تەندروستییە کە بۆچی قبووڵییەتی بۆ ناوچەیەک کارمەند دابمەزرێنرێت بۆ ناوچەیەکی دیکە قبووڵی نییە. "