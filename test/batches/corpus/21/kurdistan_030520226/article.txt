بەگوێرەی راگەیێندراوی نووسینگەی داواکاری گشتیی فیدراڵی لە ئەڵمانیا کە رۆژی ٢ی ئایاری ٢٠٢٢ بڵاوکراوەتەوە، (ئۆزگور. ئا)، کە وڵاتینامەی تورکیای هەیە دوای ئەوەی رۆژی ٢٨ی نیسان لەلایەن دادگای ئەڵمانیا بڕیاری زیندانیکردنی بۆ دەرکراوە، رۆژی ٢٩ی نیسان لە شاری بریمەن لەلایەن پۆلیسەوە دەستبەسەرکراوە و رۆژی ٣٠ی نیسانیش خراوەتە زیندانەوە.   لە راگەیێندراوەکەدا هاتووە، (ئۆزگور. ئا) لە مانگی ئایاری ٢٠١٨ ـەوە لە نێو رێکخستنی سەرەکی پەکەکەدا کاربەدەست بووە و لە چەندین ناوچەی ئەڵمانیا "بەرپرسی ناوچە" بووە. دوایینجار بەرپرسی ناوچەی هامبورگ بووە.  داواکاریی گشتیی ئەڵمانیا ئاماژەی بەوەداوە (ئوزگور. ئا) کاتێک لە بەرلین بەرپرسی ناوچە بووە، راستەوخۆ بەشداری لە کۆکردنەوەی هاوکاری دارایی بۆ پەکەکە کردووە، لە هەمانکاتدا کاری رێکخستن و بانگەشەکردن بۆ پەکەکەی بەڕێوەبردووە.