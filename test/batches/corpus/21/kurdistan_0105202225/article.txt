لیوا عەواد سوورچی، یاریدەدەری فەرماندەی پۆلیسی پارێزگای نەینەوا بە تۆڕی میدیایی رووداوی راگەیاند، ئەمشەو یەکشەممە، ١ی ئایاری ٢٠٢٢، سێ مووشەک و سەکۆیەکی هەڵدانی مووشەک لە نزیک گوندی فازلییەی سەر بە باشیک دەستیان بەسەر داگیراوە کە بەنیازبوون ئاڕاستەی سەربازی زیلکان بکرێن.   لەبارەی هێرشە مووشەکییەکەی سەر قەزای خەبات، یاریدەدەری فەرماندەی پۆلیسی پارێزگای نەینەوا گوتی، ٦ مووشەک لە نزیک گوندی منارەی شەبەک و کەرەملیس لە سنووری قەزای حەمدانییە لە پارێزگای نەینەواوە، ئاڕاستەی کۆمپانیای کار کراون لە سنووری قەزای خەباتی سنووری پارێزگای هەولێر.  هەر لەبارەی مووشەکبارانەکەوە، دژە تیرۆری کوردستان لە راگەیێندراوێکدا ئاشکرایکرد، کە شەش مووشەک لە نزیک زێی بادینان لە قەزای خەبات کەوتنە خوارەوە و هیچ زیانێکى گیانى و ماڵى لێنەکەوتووەتەوە.   یاریدەدەری فەرماندەی پۆلیسی پارێزگای نەینەوا ئاماژە بەوە کرد، لێکۆڵینەوەکان لە رووداوەکە دەستیپێکردووە.