لە نووسراوێکی وەزارەتی دارایی و ئابووریی حکومەتی هەرێمی کوردستان کە بە ژمارە ٣٨٧٨ لە رۆژی ١٣ی نیسانی ٢٠٢٢ دەرچووە و واژۆی ئاوات شیخ جەناب، وەزیری دارایی لەسەرە، هاتووە: "پاڵپشت بە نووسراوی سەرۆکایەتیی ئەنجومەنی وەزیران ژمارە (٢٩٩١ لە ٢٠ی شوباتی ٢٠٢٢) بڕیاردرا بەخەرجکردنی هاوکاری مامۆستایان و فەرمانبەران لە قوتابخانەکانی پەنابەری سووری بۆ مانگی یەکی ساڵی ٢٠٢٢ لە چوارچێوەی یاسا و رێنماییەکان لەسەر بودجەی ساڵی ٢٠٢٢ بەگوژمەی ١٤٢ ملیۆن و ٧٠٠ هەزار دینار".   ئەمڕۆ یەکشەممە، ١٧ی نیسانی ٢٠٢٢، حەسەن قاسم، سەرۆکی یەکێتی مامۆستایانی رۆژئاوا لەو بارەیەوە بە تۆڕی میدیایی رووداوی گوت "ئەو بڕە پارەیە مووچەی مانگی یەکی ساڵی ٢٠٢٢ ە، پێشتر لەساڵی ٢٠١٤ تاوەکو  ٢٠١٩ رێکخراوی پەنابەرانی سەر بە نەتەوە یەکگرتووەکان ئەو هاوکارییکردنەی لە ئەستۆدا بوو، بەڵام دواتر پێیانگوتین کە گرێبەستەکەیان بۆ پێنج ساڵ بووە، ئێمە چووینە لای حکومەتی هەرێمی کوردستان و لەساڵی ٢٠٢٠ ەوە مووچەمان لەسەر حکومەتی هەرێمی کوردستانە، بەڵام ئەویش بە پچڕپچڕ دەدرێت و مانگی ١٠ و ١١ی ساڵی ٢٠٢١ نەدرا، مووچەی مانگی ١٢ درا، ئێستا هی مانگی یەکی ٢٠٢٢ خەرجدەکرێت. "  بەپێی ئاماری یەکێتی مامۆستایانی رۆژئاوا ٥٦ قوتابخانەی تایبەت بە قوتابیانی کوردی رۆژئاوا لە هەرێمی کوردستان هەن: (٢٧ قوتابخانە لە پارێزگای هەولێر، ٢٠ قوتابخانە لە پارێزگای دهۆک و نۆ قوتابخانەش لە پارێزگای سلێمانی)، نزیکەی ٤٠ هەزار قوتابی لەو قوتابخانانە دەخوێنن، هەزار و ٢٠٠ مامۆستا و فەرمانبەری رۆژئاوا لەو قوتابخانەن.  بەهۆی شەڕی ناوخۆی سووریاوە لە ساڵی ٢٠١١، ژمارەیەکی زۆر لە کوردی رۆژئاوا روویان لە هەرێمی کوردستان کردووە، بەپێی دوایین داتاکان لە هەرێمی کوردستان  ٢٤١ هەزار و ٩٣٧ پەنابەری رۆژئاوای کوردستان لە هەرێمی کوردستان نیشتەجێن.