حوسێن حەمە كەریم، گوتەبێژی وەزارەتی كشتوكاڵ و سەرچاوەكانی ئاوی حکومەتی هەرێمی کوردستان بە رادیۆی رایگەیاند، "لەپێناو رێگریكردن لە بڵاوبوونەوەی نەخۆشی تای خوێنبەربوون، پێویستە سەربڕین لە سەربڕخانە فەرمییەكان بێت و بە پشكنین و مۆری فەرمی ڤێتێرنەری بچێتە بازاڕ و سەربڕین لە سەر رێگەكان و لاكۆڵانەكان قەدەخە بكرێت".  گوتەبێژی وەزارەتی كشتوكاڵ و سەرچاوەكانی ئاوی حکومەتی هەرێمی کوردستان راشیگەیاند، "ئەم ئاگادارییە ئاڕاستەی هەموو فەرمانگە پەیوەندیدارەکان کراوە کە دەبێت لەمڕۆوە ئەو بڕیارە بچێتە بواری جێبەجێکردنەوە، ئەم رێکارە خۆپاریزییانە دەبێت بەردەوام هەبن، بەڵام بەهۆی ئەم نەخۆشییەوە جەختی لەسەر کراوەتەوە، لە هەموو سەربڕخانەکان نوێنەری پزیشکانی ڤێتێرنەری هەیە و هەرکەسێک سەرپێچی ئەم رێکارانە بکات لە لایەن لیژنەی قایمقامییەتی پارێزگاکانەوە کە لایەنی جێبەجێکارن رووبەڕووی سزا دەکرێنەوە".  بەگوتەی حوسێن کەریم، ئەو رێکارانەی کە وەزارەتی کشتوکاڵ و سەرچاوەکانی ئاوی حکومەتی هەرێمی کوردستان بڵاویکردوونەتەوە خۆی دەبینێتەوە لە شەش خاڵ؛ دەبێت پشكنینی ئاژەڵەكان پێش سەربڕین و دوای سەربڕین بە مەبەستی دڵینابوون لە تەندروستییان، ئەنجامبدرێت، هەروەها پێویستە سەربڕین لە سەربڕخانە فەرمییەكان بێت و بە پشكنین و مۆری فەرمی ڤێتێرنەری بچێتە بازاڕ، سەربڕین لە سەر رێگە و لاكۆڵانەكان قەدەخە بكرێت.  رێکاکارەکانی وەزارەتی تەندروستی ئەمانەی خوارەوەن:  یەکەم: پێویستە سەربڕین لە سەربڕخانە فەرمیەکان بێت و بە پشکنین و مۆری فەرمی ڤێتێرنەری بچێتە بازاڕ و سەربڕین لە سەر رێگەکان و لاکۆڵانەکان قەدەخە بکرێت.  دووەم: پشکنینی ئاژەڵەکان پێش سەربڕین و دوای سەربڕین بە مەبەستی دڵنیابوون لە تەندروستی ئاژەڵەکە ئەنجامبدرێت.  سێیەم: پێویستە رێکارە تەندروستییەکان بۆ پۆشینی جلوبەرگی تایبەتمەند و کەلوپەلی سەربڕین لەسەربڕینخانەکاندا رەچاوبکرێت.  چوارەم: کەرەنتینەکانی ئاژەڵی لە مەرز و فڕۆکەخانەکاندا پێویستە پشکنینی ورد بۆ ئەو ئاژەڵانە بکەن کە دێنە نێو هەرێمی کوردستان بۆ مەبەستی دڵنیابوون لە تەندروستی ئاژەڵەکان.  پێنجەم: وەزارەتمان رێکاری پێویست دەگرێتە بەر بۆ مەبەستی دابینکردنی دەرمانی شووشتنی ئاژەڵ بۆ لەنێوبردنی مشەخۆری دەرەکی (قڕنە) کە هۆکاری سەرەکی گواستنەوەی ڤایرۆسی نەخۆشی تای خوێنبەربوونە لە نێوان ئاژەڵەکان و ئەم هەڵمەتە لەسەر ئاستی هەرێمی کوردستان ئەنجام دەدرێت.  شەشەم:  کۆنتڕۆڵکردنی دیاردەی هێنانی ئاژەڵ بەشێوەی نافەرمی لە سنوورەکانی دەرەوە و نێوان هەرێمی کوردستان و عێراقی فیدراڵ، هەروەها رێگەگرتن لە هێنانی ئاژەڵ لەو پارێزگایانەی کە نەخۆشی تای خوێنبەربوونیان تێدا بڵاوبووەتەوە.  دکتۆر شاڵاو عارف، بەرپرسی کوشتارگەی هاوچەرخی سلێمانی، رۆژی پێنجشەممە ٢٨ - ٤ - ٢٠٢٢، لەبارەی ئەو نەخۆشیەوە بە تۆڕی میدیایی رووداوی راگەیاند: " ئەم نەخۆشیە لەساڵی ١٩٧٩ ەوە لە هەموو عێراق هەیە و ساڵانە لە وەرزی بەرزبوونەوەی پلەی گەرما بەشێوەی رۆتین لەنێو کوشتارگەی هاوچەرخی سلێمانی پلانی تایبەتی خۆمانی بۆ دادەنێن و و سەرنجمان لەسەر قۆناخی پێش سەربڕینە. "  دکتۆر شاڵاو عارف دەشڵێت: "ئەگەر چی تا ئێستا بە فەرمی لە هەرێمی کوردستان هیچ حاڵەتێکی تووشبوون بەو نەخۆشیە تۆمارنەکراوە و هێشتا وەرزی گەرما نەهاتووە، بەڵام ئەگەر نەخۆشییەکە هاتبێتە دیالە و پارێزگاکانی باشووری عێراق ئەوا ئەگەری هەیە لە هەرێمی کوردستانیش سەرهەڵبدات؛ بۆیە پێویستە رێوشوێنەکان بۆ دڵنیابوون لە بڵاوبوونەوەی بگیرێتە بەر. "  ٢٤ ى نیسانى ٢٠٢٢، حەیدەر حەنتووش، بەڕێوەبەرى یەکەى نەخۆشییە گواستراوەکان لە بەڕێوەبەرایەتیی تەندروستىی زیقار بە تۆڕى میدیایی رووداوى گوت: " ئەمڕۆ سێ تووشبووی دیکە بە تاى خوێنبەربوون لە زیقار تۆمارکراون و  یەکێکیان گیانى لەدەستدا".  بە گوتەى حەیدەر حەنتووش، لە ناوەڕاستى ساڵی رابردووەوە ٣٠ کەس لە زیقار تووشی پەتاى خوێنبەربوون بوون و ١٠ تووشبوویان گیانیان لەدەستداوە.  نیشانەکانی نەخۆشیی تای خوێنبەربوون لە مرۆڤدا، بەپێی پسپۆڕانی بوارەکە، ئەمانەن: سەرئێشە، ئازاری مل و سک، سووربونەوەی چاو و سەرشان و سنگ، سکچوون و رشانەوە کە خوێنبەربوونی لەگەڵ دەبێت.  ئەم هەواڵە بە هاوبەشی لەنێوان هێمن بابان و رێبوار عەلی ئامادەکراوە