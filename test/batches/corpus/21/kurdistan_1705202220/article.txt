لە راگەیێندراوێکدا، عەلا جبووری، وەزیری بازرگانیی عێراق رایگەیاند، ئەنجوومەنی وەزیرانی عێراق لە کۆبوونەوەی ئەمڕۆیدا بڕیاریدا پشت بە بڕیاری ئەنجوومەنی وەزاریی ئابووریی ببەست و نرخی وەرگرتنی هەر تۆنێک گەنم لە جووتیاران بۆ ٨٥٠ هەزار دینار زیاد بکات، دوای ئەوەی پێشتر بڕیاری دابوو هەر تۆنێک گەنم بە ٧٥٠ هەزار دینار لە جووتیاران بکڕێت.   وەزیری بازرگانی عێراق روونیکردەوە، لە کۆبوونەوەکەدا ئەنجوومەنی وەزیران گفتوگۆیکرد لەبارەی لێكەوتەکانی قەیرانی دارایی و بڕیاری دادگەی باڵای فیدراڵی عێراق و بڕیاری ئەنجوومەنی وەزاریی ئابووری بە زیادکردنی ١٠٠ هەزار دینار بۆ هەر تۆنێک گەنم، بڕیاری زیادکردنیدا و ئەمەش لە چوارچێوەی پشتیوانی حکومەتە بۆ جووتیاران و سەرخستنی وەرزی وەرگرتنی گەنم.  عەلا جبووری، وەزیری بازرگانی عێراق پێشبینی دەکات ئەمساڵ ملیۆنێک و ٥٠٠ هەزار تۆن گەنم وەربگرن.  لە کۆبوونەوەی رۆژی سێشەممە ٨/٣/٢٠٢٢، ئەنجوومەنی وەزیرانی عێراق بڕیاریدا:  یەکەم: رەزامەندیدان لەسەر وەرگرتنی تەواوی بەرهەمی گەنمی ناوخۆیی لە ناوەوە و دەرەوەی پلانی بڕیاردراو لەسەر ئەم وەرزەدا.    دووەم: نرخی کڕینی گەنم بۆ ئەم وەرزە و وەرزەکانی دیکە، بەپێی ئاماژەکانی نرخی جیهانی دەبێت کە لە ئەنجوومەنی وەزاریی بۆ ئابووری پشتی پێدەبەستێت  سێیەم: نرخی وەرگرتنی گەنم بۆ ئەمساڵ ٨٥٠ هەزار دینار بۆ هەر تۆنێک.  چوارەم: خەرجکردنی شایستەی جووتیارانی وەرزی کشتوکاڵی رابردوو، لەماوەی ١٠ رۆژدا، خەرجکردنی شایستەی جووتیارانی ئەمساڵ ٢٠٢٢ تاوەکو ئەوپەڕی ٣٠/٦/٢٠٢٢.  پێنجەم: پەسندکردنی کۆنووسی کۆبوونەوە لەبارەی پلانی کشتوکاڵ و هاندانی بەکارهێنانی تەکنەلۆجیای نوێی ئاودێری کە وەزیرانی کشتوکاڵ و سەرچاوەکانی ئاو و راوێژکاری سەرۆکوەزیران بۆ کاروباری ستراتیژی پەسندیان کردووە.