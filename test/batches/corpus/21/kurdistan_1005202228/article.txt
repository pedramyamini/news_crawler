پینج ساڵە ژینوار و عیسای تەمەن ٢٨ ساڵ ژیانی هاوژینییان پێکهێنابوو، بەیانی ئەمڕۆ دوای ئەوەی کە کێشە دەکەوێتە نێوانیان، عیسا بە وایەر هاوژینەکەی دەخنکێنێت و دواتر خۆی رادەستی هێزەکانی پۆلیس دەکات.  عیسا تاژیکی، باوکی ژینوار [ژنە خنکێندراوەکە] بە تۆری میدیایی رووداوی گوت، "جارێکی دیکەش کێشەیان هەبووە، کچەکەم هاتەوە ماڵ و هاوژینەکەی چووە دەرەوەی وڵات، زۆر هەوڵماندا کە بێتەوە و ژنەکەی بباتەوە، چونکە ئێمە کەسوکاری یەکدین و هیچمان لەگەڵ یەکدی نەبووە. دواتر هەندێک ریشسپی هاتنە نێو کێشەکە و گوتیان ئەگەر ئێوە لێی ببورن ئەو دەگەڕێتەوە، ئێمەش گوتمان ئەوە ئێمە کێشەمان نییە و با بێتەوە، ئێمە پشتگیری ژنەکەمان نەکرد و ویستمان لەگەڵی بگونجێت. "  خوشکەزایەکی ژینوار دوایین کەس بووە کە شەوی رابردوو بۆ ماوەی سێ کاژێر قسەی لەگەڵ کردووە و دەڵێت، باسی هیچ کێشەیەکی نەکردووە.  سیلاڤ رێبەر، خوشکەزاری ژینوار بە رووداوی گوت، "هیچ شتێکی وای نەبوو، گوتی کەی دێیتە لام، منیش پێمگوت بەخوا نازانم، بەڵام ئەگەر مووچە هات دێمە ماڵتان، دواتر گوتی زوو وەرە بۆ ئەوەی بچینە دکتۆر، دەمەوێ چاویلکەیەک بۆخۆم دروستبکەم، چونکە چاوەکانم باش نابینن، هەر ئەوەمان باس کرد و هیچ گلەیی دیکەی نەبوو. "  دوای رووداوەکە، بکوژ خۆی رادەستی پۆلیس کرد و دانی بە تاوانەکەیدا ناوە، بۆ پۆلیس باسی لەوە کردووە کە کێشەیان هەبووە و لە ئەنجامدا گەیشتووەتە ئەوەی کە بیخنکێنێت.  هێمن سلێمان، گوتەبێژی پۆلیسی دهۆک ئاماژە بەوە دەکات، "بەپێی ماددەی ٤٠٦ لە یاسای سزادانی عێراقی ئەو تۆمەتبارە دەستبەسەر کراوە، سزاکەی زیندانیکردنی تاهەتاییە و هەندێکجاریش تاوەکو سزای لە سێدارەدان دەڕوات، چونکە بەپێی یاسا ئەوە کوشتنی بە ئەنقەستە، دوایین بڕیار بۆ بەڕێز دادوەر دەگەڕێتەوە. "  رووداوکە کاژێر ٠٨: ٠٠ ـی بەیانی روویداوە، بەگوێرەی زانیارییەکان هاوژینی ژینوار ساڵێکە لە ئەوروپا گەڕاوەتەوە و سێ مانگە لە ماڵی باوکی جیابووەتەوە.