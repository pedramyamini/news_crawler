ئەندامێکی مەکتەبى سیاسیى یەکێتى دەڵێت، "خاڵ بە خاڵ هەموو شتێکمان یەکلایکردووەتەوە، ئەوەندە ماوە سەرکردایەتى پەسندى بکات. "   ئارێز عەبدوڵڵا، ئەندامى مەکتەبى سیاسیى یەکێتى بە رووداوی راگەیاند، "ئێستا جۆرێک لە نزیکبوونەوەى پارتى و یەکێتى خەریکە دروستدەبێت، بۆیە نامەوێت هەموو ئەوەى لە راپۆرتى لیژنەکانمان باسمانکردووە، بیخەمەڕوو، بەڵام بە دڵنیایی ئەوەى پەیوەندى بە ئیدارەدان و داهات و هۆکار و چارەسەرەوە هەیە، زۆر بەباشى باسکراوە و هیوادارین حکومەت پێداچوونەوەى تێدابکات. "   بەپێى رێککەوتنى یەکێتى و پارتى، دروستتر ئاماژەی بۆ بکەین رێککەوتنى کابینەى نۆیەم، دەبێت یەکێتى ٤٣ % ـی داهاتى سلێمانى و دەوروبەرى و پارتى ٥٣ % ـی داهاتەکانى هەولێر و دهۆک بۆ مووچەى فەرمانبەران تەرخانبکەن. رێککەوتنێک کە دواکەوتنى مووچەى چەند مانگى رابردوو لە سلێمانى زۆرترین ناڕەزایی بەدواداهات.   ئارام عەبدوڵڵا، ئەندامى سەرکردایەتى یەکێتى بە رووداوی گوت، "خەڵک گلەى و گازندە و داواکاریی نوێى هەیەن، دەبێت یەکێتى لەم دیدارەوە و لەو چەند رۆژەى لەبەردەمیدایە، کارێک بکات کە خۆى بگونجێنێتەوە لەگەڵ خەڵک و خواستەکانى. "   لە ١٠ ساڵى رابردوودا، یەکێتى و دۆستەکانى زۆرترین قسە و باس و پڕۆژەیان بۆ پێدانى دەسەڵاتى لامەرکەزى بووە، بەڵام وا پێدەچێت دواکەوتنى مووچە و کەمبوونەوەى پارەى بانکەکان لە شەش مانگى رابردوودا، ئەزموونێک بێت وەهابێت کە جارێکى دیکە ئەو حیزبە لەسەر لامەرکەزى زۆر پێداگرنەبێت