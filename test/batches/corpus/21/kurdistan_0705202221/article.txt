دووکەڵێکی زۆر و بۆنێکی ناخۆشی بێزارکەر بەسەر گەڕەکەکانی کەڕامە و دەروازەدا لە کورەکە بەرز دەبێتەوە و خەڵکی هەراسان کردووە.   لوقمان حاجی، دانیشتوویەکی گەڕەکی کەڕامەیە و دەڵێت، "بۆنێکی زۆر ناخۆش و پیسی هەیە، گەڕەکەکەمان هەمووی سکاڵای لەسەری هەیە. "   سالار حەسەن، دانیشتوویەکی دیکەی گەڕەکی کەڕامەیە و گوتی، "دووکانەکەی من بەرامبەرییەتی، بێزاری کردووم، بەردەوام دەرگا دادەخەم. "   دانیشتووانی گەرەکەکە سکاڵایان دژی کردارە نا تەندروستەی کورەکە گەیاندووەتە فەرمانگەی تەندروستیی کەرکووک.   بەڕێوەبەری تەندروستیی کەرکووک رایگەیاند، لە هەوڵدان چارەسەری پێویستی بۆ بدۆزنەوە، دوای ئەوەی بۆیان دەرکەوتووە زیانی تەندروستیی بۆ خەڵک هەیە و دانیشتووانی ئەو گەڕەکانەی هەراسانکردووە.   دکتۆر نەبیل حەمدی، بەڕێوەبەری تەندروستی کەرکووک دەشڵێت، "لە راستیدا ئەم کورەیە لە سەردەمی دروستکردنی نەخۆشخانەکەوە هەیە. لەم دواییانە کە پاشماوەکان زیادبوون و خانوو لە نزیک نەخۆشخانەکە دروستکران چ زیادەڕۆبن یان نا. ئێمە لە هەوڵداین کورەیەکی گەورە لە دەرەوەی شار دروستبکەین بە هاوکاری لەگەڵ شارەوانیی کەرکووک. "   بەپێی توێژینەوەی رێکخراوەکانی تایبەت بە ژینگە لە کەرکووک، چەندین گازی نامۆ و بێزارکەر هۆکاری پیسکردنی ژینگەن کە زۆربەی ئەو گازانە پەیوەستە بە دامەزراوە نەوتییەکانەوە  لە هەندێک گەڕەکیش بەهۆی بۆنێکی تیژ و بێزارکەرەوە ماوەی ساڵێکە خەڵک ناڕەزایی دەردەبڕن.