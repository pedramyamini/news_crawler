سکرتارییەتی کۆمیتەی ناوەندیی کۆمەڵە لە راگەیێندراوێکدا دەڵێت، ئەو حیزبە تۆمەتبارکردنی پەیوەندی بە ژمارەیەک چالاکڤانی ناسراو و خۆشناوی شاری بانە کە لەلایەن کۆماری ئیسلامییەوە دەستبەسەرکراون، رەتدەکاتەوە و هیچ پەیوەندییەکی رێکخراوەییان لەگەڵ کۆمەڵە نییە.  لە راگەیێندراوەکەدا هاتووە: "کۆماری ئیسلامی هەوڵدەدات، بە بانگەشەکردن و دروستکردنی دۆسێی ناڕاست پێش لە چالاکییە مەدەنییە ئاشکرا و یاساییەکان بگرێت، بەڵام رابردوو پێشانیداوە هەوڵەکانی سەرکەوتوو نابێت و ئەو دەستبەسەرکردنانە، ناتوانن کۆمەڵگەی زیندووی کوردستان بێدەنگ بکەن".  هێزەکانی ئیتلاعاتی سوپای پاسداران سەرلەبەیانی رۆژی سێشەممە ٢٦/٠٤/٢٠٢٢ چوونەتەسەر ماڵی ژمارەیەک چالاکڤانی مافی کرێکاران و ژنانی شاری بانە و هەشت کەسیان دەستبەسەرکرد. نیشتمان رەحمەتی و حەسەن عیزەتی ئازادکراون و پەروین عەبدوڵڵا پەنا، عومەر سولەیمانی، سەعید محەممەدی، ئەفشین رەشیدی، فاتح مەجیدی و فوئاد فاروقی هێشتا دەستبەسەرن.  بەڕێوەبەرایەتی گشتیی ئیتڵاعاتی سنە ئەمڕۆ هەینی راگەیێندراوێکی بڵاوکردەوە و ئەو چالاکڤانانە بە ئەندامێتیی کۆمەڵە تۆمەتبار دەکات و دەڵێت، لە دەرەوەی وڵات رێنمایی دەکران و دەیانویست دۆخێکی نائەمنی بۆ بەڕێوەچوونی رێورەسمەکانی رۆژی جیهانی کرێکاران و رۆژی قودس دروستبکەن. هەروەها بەوە تۆمەتباریان دەکات، هەوڵیانداوە خەڵک هانبدەن بەهۆی خراپی دۆخی ئابوورییان، لەبەردەم قایمقامیەتی شارەکان گردببنەوە.