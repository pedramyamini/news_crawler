شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆران رۆژی سێشەممە ١٠ - ٥ - ٢٠٢٢ بە تۆڕی میدیایی رووداوی راگەیاند، جڤاتی نیشتمانیی بزووتنەوەی گۆڕان لە هیچ کۆبوونەوەیەکدا بڕیاری کشانەوەی لە حکومەت نەداوە و هیچ بڕیارێکی لەو شێوەیە نییە.  شوناس شێرکۆ گوتی، لە کۆبوونەوەکانی پێشتردا جڤاتی نیشتمانیی بزووتنەوەی گۆڕان گفتوگۆی لەبارەی ئەگەری کشانەوە لە حکومەت کردووە، ئەوەش ئەگەر رێککەوتنی تایبەت بە بەشداریکردن لە حکومەت جێبەجێنەکرێت و رایگەیاند: ئەو کاتەش جڤاتی نیشتمانیی بزووتنەوەی گۆڕان تەنیا گفتوگۆی کردووە و هیچ جۆرە بڕیارێکی لەو شێوەیە نەدراوە.   پاش ئەوەی لە دوایین هەڵبژاردنی پەرلەمانی عێراق گۆڕان نەیتوانی هیچ کورسییەک بەدەست بهێنێت، دەنگۆکان لەبارەی کشانەوەی گۆڕان لە حکومەتی هەرێمی کوردستاندا زیاتربوون.   لە رۆژی ٢٧ ـی ئاداری ٢٠٢٢، کاردۆ محەممەد، رێکخەری ژووری پەرلەمانی بزووتنەوەی گۆڕان بەشداریی لە بووڵتەنی کۆڕۆژی رووداو کرد و گوتی، "جڤاتی نیشتمانیی بزووتنەوەی گۆڕان لە مناقەشەیەکی توونددان لەبارەی کشانەوە یان مانەوەی بزووتنەوەکە لە حکومەت. ئەگەر بە قازانجی خەڵکی کوردستانی بزانین، دەکشێینەوە. " سەرەڕای ئەم لێدوانانە، بەڵام تاوەکو ئێستا بزووتنەوەی گۆڕان لە حکومەتدا بەردەوامە و نەکشاوەتەوە.