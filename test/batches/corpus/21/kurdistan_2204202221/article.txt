مەزڵوم عەبدی دەشڵێت، تورکیا ئەو رێککەوتنە نێودەوڵەتییانەی بە بەشداریی وڵاتانی گەرەنتیکار واژۆکراون، بۆ دژایەتیکردنی "هەرێمەکەمان" پێشێلیان دەکات.   ئەوە لە کاتێکدایە کە رۆژی ٢٠ - ٤ - ٢٠٢٢ لە هێرشێکی فڕۆکەی بێ فڕۆکەوانی تورکیادا لە کۆبانێ، سێ بەرپرسی یەکینەکانی پاراستنی ژنان (یەپەژە) گیانیان لەدەستدا.   مەزڵوم عەبدی لەو بارەیەوە نووسیویەتی: "بە ئامانجکردنی کۆبانێ، تۆپبارانکردنی خەڵکی سڤیلی بێگوناهـ و کوشتنی کەسایەتیی کارگێڕی لە رێگەی درۆنەوە بریتین لە دنەدان و هەڕەشەن بۆ سەر ئاساییش و ئاشتی، ئۆپەراسیۆنەکانی دژی داعشیش پەکدەخەن. "  یەکینەکانی پاراستنی ژن (یەپەژە) ناسنامەی ئەو سێ کەسەیان بڵاوکردەوە کە لە هێرشەکەدا گیانیان لەدەستدا و رایگەیاند، کاتێک بەر هێرشەکە کەوتوون لە ئەرکی خۆیاندا بوون و بە فڕۆکەی بێفڕۆکەوان لێیان دراوە و کراونەتە ئامانج.   بەگوێرەی ئەوەی کە یەپەژە بڵاویکردووەتەوە، ئەوانەی گیانیان لەدەستداوە ئەمانەن:   - رانیا حەنان لە عەفرین لەدایکبووە و ناسراوە بە (دیلار حەلەب)  - رودین عەبدولقادر محەممەد، لە کۆبانێ لە دایکبووە و ناسراوە بە (روناهی کۆبانێ)   - جیهان نیداڵ عەلی لە کۆبانێ لەدایکبووەوە و ناسراوە بە (کۆبانێ)  ئەو سێ کەسە لە رۆژی ٢٠ - ٤ - ٢٠٢٢ لە هێرشێکی فڕۆکەی بێفڕۆکەوانی تورکیادا لە کۆبانێ گیانیان لەدەستدا رۆژی هەینی لە رێوڕەسمێکدا تەرمەکانیان هەر لەو شارەی رۆژئاوای کوردستان بەخاک سپێردرا.