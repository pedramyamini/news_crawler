رێکخراوەکانی مافی مرۆڤ لە رۆژهەڵاتی کوردستان بڵاویانکردەوە، هێزەکانی ئیتلاعاتی سوپای پاسداران سەرلەبەیانی رۆژی سێشەممە چوونەتەسەر ماڵی ژمارەیەک چالاکڤانی شاری بانە و لانیکەم شەش کەسیان دەستبەسەرکردووە.  حەسەن عیزەتی، بەرپرسی سەندیکای کرێکارانی بانە و هاوژینەکەی پەروین عەبدوڵڵاپەنا، کە چالاکڤانی مافی ژنانە، لەگەڵ عومەر سولەیمانی و سەعید محەممەدی، چالاکڤانانی مافی کرێکاران و هەروەها ئەفشین رەحیمی و فاتح مەجیدی، مامۆستایانی لەسەرکارلادراو دەستبەسەرکراون و دەست بەسەر کەلوپەلە تایبەتییەکانیاندا گیراوە. هاوژینی سەعید محەممەدیش دەستبەسەرکراوە، بەڵام دوای چەند کاژێرێک ئازادکراوە.  تۆڕی مافی مرۆڤی کوردستان دەڵێت، ئەو شەش چالاکڤانە بۆ گرتووخانەی ئیتلاعاتی سوپای پاسداران لە سنە گواستراونەتەوە و تاوەکو ئێستا هۆکاری دەستبەسەرکردنیان بە کەسوکاریان رانەگەیێندراوە.  لەلایەکی دیکەوە، ئەمڕۆ میدیاکانی سەر بە سوپای پاسداران لە زاری بەرپرسێکی ئەمنی پارێزگای سنەوە بڵاویانکردەوە، هەشت کەس بە تۆمەتی ئەندامێتیی لە کۆمەڵە، رێکخراوی کوردستانی حیزبی کۆمۆنیستی ئێران لە بانە دەستبەسەرکراون.  سروە ناسری، بەرپرسی پەیوەندییەکانی کۆمەڵە، رێکخراوی کوردستانی حیزبی کۆمۆنیستی ئێران ئەو تۆمەتە رەتدەکاتەوە و دەڵێت، دەستبەسەرکراوان ئەندامی ئەو حیزبە نین. دەشڵێت، هێزەکانی ئێران لە بەرەبەری ١ی ئایار، رۆژی جیهانیی کرێکار ئەو چالاکڤانە مەدەنی و سەربەخۆیانە دەستبەسەر دەکەن تاوەکو پێش بە چالاکییەکانیان بگرن.