چۆمان ئەحمەد، گوتەبێژی ئیدارەی گەرمیان بە تۆڕی میدیایی رووداوی راگەیاند، بەهۆی کاریگەریی ئەو شەپۆلە خۆڵبارینەی کە رووی لە گەرمیان کردووە هاوکات بەپێی پێشبینییەکانی کەشوهەوا ئەگەری چڕبوونەوەی زیاتری شەپۆلەکە هەیە، بۆ پاراستنی تەندروستیی فەرمانبەران و هاووڵاتییان، ئیدارەی گەرمیان بڕیاریدا کە دەوامی ئاسایی سەرجەم فەرمانبەران رابگرێت.  گوتەبێژی ئیدارەی گەرمیان راگەیاند، راگرتنی دەوام تەندروستی و دەزگا خزمەتگوزارییەکان ناگرێتەوە.  تاوەکو ئێستا بەپێی زانیارییەکانی پەیامنێری رووداو، لە گەرمیان بەهۆی خۆڵبارین ٢٣ نەخۆش براونەتە نەخۆشخانەکانی گەرمیان.     ئاسۆ کەمال، بەڕێوەبەری کەشناسی و بوومەلەرزەزانیی سلێمانی لەبارەی ئەو خۆڵبارینەی کە بەیانیی ئەمڕۆ ناوچەکانی هەرێمی کوردستانی گرتووەتەوە بە تۆڕی میدیایی رووداوی گوت، "بۆ سبەی کاریگەرییەکانی بەردەوام دەبێت، بەڵام رۆژی چوارشەممە بەرەو کەمبوونەوە و کۆتایی دەچێت. "     هەینى رابردوو شەپۆلێکى دیکەى خۆڵبارین لە عێراق هەڵیکرد و تاوەکو یەکشەممە ٢٢ ـى ئایار بەردەوامبوو. لە مانگى نیسانى ئەمساڵەوە زیاتر لە هەشت شەپۆلى خۆڵبارین عێراقى گرتووەتەوە.