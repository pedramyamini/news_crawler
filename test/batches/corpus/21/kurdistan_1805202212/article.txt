رۆژی چوارشەممە عەلی رەحیم، باوکی لیا بە ئەرکان عەلی پەیامنێری تۆڕی میدیایی رووداوی گوت، "لیا تەمەنی ١٠ ساڵانبوو، رۆژی دووشەممەی رابردوو کاژێر ١٤: ٢٠ چووبووە دەرەوە لە ماڵی دراوسێیەکمان لەگەڵ منداڵەکانیدا یاری کردبوو، دایکی گوتی بزانە لیا چی دەکات؛ من رۆیشتم گوتیان چووتە دەرەوە، زۆر گەڕام بەداخەوە نەمدۆزییەوە، لە کۆتایی چوومە ئەو باخەی جیرانمان کە ماڵێكی رێزدارن، بە پاسەوانەکەیانم گوت دەتوانم بچم سەیربکەم، گوتی لێرە نییە؛ گوتم باشە و رۆیشتم، دواتر دیسان گەڕامەوە بۆ ئەوێ، سەیرمانکرد و بینیم سێ سەگ کچەکەمیان رادەکێشا، خاوەن ماڵەکە دەوری سەگەکانیشی تەلبەند کردبوو، کچەکەم بەسەریدا چووتە ژوورەوە، سەگی پۆلیسی بوون بە ئارەزووی خۆیان گۆشتیان لێکردبووەوە. "  باوکی لیا باس لەوە دەکات، دیواری ئەو تەلبەندەی کە سەگەکانی تێدابووە، زیاتر لە دوو مەتر بەرزبووە، بەڵام کچەکەی بەردەوام حەزی بە یاریکردن بووە لەگەڵ سەگ، بۆیە بەسەر تەلبەندەکەدا سەرکەوتووە و چووەتە نێو باخەکە. دەشڵێت، "سکاڵامان لەسەر ئەو خاوەن ماڵە نییە و ماڵێکی زۆر بەڕێزن. "  هەروەها باسی لەوەش کرد، کاتێک کچەکەی هێنایە دەرەوە، بە کەڵکی ئەوە نەمابوو ببرێتە نەخۆخشانە، چونکە سەگ بە خراپی پەلامای دابوو، دەشڵێت، "سەگەکان بە کەیفی خۆیان لێیان خواردبوو. "   باوکی لیا ئاماژەی بەوەش کرد، ئەو سکاڵای لەسەر کەس نییە و لە کامێراکانی چاودێرییەوە دەرکەوتووە کە کچەکەی بەسەر تەلبەندەکەدا چووەتە ئەو شوێنە.  پێش قسەکانی باوکی لیا؛ رۆژی چوارشەممە ١٨ ـی ئایاری ٢٠٢٢، سامان نادر، بەڕێوەبەری فریاکەوتنی خێرای سلێمانی بە تۆڕی میدیایی رووداوی گوت: "ئاگاداری رووداوی لەوشێوەیە نیم و بە ئێمە نەدراوە، ئەگەر رووداوێکی لەوشێوەیە هەبێت و منداڵێک سەگ پەلاماری دابێت و مردبێت، بێگومان بە ئێمە دەگات و ئاگاداری دەبین".  هەروەها دکتۆر بەرزان عەلی، بەڕێوەبەری دادپزیشکی سلێمانی بە تۆڕی میدیایی رووداوی گوت: "تەرمی هیچ منداڵێک نەهێندراوەتە دادپزیشکی کە بەهۆی پەلاماردانی سەگەوە گیانی لەدەستدابێت".