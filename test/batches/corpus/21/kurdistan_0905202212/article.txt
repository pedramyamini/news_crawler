بەپێی نووسراوی ژمارە ١٠٦٧ کە لە ٢٧ی نیسانی ٢٠٢٢ لە لایەن ئەنجوومەنی وەزیرانەوە دەرچووە و رەوانەی سەرۆکایەتیی هەرێمی کوردستان کراوە، مەسرور بارزانی، سەرۆکوەزیرانی هەرێمی کوردستان داوا لە سەرۆکایەتیی هەرێمی کوردستان دەکات لەسەر راسپاردەی وەزارەتی پێشمەرگە رەزامەندی لەسەر گۆرانکارییەکان لە ژمارەیەک لە پۆستی باڵای وەزارەت بدات، کە ئەمانەن:  - گواستنەوەی لیوا روکن بەختیار محەممەد سدیق مەعرووف لە راوێژکاری باڵای سەربازییەوە بۆ پۆستی ئەمینداری گشتیی وەزارەت.  - گواستنەوەی لیوا روکن ئیبراهیم ساڵح عەبدولڕەحمان لە جووڵەی سەربازی بۆ راوێژکاری سەربازی.  - لیوا قارەمان کەمال عومەر لە جێگری سەرۆکی دەستەی ئەرکانەوە بۆ راوێژکار لە سەرۆکایەتیی هەرێمی کوردستان.  - عەمید دلێر ئەحمەد فەقێ رەشید لە بەرپرسی دەستەی وردبینی دارایی بۆ بەڕێوەبەری گشتیی چاودێری دارایی.  - عەمید وریا حەسەن زاهیر لە ئەنجوومەنی وەزیرانەوە بۆ بەڕێوەبەری گشتیی هەواڵگریی پێشمەرگە.  - عەمیدی یاسایی کەمال تالیب سەلام لە هێزەکانی ٧٠ بۆ بەڕێوەبەرایەتی گشتیی فەرمانگەی یاسایی   سەرۆکوەزیرانی هەرێمی کوردستان داوای پەسندکردنی ئەو گۆڕانکارییانە لە سەرۆکایەتیی هەرێمی کوردستان دەکات کە لە لایەن وەزارەتی پێشمەرگەوە بۆی پێشنیازکراوە.  لەو نووسراوەی ئەنجوومەنی وەزیرانی هەرێمی کوردستان کە واژۆی مەسرور بارزانی لەسەرە و رەوانەی سەرۆکایەتیی هەرێمی کوردستان کراوە، هاتووە: "هاوپێچ وێنەیەکتان لە نووسراوی وەزارەتی پێشمەرگە ژمارە (و / ی / ٦) لە ٢٦/١/٢٠٢٢ لەگەڵ بەراییەکان بۆ دەنێرین و داوا دەکەین بە ئاڵوگۆڕکردنی پایەی ئەو شەش بەڕێزانەی کە لە خشتەکە ناو و پایەکانیان دیاریکراوە لە پایەی پێشوویان بۆ پایەی ئێستا بەپێی ئەو شوێنانەی کە بەرامبەر ناوەکانیان دیاریکراوە لەسەر میلاکی وەزارەتیان؛ بۆ ئەو مەبەستە لە یاسای سەرۆکایەتی هەرێمی کوردستان بفەرموون بۆ دەرکردنی فەرمانی هەرێمی و لە ئەنجامەکە ئاگادارمان بکەنەوە. "  رۆژی ٢٦ - ١ - ٢٠٢٢، جەبار یاوەر، ئەمینداری گشتیی وەزارەتی پێشمەرگە خانەنشینکراو و پلەکەشی بۆ بەرزترین پلەی سەربازی لە عێراق و هەرێمی کوردستان بەرزکرایەوە.  رۆژی چوارشەممە ٢٦.١.٢٠٢٢ جەبار یاوەر، لەبارەی کارکردنی لەدوای خانەنشینبوون بە تۆڕی میدیایی رووداوی گوت: "بە نیاز نیم لەماڵەوە دابنیشم؛ رەنگە لە ناوەندێکی لێکۆڵینەوەی سەربازی یان ستراتیژی کاربکەم؛ هەروەها وەکو شارەزای سەربازی هاوئاهەنگیم لەگەڵ دەزگاکانی راگەیاندن دەبێت و رەنگە لە سەرۆکایەتیی هەرێمی کوردستانیش وەکو راوێژکار دەستبەکاربم".