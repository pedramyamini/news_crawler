هەستیار عەلی، توێژەری دەروونی لە چاكسازی گەورانی سلێمانی لە  بەرنامەی مژاری رادیۆی رووداو كە لە سلێمانی پێشكێشكرا ئاماژەی  بەوە دا، نزیكەی ٣٠٠ سزادراوی چاكسازییەكەیان لەسەر بازرگانیكردن و  بەكارهێنانی ماددەی هۆشبەر سزادراون و گوتیشی، "لەو  ٣٠٠ سزادراوە ١٢٤ یان زیاتر لە جارێك لەسەر بەكارهێنانی ماددە  هۆشبەرەكان سزادراون".   ئەو توێژەرە بەپێویستی زانی پەلەبكرێت لە جێبەجێكردنی بڕگەكانی  یاسای  بەرەنگاربوونەوەی ماددەهۆشبەرەکان و كارتێكەرە عەقڵییەكانی  ساڵی   ٢٠٢٠ ـی پەرلەمانی كوردستان كە بەپێی ئەو یاسایە دەبوو سەنتەرێك  بۆ راهێنانەوە و چارەسەركردنی ئەو  كەسانە دروست  بكرایە كە  بەكارهێنەری ماددە هۆشبەرەكانن، بەڵام تاوەكو ئێستا سەنتەرەكە  دروستنەكراوە.  بەگوتەی ئەو توێژەرە دەروونییە، ئەگەر سەنتەرەكە دروستبكرایە و چارەسەری  تێدا بكرایە، ئەو سزادراوە زۆرە لە چاكسازییەكاندا نەدەبوون.   لە ساڵی ٢٠٢٠ لە پەرلەمانی كوردستان، یاسایەك بۆ بەرەنگاربوونەوەی  ماددەهۆشبەرەکان دەرچوو، بەپێی بڕگەیەكی یاساكە دەبوو لەلایەن وەزارەتی  تەندروستی سەنتەرێك بۆ چارەسەری تووشبوان بكرابایەوە، بەكارهێنەر وەك  نەخۆش مامەڵەی لەگەڵ بكرێت نەك تاوانبار، بەڵام تاوەكو ئێستا ئەو  سەنتەرە دروستنەكراوە.