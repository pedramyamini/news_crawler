بەرەبەیانی رۆژی شەممە ١٦ - ٤ - ٢٠٢٢، ئەمیر عوسمان، بەڕێوەبەری پێکەوەژیان لە وەزارەتی ئەوقاف و کاروباری ئایینی حکومەتی هەرێمی کوردستان میوانی بەرنامەی پاشیڤی رووداو بوو و گوتی، "هەشت ئایین بە فەرمی لە وەزارەتی ئەوقاف نوێنەرایەتییان هەیە کە بریتین لە ئایینەکانی ئیسلام، کریستیان، ئێزدی، کاکەیی، سائیبی مەنداوی، بەهایی، جوو و زەردەشتی. "  بەڕێوەبەری پێکەوەژیان لە وەزارەتی ئەوقاف و کاروباری ئایینی هەرێمی کوردستان دەڵێت، "کولتووری پێکەوەژیان لە هەرێمی کوردستان لەمێژینەیە و لە رۆژهەڵاتی نێوەڕاست کەموێنەیە. لە کوردستان هەڵگری هەر بیر و باوەڕێکی ئایینی بیت، دەتوانی لە چوارچێوەی کوردستانیبوون بەوپەڕی ئازادییەوە تەعبیر لە ماف و ئایین و بیروباوەرەکانی خۆت بکەیت. "   ئەمیر عوسمان پێیوایە، پرسی پێکەوەژیان "پرسێکی خۆڕسکە و لە بنیاتی خەڵکی کوردستاندا هەیە و ئەوەش وایکردووە سەرنجی جیهان بەلای خۆیدا رابکێشێت؛ هەر ئەوە وایکردووە پاتریاکی هەموو ئاشوورییەکان بێتە هەرێمی کوردستان و کاتێکیش ماکرۆنی سەرۆکی فەرەنسا هاتە کوردستان، مەتران داود لەبەردەم کامێرا گوتی، تاکە پەناگەمان کە شکۆ و ئایینمانی تێدا پارێزراوە، هەرێمی کوردستانە. "   ئەمیر عوسمان گوتی، "لە راپۆرتەکانی رێکخراوی نەتەوە یەکگرتووەکان و کۆمیسیۆنی باڵای ئازادیی ئایینی ئەمەریکا و یەکێتی ئەوروپادا بەردەوام پێداگری لەوە کراوەتەوە کە پرسی پێکەوەژیان لە کوردستان راستەقینەیە و جیاوازترە لە ناوچەکانی دیکە. لەو راپۆرتانەدا جیاوازی کراوە لە نێوان هەرێمی کوردستان و ناوچە جێناکۆکەکان و عێراقیش و وەک نموونەیەکی کەموێنە ئاماژەی پێدراوە. "   لەبارەی ژمارەی کەنیسە و مزگەوتەکانی هەرێمی کوردستان، بەڕێوەبەری پێکەوەژیان لە وەزارەتی ئەوقاف رایگەیاند، "لە کوردستان پێنج هەزار ٧٣٢ مزگەوت هەن، بە کەرکووکیشەوە زیاتر لە شەش هەزار مزگەوت هەن. هەروەها ٢٤٠ کەنیسە لە هەرێمی کوردستان هەن. هەموو ئایین و ئایینزاکانی کوردستان پەرستگەی خۆیان هەیە. "   بڕیاربوو شێخی ئەزهەر سەردانی هەرێمی کوردستان بکات، بەڵام دواکەوت و ئەمیر عوسمان دەڵێت، "کەشوهەوای سیاسیی عێراق لەبارنەبووە و بڕیارە دوای ئاساییبوونەوەی دۆخی سیاسیی عێراق و پێکهێنانی حکومەتی عێراق، شێخی ئەزهەر سەردانی هەرێمی کوردستان بکات. "   بە بۆچوونی بەڕێوەبەری پێکەوەژیان لە وەزارەتی ئەوقاف، رێزگرتن و پێکەوەژیانی ئایینەکان لە  هەرێمی کوردستان رایەڵێکی مێژوویی هەیە و بەر لەوەی یاسایی بێت، کولتوورێکی لەمێژینەیە و گوتی، "تا ئێستا لە هەموو هەرێمی کوردستان یەک کەیس لە بنکەکانی پۆلیس لەسەر پێشێلکردنی ئازادی ئایینی تۆمار نەکراوە و هیچ کەسێک لە ئایینەکانی دیکە لە هەرێمی کوردستان دەستدرێژی لێنەکراوە و پەلامار نەدراوە و نەچەوسێندراوەتەوە. "