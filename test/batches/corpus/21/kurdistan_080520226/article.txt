هەیسەم جبووری، راوێژکاری تەکنیکی سەرۆکوەزیرانی عێراق، شەوی رابردوو لە هەڤپەیڤینێکدا لەگەڵ کەناڵی نیمچە فەرمیی عێراق رایگەیاند: "بڕیارەکانی دادگەی باڵای فیدراڵیی عێراق بڕیاری کۆتایین و دەبێ جێبەجێ بکرێن، بۆیە حکومەت و پەرلەمانی عێراق مافی ئەوەیان نییە بڕیاری دادگەی فیدراڵیی وڵات لەبارەی نەوتی هەرێمی کوردستان هەڵبوەشێننەوە یان جێبەجێی نەکەن، لەژێر رۆشنایی ئەمە دەبێ حکومەتی فیدراڵیی عێراق دەست بە جێبەجێکردنی ئەم بڕیارە بکات، نەک ئەگەری جێبەجێکردنی یان جێبەجێنەکردنی تاوتوێ بکات".  راوێژکاری تەکنیکی سەرۆکوەزیرانی عێراق دەشڵێت: "رێکاری جێبەجێکردنی بڕیاری دادگەی فیدراڵیی عێراق سەبارەت بە نەوتی هەرێمی کوردستان، دەکرێت لەڕێگەی دەرکردنی یاسای نەوت و گازەوە بێت یان لەڕێگەی دانانی بڕگەیەک لە یاسای بودجە تایبەت بەم بابەتە بێت، بەڵام دەزانم لە روانگەی بودجەکانی ساڵانی رابردووەوە یاسای بودجە بە تەنیا ناتوانێ ئەم بابەتە چارە بکات، چونکە یاساکانی بودجە بەشێوەیەکی راست جێبەجێ نەدەکران، تەنانەت ئەمجارە ناتوانرێ بودجە بێ جێبەجێکردنی بڕیارەکەی دادگەی فیدراڵیی عێراق پەسند بکرێت".  ئەو لێدوانەی راوێژکارەکەی سەرۆکوەزیرانی عێراق دوای ئەوە هات کە ئیحسان عەبدولجەبار، وەزیری نەوتی عێراق رایگەیاند: "دیارە ئێمە بەرەو جێبەجێکردنی دەقی بڕیارەکەی دادگەی فیدراڵی تایبەت بە نەوت و گازی کێڵگەکانی هەرێمی کوردستان دەچین، چونکە دەستپێشخەری و نەرمی نواندن و ویستی دروستکردنەوەی متمانە و چارەکردنی پرسەکانی رابردوو ئەنجامیان نەبوو".  دادگەی فیدراڵیی عێراق لە رێکەوتی ١٥.٢.٢٠٢٢ بڕیاری دا کە یاسای نەوت و گازی هەرێمی کوردستان نادەستوورییە. دادگەکە هەروەها بڕیاری دا کە دەبێ حکومەتی هەرێمی کوردستان تێکڕای نەوتی بەرهەمهێندراوی خۆی رادەستی وەزارەتی نەوتی عێراق بکات.  رۆژی ٢٨ - ٢ - ٢٠٢٢ چوار سەرۆکایەتییەکەی هەرێمی کوردستان به سه‌رپه‌رشتيى نێچيرڤان بارزانى، سه‌رۆكى هه‌رێمى كوردستان لە سەرۆکایەتیی هەرێمی کوردستان کۆبوونەوە، دواتر لە راگەیێندراوێکدا رایانگەیاند: "بڕيارى دادگەی فيدراڵیی عێراق پێچه‌وانه‌ى ده‌ق و گيان و بنه‌ما راسته‌قينه‌كانى سيستمى فيدراڵييه و پێشێلكردنێكى زه‌ق و ئاشكراى ماف و ده‌سه‌ڵاته ده‌ستوورييه‌كانى هه‌رێمى كوردستانه. "