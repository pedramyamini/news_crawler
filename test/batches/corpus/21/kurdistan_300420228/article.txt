رۆژی شەممە ٣٠ - ٤ - ٢٠٢٢، شکار شۆرش، جێگری بەڕێوەبەری کۆمپانیای شکار بە تۆڕی میدیایی رووداوی راگەیاند، "لە ئەمڕۆ شەممەوە کرێکارەکانمان لە زۆنەکانی چەمچەماڵ و دوکان دەست بەکارەکانیان دەکەنەوە، بەگشتی لە ٢١ شارەوانی کاری پاککردنەوە دەستپێدەکەنەوە".  شکار شۆرش ئاماژەی بەوە کرد کە کرێکارەکانیان لە مانگی ئادارەوە بەهۆی نەبوونی مووچەوە لەو دوو زۆنە لە مانگرتندابوون و گوتیشی، "دەستکردنەوەمان بە کارکردن دوای ئەوە دێت کە ١٩٠ ملیۆن دینار بۆ بەشێکی مووچەی کرێکارەکانمان خەرجکراون و بەڵێنمان پێدراوە کە دوای جەژن سولفەمان بۆ خەرجبکرێت".  بەهۆی خەرجنەکردنی پارەوە بۆیان، لە ساڵی رابردووەوە چەند جارێک کرێکارانی پاککردنەوە لە سنووری پارێزگاکانی سلێمانی و هەڵەبجە، ئیدارە سەربەخۆکانی راپەڕین و گەرمیان مانگرتنیان لە کارەکانیان راگەیاندووە و بەهۆیەوە چەندین شوێن زبڵ و خاشاکێکی زۆری تێدا کۆبووەتەوە.  کۆمپانیای شکار گەورەترین کۆمپانیای پاککردنەوەیە لە سنووری پارێزگاکانی سلێمانی و هەڵەبجە و ئیدارە سەربەخۆکانی راپەڕین و گەرمیان، ٧٨٠ کرێکاری لە زۆنەکانی دووکان و چەمچەماڵ هەیە و ٣٥٠ کرێکاریشی لەنێو شاری سلێمانیدا کاری پاککردنەوە دەکەن.