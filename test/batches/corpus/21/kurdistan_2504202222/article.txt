رۆژی یەکشەممە ٢٤ ـی نیسانی ٢٠٢٢، وەزیری ناوخۆی تورکیا سەردانی فەرماندەیی جەندرمەی پارێزگای وانی کرد. پڕۆژەی دروستکردنی ئەو دیوارە کۆنکرێتییەی بەسەرکردەوە لە کە نێوان باکوور و رۆژهەڵاتی کوردستاندا دروستی دەکەن.   سلێمان سۆیلو، وەزیری ناوخۆی تورکیا باس لەوە دەکات، "لە سنوورەکانی ئاگری، ئیدر و بە کەرتی چاڵدیرانیشەوە، ١٩١ کیلۆمەتر دیوار لێدراوە. دیوارێکی ٨٣٧ کیلۆمەتریش لە سنوورەکانی سووریا لێدراوە. کۆی گشتیی ١٠٢٨ کیلۆمەتر دیوار تاوەکو ئێستا دروستکراوە. "   وەزیری ناوخۆی تورکیا پڕۆژەی دروستکردنی دیوارەکەی خستەڕوو، باسی چۆنییەتی بەڕێوەچوونی کارەکان و گرتنەبەری رێکارە ئەمنییەکانی کرد. سلێمان سۆیلو ئاماژە بەوەش دەکات، لە قۆناخی جێبەجێکردنی کارەکاندا، هاوئاهەنگی بەردەوامیان لەگەڵ لایەنی ئێراندا کردووە. سۆیلو رەخنەی لەو پارتانەی ئۆپۆزیسیۆن گرت کە لەبارەی ئاسایشی سنوور رەخنە لە حکومەتی تورکیا دەگرن.   سلێمان سۆیلو راشیدەگەیێنێت، "پارتێکی سیاسی لە نهۆمی ١٤ ـەوە دەڵێت، لە تورکیا سنوورەکان دانەخراون، سنوور نامووسە، نکۆڵی دەکات لەو کارانەی ئەنجامدراون و بێبەهایان دەکات. ئەوە لە روانگەی ویژدان و مرۆڤایەتییەوە و لە بەرامبەر رەنج و ماندووبوونی هێزە ئەمنییەکانمان کە قارەمانە فیداکاری دەکەن، بوختانە. "   تورکیا لە ئابی ٢٠١٧ ـەوە لە نێوان باکوور و رۆژهەڵاتی کوردستاندا دەستی بە دروستکردنی دیوار کردووە. ئەو دیوارە کە لە بنەڕەتدا بۆ رێگریکردن لە هێرشەکانی پەکەکە دروستکراوە، لە هەمانکاتدا بووەتە بەربەستێک لەبەردەم هاتنی کۆچبەران.   تورکیا هێزی ئەمنیی زیاتر و سیستمێكی چاودێری بەهێزی لەسەر ئەو سنوورە جێگیرکردووە. چاودێری هەر جموجۆڵێک دەکات کە لەسەر ئەو سنوورە روودەدات.