رۆژی شەممە ٣٠ - ٤ - ٢٠٢٢، موقەدەم رێژەن بورهان، بەڕێوەبەری هاتووچۆی دەربەندیخان بە تۆڕی میدیایی رووداوی راگەیاند: "تیمێکی رێگەوبانی سلێمانی سەرقاڵی پاککردنەوەی تونێلی دەربەندیخانن، ئەگەر هەیە تاوەکو ئێوارە کارەکانیان تەواوبکەن، ئەگەر تەواوبوون رێگەکە بۆ ئۆتۆمبێلی بچووک دەکەینەوە و بۆ بارهەڵگر تاوەکو نۆژەنکردنەوەی بەهەموو شێوەیەک قەدەخە دەبێت".  بەڕێوەبەری هاتووچۆی دەربەندیخان سەبارەت بە دۆخی سەلامەتی تونێلەکە گوتی، "بۆ ئۆتۆمبێلی بچووک کێشەی نابێت، بەڵام بۆ بارهەڵگر مەترسیی هەیە".  ئێستا ئۆتۆمبێلی بارهەڵگر و تایبەت لەڕێگەی چیاکانەوە هاتووچۆ دەکەن، ئەمڕۆ لە شاخی بەرانان تەنکەرێکی بارهەڵگری سووتەمەنی وەرگەڕا، موقەدەم رێژەن بورهان سەبارەت بە رووداوەکە دەڵێت: "تەنیا زیانی ماددی هەبووە و زیانی گیانی نەبووە".  رۆژی پێنجشەممە ٢٨ - ٤ - ٢٠٢٢، لە تونێلی دەربەندیخان، رووداوێکی وەرگەڕان و گڕگرتنی تانکەرێکی سووتەمەنیی روویدا، بەوهۆیەوە پێنج ئۆتۆمبێڵ بە تەواوی سووتان و دوو کەسیش بریندار بوون، زیان بەر تونێلەکەش کەوتووە و تاوەکو ئامادەکردنی ئەم هەواڵە بە داخراوی ماوەتەوە.  تونێلی دەربەندیخان، قەزاکانی کفری، کەلار و دەربەندیخان بە سلێمانییەوە دەبەستێتەوە، لە ساڵی ١٩٥٤ لەلایەن دوو کۆمپانیای ئیتاڵی و فەرەنسی دروستکراوە و درێژییەکەی نزیکەی ٨٠٠ مەترە.