لە راپۆرتەکەی نەتەوە یەکگرتووەکاندا هاتووە، پرۆگرامی خۆراکی جیهانی هاوکاریی خۆراک پێشکێشی ٧٥ % ی پەنابەرانی نێو کەمپەکان دەکات و ئاژانسەکەی نەتەوە یەکگرتووەکانیش بە پێدانی پارە هاوکاریی ٣٧ % ی ئەو پەنابەرانە دەکات کە لە دەرەوەی کەمپەکان دەژین.  ئاژانسەکەی نەتەوە یەکگرتووەکان دەڵێت، ٢٥٧ هەزار و ٩٧٤ پەنابەری رۆژئاوای کوردستان و سووریا لە هەرێمی کوردستانن، لەو ژمارەیە ٦٣ % یان لەنێو شارەکان و ٣٧ % یشیان لەنێو کەمپەکاندا دەژین.  راپۆرتەکە ئاماژە بە باری دارایی پەنابەران دەکات و ئاماژەی بە سەرژمێرییەکی ساڵی ٢٠٢١ یش کردووە کە لەنێو پەنابەرانی رۆژئاوای کوردستان و سووریا لە هەرێمی کوردستان ئەنجامدراوە و دەڵێت، ٩٣ % ی پەنابەران پشت بە کاری کاتی دەبەستن و ئەو پەنابەرانەی لەنێو کەمپەکاندا دەژین، داهاتی کەمتریان لە پەنابەرانی دەرەوەی کەمپەکان هەیە.  داهاتی مانگانەی ئەو پەنابەرانەی لەنێو کەمپەکاندا دەژین تێكڕا ٢٥٨ هەزار دینارە و داهاتی مانگانەی ئەوانەی لە دەرەوەی کەمپەکان دەژین تێکڕا ٤٣٦ هەزار دیناری عێراقییە.  ئاسایشی خۆراک لەنێو پەنابەراندا  بەگوێرەی راپۆرتەکە، بۆ ساڵی ٢٠٢١ تەنیا ١٤ % ی پەنابەرانی نێو کەمپەکان و ٤٣ % ی ئەو پەنابەرانەی لە دەرەوەی کەمپەکان دەژین، خۆراکی پێویستیان دەستکەوتووە. ئەوەش لە کاتێکدایە کە بۆ ساڵی ٢٠٢٠ رێژەکە ٣٦ % بە ٧٤ % بووە.  راپۆرتەکە ئاماژە بەوەش دەکات، بۆ بەردەوامیدان بە ژیانیان، بەشێکی پەنابەران خواردن بە قەرز دەکڕن، خەرجیی رۆژانە کەمدەکەنەوە و ئەو هاوکارییانەی پێیان دەدرێت دەیفرۆشنەوە. ئەوەش خراوەتەڕوو، لەنێو پەنابەرانی نێو کەمپەکان و دەرەوەی کەمپەکانیش منداڵان لە قوتابخانە دەردەهێندرێن و کاریان پێدەکرێت، بەڵام ئەو ژمارەیە لەنێو کەمپەکاندا زیاترە.  پرۆگرامی خۆراکی جیهانی ئاماژە بە سەرژمێرییەکی مانگی ئاداری ئەمساڵ دەکات و دەڵێت، ٧٠ % ی پەنابەرانی نێو کەمپەکان بەهۆی بەرزبوونەوەی نرخی شتومەک، خەرجییەکانیان کەمکردووەتەوە.  پرۆگرامی خۆراکی جیهانی بۆ هاوکاریکردنی ٧٢ هەزار پەنابەری رۆژئاوای کوردستان و سووریا لە هەرێمی کوردستان و عێراق بۆ ساڵی ٢٠٢٢ داوای ٢٠.٥ ملیۆن دۆلار دەکات و دەشڵێت، تاوەکو ئێستا لەو بڕە ١٠.٤ ملیۆن دۆلاری پێگەیشتووە و لەگەڵ ئەو پاڵپشتییەی لە ساڵی ٢٠٢١ بۆی ماوەتەوە، دەتوانێت تاوەکو مانگی حوزەیرانی ئەمساڵ هاوکاری پێشکێشی پەنابەران بکات.  بەڵام وەکو رێکخراوەکە ئاماژەی بۆ کردووە، تاوەکو ئێستا هیچ پاڵپشتییەکی بۆ مانگی تەممووز بەدواوەی بەدەستنەگەیشتووە و داوای بەپەلەی ١٠.١ ملیۆن دۆلار دەکات.