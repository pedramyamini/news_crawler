سەروەر محەممەد، ناوی نەخۆشەکەیە دەڵێت، "بەهۆی نەخۆشییەکەمەوە دۆخم زۆر خراپە گورچیلەم سست بووە جگەرم وێرانبووە. دەست و قاچم ئیفلیج بووە، چاوم نابینێت، دەبێت دەمارەکانی دەستم بگۆڕن. و دۆخم زۆر خراپە، بە ٧٠ بۆ ٨٠ وەحدەی ئەنسۆلین  شەکرەم کۆنترۆڵ ناکرێت هەر لە ٥٠٠ و بەرزە".  نەخۆشییەکەی سەروەر گەیشتووەتە قۆناخێک کە چارەسەرکردنی لە هەرێمی کوردستان ئەستەمە و پزیشکەکان پێیان گوتووە چارەسەری لە دەرەوەی وڵاتە.  سەروەر محەممەد دەڵێت، "چارەسەرەکەم لە ئەڵمانیا بە ١٦ دەفتەر دۆلار و لە بەریتانیان ٢٠ دەفتەر دۆلاری تێدەچێت".  بۆ چارەسەرکردن و دابینکردنی دەرمان دکتۆر سامان بەرزنجی، وەزیری تەندروستی بەنووسراو ئاگاداری تەندروستیی سلێمانی کردووەتەوە کە هاوکاری سەروەر بکەن، ئەوانیش وەڵامیانداوەتەوە و گوتوویانە، هاوکاری دەبن، بەڵام چارەسەری لەوێ نییە.   د. نیهادئەحمەد، پزیشکی هەناوی دەڵێت، گورچیلەکانی سستبوون، شەبەکەی چاوی لاواز بووە، جگەری زیانی پێگەیشتووە و لە قۆناخێکە دەبێت پزیشکی چاو دەست و قاچ گورچیلە هەمووی بەجیا بیبینێت. "  سەروەر محەممەد دانیشتووی تاسڵوجەیە لە سلێمانی باوکی دوو منداڵە، پیشەی کرێکاری بووە، بەڵام سێ ساڵە شەکرە لە کارەکەی دووری خستووەتەوە، مانگانە بەلانی کەم ٦٠٠ هەزار دیناری بۆ کڕینی دەرمان پێویستە، کە زۆرینەی خێرخواز بۆی کۆدەکەنەوە.