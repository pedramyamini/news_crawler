رۆژی سێشەممە ١٩ - ٠٤ - ٢٠٢٢، ئەحمەد جەمیل، بەڕێوەبەری گشتیی کشتوکاڵی دهۆک لە کاتی بەشداریکردنی لە بووڵتەنی هەواڵەکانی کاژێر ١٣: ٠٠ ـی تۆڕی میدیایی رووداو کە شەهیان تەحسین، پێشکێشی دەکات لەبارەی مەترسییەکانی وشکەساڵی لە پارێزگای دهۆک رایگەیاند، "نیشانەکانی وشکەساڵی بەرەبەرە بەدیار دەکەون، بەپێی دوایین ئامار، ئەمساڵ لە سەرانسەری پارێزگای دهۆک ٨٠٥ هەزار دۆنم بە گەنم داچێندراوە، نزیکەی ٢٦ % ـی ئەو رووبەرە کە دەکاتە ٢٨٢ هەزار دۆنم بە کەڵکی دوورینەوە نایەت. "   بە گوتەی ئەحمەد جەمیل، "ئەگەر بارانیش ببارێت، ئەو گەنمە هەر بە کەڵکی دوورینەوە نایەت. زۆربەی ئەو رووبەرەش دەکەوێتە قەزای سێمێل و باتێل، هەروەها ناوچەی نێوان بەردەڕەش و کەڵەک. "   بەڕێوەبەری گشتیی کشتوکاڵی دهۆک دەڵێت، "ئەو رووبەرەشی کە ماوەتەوە لە سنووری پارێزگای دهۆک ئەویش مەترسی لەسەرە، بەڵام تاوەکو رادەیەک باشترە، ئەگەر لە ماوەی ١٠ بۆ ١٥ رۆژی دیکەدا باران ببارێت، بەرهەمەکەی باش دەبێت، بەڵام ئەگەر باران نەبارێت، ناڵێم بە کەڵکی دوورینەوە نایەت، بەڵام بەرهەمەکەی زۆر کەم دەبێت. "   ئەحمەد جەمیل ئاماژە بەوەش دەدات، ماوەی دوو ساڵە دیاردەی وشکەساڵیی رووی لە هەرێمی کوردستان کردووە، "ساڵی رابردوو پێشبینیمان دەکرد نزیکەی ٥١٠ هەزار تۆن گەنم بەرهەم بێت، بەڵام نزیکەی ٦٠٠ هەزار دۆنم بە کەڵکی دوورینەوە نەهات. ئەوەشی کە بەکەڵکی دوورینەوە هات، بەهۆی کەمبارانی هەم بڕەکەی کەمتربوو، هەمیش جۆرەکەی باش نەبوو. "   ئەحمەد جەمیل دەشڵێت، "بۆ ئەمساڵ پێشبینیمان دەکرد ٤٢٨ هەزار تۆن گەنم بەرهەم بهێندرێت، بەڵام بەپێی ئەو رووبەرەی کە بەکەڵکی دوورینەوە نایەت، نزیکەی ١٥٠ هەزار تۆن گەنم دەکات. واتە کەمدەبێتەوە بۆ نزیکەی ٢٧٨ هەزار تۆن، بەڵام ئێستا ناتوانین پێشبینی بکەین، چونکە ئەگەر باران ببارێت گۆڕانکاری بەسەردا دێت. "   سەبارەت بە بارانبارینیش لەمساڵدا، بەڕێوەبەری گشتیی کشتوکاڵی دهۆک گوتی، "ئەمساڵ بارانبارین لە سەنتەری پارێزگای دهۆک نەگەیشتووەتە ٢٠٠ ملیم، لە ناوچەیەکی وەکو ئامێدی کە شاخاوییە ئەگەر هەیە گەیشتبێتە ٥٠٠ ملیم، ئاکرێ ٣٨٣ ملیم بووە، لە کاتێکدا لە ساڵانی رابردوو زیاتر لە ٨٠٠ ملیم باریوە. "