دوای ئۆپەراسیۆنی چڕنووک - قوفڵی تورکیا لە هەرێمی کوردستان، لە بەشێک لە تۆڕە کۆمەڵایەتییەکان دەنگۆی ئەوە بڵاوکرایەوە کە هێزەکانی پێشمەرگەش بەشداری و هاوکاریی ئۆپەراسیۆنەکە دەکەن، وەزارەتی پێشمەرگە لەو بارەوە دەڵێت، "تەواوی ئەو تۆمەتانە رەتدەکەینەوە".  لە بەشێکی دیکەی راگەیێندراوەکەدا هاتووە، "وەک هەمیشە پێشمەرگە لە سەنگەرەکانی بەرگریدا، چاوکراوەیە و رێگە نادات هیچ ناوچەیەکی ئاوەدانی تر، بکەوێتە ژێر هەژموونی یەکلایی کردنەوەی کێشەکانی نێوان لایەنە ناکۆکان، چونکە ساڵانێکی زۆرە خەڵکی کوردستان، باجی ململانێ ناوچەییەکان دەدەن و زیانی زۆریان بەرکەوتووە. "  لە کۆتایی راگەیێندراوەکەشدا وەزارەتی پێشمەرگە جەخت لەوە دەکاتەوە کە پێویستە رێز لە سەروەریی خاکی هەرێمی کوردستان و عێراق بگیرێت.  رۆژی ١٨ - ٠٤ - ٢٠٢٢ وەزارەتی بەرگریی تورکیا ئۆپەراسیۆنێکی نوێی لە ناوچەکانی زاپ، ئاڤاشین و مەتین لەژێر ناوی چڕنووک - قوفڵ راگەیاند.  دەقی راگەیێندراوی وەزارەتی پێشمەرگە:  لەبارەی بەشداری و جوڵەپێکردنی هێزی پێشمەرگەی کوردستان، دوای  دەست پێکردنی ئۆپەراسیۆنەکانی سوپای تورکیا، لە ناوچە سنورییەکانی هەرێم، کۆمەڵێک میدیای نابەرپرس، خەریکی تۆمەت بەخشینەوەن، بە هێزی پێشمەرگەی کوردستان و تۆمەتباری دەکەن بەوەی هاوکار و بەشداری ئەو ئۆپەراسیۆنانە بووە.  ئێمە لە وەزارەتی پێشمەرگە، تەواوی ئەو تۆمەتانە رەت دەکەینەوە و رایدەگەیێنین، کە بەهیچ شێوەیەک هێزەکانی پێشمەرگە، بەشداریی ئۆپەراسیۆنەکانیان نەکردەوە و جوڵەیان پێنەکراوە.  وەک هەمیشە پێشمەرگە لە سەنگەرەکانی بەرگریدا، چاوکراوەیە و رێگە نادات هیچ ناوچەیەکی ئاوەدانی تر، بکەوێتە ژێر هەژموونی یەکلایی کردنەوەی کێشەکانی نێوان لایەنە ناکۆکان، چونکە ساڵانێکی زۆرە خەڵکی کوردستان، باجی ململانێ ناوچەییەکان دەدەن و زیانی زۆریان بەرکەوتووە.  جەخت دەکەینەوە، پێویستە رێز لە سەروەری خاکی هەرێمی کوردستان و عێراق بگیرێت.