رۆژی چوارشەممە ٢٧ی نیسانی ٢٠٢٢ بە سەرپەرشتیی مەسرور بارزانی، سەرۆکی ئەنجوومەنی وەزیران و ئامادەبوونی قوباد تاڵەبانی، جێگری سەرۆکوەزیران، ئەنجوومەنی وەزیرانی هەرێمی کوردستان کۆبووەوە و چەند پرسێک باسیان لێوە کرا.  بەپێی راگەیێندراوی ئەنجوومەنی وەزیرانی هەرێمی کوردستان، وەزارەتە پەیوەندیدارەکانی سامانە سرووشتییەکان، پلاندانان، دارایی و ئابووری و کشتوکاڵ و سەرچاوەکانی ئاو راسپێردراون هەماهەنگيی پێویست بکەن لەگەڵ وەزارەتی کارەبا بۆ پەرەپێدان و باشترکردنی خزمەتگوزاریی کارەبا.  وەکو لە راگەیێندراوەکەدا هاتووە، لە کۆبوونەوەکەدا سەرۆکوەزیرانی هەرێمی کوردستان کورتەیەکی دەربارەی سەردانی فەرمیی شاندی حکومەتی هەرێمی کوردستان بۆ بەریتانیا و کۆبوونەوەیان لەگەڵ سەرۆکوەزیرانی بەریتانیا و وەزیرانی دەرەوە، ناوخۆ، بەرگری، وزە، بازرگانی، پەروەردە و بەرپرسانی باڵای دیکەی ئەو وڵاتە خستووەتەڕوو.  مەسرور بارزانی ئاماژەی بەوە داوە، لە هەموو کۆبوونەوە و دیدارەکاندا، سەرۆکوەزیران و بەرپرسانی باڵای دیکەی بەریتانیا، ئامادەیی خۆیان دەربڕیوە بۆ پەرەپێدانی پەیوەندییەکان و پشتیوانیکردن و ھەماھەنگیكردن لەگەڵ ھەرێمی كوردستان لە بوارە جیاوازەكاندا.  بەشێکی دیکەی کۆبوونەوەکە بریتی بووە لە خستنەڕووی رەشنووسی پرۆژە یاسای (دەستەی متمانەبەخشین بە دامەزراوەکان و پرۆگرامەکانی پەروەردە و خوێندنی باڵا لە هەرێمی کوردستان) کە بەپێی راگەیێندراوی حکومەت، ئامانج لێی، دانانی پێوەری گونجاو بووە بۆ متمانەبەخشین بە دامەزراوەکانی پەروەردە و خوێندن لەڕێگەی دەستەیەکی سەربەخۆوە کە نابێتە جێگرەوەی وەزارەتەکان، بەڵکو پشتیوانی وەزارەت دەبن بۆ هاوتەریبکردنی پێوەرەکانی متمانەبەخشین لەگەڵ پێوەرە نێودەوڵەتیيەکان لەپێناوی دەستەبەرکردنی کوالێتیی بەرزی ئەکادیمی و زانستی لەڕێگەی رێکخستنەوەی میکانیزمەکانی پرۆسەی متمانە بەخشین و پشتیوانیکردنی هەردوو وەزارەتی پەروەردە و خوێندنی باڵا و پەرەپێدانی توانا مرۆییەکان و برەودان بە پرۆگرامەکانی خوێندن لە هەرێمی کوردستان.  ئەنجوومەنی وەزیرانی هەرێمی کوردستان بڕیاریداوە پێداچوونەوە بەو پرۆژە یاسایەدا بکرێت و لەبەر رۆشنایی ئەو سەرنج و تێبینیانەی خراونەتەڕوو، ئامادەبکرێت بۆ دەنگدان لەسەری لە کۆبوونەوەی داهاتووی ئەنجوومەنی وەزیران و ناردنی بۆ پەرلەمانی کوردستان بۆ تەشریعکردنی.  لە بڕگەی سێیەمی کۆبوونەوەکەدا کەمال ساڵح، وەزیری کارەبا راپۆرتێکی خستەڕوو، تێیدا کۆی کارەبای بەرهەمهاتوو بە مێگاوات لە وێستگەکانی بەرهەمهێنان و دابەشکردن لەسەر شارەکان و کاتژمێرەکانی پێدانی کارەبا بە هاوبەشانی کارەبا و پرۆژەکانی وەزارەتی کارەبا بۆ بەرهەمهێنانی زیاتری کارەبا روونکردەوە؛ لە کۆتاییشدا بەربەستەکانی بەردەم وەزارەتەکەیی خستەڕوو لەگەڵ پێشنیاری پێویست بۆ چارەسەکردنیان.  لە دوایین بڕگەی کۆبوونەوەکەدا، ئەنجوومەنی وەزیرانی هەرێمی کوردستان بڕیاریدا هەفتەی داهاتوو لە ١ی ئایار تاوەکو ٥ی ئایاری ٢٠٢٢ پشووی فەرمی بێت لە دامودەزگاکانی حکومەتی هەرێمی کوردستان بەبۆنەی جەژنی رەمەزانەوە.