لە راگەیێندراوەکەی هەپەگەدا هاتووە: "لە چوارچێوەی ئەو ئۆپەراسیۆنەی کە ئێواره‌ی ١٧ی نیسان له دژی هه‌رێمه‌كانی پاراستنی میدیا ده‌ستیپێكردبوو، ویستی هێزه‌كانی خۆی له چه‌ندین شاخ جێگیر بكات، به‌ڵام له هه‌موو هه‌وڵدانه‌كانیدا بێ ئه‌نجامبوو. به‌تایبه‌تیش له چیاڕه‌ش، ئه‌شكه‌وتی برینداران، كاركه‌ر، كوڕه‌ژارۆ و وه‌رخه‌لێ رووبه‌ڕووی به‌رخودانی ئه‌فسانه‌یی هێزه‌كانی گه‌ریلامان بووه‌وه. هێزه‌كانی گه‌ریلامان له‌و گۆڕه‌پانانه‌ی به‌رخودان گورزی دژواریان له داگیركه‌ران وه‌شاند".   هەپەگە رایگەیاند لە یەکەم رۆژی ئۆپەراسیۆنەکەدا، سێ گەریلا گیانیان لەدەستد، کە یەکێکیان فەرماندە بووە بەناوی سەمرا تەکین ناسراو بە شارستان فارقین، کە لەدایکبووی ئێلیە - ی باکووری کوردستانە. هەروەها بورهان دەمیر ناسراو بە ئاڤدار مازی لەدایکبووی ئامەد و فەرهاد ئەحمەد ناسراو بە رێدوور کۆبانێ و لەدایکبووی کۆبانێ بووە لە رۆژئاوای کوردستان.   بەگوێرەی ئامارەکانی وەزارەتی بەرگریی تورکیا، تاوەکو ئێستا ٢٨ گەریلا گیانیان لەدەستداوە و دوو ئەفسەر بەپلەکانی ملازمی پیادە کوژراون و نۆ سەربازی دیکەش بریندارن. هەپەگەش گیان لەدەستدانی پێنج گەریلا و کوژرانی ٤١ سەربازی تورکیا و خستنەخوارەوەی دوو فڕۆکەی بێفڕۆکەوانیان راگەیاندووە.   ئۆپەراسیۆنە سەربازییەکەی تورکیا بەناوی چنگ - قوفڵ - ە لە ئێوارەی رۆژی ١٧ی نیسانی ٢٠٢٢ بە بۆردوومان و تۆپبارانی چڕ لە دژی پێگەکانی پەکەکە لە ئاڤاشین، زاپ و مەتین دەستیپێکرد و بەرەبەیانی رۆژی ١٨ی نیسان بەدابەزاندنی هێز بۆ سەر چەند شاخ و بەرزاییەک لە هەرسێ ناوچەکە، هێرشی وشکانی دەستیپێکرد.