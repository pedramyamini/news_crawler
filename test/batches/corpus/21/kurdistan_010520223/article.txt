رۆژی یەکشەممە، ١ - ٥ - ٢٠٢٢، موقەدەم عوسمان عەبدولكەریم، بەڕێوەبەری راگەیاندن و پەیوەندییەکانی ئاسایشی گەرمیان، لەبارەی بڵاوبوونەوەی دەنگۆی هەوڵێکی خۆکوژی ئافرەتێک لە یەکێک لە مزگەوتەکانی شاری کفری بە تۆڕی میدیایی رووداوی گوت: "بەهۆی ئەو ئاسایش و سەقامگیرییەی لە کفری و ناوچەکانی دیکەی گەرمیان هەیە، شەوانی قەدر و مانگی رەمەزان لە مزگەوتەکان ئاسایی بەڕێوەچووە، ئەو هەواڵەی بڵاوبووەتەوە گوایە ئافرەتێک هەوڵی خۆتەقاندنەوەی لەیەکێک لەمزگەوتەکانی قەزای کفری دابێت دوورە لە راستییەوە و هەواڵێکی ناڕاستە و هەندێک پەیج بڵاویان کردووەتەوە. "  بەڕێوەبەری راگەیاندن و پەیوەندییەکانی بەڕێوەبەرایەتیی ئاسایشی گەرمیان، گوتیشی: "هێزەکانی ئاسایش و هێزە ئەمنییەکانی دیکە چاوکراوەن و بە هەوڵ و شەونخوونیان توانیویانە ئاسایش بۆ خەڵک دەستەبەربکەن و رەمەزان و رۆژانی ئاسایی و رۆژانی جەژنیش خەڵک بەوپەڕی ئارامییەوە لەو سنوورە و بەتایبەت لە قەزای کفری بەسەردەبەن. "  لە هەندێک لە تۆڕە کۆمەڵایەتییەکان وا بڵاوکرایەوە گوایە بەرەبەیانی یەکشەممە ١ی ئایاری ٢٠٢٢ ئافرەتێک کە گومان کراوە چەکداری داعش بێت ویستوویەتی لە نێو یەکێک لە مزگەوتەکانی قەزای کفری خۆی بتەقێنێتەوە، بەڵام ئەو بەرپرسەی ئاسایشی گەرمیان دەڵێت: "هەواڵەکە بەشێوەیەک دوورە هیچ ئافرەتێک یان پیاوێک بەو تۆمەتە دەستگیریش نەکراوە و هیچ حاڵەتێکی وا نەبووە، ئەو مزگەوتەشی باس دەکرێت بەشێکی تەرخانکراوە بۆ ئافرەتان. "  قەزای کفری یەکێکە لە قەزاکانی ئیدارەی گەرمیان لە پارێزگای سلێمانی و دانیشتووانەکەی جگە لە کورد بەشێکیان تورکمان و عەرەبن، کفری دەکەوێتە باشووری رۆژھەڵاتی کەرکووک و رۆژئاوای کەلار، بەهۆی هاوسنووریی بەشێک لە گوند و ناوچەکانی لەگەڵ پارێزگاکانی دیالە و سەڵاحەدین هەندێکجار لەلایەن چەکدارانی داعش هەوڵی پەلاماردانی ناوچەکانی سنوورەکەی دەدرێت.