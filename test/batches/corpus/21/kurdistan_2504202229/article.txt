رۆژی دووشەممە ٢٥ ـی نیسانی ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند، بارانبارینەکە بەجۆرێکە "رەنگە تاوەکو رادەیەک ئاستی ئاو لە هەندێک گەڕەک و شەقامەكان بەرزبێتەوە، بەڵام بەشێوەیەک مەترسییەكی لافاوی گەورە و زیانی گەورە چاوڕوان ناكرێت. "   لە دوێنێ یەکشەممەوە شەپۆلێکی بارانبارین هەرێمی کوردستانی گرتووەتەوە و تائێستاش بەردەوامە، بەپێی ئاماری وەزارەتی گواستنەوە و گەیاندن لە ماوەی ٢٤ کاژێردا زۆرترین باران لە حاجی ئۆمەران باریوە، کە ١٧.٢ مللیمەتر بووە، راوێژکارێکی وەزارەتی کشتوکاڵیش دەڵێت کاریگەریی بارانەکە لەناوچەیەک بۆ ناوچەیەکی دیکە دەگۆڕێت.  گوتەبێژی وەزارەتی گواستنەوە و گەیاندنی هەرێمی کوردستان ئاماژە بەوەش دەکات، " كاریگەریی بارانبارین رەنگە تاوەکو رۆژی هەینی لە پارێزگاكانی هەرێمی كوردستان بەردەوامی هەبێت، بەڵام هۆشداریی دەدرێت لەوەی زیاتر هەندێک ناوچەی سنووری پارێزگای سلێمانی بگرێتەوە، لەگەڵ بوونی هەندێک كات لە هەورەتریشقە. "     لە مانگەکانی کۆتایی ساڵی رابردوودا، دوو جار لافاو لە شاری هەولێر دروست بوو و چەند ناوچەیەکی سەنتەری شاری هەولێر و شارۆچکەکانی دەوروبەری زیانیان بەرکەوت و چەندین کەسیش گیانیان لەدەستدا.  رائید سەرکەوت کاڕەش، گوتەبێژی بەرگریی شارستانیی هەولێر بە رووداوی گوت، لە هیچ شوێنێکی هەولێر لافاو دروستنەبووە و مەترسیی روودانی لافاو نییە. "تەنیا لە گەڕەکی زیلان لە هەولێر هاووڵاتیان تەلەفۆنیان بۆ کردووین و بەدەمیانەوە چووین و سەری مەنهۆڵەکان چارەسەرکراون و لە چەند شوێنێکیش ئاو کۆبووەتەوە. "  دیلان رەشاد باس لەوەش دەکات، " بە گشتی بەهۆی قۆناخی راگواستنی وەرزەكانەوە هەندێک جار گۆڕانكاریی بەشێوەیەكی كەم تاوەکو زۆر لە گۆڕانی كەشوهەوادا روودەدات، بۆیە هۆشداریی دەدرێت بە هاونیشتمانیانی هەرێمی كوردستان ئاگاداری خۆیان بن لەكاتی هاتووچۆدا لەو شوێنانەی ئاستی ئاو تێیدا بەرز دەبێتەوە یاخود خۆدوورگرتن لەو شوێنانەی هەورەتریشقە بەرێژەیەک زۆرتر دەردەكەوێت لەبەر سەلامەتی گشتی. "