پەیامنێری رووداو قسەی لەگەڵ دوو خانەنشین کردووە کە لە بەیانیی زوووەوە چوون بۆ وەرگرتنی مووچەکانیان، بەڵام دوای شەش کاژێر پارچە کاغەزێکی مۆرکراویان پێدان و پێیان گوتن، بڕۆن و سبەی وەرنەوە، ئەوان دەڵێن، سەرەڕای دواکەوتنی مووچەکەیان، ئەو پارەیەی وەریدەگرن هێندە کەمە بەسەختی ژیانی پێ بەڕێدەکەن.  عەبدوڵڵا محەممەد، خانەنشینێکە و دەڵێت، "وەریدەگرم بەس کرێی موەلیدەی پێدەدەم و دەیدەمەوە بە قەرزی مریشک، بەس بەشی مریشکێک دەکات، خاوەنی دوو هاوژینم و چوار منداڵی خوێندکاریشم هەیە".  کەمال حەکیم، خانەنشینێکی دیکەیە و دەڵێت، داواکارییان بەس ئەوەیە مووچەکەیان پێبدرێت، "ئیدی کێشەمان نییە دوادەکەوێت، بەس ئەو رۆژەی هاتین وەریبگرین".  ئەوانەی لە نۆرەدا وەستاون، خزمەتی هیچیان لە ٢٥ ساڵ کەمتر نییە، ئەوان خەم لە دوای وەرگرتنی مووچەکانیان دەخۆن، چونکە دەڵێن بەشیان ناکات.  مەحموود عەبدوڵڵا، خانەنشینێکی دیکەیە و دەڵێت، "وەڵڵا بەشی هیچ ناکات، بەدیاریەوە شۆکەبم نازانم چی لێبکەم".  مام عوبێدی ٧٠ ساڵان خانەنشینێکی دانیشتووی کەلارە باسی خەرجکردنی پارەی ئەو مووچە ٢٢٠ هەزار دینارییە دەکات و دەڵێت،  "ئەمڕۆ مووچەمان وەرگرت، کۆمەڵێکین لە کەلار ٢٢٠ هەزار وەردەگرین. ٥٠ هەزار بە موەلیدە دەڕوات و ٥٠ ئاو و دەرمان ئیتر ١٠٠ هەزار دەمێنێتەوە، توخوا خۆتان حاکم بن بەشی چیدەکات؟ "  بەپێی زانیارییەکانی رووداو تەنیا لە دەروازەی نێودەوڵەتیی پەروێزخانەوە یەک ملیار و ٧٠ ملیۆن دینار بۆ مووچە نێردراوە لەو  پارەیەش ٩٠٠ ملیۆن دیناریان بۆ سلێمانی و ١٧٠ ملیۆن دیناریش بۆ مووچەی خانەنشینی گەرمیان تەرخانکراوە.  بەڵام بەهۆکاری نەبوونی پارەی پێویست لە بانکەکان مووچەی وەزارەتەکانی ئاوەدانکردنەوە، رۆشنبیری و کارەبا دابەشنەکرا بۆ ئەوەی مووچەی خانەنشینی تەواوبکرێت، بەڵام پارەی پێویست بۆ ئەویش بەردەست نەبوو.