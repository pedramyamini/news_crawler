ئەو هاونیشتمانییە ٤٠ ساڵە سمێڵی نەتاشیوە و کورتی نەکردووەتەوە، بەڵام ساڵی ١٩٩٤ جارێک ئاگری تێبەربووە، ئەگەرنا ئێستا درێژتر دەبوو.  حوسێن عەبدوڵڵا دەڵێت، "بەداخەوە لە ساڵی ١٩٩٤ سمێڵەکانم بە کارەساتی ئاگر لەبەین چوون، لە ساڵی ١٩٩٤ ـەوە، واتە زیاتر لە ٢٢ ساڵە سمێڵەکانم درێژکردووەتەوە. درێژیی سمێڵەکانیشم بەبێ زیاد و کەم دوو مەتر و ٤٠ سانتیمەترە، " بۆ ئەو مەبەستەش بە بەکارهێنانی مەترێک، بەختیار قادر، پەیامنێری رووداو درێژیی سمێڵی ئەو هاونیشتمانییەی پێوا و دەرکەوت دوو مەتر و ٤٠ سانتیمەترە.  لەبارەی پاکڕاگرتن و داهێنان و شانە کردنی، ئەو هاونیشتمانییە دەڵێت، رۆژانە ئەو نوێژانەی کە دەیکات، لەکاتی دەستنوێژدا دەیشوات و هیچ شتێکی دیکە بەکارناهێنێت، "زۆر لە مامۆستایانی ئایینیش دەڵێن حەرامە و دەکەوێتە ناو خواردن و شتی وا. لەوانەیە گرەویشیان لەگەڵ کردبم لە ماستاو خواردنەوە و لە مەرەگە و شتی وادا، سوپاس بۆ خودا ناکەونە ناو ئەو خواردنانەی ئەوان باسی دەکەن. "  حوسێن عەبدوڵڵا دوو جار هاوسەرگیریی کردووە دەڵێت، هاوژینەکانی کاتێک خەڵک لەبارەی سمێڵیەوە قسە دەکەن و پێیان دەڵێن، "بۆچی سمێڵی ناتاشێت؟ " لە وەڵامی خەڵکدا هاوژینەکانی گوتوویانە، "هاوژینەکەمان بەو سمێڵانەوە جوانە، ناوبانگیشی دەرکردووە بەناوی حوسێن ئەبوشواردب. "  لەکاتی کارکردنیش، وەکو خۆی بۆ رووداوی باسکرد، لە پشتەملیەوە سمێڵی دەخاتە نێو جلوبەرگەکەی. حوسێن عەبدوڵڵا ئاماژەی بەوەش کرد، تاوەکو ئێستا بەنیازی تاشینی سمێڵی نییە.  بە گوتەی حوسێن عەبدوڵڵا، کاتێک گەشتی عومرەی کردووە، خەڵک لەوێ زۆر پێی سەرسام بوون و وێنەیان لەگەڵدا گرتووە.  مانگی ١٢ی ساڵی ٢٠١٤ رووداو فیچەرێکی لەسەر درێژیی سمێڵی ئەو هاونیشتمانییە کرد، ئەوکات درێژیی سمێڵی ١٥٠ سانتیمەتر بوو، ئێستاش کە بووەتە دوو مەتر و ٤٠ سانتیمەتر، درێژییەکەی لە ماوەی ئەو ساڵانەدا ٩٠ سانتیمەتر زیادیکردووە.