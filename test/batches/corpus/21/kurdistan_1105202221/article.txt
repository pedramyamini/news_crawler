بەپێی رەشنووسەکە هەر جۆرە پەیوەندییەکی فەرمی و نافەرمی لەسەر ئاستی تاک و بەکۆمەڵیش لەگەڵ ئیسرائیل لە ناوەوە یان دەرەوەی عێراق، سزاکەی لەسێدارەدان یان زیندانی هەتاهەتایی دەبێت. پەرلەمانتارێکی دەوڵەتی یاسا دەڵێت: "هەندێک کەس دەیانەوێت پەیوەندیی عێراق و ئیسرائیل ئاسایی بکرێتەوە و رێگەیان لێدەگرین. "  رۆژی چوارشەممە ١١ - ٥ - ٢٠٢٢، ئەنجوومەنی نوێنەرانی عێراق بە ئامادەبوونی ١٨٣ پەرلەمانتار لە کۆی ٣٢٩ پەرلەمانتار خوێندنەوەی یەکەمی بۆ رەشنووسەکە کرد، کە لە حەوت ماددە پێکدێت، بەپێی رەشنووسەکە ئامانج لێی: "بەتاوان دانانی هەر جۆرە ئاساییکردنەوەیەکی پەیوەندییەکانە لەگەڵ قەوارەی زایۆنیی داگیرکەری خاکی فەلەستین، لەگەڵ قەدەخەکردنی دامەزراندنی پەیوەندیی دیپلۆماسی، سیاسی، سەربازی، ئابووری، کولتووری یان هەر جۆرە پەیوەندییەکی دیکە لە هەر شێوەیەک بێت لەگەڵ کیانی زایۆنیی داگیرکەر. "  بەپێی دەقی رەشنووسەکە حوکمەکانی یاساکە بەسەر ئەمانەدا جێبەجێ دەبێت:  ١ - عێراقییەکانی نێوخۆی وڵات و دەرەوە، لەوانە بەرپرسان و فەرمانبەرانی دەوڵەت و ئەوانەی بۆ خزمەتی گشتی راسپێردراون لە هاووڵاتییانی سڤیل و سەربازییەکانیش، هەروەها ئەو بیانییانەی لەنێو عێراقدان.  ٢ - سەرجەم دامەزراوەکانی دەوڵەت و دەسەڵاتە فیدڕاڵی و دەستە سەربەخۆکانیش.  ٣ - حکومەتەکانی هەرێمەکان و ئەنجوومەنە پەرلەمانییەکانیان و سەرجەم فەرمانگە و دامەزراوەکانی.  ٤ - پارێزگارەکان و ئەنجوومەنەکانی پارێزگا ناڕێکخراوەکان لە هەرێمێکدا و یەکە کارگێڕییە خۆجییەکان و فەرمانگەکانی پێوە پەیوەست.  ٥ - دامەزراوە میدیاییەکانی عێراق.  ٦ - ئامرازەکانی پەیوەندیی کۆمەڵایەتی.  ٧ - دامەزراوەکان و رێکخراوەکانی کۆمەڵگەی مەدەنی لە عێراق.  ٨ - کۆمپانیاکانی تایبەت و کۆمپانیا و دامەزراوە بیانییەکان و وەبەرهێنەران.  عارف حەمامی، ئەندامی دەوڵەتی یاسا لەبارەی رەشنووسی یاسای قەدەخەکردنی ئاساییکردنەوە و دامەزراندنی پەیوەندی لەگەڵ ئیسرائیل، رۆژی چوارشەممە بە تۆڕی میدیایی رووداوی گوت: "رەشنووسێکی گرنگە، ئێمە دەمانەوێت ئەم کارە لە عێراق قەدەخە بکرێت کە هەندێک لایەن دەیانەوێت کار بۆ بەرژەوەندییەکانی ئیسرائیل بکەن و نامانەوێت ئەو کارە پەرە بسێنێت و دواتر لەسەر ئاستی فەرمی کاری بۆ بکرێت، چونکە ئیسرائیل داگیرکەرە، لە عێراقیش لەژێر پاساوی جۆراوجۆر هەندێک بەناو سیاسی و میدیا کار بۆ ئاساییکردنەوەی پەیوەندییەکان دەکەن. "  بەپێی زانیارییەکانی رووداو لەگەڵ ئەوەی  لەکۆی ٣٢٩ پەرلەمانتار، ١٨٣ پەرلەمانتار ئامادە بوون، بەشێکیان پەرلەمانتارانی شیعە و چوارچێوەی هاوئاهەنگی بوون بە دیاریکراوی لەوانە هاوپەیمانیی دەوڵەتیی یاسا، بەشێک لە پەرلەمانتاری فراکسیۆنە کوردییەکانیش ئامادە نەبوون، هەروەها سوننەکانیش.  شێروان دووبەردانی، ئەندامی فراکسیۆنی پارتی دیموکراتی کوردستان، لەبارەی رەشنووسی یاساکە گوتی: "ئێستا خوێندنەوەی یەکەم بۆ رەشنووسی ئەو یاسایە کراوە، پێشبینی دەکەم لە رۆژانی داهاتوودا و بەتایبەت هەفتەی داهاتوو ئەو رەشنووسە پەسند بکرێت. "  بەشی دووەمی رەشنووسەکە تایبەتە بە سزای ئاساییکردنەوەی پەیوەندیی لەگەڵ ئیسرائیل، لە ماددەی سێیەمیدا هاتووە: "ئاساییکردنەوە و دامەزراندنی پەیوەندییە دیپلۆماسی، سەربازی، سیاسی، ئابووری، کولتووری یان هەر پەیوەندییەکی دیکە لەگەڵ قەوارەی داگیرکەری زایۆنی قەدەخە دەکرێت. "  لە ماددەی چوارەمدا ئاماژە بە جۆری قەدەخەکان لە ناوەڕۆکی مادەی سێیەمدا کراوە، لەوانە:  ١ - گەشتکردن لە خاکی قەوارەی زایۆنیی داگیرکەر و بە پێچەوانەوە، هەروەها سەردانی باڵیۆزخانە و دامەزراوەکانی لە هەر وڵاتێکی جیهان بێت قەدەخەدەیە.  ٢ - پەیوەندیکردن بەهەر هۆکارێک بێت لەگەڵ قەوارەی زایۆنیی داگیرکەر و ئەوەی سەر بە ئەو بێت و ئەوەی نوێنەرایەتی بکات چی تاک یان دامەزراوە یان رێکخراو بێت و لە ژێر هەر ناونیشانێکی کولتووری یان سیاسی یان زانستی یان بازرگانی یان ئابووری یان میدیایی یان ئەمنی یان هەر ناونیشانێکی دیکە بێت.  ٣ - دامەزراندنی هەر جۆرە پەیوەندییەک لەگەڵ قەوارەی زایۆنیی داگیرکەر، دیپلۆماسی یان ئابووری یان سیاسی یان سەربازی یان کولتووری یان هەر پەیوەندییەکی دیکە بێت.  ٤ - ئاساییکردنەوەی پەیوەندییەکان لەگەڵ قەوارەی زایۆنیی داگیرکەر یان بازاڕپێدانی یان بۆ هەر بیرۆکە یان پرەنسیپێک یان هەر ئایدۆلۆژیا یان رەفتارێکی زایۆنی یان ئیسرائیلی بەهەر ئامرازێکی ئاشکرا یان نهێنی بێت لەنێویاندا کۆنگرە و گردبوونەوە و کەلوپەل و ئامرازەکانی پەیوەندیی کۆمەڵایەتی و دنیای گریمانەیی، هەروەها بەشداریکردن لەو کۆنگرە و چالاکییانەی کە دامەزراوەکانی زایۆنی یان رێکخراوەکانی دیکەی بازاڕپێدەری ئاساییکردنەوەی پەیوەندییەکان لەگەڵ ئیسرائیل یان دامەزراندنی پەیوەندییەکان لەگەڵی جێبەجێ یان سەرپەرشتی دەکات.  ٥ - پەیوەندیکردن بە هەر دامەزراوەیەک لە دامەزراوەکانی قەوارەی زایۆنیی داگیرکەر یان هاوکاریکردن لە رووی دارایی یان مەعنەویی.  ٦ - ئەنجامدانی هەر کارێک کە مەبەستەکانی زایۆنی بەدی بهێنێت.  ٧ - قبوڵکردنی هەر جۆرێک لە جۆرەکانی پەیوەندیی یان هاریکاری یان بەخشین یان دیارییەکان لە قەوارەی زایۆنی یان دامەزراوەکانییەوە ئەوانەی برەو بە ئاساییکردنەوەی پەیوەندییەکان لەگەڵی دەدەن.  ٨ - پێشکەشکردنی هەر جۆرێک لە جۆرەکانی پەیوەندیی یان هاریکاری یان بەخشین یان دیارییەکان لە قەوارەی زایۆنی یان دامەزراوەکانییەوە ئەوانەی برەو بە ئاساییکردنەوەی پەیوەندییەکان لەگەڵی دەدەن.  لە ماددەی پێنجەمی رەشنووسی یاساکەدا هەر کارێک لەو کارانەی لە ماددەی چواردا دیاریکراون بەتاوان دیاریکراوە و سزاکەی لەسێدارەدان یان زیندانی هەتاهەتایی دەبێت.  هەروەها لە ماددەی شەشەمیدا هاتووە هەر کۆمپانیایەکی تایبەت یان دامەزراوە و رێکخراوەکانی کۆمەڵگەی مەدەنی ئەوانەی لەعێراقدا کاردەکەن ئەگەر سەلمێنرا یەکێک لە کارەکانی ماددەی چواری کردووە رێگەی کارکردنی پێنادرێت لەعێراق، هەروەها ئەو کۆمپانیا و وەبەرهێنەرە بیانییانەی لە عێراقدا کاردەکەن دەردەکرێن ئەگەر سەلمێنرا هەر کارێک لەو کارانەی لە ماددەی چواردا هاتووە دەکەن، جگە لەوەش دەست دەگیرێت بەسەر سەرمایەی گواستراوە و نەگواستراوەی ئەو کۆمپانیا و رێکخراو و وەبەرهێنەرە بیانییانەی دەسەلمێت یەكێک لەو کارانەی کردووە، کە لەماددەی چواردا هاتووە.  لە ماددەی حەوتەمیشدا هاتووە کە دادگە بە بڕیار دەست بەسەرداگرتنی سەرجەم ئەو کتێب و چاپکراوانەدا دەگرێت، کە برەو بە ئاساییکردنەوە لەگەڵ قەوارەی زایۆنیی داگیرکەر و دامەزراندنی پەیوەندیی لەگەڵیدا دەدەن.