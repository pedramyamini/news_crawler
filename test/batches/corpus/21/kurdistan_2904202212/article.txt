رۆژی هەینی ٢٩ - ٤ - ٢٠٢٢، نەبەز ئیسماعیل، گوتەبێژی وەزارەتی ئەوقاف و کاروباری ئایینی هەرێمی کوردستان لەبارەی یەکەم رۆژی جەژنی رەمەزانی ئەمساڵ بە تۆڕی میدیایی رووداوی راگەیاند، "سبەی ئێوارە لیژنەی سەرەکی و لاوەکییەکانی بینینی مانگ کۆدەبنەوە و دوای رۆژوو شکاندن و نوێژی مەغریب بە نزیکەی ٢٠ خولەکێک چاودێریی مانگ دەکرێت کە هەندێک لە هاونیشتمانیانیش لەو لیژنانە هەن بە مەبەستی دیاریکردنی یەکەم رۆژی جەژنی رەمەزان و دەردەکەوێت رۆژی یەکشەممە دەبێتە یەکەم رۆژی جەژنی رەمەزان یان دووشەممە. "  نەبەز ئیسماعیل باس لەوەش دەکات، "ئێمە لە هەرێمی کوردستان لەگەڵ دیوانی وەقفی سوننە هاوئاهەنگیمان هەیە و لەسەر خەتین و ئاگاداری یەکترین، بەڵام ئێمە لیژنەی بینینی مانگی خۆمان هەیە و پشت بە وڵاتی دیکە نابەستین بۆ دیاریکردنی یەکەم رۆژی جەژن. "  لیژنەی بینینی مانگ لە وەزارەتی ئەوقاف و کاروباری ئایینی لە هەرێمی کوردستان رۆژی ١ ـی نیسانی ٢٠٢٢ کۆبووەوە و رۆژی دووشەممە ٢ ـی نیسانی ٢٠٢٢ ـی بە یەکەم رۆژی رەمەزانی ساڵی ١٤٤٣ ـی کۆچی دیاریکرد.