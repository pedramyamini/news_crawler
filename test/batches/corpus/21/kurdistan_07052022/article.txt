سەعید جەیاشی، راوێژکاری کاروباری ستراتیژیی لە راوێژکارییەتی ئاسایشی نیشتمانیی عێراق بە تۆڕی میدیایی رووداوی راگەیاند، دۆخی شنگال چووەتە قۆناخێکی نوێ و گرنگ لە چوارچێوەی جێبەجێکردنی رێککەوتننامەی شنگال کە لە ئۆکتۆبەری ٢٠٢٠ لەنێوان حکومەتی فیدراڵی و حکومەتی هەرێمی کوردستان واژۆکرا.  راوێژکاری کاروباری ستراتیژیی لە راوێژکارییەتی ئاسایشی نیشتمانیی عێراق گوتی: "ئەوەی لە چەند رۆژی رابردوو روویدا ئەوە بوو کە هەندێک ناعێراقی تەقەیان لە سوپای عێراقی کرد، ئەوەش وایکرد سوپا دەست بە جموجووڵ بکات و بازگەکەکان لە باکوور و باشووری چیای شنگال لابدات. ١٠ بۆ ٢٠ خاڵ کەوتنە دەست سوپای عێراق، هەروەها پێنج بۆ شەش خاڵی سنووری لابران کە پێشتر لەژێر دەسەڵاتی ئەو لایەنانە بوون. ئەوەی باس دەکرێت سەنتەری قەزای شنگال نییە، بەڵکو یەکە کارگێڕییەکانی دیکە کە سەر بە قەزای شنگالن. ئەمەش جێبەجێکردنی گیانی رێککەوتننامەی شنگالە".    رۆژی یەکشەممە ١ ـی ئایار لە سنووری شنگال شەڕ و ئاڵۆزی لەنێوان هێزەکانی بەرخۆدانی شنگال و سوپای عێراقی دروستبوو، شەڕی نێوان یەبەشە و سوپای عێراق دوای تەواوبوونی ئەو وادەیە هات کە سوپای عێراق بۆ دەرچوونی هێزەکانی نزیکی پەکەکە لە شنگال داینابوو.  راوێژکاری کاروباری ستراتیژیی لە راوێژکارییەتی ئاسایشی نیشتمانیی عێراق هەروەها باسی لەوەش کرد: "بەپێی رێککەوتنی شنگال، سوپا لە دەوروبەری شنگال دەبێت، ئاسایشی ناوخۆش لە یەکە کارگێڕییەکان و ناوەندی قەزاکە لە ئەستۆی پۆلیسی شنگال دەبێت. هاوئاهەنگیکردنیش لەگەڵ حەشدی شەعبی گرنگە، چونکە یەکێکە لە دامەزراوەکانی دەوڵەت. ئەوەی فەرماندەیی ئۆپەراسیۆنەکانی رۆژئاوای نەینەوا کردوویەتی و هێزی سەربازی رەوانە کردووە، ئەمە بۆ سەپاندنی ئاسایش و دیاریکردنی بەرپرسیاریەتییەکانە. ناکرێت هیچ جێگیرەیەکی دەوڵەت لە شنگال هەبێت".  سەعید جەیاشی گوتیشی، زۆر روونە کە ویستی سیاسی لە هەولێر و بەغدا جیدییە لە جێبەجێکردنی رێککەوتننامەی شنگال و ئاماژەی بەوەشکرد کە دەبووایە دوای دوو مانگ لە واژۆکردنی، بکەوتایەتە بواری جێبەجێکردنەوە.   ئەو بەرپرسە ئاماژە بەوەش دەکات: "رێککەوتنەکە چەند تەوەرەێکی سەرەکی خۆدەگرێت لەوانە ئیداری، ئەمنی و ئاوەدانکردنەوە؛ ناکرێت بچیتە سەر تەوەرەکانی ئیداری و ئاوەدانکردنەوە بێ ئەوەی تەوەرەی ئەمنی یەکلایی نەکرێتەوە کە بریتییە لە لابردنی هەموو ئەو هێزانەی لە ناوچەکەدان، دەبێت تەنیا سوپا و پۆلیس بمێننەوە، ئەو هێزە چەکدارەی بەهۆی دۆخی تایبەتەوە لەوێن، دەبێت رێز لە ویستی سیاسی و بڕیاری حکومەتی فیدراڵی بگرن".  سەبارەت بە پرسی پێکهێنان و دامەزراندنی پۆلیسی خۆجێیی لە شنگال، جەیاشی گوتی، وەزارەتی ناوخۆی عێراق کارەکانی خۆی تەواوکردووە بۆ دامەزراندنی دوو هەزار و ٥٠٠ پۆلیسی خۆجێیی لە خەڵکی شنگال و گوتی، رێکاری ئیداری و چاوپێکەوتنیان تەواو بووە، بەڵام وەزارەتی دارایی فیدراڵی تەرخانکردنی پارەی پێویستی راگرتووە.   رۆژی هەینی ٦ - ٥ - ٢٠٢٢ پیر دەیان پیر جەعفەر، بەڕێوەبەری کۆچ و کۆچبەران لە پارێزگای دهۆک بە تۆڕی میدیایی رووداوی راگەیاند: "لە رۆژی ٢ - ٥ - ٢٠٢٢ هاتنی ئاوارەکان لە شنگالەوە بۆ دهۆک دەستیپێکرد و تاوەکو ئێستا هەزار و ٧١١ خێزان کە ژمارەیان ١٠ هەزار و ٢٦١ کەسە ئاوارەی دهۆک بوون".   ئەو بەرپرسە رایگەیاند: "تەوەرەکانی کارگێڕی و ئاوەدانکردنەوەش دواکەوتوون و دوای یەکلاکردنەوەیان، سوپای فیدراڵی هەنگاو بە هەنگاو بەرەو دەوروبەری شنگال دەکشێتەوە، ئەوەش دوای ئەوەی هێزەکانی ئاسایشی ناوخۆ بە تەواوی دەکەوێتە دەست خەڵکی شنگال بە هەموو نەتەوە و پێکهاتەکانییەوە".  لەبارەی ئەو خێزانانەی بەهۆی شەڕو پێکدادانەکانی ئەم دواییە لە شنگال ئاوارەی هەرێمی کوردستان بوون، راوێژکاری کاروباری ستراتیژی لە راوێژکارییەتی ئاسایشی نیشتمانیی عێراق گوتی، لەماوەی ٤٨ کاژێری رابردوودا زیاتر لە ١٦٠٠ خێزان ئاوارەبوون، بەڵام ئێستا گەڕانەوەی پێچەوانە دەستی پێکردووە.