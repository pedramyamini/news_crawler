عەبدولستار مەجید، سەرۆکی فراکسیۆنی کۆمەڵی دادگەری لە پەرلەمانی کوردستان دەڵێت، "پەکخستنی پەرلەمانە، وەکو چۆن لە رابردوودا برادەرانی یەکێتی و پارتی پەکیانخست و دەرگایان داخست، ئێمە ئەو حاڵەتە دەبینینەوە، بەڵام بە شێوازێکی دیکە، یاسای هەڵبژاردن و کاراکردنەوەی کۆمیسیۆن کراونەتە بیانوو. "  پێچەوانەی چوار فراکسیۆنەکە کە پەنجەی تۆمەتیان ئاراستەی یەکێتی و پارتییە؛ پارتی دیموکراتی کوردستان دۆخەکە دەخاتە ئەستۆی یەکێتیی نیشتمانیی کوردستان و سەرۆکی پەرلەمان کە لە پشکی ئەو حیزبەیە و دەڵێت، ئەوە ئەوانن داوای کۆبوونەوەی پەرلەمان دەکەن نەک ئەو چوار لایەنە.  حەسیبە گەردی، ئەندامی پەلەمانی کوردستان لە فراکسیۆنی پارتی ئاماژە بەوە دەکات، "دەگەڕێتەوە بۆ ئەستۆی بەڕێز سەرۆکی پەرلەمان، چونکە بانگهێشتنامە کە ئاراستەی پەرلەمانتاران دەکرێت، دەبێت لەلایەن بەڕێزیانەوە بێت، بۆیە پێویستە بە ئەرکی یاسایی و ئەخلاقیی خۆی هەڵبستێت و لەنزیکترین ماوەدا ئەم دانیشتنە ئەنجام بدات. "  لەسەر پرسی کاراکردنەوەی کۆمیسیۆن و هەڵبژاردنی پەرلەمانی کوردستان، رۆژی یەکشەممە، فراکسیۆنی یەکێتیی نیشتمانیی کوردستان لەگەڵ قوباد تاڵەبانی، جێگری سەرۆکوەزیران کۆبوونەتەوە.  لوقمان وەردی، جێگری سەرۆکی فراکسیۆنی یەکێتی لە پەرلەمانی کوردستان دەڵێت، "ئێمە وەکو فراکسیۆنی یەکێتیی نیشتمانیی کوردستان، رای تەواوی حیزبەکەی خۆمان پێیە، لەسەر پرسی هەمواری یاسای هەڵبژاردن و ئێمە لەگەڵ چوار فراکسیۆن و پەرلەمانتارە سەربەخۆکان سازاوین پێکەوە لەسەر رەشنووسێک، داوامانکردووە کە فراکسیۆنی پارتی و فراکسیۆنەکانی دیکەش بێن لەسەر ئەم رەشنووسە گفتوگۆ بکەین بۆئەوەی بتوانین هەمواری یاسای هەڵبژاردن بکەین. "  بەپێی زانیارییەکانی رووداو، رێککەوتنێکی رانەگەیێندراو لەنێوان فراکسیۆنەکان، بەتایبەت پارتی و یەکێتیدا هەیە، کە تاوەکو دوای جەژنی رەمەزان، هیچ کۆبوونەوەیەکی تایبەت بە چارەنووسی هەڵبژاردنی خولی شەشەمی پەرلەمانی کوردستان بەڕێوەناچێت.