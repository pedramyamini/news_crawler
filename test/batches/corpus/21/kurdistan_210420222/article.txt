یەکێک لە رووداوەکان لەڕێگەی نێوان جزیر - نسێبین لەنزیک گوندی شوشانە روویدا. ئۆتۆمبێلێک کۆنترۆڵی لەدەستدا و وەرگەڕا. لەو رووداوەدا سەردار کورەکچی و ساڵیحەی هاوژینی و شاهیدەی خەسووی بە سەختی برینداربوون. دوای ئەوەی گەیێنرانە نەخۆشخانەی جزیر، ساڵیحە و شاهیدە گیانیانلەدەستدا. سەردار کورەکچی کە شۆفێرەکەیە، هێشتا لەژێر چاودێریی پزیشکدایە.  هەروەها لە رووداوێکی دیکەی هاتووچۆدا لە رێگەی جزیر - سلۆپی مینی پاسێک خۆی کێشاوە بە ئۆتۆمبێلێکی دیکەدا و لە ئاکامدا شۆفێری ئۆتۆمبێلەکە و سەرنشینێک برینداربوون. دوای گواستنەوەشیان بۆ نەخۆشخانە، یەکێکیان گیانی لەدەستداوە.  بەپێی دوایین راپۆرتی هۆبەی هاتووچۆ لە بەڕێوەبەرایەتیی گشتیی ئاسایشی تورکیا کە ١٣ - ٠٤ - ٢٠٢٢ بڵاوکراوەتەوە، لە مانگەکانی کانوونی دووەم، شوبات و ئاداری ٢٠٢٢ لە باکووری کوردستان و تورکیادا ١٠٧ هەزار و ٧٥٠ رووداوی هاتووچۆ روویانداوە، ٣٩٤ کەس گیانیان لەدەستداوە و ٥٣ هەزار و ٦٠٥ کەسیش برینداربوون.