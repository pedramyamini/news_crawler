بەپێی نووسراوێکی مەکتەبی سیاسیی یەکێتی، کە رۆژی ٠٩ - ٠٥ - ٢٠٢٢ دەرچووە و کۆپییەکی دەست (تۆڕی میدیایی رووداو) کەوتووە، لە کۆبوونەوەی کارگێرانی مەکتەبی سیاسی لە رۆژی ٨ - ٥ - ٢٠٢٢ و پاڵپشت بە ماددەی ١٢، خاڵی دووەم، بڕگەی (د) لە پەیڕەوی ناوخۆی پەسندکراوی چوارەمین کۆنگرەی یەکیتیی نیشتیمانیی کوردستان بڕیاردراوە بە "پلە داگرتنی هەڤاڵ (رێزان شێخ دلێر) لە راوێژکاری مەکتەبی سیاسی بۆ کاروباری ژنان و بڕیارەکە لە رۆژی دەرچوونییەوە جێبەجێ دەکرێت".  سەرچاوەیەک لە سەرکردایەتیی یەکێتیی نیشتمانی کوردستان لە بارەی بڕیارەکە بە (رووداو)ی گوت، "دیارە کە بەهۆی هەڵەی پێشێلکاری و ئیلتزاماتی نەبووە، بۆیە سزادراوە، بەڵام بڕواناکەم خاتوو رێزان ئەو بڕیارە قبوڵبکات. "  یەکێتی نیشتمانی کوردستان بەپێی پێنج بڕیار، کە هەموویان لە رۆژی ١٩ - ٤ - ٢٠٢٢ دا دەرچوون، بڕیاری سزادانی پێنج بەرپرسی خۆی دەرکرد، ئەوانیش؛ ئازاد تۆفیق، پارێزگارى هەڵەبجە، حامیدى حاجى غالى، ئارێز عەبدوڵڵا، بێستون سابوراوایی، ئەندامانى سەرکردایەتی یەکێتیی نیشتمانیی کوردستان و رێزان شێخ دلێر، راوێژکارى مەکتەبی سیاسی.  (رووداو) پەیوەندی بە رێزان شێخ دلێرەوە کرد، بەڵام ئامادەنەبوو لەسەر ئەم بابەتە قسە بکات.   ٢٣ - ٤ - ٢٠٢٢، رێزان شێخ دلێر، راوێژکاری مەکتەبی سیاسیی لە کۆنگرەی دیداری یەکێتی لە بەغدا لە بارەی سزاکەی بە رووداوی راگەیاند: "هەرکەسێک لەناو حیزبدا کار بکات و رۆڵی هەبێت و بێدەنگ نەبێت، ئاساییە سزاش وەربگرێت. جاری وا هەبووە لە رۆژێکدا بەهۆی ئەو دۆخەی بۆ پۆستی سەرۆککۆمار و زۆربەی ئەو کێشانەی لەنێوان حیزبە سیاسییەکان هەن، زیاتر لە چوار چاوپێکەوتنی میدیاییم هەبووە، بێگومان رەنگە وشەیەک یان رستەیەکم گوتبێ کە ئەوان پێی رازی نەبووبن".  رێزان شێخ دلێر گوتیشی: "بەڵام دواجار خۆم قەناعەتی تەواوم بە بۆچوونەکانم هەیە و بابەتی سازادان نیگەرانی نەکردووم و شانازی پێوە دەکەم؛ لەبەر ئەوەی خیانەتم نەکردووە تا سزا بدرێم. من سزاکەم قبووڵە، بەڵام هیچ کاریگەرییەکی لەسەرم نابێت، هەرکات خیانەتم لە حیزب و نەتەوەکەم کرد و سزادرام، ئەوکات ئەوە بە سزا دادەنێم".