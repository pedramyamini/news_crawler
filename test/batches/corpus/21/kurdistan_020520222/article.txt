رۆژی دووشەممە ٢ - ٥ - ٢٠٢٢ هەردی محەممەد، پەیامنێری رووداو لە کەرکووک لە بوولتەنی کاژێر هەشت کە لەلایەن بێستوون نووری لە ستۆدیۆکانی رووداوەوە لە سلێمانی پێشکێش دەکرێت، گوتی، لە ئێوارەی دوێنێوە شەپۆلێکی خۆڵبارین ناوچەکانی کەرکووکی بە چڕی گرتووەتەوە.  پەیامنێری رووداو لە کەرکووک گوتی: "بەپێی ئاماری فەرمانگەی تەندروستیی کەرکووک، تا کاژێر ١٢ی شەوی رابردوو ١٠٧ کەس بەهۆی هەناسەتووندییەوە رەوانەی نەخۆشخانەکانی کەرکووک کراون".  هەردی محەمەد دەڵێ: "بەپێی ئامارێکی نافەرمی کە وەک زانیاریی تایبەت دراوە بە رووداو، تا ئەم بەیانییە ژمارەی ئەو کەسانەی بەهۆی خۆڵبارینەوە تووشی گرفتی هەناسەدان بوون و رەوانەی نەخۆشخانە کراون، گەیشتووەتە سەرووی ٢٠٠ کەس".  وەک پەیامنێری رووداو ئاماژەی پێدەدات: "خۆڵبارینەکە لە کەرکووک کاری کردووەتە سەر هاتووچۆ و سەرەڕای ئەوەی یەکەم رۆژی جەژنی رەمەزانە و هەموو ساڵێک لەم رۆژەدا هاووڵاتییان سەردانی یەکتر دەکەن، بەڵام ئەو خۆڵبارینە بە رادەیەکە کە شەقام و کۆڵانەکان کەمترین هاتووچۆیان پێوەدیارە".