رۆژی شەممە ٣٠ - ٠٤ - ٢٠٢٢، رێکان جەمال، سەرۆکی لیژنە هاوبەشەکانی قایمقامییەتی سلێمانی میوانی بوولتەنی هەواڵەکانی کاژێر ١٠: ٠٠ بوو کە سنوور مەجید لە ستۆدیۆکانی سلێمانیی تۆڕی میدیایی رووداوەوە پێشكێشی دەکات، رێکان جەمال سەبارەت بە کاروچالاکیی لیژنە هاوبەشەکانی قایمقامییەتی سلێمانی و ئەو رێکارانەی لە ماوەی رابردوو گیراونەتەبەر و ئەو کاروچالاکیانەش کە بڕیارە لە رۆژانی جەژندا دەگیرێنە بەر قسەی کرد.  بەگوتەی رێکان جەمال لەسەر فەرمانی قایمقامی قەزای مەڵبەندی سلێمانی و بە هاوئاهەنگی لەگەڵ بەڕێوەبەرایەتیی چاودێریی بازرگانی، لە یەکەم رۆژی جەژندا چوار لیژنە لە بەڕێوەبەرایەتیی چاودێری بازرگانی و هەشت لیژنەش لە قایمقامییەتی سلێمانی بەردەوام چاودێری بازاڕ دەکەن، بە تایبەتی رێستوارانت و کافێ و هۆتێلەکان.   رێکان جەمال هەروەها رایگەیاند: "ئەو قەیرانەی هەیە جیهانییە و هەموو جیهانی گرتووەتەوە، وڵاتی ئێمەش وڵاتێکی بەکاربەرە، ئەو شتوومەکە خۆماڵییانەی کە هەمانە بەشی پێداویستیی خۆمان ناکات، بۆیە زۆربەی زۆری ئەو ماددانە هاوردە دەکەین، بەڵام ئەوەی کە جێگەی خۆشحاڵییە ئەوەیە کە بڕێکی زۆری ماددەی خۆراکی هەڵگیرابوو، دابەشکردنی دوو سەبەتەی خۆراکیش لەلایەن حکومەتی عێراقەوە وایکرد نرخی ئارد لە ٤٢ هەزار دینارەوە دابەزێت ٣٢ هەزار".  سەرۆکی لیژنە هاوبەشەکانی قایمقامییەتی سلێمانی هەروەها ئاماژە بەوە دەدات کە لیژنەکانیان بەردەوام چاودێری بازاڕ دەکەن و گوتی: "لە هەر شوێنێک بزانین بە مەبەست نرخ زیاد کرابێت، دەستبەجێ رێکاری بەرامبەر دەگرینەبەر و شوێنەکە دادەخەین و خاوەنەکەشی رووبەڕووی یاسا دەکەینەوە. بۆ نموونە، نرخی کیلۆیەک گۆشت بە ١٨ هەزار دینار جێگیرکراوە و هەر کەسێک بە ١٨ هەزار دینار گرانتر بفرۆشێت، دەستبەجێ رێکاری بەرامبەر دەگرینەبەر".  رێکان جەمال ئاماژە بەوەش دەدات کە "لە مانگی رەمەزاندا نزیکەی ٦٨ تۆن خۆراکی ماوەبەسەرچوو و خراپ هەڵگیراو لەنێوبراوە، نزیکەی ٣٨ شوێنیش داخراون".