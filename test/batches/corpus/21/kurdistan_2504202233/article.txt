رۆژی دووشەممە، ٢٥ - ٤ - ٢٠٢٢، دیلان رەشاد، گوتەبێژی وەزارەتی گواستنەوە و گەیاندنی حکومەتی هەرێمی کوردستان سەبارەت بە بارانبارینی دوێنێ و ئەمڕۆ رایگەیاند: "شەپۆلی بارانبارین لە پارێزگاکانی هەرێمی کوردستان تاوەکو رۆژی هەینی بەردەوام دەبێت و بەشێوەی پچڕ پچڕ دەبێت لەهەندێک ناوچە و لەهەندێک کاتیشدا بەشێوەی لێزمە دەبێت، بەڵام هۆشداریی زیاتر بە پارێزگای سلێمانی دەدرێت لەوەی ئەگەری زۆربوونی هەورەتریشقە لە چاو پارێزگاکانی دیکە زیاتر دەبێت. "  ئەمشەو بارانێکی بەخوڕ سەنتەری شاری هەولێری گرتەوە و لە چەندین شوێن ئاستی ئاو بەرزبووەتەوە.  رائید سەرکەوت کاڕەش، گوتەبێژی بەرگریی شارستانیی هەولێر بە رووداوی راگەیاند: "هەموو تیمەکانمان لە ئامادەباشیدان و ئەوە خۆشمان گەڕاوینەتەوە بۆ دەوام و دۆخەکە ئاساییە، هیچ مەترسییەکی لافاو تائێستا نییە، هەموو ئامادەکارییەک دەکەین بۆ بەهاناوەچوونی خەڵک و لەهەر شوێنێک کێشە هەبوو، خەڵکی دەتوانن پەیوەندییمان پێوەبکەن. "  بەپێی ئامارەکانی دەستەی کەشناسی و بوومەلەرزەزانیی هەرێمی کوردستان، کە سەر بە وەزارەتی گواستنەوە و گەیاندنی حکومەتی هەرێمی کوردستانە، بڕی بارانبارین لە ماوەى ١٢ کاژێر لە کاژێر ٩ ى بەیانی تاوەکو ٩ ئەمشەوی ٢٥/٤/٢٠٢٢ بەمشێوەیەیە:   ١ - هەولێر ٢٠.٦ مللیمەتر باران باریوە  ٢ - شەمامک ١٥.١ مللیمەتر باران باریوە  ٣ - پیرمام ٩.٤ مللیمەتر باران باریوە  ٤ - هەڵەبجە ٧.٨ مللیمەتر باران باریوە  ٥ - سلێمانى ٥.٤ مللیمەتر باران باریوە  ٦ - سۆران ٥.٤ مللیمەتر باران باریوە  ٧ - هەڵشۆ ٤.٨ مللیمەتر باران باریوە  ٨ - دوکان ٢.٨ مللیمەتر باران باریوە  ٩ - بارزان ١.٨ مللیمەتر باران باریوە   ١٠ - بازیان ١.٢ مللیمەتر باران باریوە  ١١ - حاجی ئۆمەران ٢.٤ مللیمەتر باران باریوە  ١٢ - خەبات ١.٤ مللیمەتر باران باریوە  ١٣ - ئاکرێ ٠.٨ مللیمەتر باران باریوە  ١٤ - چەمچەماڵ ١.١ مللیمەتر باران باریوە