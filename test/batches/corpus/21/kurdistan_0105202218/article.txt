رۆژی یەکشەممە ١ ـی ئایاری ٢٠٢٢، حکومەتی هەرێمی کوردستان بەبۆنەی هاتنی جەژنی رەمەزانەوە پەیامێکی بڵاوکردەوە و تێیدا هاتووە، "بە بۆنەى هاتنى جەژنى پیرۆزى ڕەمەزان، گەرمترین پیرۆزبایی لە موسڵمانان بە گشتیی و هاونیشتمانیانى کوردستان بە تایبەتى دەکەین. هیوادارین رۆژوو و نزاى ئەم مانگە پیرۆزەیان قبوڵ بێت و خۆیان و کەسوکار و نیشتمانەکەشمان ئاوەدان و پارێزراوتر بێت. "   ئاماژە بەوەش دەکات، "گەلى کوردستان لە رووى ئایینى و نەتەوەییەوە هەمیشە پەیڕەوانى جیاوازى تێدا ژیاوە و یەکێک لە بنەما بەهێزەکانى پێکەوەژیانى ئاشیتییانەى کوردستانیان هەر لەم ئیمان و تاعەتەوە هەڵقوڵاوە کە خەڵکى پەیڕەوى دەکەن و لە دڵ و رۆحیاندا رەنگى داکوتاوە. "   دوێنێ شەممە ٣٠ ـی نیسانی ٢٠٢٢، لیژنەی بینینی مانگ لە هەرێمی کوردستان چاودێری بینینی مانگیان کرد، پاش ئەوەی مانگ نەبینرا، رۆژی دووشەممە وەک یەکەم رۆژی جەژنی رەمەزان دیاریکرا.   بە گوێرەی حکومەتی هەرێمی کوردستان، "بە دڵخۆشییەوە لەم مانگە پیرۆزەدا و بەپێى ئەو پلان و رێکارانەى کە گیرابوونەبەر، وەک هەمیشە حکومەت هەوڵى دابینکردنى ئاسایش و ئارامى، رێکخستنى بازاڕ و چاودێرى نرخەکانى کرد و ئەمەش وایکرد کە رۆژووگران بە هێورییەوە ئەم مانگە پیرۆزە بەڕێبکەن. "