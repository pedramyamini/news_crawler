بەپێی بڕیاری وەزارەتی گواستنەوە و گەیاندنی حکومەتی هەرێمی کوردستان، دەبێت تەکسییەکان لەزگەی رەنگ جودایان لێبدرێت بۆ ئەوەی تەکسیی هێڵەکانی ناوەوە و دەرەوەی شار لێک جودا بکرێنەوە، هەروەها رەنگی لەزگەی تەکسیی هەر پارێزگایەک لە پارێزگایەکی دیکە جیاوازە.  جەلال ئەبوبەکر، سەرۆکی سەندیکای شۆفێرانی سلێمانی بە رادیۆی رووداوی راگەیاند: "هێشتا لەزگە لە تەکسی دەدرێت و پرۆسەکە نەوەستاوە. هیچ ماوەیەک دیارینەکراوە کە ئەگەر تاوەکو ئەو کاتە شۆفێرانی تەکسی لەزگە لە ئۆتۆمبێلەکانیان نەدەن سزا بدرێن. "  سەرۆکی سەندیکای شۆفێرانی سلێمانی گوتیشی: "تاوەکو ئێستا هیچ سوودێکی ئەم لەزگەیەم نەبینیوە و پێموایە بارگرانییەکە بۆ شۆفێران. "  جەلال ئەبوبەکر ئاماژەی بەوە دا، ئەوان وەکو سەندیکای شۆفێران بەر لە پێدانی لەزگە ١٢ هەزار دینار وەردەگرن و دوای ئەوە لەزگە بە تەکسییەکان دەدرێت.  لە پارێزگای سلێمانی لەزگەی تەکسیی هێڵەکانی ناوشار شینە و بۆ هێڵەکانی دەرەوەی شار مەیلەو سوورە. سەرۆکی سەندیکای شۆفێرانی سلێمانی گوتی: "ئێستا ژمارەی هەموو تەکسییەکانی سلێمانیم لانییە، بەڵام ساڵی ٢٠١٢ نزیکەی ٢٣ هەزار تەکسی هەبوو. تاوەکو ئێستا نزیکەی شەش هەزار تەکسی لەزگەیان لێدراوە. "