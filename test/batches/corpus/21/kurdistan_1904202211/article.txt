تۆڵە مەهدی، بەڕێوەبەری ناحیەی بەحرکە بە رادیۆی رووداوی راگەیاند، "بەحرکە نزیکەی ١٠٠ هەزار دانیشتووی هەیە کە ئەوە لە ئاستی شاری گەورەدایە نەک شارۆچکە. سنوورەکەمان کاری زۆری پێویستە، بەڵام لە ئاستی پێویستدا بۆی نەکراوە. پێویستە بەڕێوەبەرایەتیی شارەوانییەکان بۆ دەرچوواندنی پڕۆژەکان ژمارەی دانیشتووان لەبەرچاو بگرێت. دەبێت شارەوانییەکانی هەولێر هەست بە کێشەکانی ئێمە بکەن و پڕۆژەکانمان دوانەخەن. خەڵک زۆر دێن گلەییمان لێدەکەن و داوامان لێدەکەن. "  بەڕێوەبەری ناحیەی بەحرکە ئاماژە بەوەش دەکات، چەندین جار بە نووسراو داوای پڕۆژەیان بۆ گەڕەکە تازەکان کردووە و بە زارەکییش داوای کردووە، هەندێک جار دەڵێن، لە بەرنامەدایە و هەندێک جاریش بەهۆی نەبوونی بودجەوە ئەو کارانە دواخراون.  تۆڵە مەهدی ئاشکرای کرد، لە رێگەی سندووقی نەختی نێودەوڵەتییەوە بڕە پارەیەک بۆ گوندەکان تەرخان کراوە. لە سنووری ئەوان سێ گوندی شێخەسڵوو، گەزنە و گردەچاڵی تێدایە بۆ ئەوەی پڕۆژەیان بۆ بکرێت کە قیرتاوکردنی رێگە، تۆڕی ئاو، نەخۆشخانە و قوتابخانە دەگرێتەوە.  تۆڵە مەهدی گوتی، "کێشەکانی بەحرکە بەهۆی نەبوونی گوژمەوە نییە، بەڵکو بەهۆی زیادەڕۆییەوەیە و پارەیش هەبێت کاریان تێدا ناکرێت. ئێستا ئێمە لە سنووری خۆمان زیاتر هەوڵ دەدەین زەوییەکان زیادەڕۆییان نەکرێتە سەر و داگیر نەکرێن. "  پێشتریش، مەموند عەبدولوەهاب، سەرۆکی شارەوانیی بەحرکە بە رادیۆی رووداوی گوت، بۆ ساڵی ٢٠٢٢ بە گوژمەی جیاجیا ١٥ دەرخستەیان ئامادە کردووە و ئاڕاستەی سەرۆکایەتیی شارەوانییەکانیان کردووە بۆ ئەوەی بودجەی پێویستیان بۆ تەرخان بکرێت و لەمساڵدا کاریان تێدا بکرێت.  بە گوتەی سەرۆکی شارەوانیی بەحرکە، پڕۆژەکانیش لە ٣٠ ملیۆن دینار تاوەکو ملیارێک دیناریان پێویستە کە زۆرینەیان پڕۆژەی خزمەتگوزارین وەک دروستکردنی ئاوەڕۆ و قیرتاوکردنی شەقام لەگەڵ دروستکردنی پڕۆژەی ئاوەڕۆ بۆ سنووری ناحیەی بەحرکە کە تەنیا ئەو پڕۆژەیە پێویستی بە زیاتر لە ملیارێک دینارە.