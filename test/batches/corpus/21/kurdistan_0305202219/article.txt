بۆچی سوپای عێراق و هێزەکانی نزیکی پەکەکە لە سنووری شنگال ناکۆکن؟  لە ٠٩ - ١٠ - ٢٠٢٠ بەغدا و هەولێر لەسەر ئاساییكردنەوەی رەوشی قەزای شنگال و بەڕێوەبردنی قەزاكە لەڕووی كارگێڕی، ئەمنی و خزمەتگوزاری بە شێوەیەكی هاوبەش رێككەوتن، بەڵام هێشتا لەڕووی ئەمنییەوە چەندین هێزی سەربازی لەو ناوچەیە هەن کە ئەوانیش بریتین لە؛ هێزی پاراستنی ئێزیدخان، فەرماندەیی پێشمەرگەی شنگال، سوپای عێراق، پۆلیسی فیدراڵی، پۆلیسی خۆجێیی، ئاسایشی ئێزیدخان و یەبەشە.  یەکێک لە بەندەکانی رێککەوتنەکە ئەوەیە کە دەبێ هەموو هێزە بیانییەکان (پەکەکە و هێزەکانی سەر بە پەکەکە)، لە سنووری شنگال بکشێنەوە، سەرەڕای ئەوەی چەند جارێک سوپای عێراق وادەی بۆ دیاریکردن و دەرفەتی پێدان، ئەو هێزانە و بەدیاریکراوی هێزەکانی بەرخۆدانی شنگال (یەبەشە)، ئامادەنەبوون بچنە ژێر باری بڕیارەکە، بۆیە لە ١٨ ـی نیسانی ٢٠٢٢ شەڕ لەنێوانیاندا هەڵگیرسا و پەیوەندییەکانیان بە گرژی ماوەیەوە تاوەکو ١ ـی ئایار، جارێکی دیکە شەڕ دەستیپێکردەوە.  ٧٠١ خێزان لە شنگالەوە ئاوارەی دهۆک بوون  پیر دەیان پیر جەعفەر، بەڕێوەبەری کۆچ و کۆچبەران و رووبەڕووبوونەوەی قەیرانەکان لە پارێزگای دهۆک بە تۆڕی میدیایی رووداوی راگەیاند، لە یەک رۆژدا و بەهۆی ئاڵۆزییەکانی شنگالەوە تاوەکو کاژێر ٠١: ٠٠ ـی بەیانیی ئەمڕۆ سێشەممە ٣ ـی ئایار، ٧٠١ خێزان ئاوارەی پارێزگای دهۆک بوون کە ژمارەی ئەندامانی ئەو خێزانانە چوار هەزار و ٨٣ کەسن.  لەنێو کەمپەکانی پارێزگای دهۆک ٢٧ هەزار خێزان دەژین، لە دەرەوەی کەمپەکانیش ٣٧ هەزار و ٨٠٠ خێزان دەژین، نزیکەی نۆ هەزار خێزان لە ماوەی دوو ساڵی رابردوودا گەڕاونەتەوە شنگال، بەڵام بەهۆی هەستکردنیان بە نائارامی لە ناوچەکەیان، جارێکی دیکە بەشێک لەو خێزانانە ئاوارە بوونەتەوە.  ئەسکەندەر محەممەد ئەمین، بەڕێوبەری لقی دهۆکی وەزارەتی کۆچ و کۆچبەرانی عێراق بە رووداوی راگەیاند، تاوەکو ئێستا ٣٥٠ خێزانی ئاوارە، لە کامپەکان نیشتەجێبوون و ئەوانی دیکەش لە دەرەوەی کامپەکان میوانی کەسوکاریانن. گوتیشی، "ئێمە کەلوپەل و خۆراک و جلوبەرگیان بۆ دابیندەکەین و بە هاوئاهەنگی لەگەڵ دەزگای خێرخوازی بارزانی دەیگەیێنینە دەستیان و ناویشیان وەکو ئاوارە تۆمار دەکەین".  نوێنەری وەزارەتی ناوخۆ: هەموو خزمەتگوزارییەک بۆ ئاوارەکانی شنگال دابیندەکەین  رۆژی سێشەممە ٣ ـی نیسانی ٢٠٢٢، بۆ دروستکردنی لیژنەیەکی پێشوازیکردن لە ئاوارە نوێیەکانی شنگال و چۆنییەتی هاریکاریکردنیان. بە ئامادەبوونی نوێنەری وەزارەتی ناوخۆی هەرێمی کوردستان، بەڕێوەبەرایەتی کۆچ و کۆچبەرانی دهۆک و رێکخراوە خێرخوازییەکان کۆبوونەوە.   دوای کۆبوونەوەکە، حوسێن کەلاری، بەڕێوەبەری گشتیی ناوەندی ھاوئاھەنگی قەیرانەکان لە وەزارەتی ناوخۆ لە کۆنفڕانسێکی رۆژنامەڤانیدا گوتی، "تاوەکو کاژێر ١٢ ـی شەوی رابردوو ٧٠١ خێزان کە پێکهاتوون کە چوار هەزار و ٨٣ کەس. "   حوسێن کەلاری ئاماژە بەوەش دەکات، "ئەو کەسانەی کە چوونەتە پارێزگای دهۆک ئێستا وەکو میوان هەم لە کەمپەکان یان لە دەرەوەی کەمپەکان لای کەسوکاریانن، بەڵام لە ئەمڕۆوە بڕیارمان وەرگرتووە کە دەبێت لە کەمپەکان جێنشین بکرێن، ئەگەر کەسێک خۆی بیەوێت نەچێتە نێو کەمپەکان، ئێمە لاریمان نییە. "  نوێنەرەکەی وەزارەتی ناوخۆی هەرێمی کوردستان گوتیشی، "بە دڵنیاییەوە تاوەکو ئەو هێزانەی لەیاسا بەدەرن و باوەڕیان بە یاسا بەرکارەکانی عێراق نییە، پابەندی بڕیارەکانی عێراق نین و پابەندی رێککەوتنەکانی حکومەتی هەرێمی کوردستان و فیدڕاڵ هەیە ئەو حاڵەتانە ئەگەری دووبارە بوونەوەی هەیە. "    یەبەشە بەشێکە لە حەشدی شەعبی؟  رۆژی دووشەممە، ٢٥ - ٤ - ٢٠٢٢، لە تۆڕە کۆمەڵایەتییەکان هەندێک وێنە و گرتەی ڤیدیۆیی لەبارەی جووڵەپێکردن بە هێزێکی سوپای عێراقیان بەرەو شنگال بڵاوکرایەوە.  عەقید لوقمان گەلی ئیبراهیم، بەرپرسی ئۆپەراسیۆنەکانی هێزی پێشمەرگە لە شنگال، لەبارەی ئەو هێزەوە بە تۆڕی میدیایی رووداوی  گوت: "ئەو هێزە لە شارۆچکەی تاجی سەر بە بەغداوە جوڵەیان پێکراوە و گەیشتوونەتە موسڵ و لەوێوە بەرەو شنگال دێن، هێزەکە لە ٤٠ زرێپۆش پێکدێت و مەرج نییە ئامانجی هێزەکە قەزای شنگال بێت، بەڵکو بەپێی زانیارییەکان بەرەو سنوورەکانی عێراق و سووریا و ئەو ناوچانە دەڕۆن کە تێیدا هێزەکانی سەر بە پەکەکە دەسەڵاتیان هەیە. "  لیوا روکن جەبار نەعیمە تائی، فەرماندەی ئۆپەراسیۆنەکانی رۆژئاوای نەینەوا، سەبارەت بە ناکۆکییەکان دەڵێت، "دەمانەوێت سەپاندنی یاسا لە شنگال جێبەجێبکرێت، ئێمە ماوەیەکە کاردەکەین بۆ کۆنترۆڵکردنی سنووری عێراق و سووریا لە پارێزگای نەینەوا و لە سنووری شنگال بەتایبەت بۆ رێگریکردن لە دزەکردنی هەر هێزێکی بیانی یان چەکدارای داعش بۆ ناوچەکە. "  هەروەها گوتیشی، "ئەو هێزەی لە شنگال شەڕیان کردووە [یەبەشە] بەشێکن لە فەوجی ٨٠ ـی حەشدی شەعبی و نزیکەی ٨٠٠ کەسن، ئێمە دەمانەوێت سەقامگیریی بۆ شنگال بگێڕینەوە، چونکە حکومەت دەیەوێت ئاوارەکان بگەڕێنەوە و دەست بە ئاوەدانکردنەوە بکرێت. "   "ئەگەر یەبەشە بە ئاشتییانە دەرنەچێت بە زەبری هێز دەردەکرێن"  لیوا عەبدولخالق تەڵعەت، نوێنەری هەرێمی کوردستان لە ئۆپەراسیۆنە هاوبەشەکانی عێراق لەکاتی بەشداریکردنی لە بەرنامەی رووداوی ئەمڕۆی تۆڕی میدیایی رووداودا کە نوێنەر فاتیح پێشکێشی دەکات، لەبارەی دروستبوونی شەڕ و ئاڵۆزی لەنێوان هێزەکانی یەبەشە و سوپای عێراق لە شنگال گوتی: "هێزە نایاساییەکان هۆکاری سەرەکین بۆ تێکچوونی دۆخی ناوچەکە و رێگرن لەبەردەم رێکخستنەوەی یەکە ئیدارییەکان و گەڕانەوەی ئاوارەکان بۆ شنگال، ئەو رێککەوتنەی کە لە نێوان هەولێر و بەغدا کراوە، یەکێک لە خاڵەکانی، دەرچوونی پەکەکە و هێزەکانی نزیکی ئەو و هێزە نایاساییەکانن، ئەگەر تەنانەت عێراقیش بن. بۆیە ئەگەر حکومەتی عێراق بیەوێ بەندەکانی رێککەوتنەکە جێبەجێ بکات، دەبێ هێزە نایاساییەکان دەربچن، ئەگەر دەرنەچن، ناچاردەبێ بە زەبری هێز دەریان بکات".  لیوا عەبدولخالق تەڵعەت ئاماژەی بەوە کرد، لەم ماوەیەدا هێزێکی زۆر بە چەک و پێداویستییەوە چووەتە شنگال، ئەمەش ئەوە نیشاندەدات کە دەبێ رێککەوتنەکە جێبەجێ بکرێت چ بە ئاشتی یان رووبەڕووبوونەوەی چەکداری، هەروەها گوتیشی: "ئێستا تۆپەکە کەوتووەتە گۆڕەپانی سوپا و حکومەتی عێراق، چارەسەرنەکردنی ئەو کێشەیە، ناوچەکە تووشی گرژی و ئاڵۆزی سەختتر دەکات".  بە گوتەی نوێنەری هەرێمی کوردستان لە ئۆپەراسیۆنە هاوبەشەکانی عێراق، ئەو هێزە عێراقییەی کە لەوێن، چەند مانگێکە دەیانەوێ بە ئاشتییانە ناوچەکان کۆنترۆڵبکەنەوە، بەڵام ئەگەر هێزە چەکدارەکان چۆڵی نەکەن، بە دڵنیایی هێز بەکاردێنن.  یەبەشە و پارتی یەکدی تۆمەتبار دەکەن  فەرماندەیی یەکینەکانی بەرخودانی شنگال [یەبەشە] رایگەیاند، جەخت دەکاتەوە لەوەی کێشەی شنگال سەربازی نییە، بەڵکو پرسێکی سیاسییە و ئامادەن بە گفتوگۆ و دیالۆگ کێشەکان چارەسەر بکەن، بەپێچەوانەوە بەردەوامی هێرشی سوپای عێراق بۆسەر هێزەکانیان دەرگە بۆ داگیرکردنی خاکی عێراق دەکاتەوە.  یەبەشە لە راگەیێندراوێکدا کە ئەمڕۆ سێشەممە بڵاویکردووتەوە، باسی لەوەش کردووە، ماوەیەکە حکومەتی عێراق دەیەوێت هێرش بکاتەسەر "گەلەکەمان، بەڵام ئێمە بە هەستیارییەکی گەورەوە مامەڵە لەگەڵ رووداوەکان دەکەین، هەرچییەکیش پێویست بێت بۆ پاراستنی دەستکەوتەکانی شنگال، دەیکەین و خۆپاراستنمان کردووە بە بنەمای هەرهێرشێک".  یەبەشە زیاتر دەڵێت، "حکومەتی عێراق بە فەرمان و رێککەوتن لەگەڵ تورکیا و بە هاندانی پارتی، هێرشەکانی بۆ سەر شنگال و یەکینەکانی بەرخودانی شنگال [یەبەشە] دەستپێکردووە، بۆیە ئێمە دووپاتی دەکەینەوە کە کێشەی شنگال سەربازی نییە، بەڵکو پرسێکی سیاسییە، ئەم هەڵوێستانەی کازمی و حکومەتەکەی دەرگە بۆ داگیرکردنی خاکی عێراق دەکاتەوە، ئێمەش ئەم جۆرە هەڵسوكەوتانە بەهیچ شێوەیەک قبووڵناکەین".  لە بەرامبەردا، لقی ١٧ ـی شنگالی پارتی دیموکراتی کوردستان راگەیێندراوێکی بڵاوکردەوە و ئاماژەی بەوە کردووە، لەبارەی بارودۆخی شنگال و ئەو نەهامەتییانەی بەسەر خەڵكی خۆشەویستی شنگالدا هاتووە، لە لایەن هەندێک لایەنی نابەرپرس دیسان "موزایەدات" لە دژی پارتی دووبارە دەبێتەوە. لێرەدا بە بیر هەموو لایەك دەهێننەوە كە خەڵكی شنگال خۆیان شاهیدی ئەوەن كە كێ بۆ شنگال قوربانی و خوێنی داوە.   ئاماژەی بەوەش کردووە، "لەكاتی پەلاماری تیرۆریستانی داعش بۆسەر شنگال، هەموو ئەو هێز و لایەنانەی موزایەدە دەكەن بە یەكێتی و پەكەكە و حكومەتی عێراقیشەوە لە شنگال بوون، كەسیان بەرگرییان لە شنگال نەكرد، تەنیا پارتی بەرگریكرد و خوێنی دا. لە پڕۆسەی ئازادكردنی چیای شنگال و رێگەكانی شنگال لە مانگی كانوونی یەكەمی ٢٠١٤ و، لە ئۆپەراسیۆنی ئازادكردنی شنگال لە تشرینی دووەمی ٢٠١٥، پارتی و پێشمەرگەكانی پارتی بوون كە بە تەنیا و بە خوێنی خۆیان شنگالیان ئازادكرد و تۆڵەیان لە تیرۆریستانی داعش كردەوە. "  لقی ١٧ ـی پارتی لە راگەیێندراوەکەیدا زیاتر دەڵێت: "دوای پیلانی شازدەی ئۆكتۆبەری ٢٠١٧ ـش پێشمەرگەكانی پارتی لەسەر داوای خەڵكی شنگال و بۆ ئەوەی شەڕ نەكەوێتە شنگال و لەنێوان شنگالییەكاندا گرفت دروست نەبێت، لە شنگال پاشەكشەیان كرد بەو مەرجەی كە خەڵكی شنگال خۆیان كاروباری خۆیان بەڕێوەببەن، ئامانجی پارتیش ئەوە بوو دەرفەت بدرێتە دانیشتووانی شنگال كە خۆیان حوكمی خۆیان بكەن، بەڵام ئەوە حكومەتی عێراقی بوو كە بەڵێنەكانی پێشێلكرد و شنگالی دایە دەستی قەدەر و حوكمی چەكدارانی پەكەكە و میلیشیای نایاسایی كە كاریان تەنیا قاچاخ و موخەدەرات و رێگەگرتن لە گەڕانەوەی ئاوارەكان و یاریكردن بە چارەنووسی شنگال بووە. "  لە درێژەی راگەیێندراوەکەی لقی ١٧ ـی پارتی لە شنگال هەروەها ئەوەش هاتووە، "هەموو لایەك ئەو راستییە باش دەزانن كە بەهۆی داوا و ویستی خەڵكی شنگال، پارتی لە شنگال پاشەكشەی كرد، ئەگینا چۆن پارتی لە پردێ و سحێلا لووتی چەكدار و میلیشیاكانی شكاند، ئاواش دەیتوانی لووتی دەستدرێژیكاران و چەكدارە قاچاخچییەكان لە شنگال بشكێنێت. "  پارتی دیموكراتی كوردستان پێیوایە كە دەبێ دۆخی شنگال ئاسایی ببێتەوە "هێزی نایاسایی و قاچاخچی و میلیشیا لەوێ دەربچن و واز لە خەڵكی شنگال بهێنن. پێویستە هەرچی زووتر زەمینە بۆ گەڕانەوەی ئاوارەكان بڕەخسێنرێت و شنگال بۆ خەڵكی رەسەنی شنگال بگەڕێتەوە. پارتی ناشتوانێت چیتر چاوەڕێی ئەوە بێت خەڵكی شنگال لەژێر هەڕەشە و كولەمەرگی و ئاوارەییدا بژیێن و یاری بە چارەنووسیان بكرێت. "  "پەکەکە دەستی بە هێنانی هێز لە رۆژئاواوە بۆ شنگال کردووە"  عەقید لوقمان گەلی ئیبراهیم، بەرپرسی ئۆپەراسیۆنەکانی هێزی پێشمەرگە لە شنگال، لەبارەی دوایین گۆڕانکارییەکانی شنگال و ناوچەکانی دەورووبەرییەوە کە بەهۆی شەڕی سوپای عێراق و چەکدارانی یەبەشەی نزیک لە پەکەکەوە ئەمڕۆ ئەمنییەتی ناجێگیربوو، بە تۆڕی میدیایی رووداوی گوت، "بەپێی زانیاریی دروست و بەڵگەدار، هێزەکانی پەکەکە دەستیانکردووە بە ناردنی مەفرەزەی پێنج گەریلایی و ١٠ گەریلایی و تاوەکو ئاستی ٢٠ گەریلایی، چەندین مەفرەزەیان لە ناوچەکانی بەحرێ و هۆل لە پارێزگای حەسەکە بۆ ناوچەی قەراچی کۆڵک و لەوێوەوە بۆ خانسۆر و دواتر بۆ شنگال رەوانە دەکات و چاوەڕواندەکرێت پەکەکە لەو ناوچەیە شەڕ هەڵبگیرسێنێت و دۆخەکە خراپتر بکات. "   ئەو فەرماندەیەی هێزەکانی پێشمەرگە گوتیشی، "ئەمڕۆ هێزەکانی عێراق کۆمەڵگەی دووگرێیان کۆنتڕۆڵکرد و قوتابخانەیەکیش بە فڕۆکە بۆردوومانکرا و هێشتا هێزەکانی سوپای عێراق لە دەورووبەری ناحیەی سنوونێ ماون و نەکشاونەوەتەوە، بەڵام لەگەڵ ئەوەشدا هێشتا هێزەکانی یەبەشە لەنێو ناحیەی سنوونێن. "   عەقید لوقمان گەلی ئیبراهیم، بەرپرسی ئۆپەراسیۆنەکانی هێزی پێشمەرگە لە شنگال، هۆشدارییدا لەوەی ئەگەر هێزەکانی نزیک لە پەکەکە لە شنگال و دەورووبەری نەکشێنەوە، جارێکی دیکە کێشە بۆ ئێزدییەکان دروستدەبێت، بەڵام تاوەکو ئێستا پەکەکە و هێزەکانی نزیکی، هیچیان لەبارەی ناردنی هێز لە رۆژئاواوە بۆ سنووری شنگال باشووری کوردستان رانەگەیاندووە.  رۆژی سێشەممە ٣ ـی نیسانی ٢٠٢٢، شاندێکی باڵای ئەمنیی عێراق کە پێکهاتبوون لە عەبدولئەمیر شەمەری، جێگری فەرماندەی ئۆپەراسیۆنە هاوبەشەکان و عەبدولئەمیر رەشید یارەڵڵا، سوپاسالاری عێراق گەیشتنە شنگال.   پاش سەردانەکە، فەرماندەی ئۆپەراسیۆنە هاوبەشەکانی عێراق لە راگەیێندراوێکی بڵاوکردەوە و گوتی، "سوپا و پۆلیس لەنێو قەزای شنگالن، ئێستا شارەکە ئارامە و دیاردەی چەکداری تێدا نییە. "  هاوکات مەحموود شنگالی، چالاکڤانی سڤیل لە شنگال بە رووداوی گوت، "رەوشی شنگال ئێستا ئارامە، هەندێک لە ئاوارەکان گەڕاونەتەوە، بەڵام بەشێکیان لە سنووری دهۆک ماونەتەوە، چونکە گەرەنتی نییە کە دۆخەکە ئاسایی ببێتەوە. "   مەحموود شنگالی گوتی: "ئەو شەڕەی لە شنگال روویداوە، شەڕێکی بەوەکالەتە، ئەگەر هێزی نایاسایی لە شنگال هەبێ، لە بەغدا و هەولێریش هەن. ئەو هێزانەی لەوێن هیچیان نایاسایی نین، ئەو هێزانەن کە ئێزدین و شەڕی داعشیان کردووە، یەبەشە لەلایەن حەشدی شەعبییەوە قبووڵکراوە و هێزی نایاسایی نییە، چونکە حەشد لەلایەن بەغداوە قبووڵکراوە. "  قەزای شنگال گەورەترین شوێنەکانی نیشتەجێبوونی ئێزدییەکان لە عێراق، یەکێکە لە ناوچە کوردستانییەکانی دەرەوەی ئیدارەی هەرێمی کوردستان کە لەڕووی ئیدارییەوە کەوتووەتەوە سەر پارێزگای نەینەوا، لەگەڵ قەزای شێخان دوو دیارترین ناوچەکانی ئێزدییەکانن.  شنگال بە خاڵی سنووریی نێوان عێراق و سووریا دادەنرێت و نزیکەی ١٣٠ کیلۆمەتر لە شاری مووسڵی ناوەندی پارێزگای نەینەواوە دوورە.  لەساڵی ٢٠١٤ و لە ٣ ـی ئابی ئەو ساڵەدا شنگال رووبەڕووی پەلامارێکی قورسی داعش بوویەوە و هەزاران ئێزدی رفێنران و شەهیدکران، هێشتا هەزارانی دیکەشیان بێسەروشوێنن، جگە لە بوونی نزیکەی ١٠٠ گۆڕی بەکۆمەڵ کە رۆڵەی ئێزدییەکانی تێدایە و داعش بەدوای خۆیدا بەجێیهێشت.  جوڵەپێکردنی ئەو هێزە عێراقییە دوای ئەوە دێت رۆژی ١٨ و ١٩ ـی نیسانی ٢٠٢٢، شەڕ و پێکدادان لەنێوان هێزەکانی عێراق و هێزێکی نزیک لە پەکەکە لە سنووری شنگال روویدا و چەند کەسێک برینداربوون، هەروەها دوو سەرباز لەلایەن یەبەشە و چەند شەرڤانێکی یەبەشەش لەلایەن هێزە عێراقییەکان دەستگیرکران.