لە راگەیێنراوەکەی وەزارەتی بەرگریی تورکیادا ئاماژە بەوە کراوە سێ گەریلا کە پێشتر شوێنەکانیان لەلایەن سەربازانی تورکیاوە دەستنیشانکراوە، تەقەیان لێ کرا و کرانە ئامانج. وەزارەتی بەرگریی تورکیا پێداگریی خۆی لە ئۆپەراسیۆنەکانی دژی پەکەکە دووپاتکردووەتەوە.  بەگوێرەی دوایین راگەیێندراوی ناوەندی راگەیاندنی هێزەکانی پاراستنی گەل - هەپەگە - کە شەوی رابردوو بڵاویکردووەتەوە، کاژێر ١٢: ٢٠ خولەکی رۆژی چوارشەممە ٢٠ی نیسان ژمارەیەک لە گەریلاکانی پەکەکە لە ناوچەی گرێ رووبار سەر بە چیای رەش لە ناوچەی زاپ رووبەڕووی سوپای تورکیا بوونەتەوە. هەپەگە رایگەیاندووە لە شەڕەکەدا ١٣ سەربازی سوپای تورکیا کوژراون، تەرمی حەوت لە سەربازەکان لەژێر دەستی ئەواندان، هەروەها دوو سەربازیشیان بریندار کردوون.  بەگوێرەی ئامارەکانی وەزارەتی بەرگریی تورکیا، لە چوارچێوەی ئۆپەراسیۆنەکەدا تاوەکو ئێستا ٣١ گەریلا گیانیان لەدەستداوە.   لە هێزەکانی تورکیاش دوو ئەفسەر بە پلەکانی ملازمی پیادە کوژراون و نۆ سەربازی دیکەش بریندارن. هەپەگەش گیان لەدەستدانی حەوت گەریلا و کوژرانی زیاتر لە ٦٠ سەربازی تورکیا و خستنەخوارەوەی دوو فڕۆکەی بێفڕۆکەوانی راگەیاندووە.      رۆژی ١٨ - ٠٤ - ٢٠٢٢ وەزارەتی بەرگریی تورکیا ئۆپەراسیۆنێکی نوێی لە ناوچەکانی زاپ، ئاڤاشین و مەتین لەژێر ناوی چڕنووک - قوفڵ راگەیاند.