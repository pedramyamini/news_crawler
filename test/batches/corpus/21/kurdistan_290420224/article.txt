رۆژی پێنجشەممە ٢٨ - ٤ - ٢٠٢٢، بەڕێوەبەرایەتیی هاتووچۆی دەربەندیخان راگەیێندراوێکی لەبارەی رووداوەکەی تونێلی دەربەندیخان بڵاوکردەوە و تێیدا هاتووە: "بەهۆی ئەو رووداوەی رووویدا بە درێژایی سێ سەد مەتر تونێل سووتاوە و ئاگری لەناو دابووە، هەر بۆیە  لەبەر سەلامەتی و تا پشکنینی تەواوی بۆ نەکرێ تونێڵەکە ناکرێتەوە، رۆژی هەینی زانیاریتان پێدەدەین ئاخۆ دەکرێتەوە یان ماوەی داخستنەکەی درێژ بکرێتەوە. "  سەبارەت بە هاتووچۆی ئۆتۆمبێلەکانیش لە رێگاکە، لە راگەیێندراوەکەدا هاتووە: "ئۆتۆمبێلەکان بە تایبەت و بارهەڵگرەوە لەسەر شاخی بەڕانانەوە هاتووچۆ دەکەن بە ئاراستەی دەربەندیخان بۆ سلێمانی واتا ئۆتۆمبێلی بچووک لە هەردوو سەرەوە دەتوانێت چیای بەرانان بەکاربهێنێت، بەڵام بارهەڵگرەکان بە ئاراستەی هاتن لە  زەڕایەنەوە بۆ دەربەندیخان لە ڕێگەی ناوتاقەوە دەبێت، واتا هیچ بارهەڵگرێک بە رێگای بەراناندا رێگەی پێنادرێت بەرەو دەربەندیخان بێت، ئەوەش لە پێناو سەلامەتی و کەمکردنەوەی لۆد لەسەر چیای بەرانان. "  رۆژی پێنجشەممە ٢٨ - ٤ - ٢٠٢٢، سلێمان محەممەد، قایمقامی دەربەندیخان بە تۆڕی میدیایی رووداوی راگەیاند: "لەسەر داوای ئێمە رۆژی هەینی تیمێکی ئەندازیاریی بەڕێوەبەرایەتی رێگەوبانی سلێمانی سەردانی قەزای دەربەندیخان دەکەن و لە  رووداوەکە دەکۆڵنەوە و دواتر بڕیار لەسەر کردنەوە و نەکردنەوەی تونێلەکە بدرێت و چۆن و کەی دەست بە نۆژەنکردنەوەی بکرێت، چونکە لە رووی کارەبا و رێگەوبان و ناو تونێلەکەوە، زیانی زۆری بەرکەوتووە. "  رۆژی پێنجشەممە ٢٨ - ٤ - ٢٠٢٢، لە تونێلی دەربەندیخان، رووداوێکی وەرگەڕان و گڕگرتنی تانکەرێکی سووتەمەنیی روویدا، بەوهۆیەوە پێنج ئۆتۆمبێڵ بە تەواوی سووتان و دوو کەسیش بریندار بوون، زیان بەر تونێلەکەش کەوتووە و هاتووچۆ لەو رێگەیە پەکی کەوت.  تونێلی دەربەندیخان کە قەزاکانی کفری، کەلار و دەربەندیخان بە سلێمانییەوە دەبەستێتەوە، لە ساڵی ١٩٥٤ لەلایەن دوو کۆمپانیای ئیتاڵی و فەرەنسی دروستکراوە. درێژیی توونێلەکە نزیکەی ٨٠٠ مەترە.