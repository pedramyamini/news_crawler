رۆژی چوارشەممە، ١١ - ٥ - ٢٠٢٢، فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی بە تۆڕی میدیایی رووداوی راگەیاند، "بەڕێوەبەری بانکی هەرێم لە سلێمانی پێی راگەیاندووین، هەموو هەوڵێک دەدەن بۆ ئەوەی ئەمڕۆ مووچەی مانگی ئادارمان بۆ دابین بکەن. "  ئاری رەباتی، خەزنەدار لە بانکی تانجەڕۆ لەبارەی وەرگرتنی مووچەی مانگی ئاداری بەرێوەبەرایەتیی رۆشنبیریی سلێمانی بە رووداوی راگەیاند، هێشتا مووچەی مانگی ئاداریان وەرنەگرتووە، "ئەمڕۆ لەلایەن بانکی هەرێمەوە ئاگادارکراینەوە کە پارەی پێویستیان دابینکردووە و هەر ئەمڕۆ دەگاتە بانکەکەمان بۆ ئەوەی بەسەر فەرمانبەرانی رۆشنبیریدا دابەشی بکەین. "  بە گوتەی ئاری رەباتی، بۆ ئەوەی مووچەی مانگی ئاداری هەموو فەرمانبەرانی رۆشنبیری سلێمانی دابین بکەن کە ژمارەیان لە هەزار کەس زیاترە، پێویستییان بە ٧٥١ ملیۆن دینارە و دووشەممە، بڕی ٨٠ ملیۆن دیناریان بۆ دابینکراوە، دوێنێ سێشەممە بڕێکی دیکەیان بۆ نێردراوە و گەیشت بە ٢٠٠ ملیۆن دینار. گوتیشی، "بەیانی ئەمڕۆ بە کۆی گشتی ٣٥٠ ملیۆن دینار لە بانکەکەمان هەبوو. "  فەرەیدوون عەبدوڵڵا، بەڕێوەبەری ژمێریاری لە بەڕێوەبەرایەتیی گشتیی رۆشنبیریی سلێمانی لەبارەی کاتی وەرگرتنی مووچەکانیان گوتی، "هەموو فەرمانبەرانمان بەردەوامن لە بایکۆتکردن، تاوەکو مووچەی هەموومانیش دابین نەکەن ئامادەنین بچێنە پیش بانک و تەنیا چەند فەرمانبەرێکمان مووچە وەربگرن. "   بە گوێرەی ئەو خشتەی وەزارەتی دارایی لە ٧ - ٤ - ٢٠٢٢ بڵاویکردەوە، پێویست بوو وەزارەتی رۆشنبیری لە ٢٤ - ٤ - ٢٠٢٢ مووچەکانیان وەربگرن، بەڵام دوای بڵاوبوونەوەی خشتەی مانگی نیسانی مووچە لەلایەن وەزارەتی دارایی، هێشتا رۆشنبیری سلێمانی مووچەی مانگی ئاداریان وەرنەگرتووە.