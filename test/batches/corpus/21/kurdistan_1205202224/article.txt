ئەمڕۆ پێنجشەممە، ١٢ - ٥ - ٢٠٢٢ عەلی رەشید، سەرۆکی ئەنجوومەنی پارێزگای هەولێر بە رووداوی راگەیاند، "رامی نووری، وەک یەکەم قایمقام، دوای بوونی عەنکاوە لە ناحیەوە بۆ قەزا متمانەی پێدرا. لە کۆی ٢٤ ئەندامی ئەنجوومەنیش ٢٣ ئەندام متمانەیان پێدا. "  رامی نووری، لە بارەی هەڵبژاردنی وەک قایمقامی عنکاوە بە رووداوی گوت: "پێشبینی ناکەین گشت ئاکامەکانی بوونە قەزا بە رۆژێک و دوو مانگێک لە عەنکاوە دەربکەون، ئەوە پێویستی بە پلانە، پێشکەشکردنی دەرخستەکانی پڕۆژەکانە و کاتە بۆ ئەوەی هەمووی جێبەجێبکرێت. "  لە بارەی ئەو کارانەی کە دەیەوێت پێشینەیان پێبدات، رامی نووری گوتی: "دەمەوێت تیشک بخەمە سەر چەند بابەتێک، کە خۆی دەبینێتەوە لە  پاراستن و بەهێزکردنی تایبەتمەندی قەزاکە، دابینکردنی یەکەی نیشتەجێبوون. نیشتەجێکردنی گەنجان و لاوانی عەنکاوە بابەتێکی دیکەی گرنگە بۆ ئەوەی رێگری بکەین لە چوونە دەرەوەی گەنجانی عەنکاوە. پشتگیری و پاڵپشتیکردنی کەرتی خزمەتگوزاری یەکێکی دیکەیە لەو کارانەی دەمانەوێت بیکەین. "  رامی نووری، لە دایکبووی ١٩٨٥ ە، دەرچووی کۆلێژی یاسا و رامیارییە لە ساڵی ٢٠٠٦، ماوەی ١٤ ساڵ کاری پارێزەرایەتی کردووە و پارێزەری راوێژکار بووە، کاری نووسین و راگەیاندنی کردووە و چالاکڤانی مەدەنی بووە و ئەندامی چەند رێکخراوێکی کۆمەڵگەی مەدەنییە لە عەنکاوە. لە ٩ - ٩ - ٢٠٢٠ ەوە وەک بەڕێوەبەری ناحیەی عەنکاوە دەستبەکاربووە.   رۆژی ٠٤ - ١٠ - ٢٠٢١ مەسرور بارزانی بە یاوەری رێبەر ئەحمەد، وەزیری ناوخۆی هەرێمی کوردستان و ئانۆ جەوهەر، وەزیری گواستنەوە و گەیاندنی هەرێمی کوردستان و ئومێد خۆشناو، پارێزگاری هەولێر، سەردانی ناحیەی عەنکاوەیان لە شاری هەولێر کرد و سەرۆکی حکومەت وەزیری ناوخۆ و پارێزگاری هەولێر و ئەنجوومەنی پارێزگای هەولێر راسپارد بۆ ئەوەی ناحیەی عەنکاوە بکرێتە قەزا.   سەرۆکوەزیرانی هەرێمی کوردستان رایگەیاند: "شارۆچکە عەنکاوە یەکێکە لەو شارۆچکانەی کە رۆژ بە رۆژ دەبینین پێشڤەچوونێکی زیاتر بەخۆیەوە دەبینێت و گەورەتر دەبێت، ئێمەش بەناوی حکومەتەوە هاتووین بۆ ئەوەی لێرەوە پێتانڕابگەیێنم، جەنابی وەزیری ناوخۆ و پارێزگاری هەولێر و ئەنجوومەنی پارێزگای هەولێر رادەسپێرین بۆ ئەوەی ناحیەی عەنکاوە بکرێتە قەزا بۆ ئەوەی بتوانن خزمەتێکی زیاتری دانیشتووانی ئەو قەزایە بکەن".  عەنکاوە دەکەوێتە باکووری رۆژئاوای هەولێر، زۆربەی دانیشتووانی کلدۆ ئاشوورین و وابەستەی کەنیسەی کلدانی کاسۆلیکین، لەدوای ساڵی ٢٠٠٣ ەوە بووەتە رووگەیەک بۆ ئەو کریستیانانەی کە بەهۆی شەڕ و ناسەقامگیریی عێراقەوە روویان لە هەولێر کردووە.  دەقی پرسیار و وەڵامی رامی نووری، قایمقامی قەزای عەنکاوە لەگەڵ رووداو  رووداو: پێشتر عەنکاوە پەیوەندییەکی تایبەتی لەگەڵ ئەنجوومەنی وەزیران هەبوو؛ ئێستاش ئەو پەیوەندییە هەر ماوە؟     رامی نووری: نەخێر، ئەوە دۆخێکی کاتی بوو و ساڵی ٢٠١٠ کۆتاییهات. لە ساڵی ٢٠١٠ ەوە عەنکاوە وەکو شارەوانی پەیوەندیی بە زنجیرە بەڕێوەبەرایەتیی خۆی هەیە، پەیوەندیدارە بە بەڕێوەبەرایەتیی گشتیی شارەوانییەکانی هەولێر، سەر بە وەزارەتی شارەوانی، سەر بە ئەنجوومەنی وەزیرانە.  رووداو: ئایا دەسەڵاتەکانی ئێوە لە قایمقامەکانی دیکە زیاتر دەبێت؟  رامی نووری: نەخێر، شتی وانییە، دەسەڵاتی هەموو قایمقامەکان لە یاسادا ئاماژەی پێکراوە؛ بۆیە هیچ قایمقامێک دەسەڵاتی زیاتری نییە لە قایمقامێکی دیکە؛ هەموویان بە یەکسانی دەسەڵاتیان هەیە.  رووداو: چی دەکەن بۆ ئەوەی تایبەتمەندیی مەسیحیبوونی عەنکاوە وەکو خۆی بمێنێتەوە؟  رامی نووری: لە چوارچێوەی بەرنامەی کاری کابینەی نۆیەمی حکومەتی هەرێمی کوردستان، بە راسپاردەی راستەوخۆی رێزدار مەسرور بارزانی، سەرۆکی حکومەت پڕۆژەبڕیارێک ئامادەکراوە لەلایەن ئەنجوومەنی وەزیرانەوە؛ هاوکاریی ئێمەشی تێدابوو بۆ ئەوەی کۆمەڵە بڕیارێک دەربچن بۆ پاراستنی تایبەتمەندی عەنکاوە و هەموو شوێنەکانی کریستیانەکان لە هەرێمی کوردستان.  رووداو: چ پڕۆژەیەکتان هەیە بۆ ئەوەی شوێنی نیشتەجێبوون بۆ مەسیحییەکان و زۆربوونی مەسیحییەکان لەنێو عەنکاوە بەردەوام بێت؟  رامی نووری: پاکێجێکی تەواوی پڕۆژەکانمان پێشکەشکردووە و دابەشی سەر دوو کەرت کراوە. هەندێک لەو پڕۆژانە لە چوارچێوەی بودجەی پەرەپێدانی پارێزگاکانە و ئەوانی دیکەش لە چوارچێوەی بودجەی بەردەوامی وەزارەتی شارەوانییەکانە. دەرخستەی پڕۆژەکان پێشکەشکراوە، بەڵام دەبێت رێڕەوی ئیداری خۆی بگرێتەبەر و پەسند بکرێ، بێگومان بەپێی توانای دارایی حکومەتی هەرێمی کوردستان.  رووداو: چ پڕۆژەیەکی تازەتان هەیە بۆ عەنکاوە؟   رامی نووری: هەروەک ئاماژەم پێکرد، کۆمەڵە پڕۆژەیەک هەن، بەڵام وا باشترە ئاماژەیان پێنەکەین تاوەکو پەسند دەکرێن و پارەیان بۆ تەرخان دەکرێت، چونکە با نەبێتە بەڵێن. بەردەوامین لە کارەکانی خۆمان بۆ ئەوەی دەستنیشانی هەموو کەموکوڕییەکانی قەزاکەمان بکەین. ئەوەی ماوە ئەوەیە ئەو پڕۆژە و ئەو داواکاریانە پەسند بکرێن و پارەیان بۆ تەرخان بکرێت.  رووداو: ئەو سنوورەی پێشتر عەنکاوە هەیبوو، هەمان سنوور بووەتە قەزا؟  رامی نووری: ئێستا بە هەمان سنوور، دەرفەتی ئەوەش هەیە فراون بکرێت.  رووداو: هیچ پڕۆژە و بەرنامەیەکتان بۆ فراوانکردنی سنووری قەزاکە هەیە؟  رامی نووری: چەند پێشنیازێک هەن بۆ چۆنێتیی فراوانکردنی سنووری قەزای عەنکاوە، ئێستا هەموو شارەوانییەکان سنووری خۆیان دادەڕێژن؛ بۆیە دەبێت دژبەری لە شارەوانییەک بۆ شارەوانییەکی دیکە نەبێت، بەڵام ئەوەی لەسەر ئێمەیە پڕۆژە و پێشنیاری خۆمان پێشکەشکردووە و ئەوەشمان دەستنیشانکردووە بە چ ئاڕاستەیەک سنووری عەنکاوە فراوان بکرێت.