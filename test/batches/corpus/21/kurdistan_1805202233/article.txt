پۆلیسی هەولێر لەسەر ئەو رووداوە پەڕاوی لێکۆڵینەوەی کردووەتەوە. مقدەم هۆگر عەزیز، گوتەبێژی پۆلیسی هەولێر دەڵێت: "فەرمانی دەستگیرکردن بۆ براکەی دەرچووە، براکەی لە هەر شوێنێک بێت رێکاری یاسایی لە بەرامبەر دەگرینەبەر".  رۆژی چوارشەممە ١٨ - ٠٥ - ٢٠٢٢، زولەیخا حوسێن میوانی بەرنامەی (بەرپرسیار)ی تۆڕی میدیایی رووداو بوو، کە شەهیان تەحسین پێشکێشی دەکات.  لەبارەی هۆکاری ئەوەی بۆچی براکەی هەوڵی کوشتنی داوە، زولەیخا حوسێن گوتی: "کێشەی من لە ساڵی ٢٠١٤ وە دەستیپێکرد کاتێک لەگەڵ ئەو کەسەی خۆشمدەویست رامکرد، پاشان ماڵی ئێمە و هەموو کەسێک رازی بوون لەسەر ئەوەی هەڵگیراوم، ژیانمان زۆر ناخۆش هەبوو، بەڵام لەگەڵ ئەوەشدا لەگەڵ یەکدی تەبا بووین و دڵخۆشبووین".  زولەیخا منداڵێکی ٦ ساڵانی هەیە و بە گوتەی خۆی ئەو بە تەنیا نەبووەتە قوربانی و منداڵەکەشی بووەتە قوربانی و دەڵێت: "ئەو رووداوەی دوو رۆژ بەر لە ئێستا روویدا و ئەوەی ساڵی ٢٠٢٠ یش هەردووکی بە بەر چاوی منداڵەکەمەوە بووە".  زولەیخا باس لە رووداوی "خۆکوشتنی" هاوژینەکەی و دەستگیرکردنی خۆی بە گومانی کوشتنی هاوژینەکەی دەکات و دەڵێت: "پێش ٧ مانگ هاوژینەکەم خۆی کوشت، چوار مانگ بە گومانی کوشتنی هاوژینەکەم زیندانی کراوم، بەڵام دادگە بێتاوانی منی سەلماند و ئازاد کرام".  زولەیخا باس لە چیرۆکی دوای ئازادکردنی دەکات کە بۆ ماوەی ٣ هەفتە لەگەڵ کچەکەی لە شەڵتەرێک بووە بە گوتەی خۆی وەکو "زیندان" وابووە، دواتر دەچێتە خانەی بەساڵاچووانی دهۆک و بۆ ماوەی ٣ هەفتەش لەوێ دەبێت، پاشان بەرپرسانی خانەکە کەسوکاری زولەیخا ئاگادار دەکەنەوە و پێیانگوتووە بۆ ئەو باشترە بچێتەوە ماڵی باوکی، ماوەی ١٥ رۆژیش لە ماڵی باوکی دەمێنێتەوە، دواتر وەکو خۆی دەڵێت: "من دان بەوە دادەنێم کە هەڵەم کردووە، خۆشم قوربانییەکەی دەدەم، بەڵام کچەکەم هیچ گوناهێکی نییە ببێتە قوربانی هەمان شت، بۆیە بەرگەم نەگرت و ماڵەوەم جێهێشت و هاتمە هەولێر، دوای هاتنم بۆ هەولێر ملازمێک پەیوەندی پێوەکردم کە هاوڕێی نزیکی برایەکەمە و سکاڵایان لەسەرم تۆمارکردبوو گوایە من بزربوومە، منیش گەڕامەوە پۆلیسی دهۆک و خۆم پێشاندان کە من بزر نەبوومە".  زولەیخا ئاماژە بە چۆنێتیی بریندارکردنی لەلایەن براکەیەوە دەکات کە بە ٢٨ چەقۆ برینداری کردووە، دەڵێت: " ٩ چەقۆی لە دەستی راستم دا، ٤ چەقۆش لە دەستی چەپم، ٧ چەقۆشی لە دەم و چاوم دا، ٦ دانەش لە پشتی سەرم، ٢ لە پشتم و یەکێکیش لە رانم".  پارێزەر ئاسۆ هاشم، کە ئەویش میوانێکی دیکەی بەرنامەی (بەرپرسیار) گوێی لە گوتەکانی زولەیخا بوو، گوتی: " ئەوەندەی گوێمان لە زولەیخا گرتووە، زولەیخا قوربانییە نەک تۆمەتبار".