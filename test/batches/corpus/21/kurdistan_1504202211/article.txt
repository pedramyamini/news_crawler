ئۆپەراسیۆنەکە بەرەبەیانی ئەمڕۆ هەینی ١٥ی نیسانی ٢٠٢٢، لەسەر راسپاردەی داواکاری گشتیی ئامەد بەڕێوەچوو کە لە چوارچێوەی لێکۆلێنەوەکان لە ئاهەنگەکانی نەورۆزی ئەمساڵ بە تۆمەتی پڕوپاگەندەکردن بۆ پەکەکە / کەجەکە بڕیاری دەستبەسەرکردنی ١٠٥ کەسی دا.   ئۆپەراسیۆنەکە لە پارێزگاکانی ئامەد، مێردین روها، ئێلیهـ و بەدلیسی باکووری کوردستان و ئیستەنبووڵی تورکیا بەڕێوەچوو.   لە پارێزگای ئامەد کە ناوەندی ئۆپەراسیۆنەکە بوو، بەرەبەیانی زوو تیمەکان هەڵیانکوتایە سەر چەندین ناونیشان و ٦٦ کەسیان بەتۆمەتی پڕوپاگەندەکردن بۆ پەکەکە دەستبەسەرکرد.   قەدری ئەسەن، خاوەن ئیمتیازی رۆژنامەی خوەبوون، کە رۆژنامەیەکی هەفتانەی کوردییە، رۆژنامەڤان عەلی کۆچەر و لە نێو دەستبەسەرکراوەکاندان و بۆ وەرگرتنی گوتەکانیان رەوانەی بەڕێوەبەرایەتیی ئاسایشی ئامەد کراون.  ئۆپەراسیۆنەکە بەردەوامە بۆ دەستبەسەرکردنی ٣٩ داواکراوەکەی دیکە.   ئەمساڵ ئاهەنگی نەورۆز لە باکووری کوردستان بە فراوانی بەڕێوەچوو، لە چەندین شوێن رووبەڕووبوونەوە لە نێوان ئاهەنگگێران و هێزە ئەمنییەکان روویدا و بەهۆیەوە چەندین کەس دەستبەسەرکران، تەنیا لە ئامەد لە رۆژانی دوای ئاهەنگی نەورۆز ٢٩٨ کەس دەستبەسەرکران.