سەرچاوەیەک لە نووسینگەی ئاوات شێخ جەناب، وەزیری دارایی و ئابووریی هەرێمی کوردستان بە تۆڕی میدیایی رووداوی راگەیاند، "مەسرور بارزانی، سەرۆکوەزیرانی هەرێمی کوردستان پشتیوانیی خۆی بۆ وەزیری دارایی دەربڕیوە و هاوکاریی دەکات بۆ بەڕێوەبردنی کاروبارەکانی وەزارەت و لابردنی ئاستەنگەکانی بەردەم کۆکردنەوەی داهات و دابەشکردنی مووچە لە سنووری سلێمانی. "  لە ماوەی رابردوودا نیگەرانییەکانی ئاوات شێخ جەناب و دەوام نەکردنی کاردانەوەی بە دوادا هات. رۆژی ١٠ ـی ئاداری ٢٠٢٢، شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە رادیۆی رووداوی راگەیاند، ئاوات شێخ جەناب، وەزیری دارایی حکومەتی هەرێمی کوردستان نەخۆشە و مۆڵەتی وەرگرتووە.  سەرچاوەکەی نووسینگەی ئاوات شێخ جەناب ئاماژە بەوەش دەکات، "بافڵ تاڵەبانی، هاوسەرۆكی یەكێتی نیشتیمانیی كوردستان پشتیوانیی خۆی بۆ وەزیری دارایی و ئابووری دەربڕیوە، بەڵێنی هاوكاری تەواوی پێداوە بۆ ئەوەی چاكسازی دارایی و ئیداریی پێویست لە سنووری سلێمانی بكرێت و هەماهەنگی تەواوی دەكەن بۆ ئەوەی بە شێوەیەكى تەواو كێشەی مووچە لە سلێمانی چارەسەر بكرێت. "   بەپێی لیژنەی دارایی پەرلەمانی کوردستان، داهاتەکانی نێوخۆ لە نێوان ٣٥٠ بۆ ٣٧٠ ملیار دینار دەبێت و نزیکەی نیوەی بۆ مووچە تەرخاندەکرێت، بەڵام چەند مانگێکە لە پارێزگای سلێمانی و هەڵەبجە کێشە بۆ ئەو مووچەیە دروست دەبێت کە پێویستە لە داهاتی نێوخۆی سلێمانی بدرێت، هێشتا ئاسۆیەکی روونیش نییە کە حکومەت چۆن ئەو کێشەیە چارەسەر دەکات.   لە هەرێمی کوردستاندا یەک ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.  ماوەی دوو مانگە کێشەی کەمیی نەختینە لە بانکەکانی سلێمانی سەریهەڵداوە. کۆمپانیاکانی پاککەرەوە مانیان گرتووە، لەبەر نەبوونی پارە، نەخۆشخانەکان دەرمانیان کەمیکردووە، لە دهۆکیش چەندین پڕۆژە لەبەر نەبوونی پارە وەستاون.  رۆژی پێنجشەممە ٢١ - ٤ - ٢٠٢٢ فراکسیۆنی پارتی لە پەرلەمانی کوردستان راگەیێندراوێکی لەبارەی دۆخی مووچەخۆران و خانەنشینان لە پارێزگاکانی هەڵەبجە و سلێمانی و ئیدارە سەربەخۆکانی گەرمیان و راپەڕین بڵاوکردەوە و رایگەیاند، " وەکو فراکسیۆنی پارتی لە پەرلەمانی کوردستان ئەوپەڕی نیگەرانی خۆمان رادەگەیێنین لەبارەی دۆخی خانەنشینان لە پارێزگای سلێمانی و هەموو مانگێک بەهۆی کەمتەرخەمی ئیدارەی ناوخۆیی چەندین دیمەنی تراژیدی و خەمهێن دەبینین و لەم بابەتەدا بە تەنیا بەنیگەرانییەک بێدەنگ نابین و له چوارچێوه‌ی ئه‌ركی په‌رله‌مانیمان له نوێنه‌رایه‌تیكردنی گه‌لی كوردستان هەڵوێستی جیدیمان دەبێت. "  رۆژی هەینی، ٢٢ - ٤ - ٢٠٢٢، رزگار محەممەد، ئەندامی فراکسیۆنی گۆڕان لە پەرلەمانی کوردستان بە تۆڕی میدیایی رووداوی راگەیاند، "ئاوات شێخ جەناب، وەزیری دارایی و ئابووریی حکومەتی هەرێمی کوردستان لەگەڵ شاندێکی یەکێتی بە سەرۆکایەتیی بافڵ تاڵەبانی لە سلێمانی کۆبوونەتەوە و باسیان لە پرسی کۆکردنەوەی داهات و ئەو کێشانەی دێنە بەردەمی لەگەڵ پرسی دابەشکردنی مووچەی مووچەخۆران کردووە. "  پەرلەمانتارەکەی فراکسیۆنی گۆڕان ئاماژەی بەوەشدا، "وەزیری دارایی لەگەڵ شاندی پارتیش کۆبووەتەوە و مەرجی گەڕانەوەی بە هەردوو حیزبی سەرەکیی پێکهێنەری حکومەتداوە و پێیگوتوون کە دەبێت داهاتەکانی هەموو مەرز و فەرمانگەکان و سەرجەم داهاتەکانی نێوخۆ بگەڕێتەوە بۆ حکومەت بۆ ئەوەی لە یەک شوێنەوە داهات کۆبکرێتەوە و کۆکردنەوەی داهات ببێتە ناوەندی و لەوێوە مووچە دابەشبکرێت و هەموو مانگێک ئەو کێشەیە نەیەتە بەردەم مووچەخۆران. "   رۆژی سێشەممە ٦ ـی نیسانی ٢٠٢٢، شاندی پارتی دیموکراتی کوردستان و بزووتنەوەی گۆڕان لە حکومەت، کۆبوونەوە. دانا عەبدولکەریم، وەزیری ئاوەدانکردنەوەی هەرێمی کوردستان لە کۆبوونەوەکەدا وەکو ئەندامی شاندی گۆڕان بەشداربوو، لە رۆژی ٧ ـی نیسان، بەشداری بووڵتەنی کاژێر ١٢: ٠٠ ـی کرد کە سەنگەر عەبدولڕەحمان پێشکێشی دەکات و گوتی، "ئاوات شێخ جەناب، وەزیری دارایی لە ململانێی نێوان پارتی و یەکێتی نیگەرانە کە کاریگەریی خراپی هەبووە لەسەر وەزارەتی دارایی. "  دانا عەبدولکەریم باسی لەوەش کرد، "ئاوات شێخ جەناب، وەزیری دارایی دەستلەکارکێشانەوەی پێشکێشی حکومەت و بزووتنەوەی گۆڕان نەکردووە، تەنیا نیگەرانییەکانی بە جڤاتی نیشتمانی گەیاندووە. "