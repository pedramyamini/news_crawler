لیوا قارەمان کەمال، جێگرى سوپاسالارى هێزەکانی پێشمەرگەى هەرێمى کوردستان بە تۆڕى میدیایی رووداوى راگەیاند، بە گوێرەى ئەو ئامارە فەرمییانەى لەبەردەستیاندایە، لە مانگەکانى کانوونى دووەم و شوبات و ئادارى ٢٠٢٢ دا رێکخراوى داعش ٣٣ هێرش و کردەوەى جیاوازى لە ناوچە جێناکۆکانى دیالە تاوەکو دەشتى نەینەوا ئەنجامداوە کە ٤٥ % ـی ئەو هێرشانە لە سنوورى خانەقین و کەرکووک بوون.   بە گوتەى ئەو بەرپرسەى وەزارەتى پێشمەرگە، ٢٢ % ـی ئەو ھێرشانەى داعش لەو سێ مانگەدا لە سنوورى پارێزگاى سەڵاحەدین بوون. ١٧ % ـی هێرشەکان لە سنوورى نەینەوا و ١٦ % ـی دیکەیان لە شارۆچکەی پردێ لە رۆژئاوای کەرکووک تاوەکو قەزاى مەخموور لە سنوورى نێوان هەولێر و نەینەوا بوون.  جێگرى سوپاسالارى پێشمەرگە باس لەوەش دەکات، ٢٤ کەس لەو ماوەیەدا و لە ئەنجامی هێرشەکانی داعش گیانیان لەدەستداوە، ٢٤ کەسی دیکەش برینداربوون و چوار کەسیش رفێندراون. دەشڵێت، "هەر لەو ماوەیەدا داعش نۆ جار هێرشی مووشەکى ئەنجامداوە. "   ١٠ ـی نیسانى ٢٠٢٢، مستەفا کازمى، سەرۆکوەزیرانى عێراق لەگەڵ وەزیرانى بەرگرى و ناوخۆى عێراق و بەرپرسانى دیکەی سەربازی و ئەمنى کۆبووەوە بۆ تاوتوێکردنى رێوشوێنەکانە ئەمنییەکان بۆ رێگرى لە جووڵەى پاشماوەى چەکدارانى داعش لە مانگى رەمەزاندا.   لیوا قارەمان کەمال ئاماژە بەوە دەکات، لە ١ ـی نیسانی ٢٠٢٢ تاوەکو ٨ ـی نیسان داعش ٢٠ هێرش و کردەوەى جۆراوجۆرى لە عێراق ئەنجامداوە کە زۆرینەیان لە سنوورى پارێزگەى نەینەوا بوون، بەدوایدا هەریەک لە پارێزگاکانى ئەنبار و کەرکووک و بەغدا و دیالە هاتوون.  ساڵى ٢٠٢١ رێکخراوى داعش لە سەرانسەرى عێراق ٢٥٧ هێرشی ئەنجامداوە. لەوانە هێرشی خۆکوژى و دانانى خاڵى پشکنین و رفاندنى هاووڵاتیان و هێرشی مووشەکى، بەهۆیەوە ٣٨٧ کەس گیانیان لەدەستداوە و ٥١٨ کەس بریندار بوون، ئەوە جگە لە رفاندنى ٣٧ کەسی دیکە.