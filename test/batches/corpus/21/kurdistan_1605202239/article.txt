سامان یابە، گوتەبێژی بەڕێوەبەرایەتیی تەندروستی کەرکووک بە تۆڕی میدیایی رووداوی راگەیاند، بەهۆی خۆڵبارینەکەی ئەمڕۆ دووشەممەوە، ٣٩٧ کەس لە سنووری کەرکووک تووشی تەنگەفەسی و تێکچوونی باری تەندروستیی بوون، بەڵام زۆربەیان چارەسەرکراون و گەڕاونەتەوە ماڵەوە.  هاوکات سامان لەتیف، گوتەبێژی تەندروستیی سلێمانی بە رووداوی گوت، بەهۆی ئەو خۆڵبارینەی لە بەیانی ئەمڕۆوە رووی لە پارێزگای سلێمانی کردووە نزیکەی ٨٥ هاونیشتمانی گەیێندرانە هەردوو نەخۆشخانەی شار و د. جەمال ئەحمد رەشیدی تایبەت بە منداڵان.  خۆڵبارینەکەی ئەمڕۆ، پارێزگاکانی کەرکووک و سلێمانی لەگەڵ ئیدارەی گەرمیانی بە چڕی گرتەوە و لە سنووری هەولێر و ئیدارەی راپەڕینیش خۆلبارین هەبوو، بەڵام سووکتر.  بەڕێوەبەرایەتی تەندروستی قەزای چەمچەماڵ لە راگەیێندراوێکدا ئاماژە بەوە دەکات، بەهۆی کاریگەری خۆڵبارینەوە لە قەزای چەمچەماڵ لە بەیانی ئەمڕۆوە ٣٠ کەس بەهۆی خراپی تەندروستی و گرفتی هەناسەدانەوە لە سەنتەری فریاکەوتنی چەمچەماڵ چارەسەری پزیشکی پێویستیان وەرگرتووە و گەڕاونەتەوە ماڵەوە.  لە سنووری ئیدارەی گەرمیانیش، نزیکەی ٦٠ کەس بەهۆی خۆڵبارینەوە تووشی تەنگەنەفەسی بوون و رەوانەی نەخۆشخانە کراون. هونەر حەمید، پەیامنێری تۆڕی میدیایی رووداو لە گەرمیان گوتی: "هەموو ئەوانەی سەردانی نەخۆشخانەیان کردووە، تەندروستییان جێگیرە".  تەندروستیی سلێمانی لە راگەیێندراوێکدا باس لەوە دەکات، هەڵمژینی ئەو هەوایەی بووە بە تەپوتۆز بەشێوەیەکی گشتیی بۆ تەندروستیی مرۆڤ باش نییە و کاریگەرییەکەی بریتییە لە:   ١ - دەبێتە هۆی هەستیاری و پێڵووی چاوەکان سووردەبنەوە و تووشی خوران دەبن.  ٢ - هەستیاریی لووت و بە تایبەتیش نێوپۆشی لووت سوور دەبێتەوە تووشی هەوکردن دەبێت، بەمەش گیرانی لووت دروست دەبێت و کەسەکە تووشی تەنگەنەفەسی دەبێت.  ٣ - گوشاری خوێن و خوێنبەربوون و هەوکردنی گوێچکەی نێوەڕاست، زۆر جار دەرئەنجامی ئەم خۆڵبارینەیە و کاریگەری دروست دەکات لەسەر ئەو کەسە.  ٤ - ئەو کەسانەی کێشەی هەناسەتووندیی و رەبۆیان هەیە لەگەڵ ئەم خۆڵبارینە نیشانەکانیان زیاد دەکات.  ٥ - زۆر جار دەبێتە هۆی خورانی پێست و سووربوونەوە و نەخۆشیی ئێکزیما.  ٦ - کاریگەری لەسەر کۆئەندامی هەناسەدان و سییەکان دروست دەکات و بەمەش کەسەکە تووشی کۆکە و پژمین و  ناڕەحەتی زۆر دەبێت، چونکە ئەو دەنکۆڵانە هەڵگری میکرۆب و بەکتریان.  رێگەکانی خۆپاراستن لە خۆڵبارین:   ١ -  داخستنی دەرگە و پەنجەرە و پاککردنەوەی شوێنی خۆڵبارین بە تایبەت بۆ ئەو کەسانەی لە ماڵەوەن.  ٢ - لە کاتی چوونە دەرەوە دەمامک ببەسترێت و رووپۆشی خۆت و شوێنی مانەوە بکەی بە بەردەوامی.  ٣ - دەرگە و پەنجەرە دابخە ئەگەر بۆ کاتی زۆر پێویست نەبێت مەچۆرە دەرەوە.   ٤ - زۆر خواردنەوەی شلەمەنی بەتایبەت لە کاتی شۆفێری و چوونە دەرەوە هەوڵبدرێت هەوای نێو ئۆتۆمبێل بکرێتەوە.  ٥ - خواردنی میوە و سەوزە بە بەردەوامی.  ٦ - تێکەڵ نەبوونی هاونیشتمانییان و مامەڵەنەکردنیان لەگەڵ سەگ و پشیلە، چونکە ئەو تۆز و خۆڵە لەگەڵ فەرووی ئاژەڵەکان کێشە دروست دەکات.  ٧ - لە کاتی بوونی هەر دۆخێکی نەخوازراو هاونیشتمانییان دەتوانن پەیوەندی بە هێڵی گەرمی ژمارە ١٢٢ بکەن.