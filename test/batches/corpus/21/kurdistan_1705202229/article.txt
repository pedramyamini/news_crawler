ئەمڕۆ سێشەممە ١٧.٥.٢٠٢٢ د. ئەفراسیاب مووسا، بەڕێوەبەری گشتیی تەندروستیی پارێزگای دهۆک بە تۆڕی میدیایی رووداوی راگەیاند، کاژێر ١٠: ٣٠ ـی ئەمشەو، نەخۆشێکیان گەیاندووەتە نەخۆشخانە کە تەمەنی لەنێوان ٣٠ - ٣٥ ساڵاندایە و خەڵکی سنووری شنگالە و پیشەی سەربڕ و گۆشتفرۆشییە.  لەبارەی ئەوەی چ رێکارێکیان گرتووەتەبەر بۆ چارەسەرکردنی نەخۆشەکە، د. ئەفراسیاب مووسا ئاماژەی بەوە کرد، رەوانەی نەخۆشخانەی لالاڤ کراوە بۆ ئەوەی پشکنینی زیاتری بۆ بکرێت بۆ دڵنیابوون لە نەخۆشییەکەی و نیشانەکانی.  تای خوێنبەربوون نەخۆشییەکی ڤایرۆسی هاوبەشە لە نێوان مرۆڤ و ئاژەڵدا، لە رێگەی گەنەوە بۆ ئاژەڵ بەشێوەیەکی سەرەکی دەگوێزرێتەوە. ئاژەڵی ماڵی و کێوی وەک گوێزەرەوەی ڤایرۆسەکە بۆ مرۆڤ دادەنرێن. بڵاوبوونەوەی ئەم نەخۆشییە لە عێراقدا نوێ نییە و سەرەتاکەی بۆ ساڵی ١٩٧٩ دەگەڕێتەوە.   لەبارەی دۆخی تەندروستی نەخۆشەکە، بەڕێوەبەری گشتیی تەندروستیی پارێزگای دهۆک گوتی، نیشانەکانی تای خوێنبەربوونی هەیە و پشکنینەکانی رەوانەی بەغدا کراون.   لەبارەی دۆخی تای خوێنبەربوون لە هەرێمی کوردستان، د. ئاسۆ حەوێزی، گوتەبێژی وەزارەتی تەندروستیی هەرێمی کوردستان رۆژی سێشەممە ١٧ - ٥ - ٢٠٢٢ بە رووداوی گوت، "لە هەرێمی کوردستان تەنها یەک تووشبوو بە تای خوێنبەربوون تۆمارکراوە کە کەسێکە لە شاری هەولێر و پیشەی گۆشتفرۆشە. "   سەبارەت بە کەمیی تووشبوون لە هەرێمی کوردستان، بەپێی گوتەبێژی وەزارەتی تەندروستیی هەرێمی کوردستان بۆ چەند خاڵێک دەگەڕێتەوە لەوانە، "رێنماییەکانی وەزارەتی تەندروستیی زۆر کاریگەرییان لەسەر هۆشیاریی هەبووە و خەڵک بە باشی ئاگایان لە رێنماییەکانە، جگە لەوەی رێوشوێنەکانی حکومەت لەبارەی گۆشتفرۆشەکان و سەربڕینی ئاژەڵەوە کاریگەریی هەبووە. بە گشتیی هۆشیاریی خەڵکیش خۆی هۆکارێکی باشە کە تاوەکو ئێستا کەمترین تووشبوو تۆمارکراوە. "