سەفیە سوهەیل، باڵیۆزی عێراق لە ئیتاڵیا لەبارەی دۆخی تەندروستی ئەو هاووڵاتییە عێراقیانەی لە ئیتاڵیان و هاوکات ژمارەی ئەو کەسانەی لەو وڵاتە تووشی ڤایرۆسی کۆرۆنا بوون، رایگەیاند: "بەداخەوە ٦ هاووڵاتیمان کە خەڵکی هەولێرن لە ئیتاڵیا تووشی کۆرۆنا بوونە، کە پێکهاتوون لە باوک و دایکێک و ٤ منداڵ، ئێستا دۆخی تەندروستیان جێگیرە، ئێمەش لە رێگەی پەیوەندی تەلەفۆنییەوە چاودێری دۆخی تەندروستیان دەکەین، ئێستا ئەو خێزانە لەنێو ماڵەکەی خۆیان کەرەنتن کراون و لەلایەن نەخۆشخانەوە چاودێری دەکرێن، خۆشم راستەوخۆ بەدواداچوون بۆ رەوشی تەندروستیان دەکەم".  بە گوتەی سەفیە سوهەیل ئەو خێزانەی هەولێر لە رێگەی کوڕێکیانەوە تووشبوونە، ئەویش لە رێگەی گواستنەوەی گشتییەوە تووشببوو.  ئەمڕۆ هەینی ٢٧ - ٣ - ٢٠٢٠ د. ئەحمەد ئەلسەحاف، گوتەبێژی وەزارەتی دەرەوەی عێراق رایگەیاند: " ١٢ هاووڵاتی دیکەی عێراق کە لە دەرەوە نیشتەجێن تووشی ڤایرۆسی کۆرۆنا بوون، ئەوانیش ٥ لە لۆس ئەنجلس، ٢ لە کەنەدا و ٥ هاووڵاتیش لە بەریتانیا".  تائێستا ٣٢ هاووڵاتیی عێراقی لە دەرەوە تووشی ڤایرۆسی کۆرۆنا بوون. ١٠ لەو هاووڵاتیانە لە ئوردن تووشبوون، ٦ لە ئیتاڵیا، ٥ لە  لۆس ئەنجلس، ٥ لە بەریتانیا، ٣ لە کەنەدا، ٢ لە لوبنان، یەکێکیش لە ئێران. لەو ٣٢ هاووڵاتییە عێراقییەی لە دەرەوە تووشی ڤایرۆسەکە بوون، تەنیا یەکێکیان گیانی لە دەستداوە.