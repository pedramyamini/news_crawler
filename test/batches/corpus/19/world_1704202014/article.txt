ژمارەیەک هاوڵانیشتیمانی لە یەکێک لە شوقەکانی تەلارێکدا دەژین کە بە مەبەستی وەرگرتنی چارەسەری نەخۆشی سەردانی مۆسکۆیان کردووە و ئێستا بەهۆی راگرتنی گەشتە ئاسمانییەکانەوە ناتوانن بگەڕێنەوە هەرێمی کوردستان.  جەمال هۆمەر پیرزینی، هاونیشتمانییەکە کە بۆ چارەسەری نەخۆشی چووەتە رووسیا، دەڵێت، "ئێمە کارمان لە نەخۆشخانەی مۆسکۆ تەواو بووە، ٣٢ رۆژە لێرە گیرمان خواردووە و لەبەر نەخۆشیی کۆرۆنا گەشتەکان راگیراون. جا داوا لە کاربەدەستانی هەرێمی کوردستان دەکەم چارەسەرێکمان بۆ گەڕانەوە بۆ بکەن".  ئیدریس هۆمەر، هاونیشتمانییەکی دیەکەیە و دەڵێت، "ئێمە لە هەولێرەوە بۆ چارەسەری نەخۆشی هاتینە مۆسکۆ و ئەوە ٣٢ رۆژە ماوینەتەوە و هەموو چارەسەرێکمان بۆ کراوە. دەمانەوێت بگەڕێینەوە هەرێمی کوردستان و داوا لە حکومەتی هەرێمی کوردستان دەکەین بمانگەڕێننەوە".  لە رووسیا سەرجەم گەشتە ئاسمانییە دەرەکیەکان  تا دووی مانگی ئایار وەستێنراون، بەڵام بە مەبەستی گەڕاندنەوەی هاوڵاتییانی بیانی بۆ وڵاتەکانیان بەپێی خشتەیەکی دیاریکراو و بە ئاگاداری حکومەت رێگە پێدراوە.  کاربەڕێکەری نوێنەرایەتیی حکومەتی هەرێمی کوردستان لە رووسیا لە ڤیدیۆیەکدا کە بۆ رووداوی ناردووە دەڵێت، زۆربەی هاونیشتیمانییانمان ئاگادارکردوونەتەوە چۆن و کەی دەتوانن بگەڕێنەوە.  دانەر ئەبووبەکر، کاربەڕێکەری نوێنەرایەتیی حکومەتی هەرێمی کوردستان لە رووسیا بە تۆڕی میدیایی رووداوی راگەیاند، "ئێمە و نوێنەرایەتییەکان لەگەڵ فەرمانگەی پەیوەندییەکان، بەتایبەتی کاک سەفین دزەیی، بەردەوام لەسەر هێڵین. رێنماییەکانی سەرۆکایەتیی ئەنجوومەنی وەزیرانمان پێگەیشتوون کە بە هەموو شێوەیەک هاوکاریی ئەو هاونیشتمانییانە بکەین کە گیریان خواردووە".  دانەر ئەبووبەکر ئاماژەی بەوە کرد، "ئێمە لەگەڵ هێڵی ئاسمانیی عێراقی لە مۆسکۆ لە پەیوەندیداین و کاتەکانی گەشتەکانمان بە خوێندکاران و ئەو کەسانە گەیاندوون کە گیریان خواردووە بۆ ئەوەی بتوانن بگەڕێنەوە هەرێمی کوردستان".  وەزارەتی خوێندنی باڵای هەرێمی کوردستان لە راگەیێندراوێکدا داوای لە سەرجەم  ئەو خوێندکارانە کردووە کە لە دەرەوە دەخوێنن خۆیان ئامادەبکەن لە رۆژی ١٨ی ئەم مانگەوە گەڕێکی دیکەی گەڕاندنەوەی خوێندکارانی کورد دەست پێدەکات. بەپێی راگەیێندراوەکە خوێندکارانی کورد لە رووسیا بە خێزان و منداڵەکانیانەوە ٢٥٩ کەسن.