بەگوێرەی راپۆرتێک سەرکردایەتی داعش سەربەخۆیی داوەتە ویلایەت و بەشەکانی رێکخراوەکە، ئەمەش دەرفەتی داوەتەوە ئەو رێکخراوە لەکاروباری دابەشکردنی ئیداریشدا دەستی کراوەتر بێت.  هەر ئەم مانگە لە هەرێمی باڤاریای ئەڵمانیا کەسێک کە خۆی بە لایەنگری داعش دەزانێت، هێرشی کردە سەر چەند بازرگانێکی تورک.  جۆرج فرۆتسمید، داواکاری گشتی هەرێمی باڤاریای ئەڵمانیا لەبارەی هێرشکارەکەوە رایگەیاند: "ئەو دەڵێت لەسەر بنچینەی رق و کینەی دژە تورک ئەو کارەی ئەنجامداوە، هەروەها بە گوێرەی بیروبۆچوونە ئیسلامییەکەی، چونکە خۆی بە لایەنگری داعش دادەنێت و نیازی هەبووە بچێتە ریزەکانیانەوە، چونکە وەک خۆی دەڵێت، ئەو هەڵگری بنەماکانی ئایدیۆلۆژی داعشە".  لە ئەفغانستانیش، داعش لە هێرشکردن بەردەوامە و لەم دواییانەدا سیخەکانی کابولی کردە ئامانج. مایک پۆمپەییۆ، وەزیری دەرەوەی ئەمریکا گوتی: "ویلایەتە یەکگرتووەکانی ئەمریکا سەرکۆنەی هێرشە دڕندەکەی داعش بۆ سەر مەزارگەی سیخەکان و ناوەندێکی پەیوەندیکردن لە شاری کابولی ئەفغانستان دەکات، کە بووە هۆی کوژرانی دەیان کەسی بێتاوان. ئەفغانییەکان شیاوی داهاتوویەکی ئازاد و دوور لە داعش و رێکخراوە تیرۆریستییەکانی دیکەن".  هەڵکشانی هێرشەکانی داعش بوونەتە جێی سەرنج و وردبوونەوەی ناوەندە ستراتیژییەکان، ناوەندی سیاسەتی جیهانی لە راپۆرتێکدا ئاماژە بۆ ئەوە دەکات، لە نێوان ٢٠١٧ بۆ ٢٠١٩ نزیکەی ٤٣ سەرکردەی دامەزرێنەری داعش کوژراون، لە نێویاندا ئەبوبەکر بەغدادی، سەرکردەی رێکخراوەکە.  لە دوای کوژرانی بەغدادی، سەرکردەیەکی نوێ بە ناوی ئەبو ئیبراهیم ئەلهاشمی ئەلقوڕەیشی لە پۆستی یەکەمی ئەو رێکخراوە دانراوە. لە ژێر دامەزراوەی خیلافەتی داعش دوو کومیتەی باڵا هەن، یەکەمیان کۆمیتەیەکی پێنج کەسییە بەناوی شورا، حاجی جومعە عەواد ئەلبەدری، برای بەغدادی سەرۆکایەتی دەکات.  دوومیان کۆمیتەی راسپێردراوە، کە ئەویش ٥ ئەندامی هەیە و باڵاترین دەستەی جێبەجێکاری داعشە و بەشەکانی: ئاسایش، نیشتەجێکردن، کاروباری ئایینی، میدیا و دارایی بەڕێوەدەبات.  لە هەیکەلی نوێی داعشدا لامەرکەزییەتێکی زیاتر پەیڕەو دەکرێت و ویلایەت و بەشەکان دەسەڵات و سەربەخۆییەکی زیاتریان لە بڕیاردان و پەیداکردن و خەرجکردنی داهاتدا هەیە. سەربەخۆیی ویلایەت و بەشەکانی داعش، دەرفەتی داوەتەوە ئەو رێکخراوە لەکاروباری دابەشکردنی ئیداریشدا دەستی کراوەتر بێت.  بەگوێرەی ناوەندەکە، داعش  عێراقی کردووەتە ١١ بەش و لەو بەشانەش ٣٥٠٠ بۆ ٤٠٠٠ چەکداری چالاک و ٨٠٠٠ چەکداری ناچالاکی هەیە و زۆرترین فۆکەسی رێکخراوەکە لەسەر ناوچەکانی کەرکووک، دیالە، نەینەوا، بەغدا، ئەنبار و سەلاحەدینە.