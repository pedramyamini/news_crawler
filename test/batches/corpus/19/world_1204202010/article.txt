بەپێی ئامارەکان تاوەکو ئێستا  لە سەرانسەری ئەوروپا ٩٠٩ هەزار و ٦٧٣ کەس تووشی ڤایرۆسی کۆرۆنا بوون و ٧٥ هەزار و ١١ کەس گیانیان لەدەستداوە. هەر بەپێی ئامارەکان ٨٠ % ی ئەو کەسانەش بەهۆی ڤایرۆسەکەوە گیانیان لەدەستداوە خەڵکی ئیتاڵیا، ئیسپانیا، فەرەنسا و بەریتانیان.  ئیتاڵیا بە ناوەندی بڵابوونەوەی ڤایرۆسی کۆرۆنا لە ئەوروپا دادەندرێت. ئەم ڤایرۆسە زیانێکی گەورەی لەو وڵاتە داوە. یەکەمین حاڵەتی تووشبوون بە ڤایرۆسی کۆرۆنا لە ئیتاڵیا لە ٣١ی کانوونی دووەمی ٢٠٢٠ تۆمارکراوە. یەکەم کەسیش کە لە ئیتاڵیا بەهۆی ئەم ڤایرۆسە گیانی لەدەستدا لە ٢٢ی شوبات بوو.  زۆرترین ژمارەی مردن لە ئەوروپا لە ئیتاڵیا تۆمارکراوە، تائێستا لەم وڵاتە ١٥٢ هەزار و ٢٧١ کەس تووشی ڤایرۆسەکە بوون، کە ١٩ هەزار و ٤٦٨ کەسیان گیانیان لەدەستداوە.  هەرچەندە لەڕووی زۆری ژمارەی تووشبووان بە ڤایرۆسی کۆرۆنا، لەسەر ئاستی ئەوروپا، ئیسپانیا بە پلەی یەکەم دێت کە تائێستا ١٦٦ هەزار و ١٩ کەس تووشی ڤایرۆسەکە بوون، بەڵام لەڕووی ژمارەی مردنەوە لە دوای ئیتاڵیا دێت. لە ئیسپانیا  ١٦ هەزار و ٩٧٢ کەس بە ڤایرۆسەکە مردوون.  لە فەرەنساش تائێستا ١٢٩ هەزار و ٦٥٤ کەس تووشی ڤایرۆسی کۆرۆنا بوون، لەو ژمارەیە  ١٣ هەزار و ٨٣٢ کەس گیانیان لەدەستداوە.  لەسەر ئاستی وڵاتانی ئەوروپا بەریتانیا لە پلەی چوارەم دێت، لەو وڵاتە ٧٨ هەزار و ٩٩١ کەس تووشی ڤایرۆسەکە بوون، لەو ژمارەیەش ٩ هەزار و ٨٧٥ تووشبوو گیانیان لەدەستداوە.