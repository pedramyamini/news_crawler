کۆمپانیایەکی ژاپۆنی کە ستیانی بەرهەمدەهێنا، گۆڕانکاری لە کارەکەیدا کردووە، لە هەر دانەیەک دوو ماسک دروست دەکات.  کونیهیرۆ هیناتا، بەڕێوەبەری کۆمپانیای فاشنی ئاتسومی کە تایبەتە بە دروستکردنی ستیان، دەڵێت:  "ئێستا لە ژاپۆن کورتهێنانی ماسک دروست بووە، سەرەتا ویستمان هەموو سەرنجمان لەسەر ئەو کەسانە بێت کە پێویستیان بە ماسکە، وەکو ماسکی پزیشکی و پەرستاری و پەروەردەیی. ئێستاش هەموو توانامان بۆ ئەم مەبەستە خستووەتەگەڕ. "  کۆمپانیای ئاتسومی دەیەوێت بە گۆڕینی ستیان بۆ ماسک لە یەککاتدا دوو ئامانج بپێکێت، کورتهێنانی ماسک چارەسەر بکات و رێکلامێکیش بۆ بەرهەمەکانی بکات.  بەڕێوەبەری کۆمپانیاکە دەڵێت ئەو ماسکەی لە ستیان بەرهەمی دەهێنن جێگەی ماسکی پێشکەوتوو ناگرێتەوە، بەڵام لە زۆربەی ماسکەکانی بازاڕ باشترن.  کونیهیرۆ هیناتا گوتی: "لە بنەڕەتدا ئەو قوماشەی بۆ ماسک بەکارهاتووە هەمان ئەو قوماشەیە کە بۆ ستیان بەکارمان دەهێنا، وەکو کارگەی دروستکردنی ستیان، ئێمە شێوەی ماسکەکانمان گۆڕیون کە دەیبەستی دەمت بەری ناکەوێت هەتا ئەگەر قسەش بکەی. قوماشەکەی سوکە و هەناسەدانی خراپ نییە، قسەکردن بە ماسکەکەوە ئاسانە و کواڵێتیشی باشە. "   کۆمپانیا ژاپۆنییەکە هەر سێتێک ماسک بە ١٠ دۆلار دەفرۆشێت کە سێ دانە ماسکی تێدایە.   بەپێی ئامارەکان تائێستا ١٣ هەزار و ٢٣١ کەس لە ژاپۆن تووشی ڤایرۆسی کۆرۆنا بوون، لەو ژمارەیە ٣٦٠ کەس گیانیان لەدەستداوە و ١,٦٥٦ نەخۆشیش چاکبوونەتەوە.