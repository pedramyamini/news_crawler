محەممەد لە شاری خانەقین لەدایكبووە و لە كەركووك گەورە بووە، دەڵێت ئەگەر بە زۆر بینێرنەوە یان دەكوژرێت یان خۆی دەكوژێ. ئەو بە تەنیا نییە لەو زیندانە و دەڵێت ژمارەیەكی زۆر كۆچبەر لەو شوێنە بەندكراون بەبێ ئەوەی هیچ كارێكی نایاساییان كردبێ، تەنیا ئەوەندەیان پێ راگەیەنراوە كە دەنێردرێنەوە عێراق.  حكومەتی فینلاند ماوەیەك بوو بەهۆی كوژرانی كۆچبەرێكی دیپۆرتكراوەوە ناردنەوەی كۆچبەرانی عێراقیی راگرتبوو، بەڵام ئێستا دووبارە دەنگۆی دیپۆرتكردنەوەی ژمارەیەك كۆچبەر بڵاوبووەتەوە.  سەیف جاسم، خەڵكی ناسریەی باشووری عێراقە، یەكێك لەو كۆچبەرانەیە كە ساڵی ٢٠١٧ لە ناوەندی شاری هێلسینكی بە هاوكاریی چەند كوردێك مانگرتنیان راگەیاند لە دژی بڕیاری ناردنەوەیان. ئەو دەڵێت لەو كاتەوە بە كولەمەرگی ژیاوە و ئێستاش دەیانەوێت بەزۆر بینێرنەوە "لە ساڵی ٢٠١٧ وە دەمانەوێ ئەو باوەڕە لەلای بەرپرسانی فینلاند دروست بكەین كە ژیانمان لەمەترسیدایە، بەڵام دژایەتی زۆر كراین، ئیهانە كراین، لێمان درا، هەبوو لەژێر گوشاری زۆر رۆیشتەوە و دواتر كوژرا".  ئەو مەبەستی لە عەلییە كە ساڵی ٢٠١٥ رووی لە فینلاند كردبوو، لەژێر گوشارێكی زۆردا بڕیاری گەڕانەوەی دا و  دوو هەفتە دوای گەیشتنەوەی بە بەغدا، لە ١٧ی كانوونی یەكەمی ٢٠١٧ لە شەقامێكی بەغدا تیرۆر كرا.  سەیف دەڵێت: "دوای ئەو سكانداڵە، شەرمە باسی گەڕاندنەوەمان دەكەن".  دۆڕانی فینلاند لە دادگای ئەوروپا لە كەیسی ئەو كوڕە عێراقییە، بووە بابەتی گەرمی مێدیای ناوخۆی ئەو وڵاتە و هەموو ئەوروپا، بۆیە وڵاتەكەی ناچار كرد بۆ ماوەیەك دەركردنی كۆچبەرانی هەڵگری رەگەزنامەی عێراقی رابگرێت، بەڵام ماوەیەكە دەنگۆیەك هەیە ئەو عێراقیانە سنوورداش بكرێتەوە كە داوای مافی پەنابەرییان رەتكراوەتەوە. بەپێی ئەو زانیارییانەی دەست (رووداو) كەوتوون، نزیكەی ٥٠ كەس هاوشێوەی رائید و سەیف لە چاوەڕوانیدان. بەشێكی زۆریان كوردن و ئەوانی دی خەڵكی باشووری عێراقن.  هەندێك لەو كۆچبەرانە لە رێگەی تۆڕە كۆمەڵایەتییەكانەوە دەستیان بە هەڵمەتێك كردووە و داوا دەكەن خەڵك و رێكخراوەكان و مێدیا بێنە سەرخەت.  نە لە بەغدا و نە لە كوردستان، رەزامەندی وەرگرتنەوەی ئەو كۆچبەرانە بە فینلاند نەدراوە. هەریەك لە پەرلەمان و دەستەی مافی مرۆڤی عێراقیش لەوبارەیەوە راگەیاندنی فەرمییان بڵاوكردووەتەوە كە ئامادەنین هیچ كەسێك وەربگرنەوە لەوانەی بەزۆر رەوانە دەكرێنەوە.  ئاننا لۆسیانا چالاكڤانی مافەكانی مرۆڤ، تایبەت بە مافی كۆچبەران دەڵێت: "كۆچبەرانی عێراقی، هاوشێوەی كۆچبەرانی ئێرانی و پاكستانی و ئەفغانی لە رەوشێكی خراپدان و گەڕاندنەوەیان پێشێلكارییە".  هەوڵەكانی وڵاتەكەشی بۆ رێككەوتن لەگەڵ بەغدا و حكومەتی هەرێمی كوردستان بۆ وەرگرتنەوەی كۆچبەرانیان تەئكید دەكاتەوە و دەڵێت: "لە میانەی گفتوگۆكانی حكومەتی فینلاند لەگەڵ عێراق و هەرێمی كوردستان، هەوڵی رازیكردنیان بە وەرگرتنەوەی ئەو كۆچبەرانە دراوە، گفتوگۆكانیش بە نهێنی كراون".  ئارام محێدین پارێزەر و وەرگێڕ كە هاوكات وەك چالاكڤانی پارێزەری مافەكانی كۆچبەر كار دەكات، بە (رووداو)ی گوت: "حكومەت لەژێر گوشاری خەڵك و چالاكڤانان بڕیاری دا گەڕاندنەوەی كۆچبەران بۆ هەموو بەشەكانی عێراق رابگرێت، بەڵام ئێستا ژمارەیەكی زۆر دەستگیركراون و بەشێكیان لەژێر ناوی تاوانبار و كاری نایاسایی و بەشێكیان بەناوی ئەوەی ناوچەكەیان مەترسی نییە، دەیانەوێت بیانگەڕێننەوە".  هەر بە گوتەی ئەو پارێزەرە، ئەو كۆچبەرانەی پەنجەمۆری وڵاتێكی دیكەیان هەبێ گەڕێنراونەتەوە. لەوانەش سێ كۆچبەری كورد كە پەنجەمۆری یۆنانیان هەبوو.  ئەو پارێزەرە كوردە دەڵێت "حكومەت لە ژێر گوشاری بەشێك لە خەڵك و پارتەكاندا ئەو رێوشوێنانە بەرامبەر كۆچبەران دەگرێتەبەر". گوتیشی: "ئارامی و سەقامگیری كوردستان بووەتە بیانوویەك و وەك چەكێك بەرامبەر كۆچبەرانی كورد بەكاردەهێنرێت".  ساڵی رابردوو فینلاندییەكان هاوسۆزییەكی زۆریان بۆ عێراقییەكان دەربڕی، بە تایبەتی دوای كوژرانی عەلی لە بەغدا، تەنانەت بەشێك لە پارتە راستڕەو و دژە كۆچبەرەكانیش داوایان دەكرد كۆچبەرانی عێراقی دیپۆرت نەكرێنەوە، بەڵام رووداوێك ئەو هاوسۆزییەی نەهێشت.  رۆژی ٢٠/١/٢٠٢٠ لە شاری هامێلێننا، كۆچبەرێكی عێراقی تەمەن ٢٧ ساڵ، كە تازە مافی مانەوەی كاتی وەرگرتبوو، كچە هاوڕێكەی خۆی كە فینلاندی بوو، كوشت و پاشان خۆیشی كوشت. ئەو رووداوە نەك هاوسۆزییەكەی پێشووی نەهێشت، بگرە كاریگەری زۆریشی هەبوو لەسەر بڕیارەكەی حكومەت دژ بە كۆچبەرانی عێراقی.  ئامارەكانی دامەزراوەی كۆچی فینلاند، نیشانی دەدەن بڕیاری دەركردنی ئەو كۆچبەرانەی داوای مافی مانەوەیان رەتكراوەتەوە، بەشێوەیەكی بەرچاو بەرزبووەتەوە و لەماوەی چوار ساڵدا بووەتە چوار هێندە.    بە جۆرێك لە ساڵی ٢٠١٥ دا بڕیاری دەركردنی تەنیا ٢٨١ كۆچبەر درابوو. لە ساڵی ٢٠١٦ بڕیاری دەركردنی ٤٣٠ كۆچبەر، لە ساڵی ٢٠١٧ بڕیاری دەركردنی ٩٠٥ كۆچبەر، لە ساڵی ٢٠١٨ بڕیاری دەركردنی ١٠٩٢ كۆچبەر و لە ساڵی رابردووشدا بڕیاری دەركردنی ١٩٦٣ كۆچبەر دراوە.  بەپێی ئەو زانیاریانەی لە دامەزراوەی كۆچ بە (رووداو) دراوە، یەك لەسەر چواری ئەو كەیسانە، لەگەڵ ئەوەی داوایان رەتكراوەتەوە، هاوكات پەیوەندییان بە كاری نایاسایی هەبووە و زۆرینەیان تاوانیان كردووە و بەشێكیان ئێستا لە زینداندان.  سەرچاوەیەك لە دامەزراوەی كۆچ بە (رووداو)ی گوت: "ئەو كەیسانە تەنیا ئەوانە نەبووە كە داوایان رەتكراوەتەوە، بەڵكو هەیانە مافی مانەوەی كاتی هەبووە، لەو كاتە تاوانی كردووە، بەو هۆیەوە زیندانی دەكرێت، تا ماوەی حوكمەكەی تەواو دەبێت و پاشان دەردەكرێت".  ناڕەزایی زۆر لەوبارەیەوە هەیە، بەتایبەت كەیسی لەو شێوەیە هەیە كە منداڵ نزیكەی دوو ساڵ لە قوتابخانە خوێندوویەتی و تێكەڵی كۆمەڵگەكە بووە، بەڵام بەهۆی رەتكردنەوەی مافی مانەوەی باوك، یان دایكی دەبێت ئەویش دەربكرێت.  لەوبارەیەوە پارێزەرێكی كەیسی كۆچبەران بە تەلەڤزیۆنی فینلاند (YLE) ی گوتووە: "ئەمانە دژ بە مافەكانی مرۆڤە، لەدوای ساڵی ٢٠١٧ بەهۆی دەستێوەردانی پۆلیس لە كەیسەكانی كۆچبەران، فینلاند لە كەیسی كۆچبەران بەرەو ئاراستەیەكی توند رۆیشتووە".