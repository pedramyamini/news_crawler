دۆناڵد ترەمپ، سەرۆکی ئەمریکا لە کۆنفرانسی رۆژانەی کۆشکی سپی لەسەر ڤایرۆسەکە گوتی، بەردەوامن لە زیادکردنی ژمارەی پشکنینەکان و توانای پشکنینیان بەشی ئەوە دەکات کە کۆتایی بە قەدەخەی هاتووچۆ بێنن.  ترەمپ گوتی، پلانیان بۆ هەموو ویلایەتەکان هەیە کە چۆن کۆتایی بە قەدەخەی هاتووچۆ بێنن، ئەمە لەکاتێکدا چەند ویلایەتێک لە ئەمریکا رەتیدەکەنەوە کۆتایی بە قەدەخەی هاتووچۆ بێنن.  ئەم هەفتەیە سێ مانگ تێپەڕدەبێت بەسەر بڵاوبوونەوەی کۆرۆنا لە ئەمریکا دوای ئەوەی لە سەرەتای شوبات کەسێک لە شاری ووهانی چین گەڕایەوە ویلایەتی واشنتن لە رۆژئاوای ئەمریکا.  ژمارەی دانیشتووانی ئەمریکا زیاتر لە ٣٢٨ ملیۆن کەسە، تائێستا پێنج ملیۆن و ٦٩٦ هەزار و ٩٢٨ کەس پشکنینی ڤایرۆسی کۆرۆنایان بۆ کراوە. واتە لە هەر یەک ملیۆن کەسدا ١٧ هەزار و ٢١١ کەس پشکنینیان بۆ کراوە.  یەکەمین تووشبوو لە ئەمریکا لە ١٥ی کانوونی دووەمی ٢٠٢٠ تۆمارکراوە، ئێستا لە سەرجەم ویلایەتەکانی ئەمریکا، تووشبووی کۆرۆنا هەن و زۆرترین تووشبووش لە ویلایەتی نیویۆرکن.   سەرەتا کۆشکی سپی، ئەم ڤایرۆسەی بە جیدی وەرنەگرت، تەنانەت رێکارەکانیشی دژ بە ڤایرۆسەکە تووند نەبوون و ترەمپ ڤایرۆسەکەی بە "چینی" ناودەبرد، تەنانەت بڕوای تەواویشی زۆر بە بڵابوونەوەی ڤایرۆسەکە نەبوو.  دواتر کە بەرپرسانی کۆشکی زانیان هەڕەشەکانی کۆڤید - ١٩ جیدین، کەوتنە خۆیان، سەرۆکی ئەمریکا تیمێکی تایبەتی بۆ رووبەڕووبوونەوەی ڤایرۆسەکە دروستکرد و مایک پێنس، جێگری سەرۆکی ئەمریکای کرد بە سەرۆکی تیمەکە، بەڵام بەتەنیا بەوەش نەوەستا، بەڵکو دوای چەند هەفتەیەک خۆی بوو بە سەرۆکی فیعلی تیمەکە. ئێستا ترەمپ رۆژانە قسە لە بارەی ڤایرۆسەکە بۆ رۆژنامەڤانان دەکات.  تاوەکو ئێستا لە ئەمریکا زیاتر لە یەک ملیۆن کەس تووشی ڤایرۆسی کۆرۆنا بوون لەو ژمارەیە ٥٦ هەزار و ٨٠٣ کەس گیانیان لەدەستداوە و ١٣٩ هەزار کەسیش چاکبوونەتەوە.  هەروەها لە هەموو جیهان تاوەکو ئێستا زیاتر لە سێ ملیۆن زیاتر لە ٦٥ هەزار کەس تووشی ڤایرۆسی کۆرۆنا بوون، ٢١١ هەزار کەس گیانیان لەدەستداوە و ٩٢٢ هەزار کەسی دیکەش چاکبووەتەوە.