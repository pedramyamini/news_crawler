رووداوەکە لە هەرێمی ریازانی ناوەڕاستی رووسیا روویدا، ئەوەش لە کاتێکدا قەدەخەی هاتووچۆ راگەیێنراوە، بە مەبەستی رێگەگرتن لە بڵاوبوونەوەی زیاتری کۆرۆنا لەو وڵاتەدا.   لێکۆڵەرەوان لە رووداوەکە رایانگەیاند، پیاوێکی تەمەن ٣٢ ساڵ تەقەی لە ٤ پیاو و ژنێک کردووە، چونکە کاژێر ١٠ی شەو بە دەنگی بەرز لە ژێر پەنجەرەی ژوورەکەیدا لەسەر شەقامەکە قسەیانکردووە.   لیژنەی لێکۆڵینەوە لە رووداوەکە گوتی، پیاوەکە چووەتە باڵکۆنەکەوە و ناڕەزایی خۆی لە بەرامبەر ئەو دەنگە بەرزەدا دەربڕیووە، بەڵام مشتومڕ دروستبووە و پیاوەکەش چووەتەوە ماڵەوە و بە چەکێکەوە گەڕاوەتەوە و تەقەی کردووە.   لیژنەی لێکۆڵینەوە لە رووداوەکە ئاماژە بەوە دەکات، هەر پێنج کەسەکە لە شوێنی تەقەکردنەکە کوژراون و تەقەکارەکەش دەستگیرکراوە.