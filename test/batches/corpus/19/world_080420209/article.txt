ماددالێنا فێراری، پەرستارە و دەڵێت، "مانەوە بۆ ماوەی ١٠ کاژێر لە ژووری چاودێریی چڕ، یان ژووری نەشتەرگەری لە رووی جەستەییەوە زۆر قورسە. دواتر لایەنی دەروونیش دێتە سەر لایەنە جەستەییەکە، چونکە دەبێت جلی خۆپارێزیی تەواو بپۆشیت. دەبێت خۆم بەم جلانە دابپۆشم، چونکە دەبێت دڵنیابم لەوەی لە ڤایرۆسەکە پارێزراو دەبم".   پزیشک و پەرستارەکان بەهۆی نزیکییان لە تووشبووانی کۆڤید - ١٩، مەترسییەکی زۆریان لەسەرە کە ئەوانیش تووشی ڤایرۆسەکە ببن.  ترسی گەورەشیان ئەوەیە لەڕێگەی ئەوانەوە ڤایرۆسەکە بۆ کەسوکاریان بگوازرێتەوە، بۆیە کاتێک دەگەڕێنەوە ماڵەکانیان خۆیان لە کەسوکاریان بە دوور دەگرن و کەلوپەلی تایبەت بە خۆیان بەکاردەهێنن.  ماریا بێراردێلی، پەرستارێکی دیکەیە و باس لەوە دەکات، "لە ماڵەوە دەمامک بەکارناهێنم، بەڵام خۆم بە دوور دەگرم و لە کەسوکارم نزیک نابمەوە. شتی تایبەت بە خۆم، تەنانەت گەرماوی تایبەت بە خۆم بەکاردەهێنم. بۆ ماڵەوە رووندەکەمەوە کە نابێت پەیوەندیی نزیکمان هەبێت. تەنانەت لەگەڵ کوڕە ١٦ ساڵانەکەم کە هێشتا کوڕی دایکییەتی".  بەهۆی بڵابوونەوەی ڤایرۆسی کۆڤید - ١٩ ـەوە لە ئیتاڵیا و تووشبوونی زیاتر لە ١٣٥ هەزار کەس لەو وڵاتە، تاوەکو ئێستا ٩٤ پزیشک و ٢٦ پەرستار گیانیان لەدەستداوە و بە هەزاران پزیشک و پەرستاری دیکەش تووشی ڤایرۆسەکە بوون.