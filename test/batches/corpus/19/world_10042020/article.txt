تاوەکو ئێستا لە ویلایەتی نیویۆرک لە ئەمریکا، نزیکەی ١٦٠ هەزار کەس تووشی ڤایرۆسی کۆرۆنا بوون، زیاتر لە  ١٦ هەزار کەسیان چاکبوونەتەوە و ٧٠٦٧ کەسیش گیانیان لەدەستداوە.  ژمارەی تووشبووان بەم ڤایرۆسە زیاترە لە ژمارەی تووشبووان لە وڵاتەکانی ئیسپانیا و ئیتاڵیا و وڵاتانی دیکەی جیهان. تائێستا لە ئیسپانیا ١٥٣ هەزار کەس و لە ئیتاڵیاش ١٤٣ هەزار کەس تووشی ئەم ڤایرۆسە بوون.  ژمارەی تووشبوان بە ڤایرۆسی کۆرۆنا لە نیویۆرک بە خێرایی زیاد دەکات و هاوکات رۆژانەش تووشبووانی ئەم ڤایرۆسە لە نیویۆرک و ویلایەتەکانی دیکەی ئەمریکا گیانلەدەستدەدەن.  یەکەمین کەیسی تووشبوون بە ڤایرۆسی کۆرۆنا لە ئەمریکا لە ١٥ی کانوونی دووەمی ٢٠٢٠ تۆمارکراوە، ئێستا لە سەرجەم ویلایەتەکانی ئەمریکا، تووشبووی کۆرۆنا هەن و زۆرترین تووشبووش لە ویلایەتی نیویۆرکن.   سەرەتا کۆشکی سپی، ئەم ڤایرۆسەی بە جیدی وەرنەگرت، تەنانەت رێکارەکانیشی دژ بە ڤایرۆسەکە تووند نەبوون و ترەمپ ڤایرۆسەکەی بە "چینی" ناودەبرد، تەنانەت بڕوای تەواویشی زۆر بە بڵابوونەوەی ڤایرۆسەکە نەبوو، بەڵام دواتر کە بەرپرسانی کۆشکی زانیان هەڕەشەکانی کۆرۆنا جیدین، کەوتنە خۆیان، سەرۆکی ئەمریکا تیمێکی تایبەتی بۆ رووبەڕووبوونەوەی ڤایرۆسەکە پێکهێنا و مایک پێنس، جێگری سەرۆکی ئەمریکای کرد بە سەرۆکی تیمەکە، بەڵام بەتەنیا بەوەش نەوەستا، بەڵکو دوای چەند هەفتەیەک خۆی بوو بە سەرۆکی تیمەکە.