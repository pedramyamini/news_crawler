بۆ یه‌كه‌مینجار له ساڵی ٢٠٠٥ ەوه و له‌و كاته‌ی بووه‌تە راوێژكاری ئه‌ڵمانیا، ئه‌نگێلا مێركل لە رێگەی ته‌لەڤزیۆنه‌وه په‌یامێك بڵاوده‌كاته‌وه و ده‌ڵێت، "به‌م رێگا نائاساییه روو له ئێوه ده‌كه‌م، چونكه ده‌مه‌وێ پێتان بڵێم کە بۆ من وه‌ك راوێژكار و هاوكاره‌كانم له حكومه‌تی فیدراڵی له‌م ره‌وشه‌دا چ ده‌گۆزه‌رێ".    راوێژکاری ئه‌ڵمانیا دڵنیایی له سه‌ركه‌وتن به سه‌ر كۆرۆنا ده‌دات و ده‌ڵێت، "متمانه‌ی ته‌واوم به‌وه هه‌یه كه ئێمه له‌م ئه‌ركه‌دا سه‌رده‌كه‌وین؛ ئه‌گه‌ر هه‌موو هاووڵاتیان ئه‌ركی خۆیان بزانن". مێركل له‌باره‌ی دۆزینه‌وه‌ی ڤاكسین و چاره‌سه‌ر بۆ ڤایرۆسی كۆرۆنا ده‌ڵێت، "تا ئێستا نه چاره‌سه‌ر و نه ڤاكسین بۆ ڤایرۆسی كۆرۆنا نییه".   كه‌مكردنه‌وه‌ی خێرایی بڵاوبوونه‌وه‌ی كۆرۆنا یه‌كێكه له هه‌وڵه‌كانی وڵاتانی ئه‌وروپا و ئه‌ڵمانیاش هه‌مان به‌رنامه په‌یڕه‌و ده‌كات.   راوێژكاری ئه‌ڵمانیا سوپاسی پزیشك و كارمه‌ندانی كه‌رتی ته‌ندروستی و ئه‌وانه‌ی له‌م رۆژانه‌دا له سوپەرماركێته‌كان كار دەكه‌ن، ده‌كات و داوا له خه‌ڵك ده‌كات كه‌مترین په‌یوه‌ندیی كۆمه‌ڵایه‌تیان هه‌بێت بۆئه‌وه‌ی ڤایرۆسی كۆرۆنا له كه‌سێكه‌وه بۆ كه‌سێكی دیكه نه‌گوازرێته‌وه. له هه‌مانكاتدا، داوا له خه‌ڵكی وڵاته‌كه‌ی ده‌كات متمانه به سه‌رچاوه‌ی متمانه‌پێنه‌كراو نه‌كه‌ن.   له كۆتایی په‌یامه‌كه‌یدا مێركل ده‌ڵێت، "دڵنیام ئێمه به سه‌ر ئه‌م قه‌یرانه‌دا زاڵ ده‌بین، به‌ڵام قوربانییه‌كان چه‌ند ده‌بن؟ چه‌ند له مرۆڤه خۆشه‌ویسته‌كانمان له ده‌ستده‌ده‌ین؟ پشكی گه‌وره‌ی ئه‌مه له‌ده‌ست ئێمه‌دایه. ئێمه ده‌توانین پێكه‌وه كاردانه‌وه‌مان هه‌بێت. ده‌توانین ئه‌م سنوورداركردنه‌ی ئێستا قبووڵ بكه‌ین و هاوكاری یه‌كدی بكه‌ین".