هەرچەندە جایر بۆلسۆنارۆ، سەرۆکی بەرازیل داوای لە وێنەگران گرت وێنەی نەگرن، بەڵام میدیاکان لە کاری خۆیان بەردەوامبوون.  یەکێک لە نیشانەکانی ڤایرۆسی کۆرۆنا، کۆکەیە، بەڵام نازانرێت سەرۆکی بەرازیل تووشی کۆرۆنا بووە یان کۆکەیەکی ئاسایی هەبووە. لەگەڵ ئەوەشدا نموونەیەکی زیندوو بۆ خەڵک دروستبوو کە خۆ بەدوورگرتن لە یەکدی پێویستییەکی سەرەکییە لە دژی ڤایرۆسی کرۆنا.  پزیشکانی بەرازیلی هۆشداریدەدەن لە کۆتاییهێنان بە قەدەغەی هاتووچۆ، بەڵام سەرۆکی بەرازیل خەمی ئابوورییەکەیەتی و دەڵێت: "هیواخوازم ئەمە دوا هەفتەی کەرەنتین بێت".  خۆزگەکەی سەرۆکی بەرازیل بۆ کۆتاییهێنان بە قەدەخەی هاتووچۆ لە کاتێکدایە تائێستا ٤٠ هەزار و ٨١٤ کەس لەو وڵاتە تووشی ڤایرۆسی کۆرۆنا بوون، لەو ژمارەیە ٢,٥٨٨ کەس گیانیان لەدەستداوە و ٢٢ هەزار و ٩٩١ کەسیش چاکبوونەتەوە.  بەڵام چەند سەنتەرێکی توێژینەوە لە بەرازیل دەڵێن، ژمارەی تووشبوان زۆر لەوە زیاتر کە حکومەت رایاندەگەیێنێت و خەڵکێکی زۆریش بەم ڤایرۆسەوە گیان لەدەستدەدەن، بەڵام بەرپرسانی حکومی باسی ناکەن.  کۆتایی هەفتەی رابردوو بۆڵسنارۆ  لە کۆنفرانسێکی رۆژنامەڤانیدا دوورخستنەوەی لویز ماندێتای، وەزیری تەندروستیی وڵاتەکەی لەکارەکەی رایگەیاند و گوتی، ئەو هیچ رەخنەیەک لە وەزیری تەندروستی ناگرێت، چونکە ئەو وەک پزیشکێک بیری کردووەتەوە و ئەوەی کردووە کە لەسەری بووە، بەڵام ئەمە بۆ وڵاتەکەی باش نییە و چارەسەر نییە.  بۆڵسنارۆ وەک پەتایەکی ئاسایی سەیری ڤایرۆسی کۆرۆنا دەکات و دەڵێت، ئەوەی هەڕەشەیە لەسەر ژیانی خەڵکی ئێمە کۆرۆنا نییە، بەڵکو هەژاری و بێکارییە، بۆیە نابێت ژیان بوەستێنن و خەڵک لەکارەکانیان دووربکەونەوە.  لە بەرامبەردا لویز ماندێتای، وەزیری تەندروستی بەرازیل بۆچوونی وایە ڤایرۆسی کۆرۆنا هەڕەشەیەکی جیدیە بۆ سەر خەڵکی وڵاتەکەی، دەبێت قەدەخەی هاتووچۆ و باری نائاسایی لە سەرتاسەری بەرازیل رابگەیێندرێت، ئەمەش خاڵی ناکۆکی بوو لەگەڵ بۆڵسنارۆی سەرۆکی وڵاتەکەی، کە هەر ئەم ناکۆکیانەش بوو وایکرد لەلایەن بۆڵسنارۆ لەکارەکەی دووربخرێتەوە.