سەرۆکی ئەمریکا دەڵێت ئەو ئامارانەی ئێران لەسەر کۆرۆنا بڵاویدەکاتەوە راست نین و ژمارەکە زۆر لەوە زیاترە و وڵاتەکە بە قورسی کەوتووەتە ژێر کاریگەری پەتای کۆرۆنا.  دۆناڵد ترەمپ لە کۆنفرانسی رۆژنامەڤانی ئەمڕۆ دووشەممەدا ئامادەیی نیشاندا هاوکاری ئێران بکەن ئەگەر بیانەوێت. ترەمپ گوتی هەزاران ئامێری هەناسەدانی دەستکردیان لەبەردەستە ئەگەر ئێران بییەوێت ئامادەن بۆیان بنێرن.  پێشتر ئێران یارمەتی ئەمریکای لەسەر پەتاکە رەتکردووەتەوە، تەنیا داوایکردووە ئەمریکا رێگەبدات وڵاتانی دی هاوکاریان بۆ بنێرێت.  دوێنێ یەکشەممە جەواد زەریف، وەزیری دەرەوەی ئێران لە تویتێکدا گوتی: "لە چەند مانگی داهاتوو ئێران ئامێری هەناسەدانی دەستکرد هەناردە دەکات. "  زەریف لە تویتەکەیدا بە بەرپرسانی ئەمریکا دەڵێت تەنیا دەمانەوێت دەست لە کاروباری وڵاتانی دیکە وەرنەدەن، بە تایبەتی ئێران. هەروەها دەڵێت: "ئامۆژگاری لە هیچ سیاسەتڤانێکی ئەمریکی وەرناگرین. "  ئێران زیاتر لە ٨٢ هەزار تووشبووی کۆرۆنای هەیە، زیاتر لە ٤٦٠٠ کەس بە پەتاکە گیانیان لەدەستداوە.