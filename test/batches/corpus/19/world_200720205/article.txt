ئەمڕۆ لە فەرەنسا و ٢٤ی مانگیش لە بەریتانیا بەستنی ماسک لە بانک و شوێنە قەرەباڵخەکان دەکرێتە ناچاری. پسپۆڕ و بەرپرسانی تەندروستی لەوە تێگەیشتوون کە بەستنی ماسک کاریگەرییەکەی لەگەڵ رێگە چارە بەردەستەکان زۆر زیاترە.  مات هانکۆک، وەزیری تەندروستی بەریتانیا دەڵێت، رایگەیاند، گەیشتووینەتە ئەو بڕوایەی داپۆشینی دەمو لووت لە  بازاڕ و سوپەرمارکێتەکان بکرێتە ناچاری.  مانگی رابردوو داپۆشینی دەموچاومان لە شوێنەکانی گواستنەوەو دەزگا تەندروستییەکان کردە ناچاری. ئەمە متمانەی خەڵکی بە هۆکارەکانی گواستنەوەو سەردانیکردنی نەخۆشخانەکان زیاترکردووە. "  دوو لەو جۆرە ماسکانەی زۆر بەکاردەهێنرێن، یەکێکیان N ٩٥ کە FFP ٢ی پێدەگوترێت، دوو بەرگی هەیە و هەوا فیلتەر دەکات. ئەم جۆرە ماسکە دەتوانێت بە قەبارەی ٠.٣ مایکرۆن بەکتریا و ڤایرۆس بگەڕێنێتەوە. ئەم جۆرە ماسکە توانای هەیە رێگەبگرێت لە گواستنەوەی دڵۆپە ئاو و پێکهاتەی بچووکی دەم  بۆ کەسێکی دیکە، بەڵام بەو مەرجەی بە رێکی ببەسترێت.  جۆرەکەی دیکەیان ماسکی نەشتەرگەرییە.  بەرپرسە تەندروستییەکان داوادەکەن هەموو کەسانی تووشبوو ئەم ماسکە ببەستن. ئەم ماسکە رێگری دەکات لە دەرچوونی دڵۆپە ئاو لەگەڵ پژمین و قسەکردن بۆ کەسێکی دیکە.   پسپۆڕان داوادەکەن لەکاتی بەستنی ئەو جۆرە ماسکەی نەشتەرگەری دەستی لێنەدرێ، بۆ ئەوەی دەست بەر هیچ ڤایرۆسێک نەکەوێت ئەگەر لەسەر ماسکەکە نیشتبێت.  بەگوێرەی ستانداردە جیهانییەکان، دەبێت هەر چوار بۆ پێنج کاژێر جارێک ماسک بگۆڕدرێت و بە هۆشیاری و تەندروستانە فڕێبدرێتە نێو سەبەتەی خۆڵ. هەروەها دەبێت بەکارهێنەر دوای فڕێدانی ماسک دەستەکانی بە سابوون و پاککەرەوەکان بشوات.  ماسک لایەنگری زۆرە، بەڵام دۆناڵد ترەمپی سەرۆکی ئەمریکا دووپاتیکردەوە کە ئامادەنییە ماسک بکاتە ناچاری.  سەرۆکی بەرازیل کە هێشتا لە کۆرۆنا چاکنەبووەتەوە، چووە بەردەم لایەنگرانی، ماسکەکەی فڕێدا و گوتی رێکارەکانی دژ بە کۆرۆنا مرۆڤ لە برسان دەکوژن. بەڵام دوای توشبوونی سەرۆکوەزیرانی بەریتانیا و سەرۆکی بەرازیل بە کۆرۆنا کە جاران گاڵتەیان بە بەستنی ماسک و تەوقەنەکردن دەهات، خەڵک کەمتر بە قسەکانی ئەوان هەڵدەخەڵەتێن و لەوەش تێگەیشتوون کە ماسک پارێزەرێکی گرنگی رووحی مرۆڤە لە تەنە زیانبەخشەکان.