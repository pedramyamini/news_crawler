بەرپرسانی ووهان رایانگەیاندووە، ئەو کەسانە لە سەرەتای بڵابوونەوەی ڤایرۆسەکە لە ووهان، لە ماڵەکانی خۆیاندا گیانیان لەدەستداوە، یان لە نەخۆشخانەکاندا گیانیان لەدەستداوە و پێیان نەزاندراوە.  هاوکات، بەرپرسانی چین، ژمارەی تووشبووانیان بە کۆرۆنا لە ووهان نوێکردووەتەوە و بەپێی ئامارە نوێیەکان، ٣٢٥ کەسی دیکە تووشی کۆرۆنا بوونە و پێشتر رانەگەیێندراون.   ئەم هەنگاوەی چین لە کاتێکدایە، کە بەشێکی زۆر لە وڵاتان گومان لەو ئامارانە دەکەن کە حکومەتی چین لەبارەی کۆرۆنا بڵاویکردوونەتەوە و هاوکات چین بەوە تۆمەتبار دەکەن، زانیاری ورد و پێویستی لەبارەی ڤایرۆسەکە لە کاتی خۆیدا بڵاونەکردووەتەوە.  یەکەم حاڵەتی تووشبوون بە ڤایرۆسی کۆڤید ١٩ لە چین لە ناوەڕاستی مانگی نۆڤێمبەربوو؛ بەڵام دوای نزیکەی دوو هەفتە، ئینجا حکومەتی چین پێی زانیووە، ئەمەش لەدوای ئەوەی لە دیسێمبەری ٢٠١٩ پشکنین بۆ کەسێک لە شاری ووهانکراوە و دەرکەوتووە هەڵگری جۆرە ڤایرۆسێکی نوێیە و ڤایرۆسەکە سەر بە خێزانی ڤایرۆسەکانی کۆرۆنایە.  بەپێی ئامارە نوێیەکان، لە چین ٨٢ هەزار و ٦٩٢ کەس تووشی ڤایرۆسەکە بوون، ٤ هەزار و ٦٣٢ کەس گیانیان لەدەستداوە و ٧٧ هەزار و ٩٤٤ کەس چاکبوونەتەوە. هەر بەپێی ئامارەکان ئێستا تەنیا ١١٦ کەس لە چین ڤایرۆسەکەیان هەیە، لەو ژمارەیەش ٨٩ نەخۆش باری تەندروستییان ناجێگیرە.