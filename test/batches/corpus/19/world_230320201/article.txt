بەرپرسانی کۆریای باشوور رۆژی دووشەممە رایانگەیاند، لە ماوەی ٢٤ کاژێری رابردوو کەمترین تووشبوویان بە ڤایرۆسی کۆرۆنا تۆمارکردووە، کە تەنیا ٦٤ کەس تووشی ڤایرۆسەکە بوونە.  لە کۆتاییەکانی مانگی شوبات، لە دوای چین، کۆریای باشوور دووەمین وڵاتبوو کە زۆرترین تووشبووی بە ڤایرۆسی کۆرۆنای لێ تۆمارکرا، رۆژانە بە سەدان کەس تووشی ڤایرۆسەکە دەبوون.  حکومەتی ئەو وڵاتە هەرزوو رێکاری تووندی گرتەبەر، باری نائاسایی بۆ ئەوپەڕی لە سەرتاسەری کۆریای باشوور راگەیاند و توانی لەماوەیەکی کەمدا رێگە لە خێرا بڵاوبوونەوەی ڤایرۆسەکە لە وڵاتەکەیدا بگرێت.  تاوەکو ئێستا لە کۆریای باشوور ٨٩٦١ کەس تووشی ڤایرۆسەکە بوونە، ١١١ کەسیان گیانیان لەدەستداوە و ٣١٦٦ کەسیش چاکبوونەتەوە.