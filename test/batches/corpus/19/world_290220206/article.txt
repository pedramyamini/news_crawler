چەند کاژێرێکی کەم دوای راگەیاندنی گیانلەدەستدانی یەکەم کەس لە ئەمریکا بەهۆی ڤایرۆسی کۆرۆناوە، دۆناڵد ترەمپ دەڵێت هێشتا "هیچ هۆکارێک نییە تاکو لە کۆرۆنا بتۆقین".  دۆناڵد ترەمپ، سەرۆکی ویلایەتە یەکگرتووەکانی ئەمریکا لە کۆنگرەیەیکی رۆژنامەڤانی لە کۆشکی سپی گوتی، مەترسی ڤایرۆسی کۆرۆنا لەسەر هاووڵاتیانی ئەمریکا کەمە و هیچ شتێک نییە کە مایەی "تۆقین" بێت.   هەروەها سەرۆکی ئەمریکا راشیگەیاند کە چاوەڕواندەکرێت هەندێ کەیسی دیکەش لە ئەمریکا هەبن، بەڵام گوتی "ئەوانەی لەشساخن، بەتەواوی چاکدەبنەوە".   ترەمپ داوای لە میدیا و سیاسەتڤانانی وڵاتەکەی کرد "هیچ شتێک نەکەن کە ببێتە مایەی بڵاوکردنەوەی ترس" و بانگەشەی ئەوە دەکات وڵاتەکەی لە "ئامادەباشی تەواودایە" بۆ هەر دۆخێکی لەناکاو.  سەرۆکی ئەمریکا رایگەیاند، کە گەشتەکانی ئێران بۆ وڵاتەکەی بە تەواوی قەدەخەکراون و ئامۆژگاری هاووڵاتیانی کرد کە گەشتنەکەن بۆ وڵاتەکانی کۆریای باشوور و ئیتاڵیا.   تاوەکو ئێستا لە ئەمریکا، تووشبوونی ٦٨ کەس بە ڤایرۆسەکەوە تۆمارکراوە و ئەمڕۆش یەکەم کەس بەهۆی ڤایرۆسکەوە لەو وڵاتە گیانی لەدەستدا، هەروەها لە سەرەتای بڵاوبوونەوەی ڤایرۆسەکە لە چین، هاووڵاتیێکی ئەمریکی لە شاری ووهان گیانی لەدەستدابوو.