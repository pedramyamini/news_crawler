جاییر بۆڵسنارۆ، سەرۆکی بەرازیل لە کۆنفرانسێکی رۆژنامەڤانیدا دوورخستنەوەی لویز ماندێتای، وەزیری تەندروستیی وڵاتەکەی لەکارەکەی رایگەیاند.  بۆڵسنارۆ لە کۆنفرانسە رۆژنامەڤانییەکەدا ئاماژەی بەوەدا، ئەو هیچ رەخنەیەک لە وەزیری تەندروستی ناگرێت، چونکە ئەو وەک پزیشکێک بیری کردووەتەوە و ئەوەی کردووە کە لەسەری بووە، بەڵام ئەمە بۆ وڵاتەکەی باش نییە و چارەسەر نییە.  بۆڵسنارۆ وەک پەتایەکی ئاسایی سەیری ڤایرۆسی کۆرۆنا دەکات و دەڵێت، ئەوەی هەڕەشەیە لەسەر ژیانی خەڵکی ئێمە کۆرۆنا نییە، بەڵکو هەژاری و بێکارییە، بۆیە نابێت ژیان بوەستێنن و خەڵک لەکارەکانیان دووربکەونەوە.  لە بەرامبەردا لویز ماندێتای، وەزیری تەندروستی بەرازیل بۆچوونی وایە ڤایرۆسی کۆرۆنا هەڕەشەیەکی جیدیە بۆ سەر خەڵکی وڵاتەکەی، دەبێت قەدەخەی هاتووچۆ و باری نائاسایی لە سەرتاسەری بەرازیل رابگەیێندرێت، ئەمەش خاڵی ناکۆکی بوو لەگەڵ بۆڵسنارۆی سەرۆکی وڵاتەکەی، کە هەر ئەم ناکۆکیانەش بوو وایکرد لەلایەن بۆڵسنارۆ لەکارەکەی دووربخرێتەوە.  لەسەر ئاستی وڵاتانی ئەمریکای لاتین، بەرازیل بە پلەی یەکەم دێت کە زۆرترین کەیسی تووشبوون بە ڤایرۆسی کۆرۆنای تێدا تۆمارکراوە. بەپێی ئامارەکان تائێستا ٣٠ هەزار و ٦٨٣ کەس لەو وڵاتە تووشی ڤایرۆسی کۆرۆنا بوون، ١٩٤٧ کەس بە ڤایرۆسەکە مردوون و ١٤ هەزار و ٢٦ نەخۆش چاکبوونەتەوە.  بەڵام توێژینەوەیەک دەریخستووە ژمارەی تووشبووان بەم ڤایرۆسە لە بەرازیل زۆر زیاترە لەوەی بەرپرسانی ئەو وڵاتە بڵاویانکردوونەتەوە.  توێژینەوەکە لەلایەن سەنتەری ئۆپەراسیۆنەکانی تەندروستی و هەواڵگریی بەرازیلی کراوە، بەپێی ئەنجامی توێژینەوەکەش ژمارەی تووشبووان بە ڤایرۆسی کۆڤید ١٩ لە بەرازیل ١٢ هێندە زیاترە لەو ژمارەیەی حکومەتی بەرازیل بڵاوی کردووەتەوە. بەپێی توێزینەوەکە بێت زیاتر لە ٢٨٠ هەزار کەس لە بەڕازیل تووشی کۆرۆنا بوونە.