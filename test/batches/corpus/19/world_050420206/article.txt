د. ئەنتۆنی فۆچی، بەڕێوەبەری پەیمانگەی نیشتمانی نەخۆشییە گوازراوەکان لە ئەمریکا، رۆژی یەکشەممە ٠٥ - ٠٤ - ٢٠٢٠ بە کەناڵی CBS راگەیاند، ئەگەری هەیە نەتوانرێت لەسەر ئاستی جیهان بەسەر ڤایرۆسی کۆرۆنا زاڵ ببن، ئەمەش بەو مانایە دێت کە دەکرێت ڤایرۆسەکە سرووشتێکی وەرزی وەربگرێت.  بەڕێوەبەری پەیمانگەی نیشتمانی نەخۆشییە گوازراوەکان لە ئەمریکا دەشڵێت "مەگەر بتوانین لەسەر ئاستی جیهان زاڵببین بەسەریدا، ئەگەر نا ئەگەرێکی زۆر هەیە سرووشتێکی وەرزی وەربگرێت. واتە گەر - هەڵبەت هیوا دەخوازم تەنها ئەگەر نەبێت - بەڵکو کاتێک ژمارەی توشبوونیش کەمدەکەینەوە بۆ ئاستێکی کەم، لەگەڵ هاتنەوەی وەرزی داهاتوو، دەبێت ئامادەبین بۆ دووبارە بڵاوبوونەوەی، بە تایبەت کە رێی تێناچێت ڤایرۆسەکە قەڵاچۆ بکەین".  د. ئەنتۆنی گوتی، هەر لەبەر ئەو هۆکارە، هەر لە ئێستاوە هەوڵ و کۆششیان ئەوەیە بۆ ساڵی داهاتوو ئامادەبن و بتوانن کار لەسەر دۆزینەوەی چارەسەر و پێکوتە بکەن.  تاوەکو ئێستا زیاتر لە ملیۆنێک و ٢٥٨ هەزار کەس لە جیهان تووشی ڤایرۆسی کۆرۆنا بوون لەو ژمارەیە ٦٨ هەزار و ٢٨٧ کەس مردوون و نزیکەی ٢٦٠ هەزار کەسیش چاکبوونەتەوە.   تەنیا لە ئەمریکا ٣٢٨ هەزار و ٦٦٢ کەس تووشی ڤایرۆسکە بوون و لەو ژمارەیەش ٩ هەزار و ٣٦٥ کەس گیانیان لەدەستداوە و زیاتر لە ١٦ هەزار و ٧٠٠ کەسیش چاکبوونەتەوە.