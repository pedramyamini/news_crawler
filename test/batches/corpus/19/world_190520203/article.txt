کاری لام، سەرۆکی جێبەجێکاری هۆنگ کۆنگ لە کۆنفرانسێکی رۆژنامەڤانیدا رایگەیاند، ئامادەکاریان کردووە بۆ زیادکردنی ژمارەی پشکنینەکانی کۆرۆنا لە چوار هەزار و ٥٠٠ پشکنین لە رۆژێکدا بۆ حەوت هەزار پشکنین.  سەرۆکی جێبەجێکاری هۆنگ کۆنگ راشیگەیاند، لە کاتی پشکنینەکاندا زیاتر بایەخ بە کرێکاران و هەروەها ئەو کەسانە دەدەن کە لە فڕۆکەخانەکاندا کاردەکەن.  هۆنگ کۆنگ هەرێمێکی خۆبەرێوەبەری سەر بە چینە، بەڵام تاوەکو ئێستا لە هۆنگ کۆنگ تەنیا ١٠٥٦ کەس تووشی کۆرۆنابوون کە چوار کەسیان گیانیان لەدەستداوە.   بەپێی دوایین ئامارەکانی وۆرد میتەر کە ئاماری تووشبووانی کۆرۆنا بڵاودەکاتەوە، تاوەکو ئێستا چوار ملیۆن و ٨٩٤ هەزار و ٢٧٨ کەس تووشی کۆرۆنا بوون، لەو ژمارەیە ٣٢٠ هەزار کەس گیانیان لەدەستداوە و ملیۆنێک و ٩٠٩ هەزار و ٢٣٣ کەسیش چاکبوونەتەوە.