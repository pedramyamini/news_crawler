ئەمڕۆ دووشەممە ٣٠ ـی ئادار، سەرۆکوەزیرانی ئیسرائیل رایگەیاند کە لەسەر راسپاردەی وەزارەتی تەندروستی وڵاتەکەی، خۆی، خێزانی و تیمی راوێژکارەکانی کەرەنتینکراون دوای ئەوەی تووشبوونی یەکێک لە راوێژکارەکانی بە ڤایرۆسەکە پشتڕاستکرایەوە.  لە تویتێکی هەژماری بنیامین نەتانیاهوودا هاتووە، "ئەو پشکنینە پزیشکیانەی کە بۆ سەرۆکوەزیاران بنیامین نەتانیاهوو و ئەندامانی خێزان و دەستەی نزیک لێی کران، نیشانیدەدەن کە هیچیان تووشی ڤایرۆسی کۆرۆنا نەبوون".  هەروەها ئاماژە بەوە کراوە کە سەرۆکوەزیرانی ئیسرائیل لە کەرەنتیندا دەمێنێتەوە تا ئەوە کاتەی رێنمایی نوێی لە وەزارەتی تەندروستییەوە پێدەگات.  میدیاکانی ئیسرائیل ئاماژە بەوە دەکەن کە راوێژکارە تووشبووەکە هەفتەی رابردوو بەشداری لە دانیشتنێکی پەرلەماندا کردووە کە نەتانیاهووش تێیدا بەشداربووە.   وەزارەتی تەندروستیی ئیسرائیل داوای لە هاووڵاتیانی وڵاتەکەی کردووە کە هەر کەسێک بەرکەوتنی هەبووبێت لەگەڵ ئەو کەسانەی کە تووشبوونیان پشتڕاستکراوەتەوە، خۆیان بۆ ماوەی ١٤ رۆژ کەرەنتین بکەن.   هاوکات تاوەکو ئێستا نزیکەی چوار هەزار و ٧٠٠ کەس لە ئیسرائیل تووشی کۆرۆنا بوون و لەو ژمارەیەش ١٦ یان گیانیان لەدەستداوە.   رۆژی دووشەممە، بڕیابوو بنیامین نەتانیاهۆ لەگەڵ بەرپرسانی وڵاتەکەی کۆببێتەوە بۆ گفتوگۆکردن لەبارەی سەپاندنی قەدەخەی هاتووچۆ بەسەر هەندێ ناوچەی وڵاتەکەیان.  پێشتریش، لە ١٥ی ئادار، بۆ دڵنیابوونەوە لە سەلامەتی خۆی لە ڤایرۆسی کۆرۆنا، نەتانیاهوو پشکنینێکی ئەنجامدا کە ئەویشیان بە هەمان شێوە نێگەتیڤ دەرچوو.