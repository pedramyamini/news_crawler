دۆناڵد ترەمپ، سەرۆکی ئەمریکا لە کۆبوونەوەیەکدا لەگەڵ ژمارەیەک ئەمریکی - ئەفریقی رایگەیاند، "ئێمە هەلومەرجێکمان لەگەڵ ڤایرۆسەکەدا هەیە، ئێمە کارێکی زۆر مەزنمان ئەنجامداوە، بەڵام میدیاکان نایانەوێت بایەخ بەمە بدەن. "  دۆناڵد ترەمپ، سەرۆکی ئەمریکا گوتی"ئێستا ئێمە ١٥ کەسمان لە وڵاتەکەماندا هەن تووشی ئەم ڤایرۆسە بوونە، هەروەها ٤٠ ئەمریکیشیمان لە نزیک ژاپۆن کە لە کێشەدابوون هێنایەوە ئەمریکا و ئێستا لە کارانتیندان و دۆخیان بەرەو باشتربوون دەچێت. ئەوان ٤٠ بۆ ٤٢ کەس دەبوون. ئێمە هێناماننەوە، کە من هەستمکرد دەبێت ئەو کارەبکەین. بەڵام لە هێدلاینی تیڤییەکاندا رێک گوتیان لە ١٥ کەسەوە ژمارەکە گەیشتووەتە ٤٠ کەسی دیکەش، بەڵام ئەمە وانییە، ئێمە چل کەسەکەمان لە دەرەوە هێناوەتەوە، ئێمە رێگە نادەین هیچ شتێک رووبدات، دەبووایە ئەوە بکەین، بەڵام بینیم میدیاکان هەواڵەکەیان دەستکاریکرد و ئەمجارە نووسیان ئەمە کارەساتە. بەڵام ئێمە کارێکی مەزنمان کردووە، هەموو خەڵک کاری زۆر باش دەکەن، ئەوان کاری زۆر باش دەکەن. "  سەرۆکی ئەمریکا بەتووندی بەرگری لە سیاسەتی ئیدارەکەی بۆ رووبەڕووبوونەوەی کۆرۆنا کرد و ئاماژەی بەوەدا، ئەوان کاری زۆر مەزنیان لەم بارەوە کردووە، بەڵام میدیاکان بەشێوەیەکی دیکە باسی دەکەن.