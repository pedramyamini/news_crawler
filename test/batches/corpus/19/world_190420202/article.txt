كۆمیسیۆنی ئەوروپا واتە حكومەتی حكومەتەكانی ئەوروپا. سەرۆكی كۆمیسیۆنەكە وەكو سەرۆكی دەسەڵاتی جێبەجێكردنی سەرووی هەر ٢٧ دەوڵەتە ئەندامەكەی یەكێتییەكەیە. بۆیەش ئەگەر پرسیارێك هەبێ لەبارەی ئایندەی یەكێتی ئەوروپا و رۆڵی حكومەتی وڵاتە ئەندامەكان، دەبێ لە گوتەبێژی ئەو كۆمیسیۆنە بكرێت. ستێفان دی كەیرزماكەر لەم هەڤپەیڤینەدا گەشبینە بە ئایندەی ئەوروپا، بەڵام نایشارێتەوە كە پەتای كۆڤید - ١٩ قەیرانێكی زۆر گەورەی بۆ یەكێتییەكە دروستكردووە. ئەو باسی پەیوەندییەكانی ئەوروپا و چین و ئەوروپا و ئەمریكاش دەكات.  رووداو: گوێم لە قسەكانی خانم فۆن دەر لانی سەرۆكی كۆمیسیۆنی ئەوروپا گرتبوو، هەستدەكەم زۆر نیگەرانە لەبارەی ئایندەی یەكێتی ئەوروپا و مەسەلەی سۆلیدارێتی (هاوپشتی) لەنێو ئەو یەكێتییەدا. زۆر كەس دەڵێن ئەمە كۆتایی یەكێتی ئەوروپایە، چونكە ئێوە نە لەڕووی تەندروستییەوە و نە لەڕووی گواستنەوە و لایەنەكانی دیكەشەوە وەك یەكێتییەك كاردانەوەتان نەبوو. رای ئێوە چییە؟  ستێفان دی كەیرزماكەر: پێموایە ئێستا لەبەردەم ئاڵنگارییەكی گرنگداین كە وادەكات بەرپرسیارێتی هەڵبگرین. ئێمە هەموومان دەزانین كە تەنیا پێكەوە دەتوانین بەرەنگاری ئەو ئاڵنگارییە ببینەوە، ئەویش بەوەی كە پێكەوە بەباشی كاربكەین و هاوپشتیی یەكدی بكەین و وابكەین كاردانەوەیەكی باشی ئەوروپیی رێكخراومان بۆی هەیە. دەتوانم بڵێم ئەمە دروست ئەو شتەیە كە ئێستا كۆمیسیۆنی ئەوروپا هەوڵدەدات ئەنجامیبدات. ئەویش بەوەی كە یارمەتی وڵاتانی ئەندام بدەین لە كاردانەوەیاندا بەرامبەر ڤایرۆسی كۆرۆنا. هەوڵدەدەین ئەمە رێكبخەین و هەوڵدەدەین بە باشترین شێوە پشتیوانی ئەو وڵاتانە بكەین لە هەموو بوارەكاندا. ئەمەش لە بوارەكانی تەندروستی و ئابووری و ئیدارەدانی سنوورەكان و گواستنەوەدا دەبێت و دەمانەوێ هەوڵبدەین پێكەوە كاریان لەسەربكەین.  رووداو: بۆئەوەی ئەمە ببێتە كردەوە، لەمپەری گەورەی بەردەمتان چییە؟  ستێفان دی كەیرزماكەر: ئاڵنگارییەكە بۆخۆی زۆر گەورەیە. ئێمە لەبەردەم ئاڵنگارییەكداین كە قەت پێشتر نەمانبینیوە. بۆیە یەكجار گەورەیە. بۆیەش سەرەتا وایلێهات كە هەر وڵاتە و لەلای خۆیەوە دەستی بە جێبەجێكردنی چارەسەری تایبەت بەخۆی كرد، بەڵام پێموابێ زوو دەركەوت كە ئەگەر ئەمە بەردەوامبێ ناتوانین بەباشی بەرەنگاری ئاڵنگارییەكە ببینەوە. بۆیە پێموابێ ئەوە ئەركی كۆمیسیۆنی ئەوروپا و یەكێتی ئەوروپایە بەگشتی كە وابكات هەمووان پێكەوە بەرەنگاری ئاڵنگارییەكە ببینەوە.  رووداو: كاتێك باسی چین دەكەین، دەزانین سیستمێكی ئۆتۆریتێریی هەیە، ئەمەش هۆیەك بوو بۆ بڵاوبوونەوەی پەتاكە لە ووهان و شوێنەكانی دیكە، بەڵام كاتێك باسی ئەوروپا دەكەین، باسی ئەو وڵاتانە دەكەین كە دیموكراسییان تێدایە و ئازادی بڵاوكردنەوەی زانیارییان تێدایە. زۆر كەس دەڵێن ئێوە بەهۆی ئەو ئازادی زانیارییەوە دەتانزانی قەیرانێكی بەوشێوەیە دروستدەبێت، كەچی رێگەتان لێنەگرت. بۆچی هێشتتان ئەمە لە ئەوروپا رووبدات؟  ستێفان دی كەیرزماكەر: كەس نەیدەزانی ئەو ڤایرۆسە لە چین بەوشێوەیە بڵاودەبێتەوە و دواییش ئاوا جیهان دەگرێتەوە. ئەوەش ئەو شتەیە كە ئێستا هەوڵدەدەین رووبەڕووی ببینەوە. پێموایە وەك وڵاتانی ئەندام كەرەستەی باشمان هەیە بۆئەوەی ئەمە بكەین.  رووداو: كەرەستەی باشتان هەیە؟ بەڵام من لە وڵاتی جیاجیای ئەوروپاوە دەبیستم كە كێشەی كەمی كارمەندی تەندروستی و كەمی كەرەستەی تەندروستییان هەیە! ئەمە چۆنە؟  ستێفان دی كەیرزماكەر: با بۆنموونە سەیری كەرەستەی تەندروستی بكەین. ئێمە لە بواری جیاجیادا هاوكاری وڵاتانی ئەندام دەكەین. دەستمان بە پرۆسەیەك كردووە كە رێگەمان پێدەدات لەوە بكۆڵینەوە كە وڵاتانی ئەندام چییان پێویستە و دوای ئەوە ئەو كەرەستانەیان بۆ دابین بكەین و بۆیان بنێرین. ئێمە ئەمە پێكەوە دەكەین و هەوڵدەدەین هاوسەنگی رابگرین لەنێوان ئەوەی كە دابینیدەكەین و ئەوەی كە پێویستە. ئەمە شتێكی پڕبایەخە. هەروەها میكانیزمێكمان بۆ كەرەستەی پاشەكەوتكراو دانا و ئەمەش وادەكات وڵاتانی ئەندامی یەكێتی ئەوروپا كەرەستەی پێویستیان هەبێ. هەروەها رێوشوێنێكمان داناوە بۆ هاریكاریی سنووربڕ لەنێوان وڵاتانی ئەندامدا. واتە ئەوكاتەی بۆنموونە لە شوێنێك نەخۆشخانەكان پڕدەبن، دەكرێ ئەو وڵاتە نەخۆشەكانی بنێرێتە وڵاتێكی دیكەی ئەندام. هەر بەپێی رێنماییەكانی ئێمە هاتووچۆی تیمە تەندروستییەكان لەنێوان وڵاتانی ئەندامدا ئاسانكراوە.  رووداو: كەواتە ئێستا ئەوروپا بەیەكگرتوویی رووبەڕووی ئەو كێشەیە دەبێتەوە؟  ستێفان دی كەیرزماكەر: نابێ لەبیرمان بچێت كە سیاسەتی تەندروستی لە چوارچێوەی دەسەڵاتی دەوڵەتانی ئەندامدایە نەك یەكێتیی ئەوروپا، بەڵام ئەمە رێگەمان لێناگرێ كە پێكەوە و بەهاوبەشی كاربكەین. ئەمەش بەوە دەبێت كە ئەو میكانیزمانەی تائێستا هەمانن بەكاربێنین و بەهێزیان بكەین.  رووداو: كێبڕكێیەكی بەهێز هەیە بۆ بەرهەمهێنانی پێكوتەیەك لە جیهاندا، رۆڵی كۆمیسیۆنی ئەوروپا لەو كێبڕكێیەدا چییە؟  ستێفان دی كەیرزماكەر: دەمەوێ سەرنجت بۆ ئەوە رابكێشم كە یەكێتی ئەوروپا پارەی تەرخانكردووە بۆ توێژینەوەی زانستی و ١١٤ ملیۆن یۆرۆمان داناوە بۆ دروستكردنی پێكوتە و دەرمان. هەروەها ٨٠ ملیۆن یۆرۆمان وەك یارمەتی دارایی داوەتە كۆمپانیای (كورڤاك) كە لەو بوارەدا كاردەكات.  رووداو: رۆڵی چین چییە لەم قەیرانەدا و چۆن هاوكاریتان دەكات؟  ستێفان دی كەیرزماكەر: چین پێشنیازی یارمەتیدانی كرد و ئێمەش زۆر خۆشحاڵین كە ئەو ئاماژەیەی هاوپشتی لەلایەن چینەوە دەبینین. چونكە ئێمەش وەكو یەكێتی ئەوروپا لە سەرەتای دەستپێكردنی قەیرانەكەدا یارمەتی چینمان دا. دەزانی ئەم ڤایرۆسە ڤایرۆسێكی جیهانییە و تەنیا بە هاوپشتی و پێكەوەكاركردن دەتوانین رووبەڕووی ببینەوە.  رووداو: ئەی رۆڵی هاوڕێ دێرینەكەتان چییە؟ مەبەستم ئەمریكایە. چونكە لەوێوە هەر دەبیستین كە دەڵێن ئەوروپا بووەتە كانگای بڵاوبوونەوەی ڤایرۆسەكە؟  ستێفان دی كەیرزماكەر: وەك گوتم ئەم ڤایرۆسە هیچ سنوورێك ناناسێ. دەبینین لە هەموو شوێنێك هەیە و دیسانیش دەیڵێمەوە تەنیا بەوە دەتوانین بیبەینەوە كە هاوپشتیی یەكدی بكەین و پێكەوە كاربكەین.  رووداو: سیستمی تەندروستیی ئەوروپا چی بەسەردێت؟ چونكە دەزانین ئەمە یەكەم و دواهەمین پەتا نابێ كە یەخەمان دەگرێت؟  ستێفان دی كەیرزماكەر: ئێستا هەموو فۆكەسی ئێمە لەسەر ئەوەیە كە چۆن وابكەین وڵاتانی ئەندام لە چوارچێوەی كاردانەوەی هاوبەش و رێكخراودا كاربكەن. دڵنیام كاتی ئەوەش دێت كە لەوە بكۆڵینەوە كە لە ئایندەدا چۆن باشتر رووبەڕووی ئەو شتانە ببینەوە و لێیانەوە فێرببین. دڵنیام كاتمان زۆر دەبێت بەخۆماندا بچینەوە، بەڵام دەبێ پێشتر ئەم قۆناخە بە دەرهاویشتە ئابوورییەكانیشیەوە تێبپەڕێنین.  رووداو: وەك لە تۆ گوێملێدەبێ رەشبین نیت لەبارەی ئایندەی یەكێتی ئەوروپا، چونكە لە میدیای هۆڵەندی و بەلجیكی و تەنانەت بەریتانیش شتی دیكە دەخوێنمەوە. بەریتانییەكان دەڵێن باشبوو ئەوروپامان بەجێهێشت، چونكە دەركەوت ئەوانە هاوپشتیی یەكدییان نەكرد لەم قەیرانەدا..  ستێفان دی كەیرزماكەر: بەپێچەوانەوە ئەمەی روویدا پیشانیدا كە دەبێ پێكەوە كاربكەین و هاوپشتیی یەكدی بكەین. من زۆر زۆر بڕوام بەو شێوازی كارە هەیە كە ئێستا یەكێتی ئەوروپا لەسەری دەڕوات.