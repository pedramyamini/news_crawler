حکومەتەکانی ئیتاڵیا، فەرەنسا، ئیسپانیا و چەند وڵاتێکی دیکەی ئەوروپی بۆ خۆپاراستن لە ڤایرۆسی کۆرۆنا و رێگریکردن لە بڵابوونەوەی بڕیاری داخستن سەرجەم چیشتخانە و کافێکانیان داوە.  ئەم بڕیارە لەدوای ئەوەهات، کە ڤایرۆسەکە بەشێوەیەکی خێرا بە ئەوروپا بڵاودەبێتەوەو رۆژانە خەڵکێکی زۆر تووشی ڤایرۆسەکە دەبن.  لە نێو ئەوروپا ئیتاڵیا لە پلەی یەکەم دێت، لەدوای ئیتاڵیاش، ئیسپانیا، ئەڵمانیا و فەرەنسا دێن. تاوەکو ئێستا نزیکەی ٤٥ هەزار کەس لە ئەوروپا تووشی ئەم ڤایرۆسە بوونە و ١٧٣٧ تووشبوویان گیانیان لەدەستداوە.   هەروەها حکومەتی ئیسرائیل بڕیاری داخستنی سەرجەم چێشتخانە و کافێکانی وڵاتەکەی داوە، هاوکات سەرجەم ئاهەنگ و بۆنەکانی بۆ ماوەیەک وەستاندوون.  بنیامین نەتەنیاهوو، سەرۆکوەزیرانی ئیسرائیل لە کۆنفرانسێکی رۆژنامەڤانیدا رایگەیاند، ئەمە بڕیارێکی قورسەو تێگەشتنی بۆ هەستی خاونکارەکان هەیە، بەڵام دەبێت بۆ خۆپاراستن لە ڤایرۆسی کۆرۆنا بڕیاری وەستاندنی بۆنەکان و هەروەها داخستنی چێشتخانەو کافێکان بدەن.  نەتەنیاهوو راشیگەیاند، بڕیارەکەیان لە رۆژی یەکشەممەوە ١٥ - ٣ - ٢٠٢٠ جێبەجێدەکرێت و داوای لە خاوەنکارەکانی وڵاتەکەیکرد بە بڕیارەکەوە پابەند بن.  تاوەکو ئێستا لە ئیسرائیل ١٩٣ کەس تووشی ڤایرۆسی کۆرۆنا بوونە، چوار کەسیان چاکبوونەتەوەو هیچ یەکێک لە تووشبووەکانیش گیانیان لەدەستنەداوە.