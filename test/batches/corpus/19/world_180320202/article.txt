خەڵک لە ماڵەکانیان دانیشتوون و بە تەلەفۆنێک هەرچییان بوێت داوای دەکەن. ئەو کرێکارانە لەڕێگەی مۆتۆڕسکیلەکەیانەوە پێویستییەکانیان بۆ دەگەیێنن.   گێلمێرۆ، کرێکاری گەیاندنی خواردن و پێویستییەکانە و دەڵێت، "هەست بەوە ناکەم نەخۆش بکەوم، چونکە دەمامکم لایە و هەروەها خەڵک دەڵێن هێندەش بە سوود نییە، بەڵام خۆپارێزی لە چارەسەر باشترە. هاوکات من سەردانی خەڵکانی بەساڵاچوو دەکەم، بۆیە نامەوێت کەسیان لەڕێگەی منەوە نەخۆش بکەون".  بەدەر لەوەی کرێکارانی گەیاندن مەترسیی تووشبوونیان بە ڤایرۆسەکە لەسەرە، هاوکات ئەگەری گواستنەوەی ڤایرۆسەکەش لە شوێنێکەوە بۆ شوێنێکی دیکە لەڕێگەی ئەو کرێکارانەوە زۆرە.  کرێکارەکان بۆ خۆپاراستن لە مەترسییەکانی کۆرۆنا چەند رێکارێکیان گرتووەتەبەر، دەمامکیان بەستووە و دەستکێشیان لە دەست کردووە.  سەرباری ئەو مەترسییانەش، هێشتا ئەو پارەیەی کە دەستان دەکەوێت بەشی بژێویی ژیانیان ناکات.  گێلمێرۆ باس لەوەش دەکات، "ئێمە گەورەترین قوربانیین. نازانم، هەست دەکەم شتێکی قووڵتر لەمە هەیە. داوکارییەکان زۆر کەمبوونەتەوە. من پارەی باجی ئۆتۆمبێلەکەم دەدەم، هیچ شتێکم بۆ نامێنێتیەوە".  ئەو کرێکارانە شەوانە تاوەکو درەنگ لە بازاڕەکان دەمێننەوە و رووبەڕووی مەترسییەکانی ڤایرۆسی کۆرۆنا دەبنەوە، بۆ چەندین کاژێر چاوەڕێی تەلەفۆنێک دەکەن تاوەکو چەند یۆرۆیەکیان دەست بکەوێت.