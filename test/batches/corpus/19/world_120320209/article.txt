بەیان سامی عەبدولڕەحمان، نوێنەری حکومەتی هەرێمی کوردستان لە واشنتن لەبارەی داواکارییەکەیان لە کوردستانیانی نیشتەجێی ئەو وڵاتە بە رووداوی راگەیاند: "پەیاممان بۆ هەموو ئەو کوردستانییانەی لە ئەمریکا دەژین ئەوەیە کە لەو پرسیارەی لە سەرژمێری دەکرێت لەبارەی نەتەوەوە، دەتوانن بنووسن کورد. داوامان لە خەڵکی خۆمان هەیە ئەو فۆرمە بەو شێوەیە پڕبکەنەوە".  سەبارەت بە گرنگیی ئەو پرسە بەیان سامی عەبدولڕەحمان گوتی: "کەس نازانێ چەند کورد لە ئەمریکا دەژین، هەندێک دەڵین ٥٠ هەزارە و هەندێک دەڵێن زۆرترە یان کەمترە. ئەگەر هەموومان بنووسین نەتەوەمان کوردە دەتوانین لەرێگای ئەو سەرژمێرییەوە ژمارەی کورد لە ئەمریکا بزانین".  نوێنەری حکومەتی هەرێمی کوردستان لە ئەمریکا ئەو سەرژمێریەی بە هەلێک بۆ دەرخستنی ژمارەی کورد لە وڵاتێکی زلهێزی وەک ئەمریکا ناوبرد و گوتی: "لە وەڵامدانەوەکەدا مەرج نییە تەنیا بنووسی کورد دەتوانی بنووسی ئاشووری یان ئێزدی، بەڵام گرنگ ئەوەیە کە ئێمە دەمانەوێت ئەو هەلەمان لەدەست نەچێ، ئێستا هەلێک رەخساوە بۆ خەڵکی کوردستان کە لە ئەمریکا دەژی نەتەوەی خۆی تۆماربکات لەنێو ئەو سەرژمێرییەدا".  بەیان سامی عەبدولڕەحمان گوتی: "ئێمە وەک حکومەتی هەرێمی کوردستان گرنگە بزانین چەند کورد لە ئەمریکا دەژین، ئەوەی ئێمە دەیزانین زۆربەی کوردەکان لە ناشڤیلن لە ویلایەتی تێنەسی، بەڵام ئێستا چوونەتە دالاس لە تەکساس و، چوونەتە ساندیاگۆ لە کالیفۆرنیا، ئێستا گرنگە بزانین لە کوێی ئەمریکا دەژین".  سەبارەت بە کاریگەریی دەنگی کورد بۆ کۆنگرێسی ئەمریکا بەیان سامی عەبدولڕەحمان گوتی: "ژمارەی کورد لە ئەمریکا لەچاو ژمارەی دانیشتووانی ئەو وڵاتە زۆر کەمە، بەڵام لە هەڵبژاردن یەکێک کە دەبێتە کۆنگرێسمان جاری وا هەیە ٣٠٠ بۆ ٤٠٠ دەنگ زیاتری هێناوە لە بەرامبەرەکەی، بۆ نموونە لە ساڵی ٢٠١٨ کۆنگرێسمانێک بە ٤٣٣ دەنگی زیاتر لە بەرامبەرەکەی دەرچوو، ئێستا کە دەگوترێت نزیکەی ١٥ هەزار کورد لە ناشڤیڵ دەژین ئەگەر هەموویان بەشداریی هەڵبژاردن بکەن، رەنگە بتوانن کاریگەرییان هەبێت لەدەرچوونی کۆنگرێسمانێک بەرامبەر رکابەرەکەی".  ئەمڕۆ هەموو ماڵەکانی ئەمریکا داواکارییەکیان پێدەگات بۆئەوەی لەسەر ئینتەرنێت و لەرێگەی تەلەفۆنەوە فۆڕمی سەرژمێری پڕبکەنەوە بۆئەوەی ژمارەی دانیشتوانی وڵاتەکە بۆ ساڵی ٢٠٢٠ دیاریبکرێت.   ئەنجامی سەرژمێرییەکە بۆ هەموو ئەمریکا گرنگە و کاریگەری لەسەر پێکهاتەی کۆنگرێس و دابەشبوونی خەرجیە داراییەکانی نێوخۆی ئەو وڵاتە دەبێت.   سەرژمێری گشتی هەر ١٠ ساڵ جارێک لە ئەمریکا دەکرێت. ئەمساڵ بۆ یەکەمجار لە رێگەی ئینتەرنێتیشەوە ئەنجامدەدرێت. بۆ سەرژمێری ئەمساڵ ٥٠٠ ملیۆن دۆلار لە ریکلامکردندا خەرجکراوە بۆ ئەوەی دانیشتووان بەشداری لە سەرژمێرییەکەدا بکەن. ٥٠٠ هەزار کارمەندیش بەشێوەیەکی کاتی دامەزرێنراون بۆ ئەنجامدانی سەرژمێریەکە و ئەنجامەکانی سەرژمێرییەکە بڕیاردەدەن هەر ویلایەتێک چەند نوێنەری لە کۆنگرێس هەبێت و بە گوێرەی سەرژمێرییەکە بودجە بۆ هەر ویلایەتێک دادەنرێت.  سەرژمێرییەکە هەموو ئەو کەسانە دەگرێتەوە کە لە ئەمریکا دەژین، بێ رەچاوکردنی ئەوەی ئایا خاوەنی وڵاتینامەی ئەمریکین یان نا.   ئەنجامدانی سەرژمێریەکە هاوکاتە لەگەڵ بڵاوبوونەوەی ڤایرۆسی کۆرۆنا لە ئەمریکا، ئەمەش بووەتە مایەی نیگەرانی بەرپرسانی ئەمریکا کە لەوانەیە لەبەر مەترسی ڤایرۆسەکە دانیشتووانی ئەو وڵاتە نەتوانن وەکو پێویست بەشداری تێدا بکەن.  هەروەها هەندێکی دیکەیان گومان دەکەن سەرژمێرییەکە بکەوێتە بەر هێرشی ئەلیکترۆنی و ئەنجامەکانی دەستکارییان تێدابکرێت.