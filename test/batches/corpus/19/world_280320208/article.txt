بیڵ گەیتس رایگەیاند، بارودۆخی ئەمریکا بەجۆرێک نییە کە تاوەکو ١٢ی مانگ ئاسایی بێتەوە، چونکە ژمارەی تووشبووان و مردووان بە کۆرۆنا لە بەرزبوونەوەدایە.   بیڵ گەیتس، کە لە ساڵی ٢٠١٥ دا هۆشداری لە بڵاوبوونەوەی پەتایەک دا گوتی، دەبێت ژیانی ئاسایی لە سەرانسەری ئەمریکادا بۆ ماوەی شەش هەفتە تاوەکو ١٠ هەفتە بووەستێت، هەروەها دەبێت پشکنینەکان زیادبکرێن و کێشە تەندروستییەکە چارەسەر بکرێت.   دامەزرێنەری مایکرۆسۆفت ئاماژەی بەوەکرد، وەستاندنی ژیانی ئاسایی لە سەرانسەری وڵاتدا زیانێکی دارایی گەورەی دەبێت، بەڵام ئەڵتەرناتیڤەکەی خراپترە.   گەیتس رەخنەی لە هەنگاوەکانی ئیدارەی ترەمپ گرت و گوتی، رێکارەکان بۆ رووبەڕووبوونەوەی کۆرۆنا زۆر هێواش و بێسەروبەرن و بە پێویستی زانی ئەو کارە بکرێت کە حکومەتی چین لە بەشێکی وڵاتەکەی جێبەجێیکرد، ئەویش داخستنی بوو تاوەکو کۆنتڕۆڵکردنی نەخۆشییەکە.   زیاتر لە ٦١٧ هەزار کەس لە جیهان تووشی کۆرۆنا بوون و لەو ژمارەیەش ٢٨ هەزار و ٣٧٧ کەس گیانیان لەدەستداوە، هەروەها ١٣٧ هەزار و ٣٣٦ کەس چاکبوونەتەوە.   زۆرترین تووشبوو بە ڤایرۆسی کۆرۆنا لە ئەمریکا تۆمارکراون کە ژمارەکەیان بۆ ١٠٤ هەزار و ٢٧٧ کەس بەرزبووەتەوە، هەروەها تاوەکو ئێستا هەزار و ٧٠٧ کەس گیانیان لەدەستداوە و دوو هەزار و ٥٢٥ کەسی دیکەش چاکبوونەتەوە.