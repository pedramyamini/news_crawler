ئەمیرعەلی حاجیزادە، فەرماندەی هێزی ئاسمانی سوپای پاسداران لە هەڤپەیڤینێکدا لەگەڵ میدیای فەرمی ئێران دەڵێت، دوای کوشتنی قاسم سولەیمانی و هێرشی مووشەکی ئێران بۆ سەر بنکەکانی ئەمریکا لە عێراق، دۆناڵد ترەمپ رایگەیاند، ٥٢ ئامانجیان لە ئێران دیاریکردووە، بە شوێنە کولتوورییەکانەوە.  حاجیزادە دەڵێت، مەبەستیان لەو شوێنە کولتوورییە، ماڵی عەلی خامنەیی بووە. دەشڵێت، لەو رۆژەدا کە ترەمپ هەڕەشەکەی کردووە، کۆبوونەوەیەکی گشتی عەلی خامنەیی لە نووسینگەی خۆی بەشێوەی زیندوو لە میدیای ئێران بڵاوکراوەتەوە.  فەرماندەی هێزی ئاسمانیی سوپای پاسداران هەروەها دەڵێت، ئەگەر ئەمریکا وەڵامی هێرشی مووشەکی ئێرانی دابایەوە، ٤٠٠ ئامانجی ئەمریکایان دیاریکردبوو تاوەکو هێرشی بکەنەسەر.  هەشتی مانگی یەکی ئەمساڵ، ئێران لە تۆڵەی کوشتنی قاسم سولەیمانی دوو بنکەی سەربازی ئەمریکای لە عێراق کردە ئامانج کە زیانی گیانیان نەبوو و دواتر بڵاوبووەوە کە حکومەتی ئێران پێش هێرشەکە، ئەمریکای ئاگادار کردووەتەوە کە هێرشەکە دەکرێت.  لە کاتێکدا جیهان بە ئەمریکا و ئێرانەوە، شەڕی رووبەڕووبوونەوەی کۆرۆنا دەکەن، ئەو دوو وڵاتە لەسەر هەڕەشەکانیان لە یەکدی بەردەوامن.  رۆژی ١٥ی نیسان ژمارەیەک لە کەشتییە جەنگییەکانی ئەمریکا لەلایەن هەندێک بەلەمی ئێرانییەوە لە کەنداو گێچەڵیان پێ کرا؛ سوپای ئەمریکا رایگەیاند، ١١ بەلەمی ئێرانی بەشێوەیەکی مەترسیدار لە کەشتییەکانی هێزی دەریایی ئەمریکا نزیکبوونەتەوە و گێچەڵیان پێ کردوون.  دۆناڵد ترەمپ، سەرۆکی ئەمریکا لە توویتێکدا دەڵێ، فەرمانی بە هێزی دەریایی وڵاتەکەی کردووە تەقە لە هەر بەلەمێکی ئێرانی بکەن و تێکیبشکێنن کە چەکی لەسەرە ئەگەر گێچەڵ بە کەشتییەکانی ئەمریکا بکەن.  رۆژی یەکشەممە ١٩ی نیسان، سوپای پاسدارانی ئێران لەبارەی رووداوەکە قسەی کرد و گوتی، هێزەکانی ئەمریکا هۆکاری دروستکردنی ئەو کێشەیە بوون.