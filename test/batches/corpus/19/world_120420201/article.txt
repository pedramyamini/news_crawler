شا سەلمان، شای سعودیە، درێژکردنەوەی باری نائاسایی و قەدەخەی هاتووچۆی لە وڵاتەکەی پەسەندکردووە و هیچ کاتێکی دیاریکراو بۆ کۆتایی هاتنی ئەم بڕیارە دیار نەکراوە.  بڕیاری درێژکردنەوەی باری نائاسایی لەلایەن شای سعودیە لەکاتێکدایە، لە ٢٣ی ئادار سعودیە باری نائاسایی بۆ ماوەی ٢١ رۆژ لە وڵاتەکەی راگەیاندبوو، هاوکات دەرگاکانی مەککەی داخست و رێکاری تووندی دژ بە ڤایرۆسی کۆرۆنا لە وڵاتەکەیدا گرتەبەر.  دوای بڵاوبوونەوەی ڤایرۆسی کۆرۆنا بەرپرسانی سعودیە داوایان لە موسڵمانانی جیهان کرد تاوەکو بەرچاویان رووندەبێت، هیچ پلانێک بۆ  فەریزەی حەج بۆ ئەمساڵ دانەنێن.  بەپێی ئامارەکان ساڵی رابردوو، دوو ملیۆن و ٤٨٧ هەزار و ١٦٠ کەس فەریزەی حەجیان کردبوو، لەو ژمارەیە یەک ملیۆن و ٨٥٥ هەزار و ٢٧ کەس لە دەرەوەی سعودیە هاتبوون.  بەرپرسانی سعودیە هەر زوو گەشتی عومرەیان قەدەخە کرد، ئەو کەسانەشی کە پێشتر گرێبەستیان لەگەڵ کۆمپانیاکان کردبوو بۆ گەشتی عومرە، حکومەتی سعودیە پارەی گەشتەکەی بۆ گەڕاندنەوە.  تاوەکو ئێستا لە سعودیە ٤ هەزار و ٣٣ کەس تووشی ڤایرۆسی کۆرۆنا بوون، ٥٢ کەس گیانیان لەدەستداوە و ٧٢٠ کەسیش چاکبوونەتەوە.