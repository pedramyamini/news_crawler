لە زیمبابوێ بەپێی ئامارە فەرمییەکان تاوەکو ئێستا هەزار و ٦١١ کەس تووشی ڤایرۆسی کۆرۆنا بوون، کە ٢٥ تووشبوویان گیانیان لەدەستداوە و ٤٧٢ تووشبووشیان چاکبوونەتەوە.  رەخنەگران حکومەتی زیمبابوێ بەوە تۆمەتبار دەکەن کە رێکارەکانی رووبەڕووبوونەوەی کۆرۆنا بۆ بەئامانجگرتنی ئۆپۆزیسیۆن و چالاکڤانان بەکاردەهێنێت، بەڵام حکومەت ئەوە رەتدەکاتەوە.  بەپێی رێکارەکانی تایبەت بە رووبەڕووبوونەوەی کۆرۆنا، هەرکەسێک لە دەرەوەی وڵاتەکە بگەڕێتەوە، دەبێت بۆ ماوەی سێ هەفتە لەو شوێنانەی کە حکومەت دیاریکردوون، کەرەنتین بکرێت. پۆلیس دەڵێت، لانیکەم ٢٧٦ کەس تاوەکو ئێستا لە کەرەنتین هەڵاتوون، کە هەندێکیان ئەنجامی پشکنینەکانیان پۆزەتیڤ بووە. ٣٠ کەس لەوانەی هەڵاتوون دەستگیرکراونەتەوە و بەتۆمەتی ئەوەی ژیانی کۆمەڵگە و خێزانەکانیان خستووەتە مەترسییەوە دادگایی دەکرێن.  بەهۆی قەدەخەی هاتووچۆ و رێکارەکانی تایبەت بە رووبەڕووبوونەوەی کۆرۆنا، ئابووریی زیمبابوێ تووشی زیان بووە، بەشێوەیەک کە حکومەت پێشبینی دەکات بە رێژەی ٤.٥ % ئابووریی وڵاتەکەی داببەزێت؛ هەڵاوسانی ساڵانەی ئابووریش لە مانگی حوزەیراندا ٧٨٥ % بەرزبووەتەوە.  هاوکات داوادەکرێت کە خۆپێشاندان دژی سەرۆکی وڵاتەکە بکرێت، بەو شێوەیەش پێشبینی دەکرێت کە ژمارەیەکی زیاتر لە خەڵک دەستگیربکرێن.  هەروەها لە وڵاتی ئەفریقای باشوور کە هاوسێی زیمبابوێیە، بەپێی ئامارە فەرمییەکانی مانگی ئایار، بە تۆمەتی پێشێلکردنی یاساکانی قەدەخەی هاتووچۆ، پۆلیس کەیسی لەدژی زیاتر لە ٢٣٠ هەزار کەس کردووەتەوە. لە ئەفریقای باشوور تاوەکو ئێستا زیاتر لە ٣٢٠ هەزار کەس تووشی کۆرۆنا بوون، لەو ژمارەیەش چوار هەزار و ٦٠٠ تووشبوو گیانیان لەدەستداوە.