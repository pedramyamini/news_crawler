لە ڤیدیۆیەکدا کە بڵاوبووەتەوە سوپای ئیتاڵیا تەرمی ئەو کەسانە دەگوازێتەوە کە بەهۆی ڤایرۆسی کۆرۆناوە لە شاری بێرگامۆی هەرێمی لامباردی گیانیان لەدەستداوە.   حکومەتی ئیتاڵیا هەوڵەکانی چڕکردوونەتەوە بۆ رووبەڕووبوونەوەی هەڕەشەکانی ڤایرۆسەکە و پسپۆڕانی چینیش گەیشتوونەتە ئەوێ، بەڵام پێیانوایە حکومەت رێکاری تووندی رانەگەیاندووە و خەڵکیش لە جێبەجێکردنی رێنمایی و رێکارەکاندا وەک پێویست یارمەتیدەری بەرپرسان نین.   سون شوپەنگ، بەڕێوەبەری جێبەجێکاری خاچی سووری چینی رایگەیاند: "هەر ئێستا ژمارەیەکی زۆر لە کێشەکانی داخستنی شارەکانم بۆ روون بوونەوە. ئێمە هەر ئێستا لە شاری کۆردۆباوە گەڕاینەوە و لێرە لە شاری میلان دەبینم کە رێکاری تووندوتۆڵی تایبەت بە رێگەگرتن لە یەکتربینینی خەڵک پەیڕەو ناکرێت، چونکە هێشتا ئامرازەکانی گواستنەوەی گشتی کاردەکەن و خەڵکی دەگەڕێن و لە هۆتێلەکان نان دەخۆن و ئاهەنگ دەگێڕن و دەمامکیش بەکارناهێنن".   پزیشک و پەرستارەکان گوشارێکی زۆریان لەسەرە؛ ئەوان داوای جێبەجێکردنی رێکاری تووندتر لە حکومەت و یارمەتی لە کۆمەڵگەی نێودەوڵەتی دەکەن.   پزیشک و پەرستارەکان شەو و رۆژیشیان خستووەتە سەر یەک بۆ یارمەتیدانی خەڵکی؛ ئەوان ئازارێکی زۆر دەچێژن کاتێک خەڵکی بەو جۆرە دەبینن و تەنانەت دەیان کەسیشیان تووشی کۆرۆنا بوون.  لوکا لۆرینی، پزیشک لە نەخۆشخانەی جیۆڤانی لە ئیتاڵیا رایگەیاند: "هیچکات ناگریم. ناتوانم بگریم، بەڵام لە ناوەوە دەکوڵێم. رێژەی تووشبووان لە ناو پزیشک و پەرستاران نزیکەی ٢٠ % ە. ئەوەش واتای ئەوەیە زیاتر لە ٥٠٠ پزیشک و پەرستار تووشی نەخۆشییەکە بوون".   کۆرۆنا کاریگەری گەورەی لەسەر ژمارەیەک وڵاتی دیکەی ئەوروپاش هەیە؛ تاوەکو ئێستا زیاتر لە ١٠٠ هەزار کەس لە ئەوروپا تووشی ئەو ڤایرۆسە بوون.