بەگوێرەی ئامارەکانی نەتەوەیەکگرتووەکان بۆ ساڵی ٢٠٢٠، کۆی دانیشتووانی زەوی نزیکەی ٧ ملیار و ٧٩٠ ملیۆن کەسە و لەو ژمارەیەدا ٤ ملیار و ٥٠٠ ملیۆن کەس ئێستا بە ناچاری کەوتوونەتە ژێر کاریگەری داخستنی شار و قەدەخەی هاتوچۆ و کەرەنتینکردنی تایبەت بە رووبەڕووبوونەوەی بڵاوبوونەوەی ڤایرۆسی کۆرۆنا. ئەو ژمارەیەش دەکاتە نزیکە ٥٨ % ی کۆی دانیشتووانی زەوی.  لەناوەڕاستی مانگی ئاداری ئەمساڵ کۆی کەسانی کەرەنتینکراو لە جیهان گەیشتە نزیکەی ٥٠٠ ملیۆن کەس و لە ٢٣ی هەمان مانگدا ئەو ژمارەیە بۆ نزیکەی ملیارێك بەرزبووەوە. لەدوای یەک رۆژ ژمارەکە بوو بە دوو هێندە و بۆ ٢ ملیار بەرزبووەوە و ئەمڕۆش گەیشتە ٤.٥ ملیار کەس.  هەرچەندە لە بەشێک لە وڵاتان رێکارەکانی رووبەڕووبوونەوەی کۆرۆنا ئاسانکارییان تێداکراوە، بەڵام هێشتا ئامارەکان بەردەوامن لە بەرزبوونەوە. دوو ملیۆن و ١٨٤ هەزار و ٧١٤ کەس تووشی کۆرۆنا بوون، ١٤٦ هەزار و ٨٩٨ کەس گیانیان لەدەستداوە و ٥٥٣ هەزار و ٢٢٧ کەسیش چاکبوونەتەوە.   ئەمریکا لە ژمارەی تووشبوون و گیانلەدەستداندا لە پلەی یەکەمی وڵاتانە، بەڵام سەرۆکی ئەمریکا جەخت لەوە دەکاتەوە کە حاکمی ویلایەتەکان کار بۆ ئاساییکردنەوەی ژیان بکەن.   تاوەکو ئێستا ٦٧٨ هەزار و ٢١٠ کەس تووشی کۆرۆنا بوون لە ویلایەتە جیاوازەکانی ئەمریکا کە نیویۆرک زۆرترینیانی بەرکەوتووە. ٣٤ هەزار و ٦٤١ کەسیش گیانیان لەدەستداوە.   لە ئەوروپا ئیتاڵیا زۆرترین ژمارەی گیانلەدەستدانی تێدایە و گەیشتووەتە ٢٢ هەزار و ١٧٠ کەس، لەدوای ئەویش ئیسپانیا بە ١٩ هەزار و ٣١٥ کەس و فەرەنسا بە ١٧ هەزار و ٩٢٠ کەس دێن.   بەڵام لەڕووی ژمارەی تووشبوون ئیسپانیا دووەم وڵاتە و ١٨٤ هەزار و ٩٤٨ تووشبووی هەیە.   ژمارەی تووشبووان لە بەرازیل لە زیادبووندایە و ئەو وڵاتە هێندەی نەماوە بچێتە ریزی ١٠ وڵاتە یەکەمەکە بۆ زۆری ژمارەی تووشبووان کە ٣٠ هەزار و ٨٩١ تووشبووی هەیە و لەدوای تورکیا و بەلجیکاوە دێت.