یەکەم تووشبوون بە ڤایرۆسی کۆڤید ١٩ لە چین لە ناوەڕاستی مانگی نۆڤێمبەربوو؛ بەڵام دوای نزیکەی دوو هەفتە، ئینجا حکومەتی چین پێی زانیووە، ئەمەش لەدوای ئەوەی لە دیسێمبەری ٢٠١٩ پشکنین بۆ کەسێک لە شاری ووهانکراوە و دەرکەوتووە هەڵگری جۆرە ڤایرۆسێکی نوێیە و ڤایرۆسەکە سەر بە خێزانی ڤایرۆسەکانی کۆرۆنایە.  هێشتا وردەکارییەکان سەبارەت بە یەکەم تووشبووی کۆرۆنا بەردەستنین، بەڵام میدیاکان باس لەوە دەکەن، یەکەم تووشبوو پیاوێکی چینی تەمەن ٥٥ ساڵ بووە، دانیشتووی شاری ووهانی سەر بە هەرێمی هیوبی بووە لە چین و لە ١٧ نۆڤێمبەری ٢٠١٩ بووەتە هەڵگری ئەم ڤایرۆسە.   لە ساڵی ٢٠١٩ بەلایەنی کەمەوە ٢٦٦ کەس لە چین تووشی ڤایرۆسی کۆرۆنا بوون، لە دوای تووشبوونی ئەم کەسانە، ئینجا حکومەتی چین دەستیکرد بە گرتنەبەری چەند رێکارێک لەوانەش قەدەخەی هاتووچۆ لە شاری ووهان.   رەخنەی زۆر لە چین گیرا بەوەی کە خەمسارد بووە لە رێگریکردن لە بڵابوونەوەی ڤایرۆسەکە بە جیهاندا. زۆر لە وڵاتان بە دیاریکراوی ئەمریکا، رەخنەی ئەوە لە چین دەگرن کە لە قۆناخەکانی سەرەتاییدا زانیارییەکانی لەبارەی ئەم ڤایرۆسە ئاشکرا نەکردوون و وڵاتانی لێ ئاگادار نەکردووەتەوە، ئەمەش وایکردووە  ڤایرۆسەکە بە جیهاندا بڵاوببێتەوە و لە کۆنترۆڵ دەربچێت، ئەمریکا دەڵێت: "ئەگەر چین زوو قسەی بکردایە، دەمانتوانی لە شاری ووهان ڤایرۆسەکە کۆنترۆڵبکەین و رێگەنەدەین لەم شارە بچێتە دەرەوە و بە جیهاندا بڵاوببێتەوە".   چین زانیارییەکانی شاردووەتەوە؟  هەرچەندە راپۆرتەکان ئاماژە بەوەدەدەن ڤایرۆسەکە بەر لە مانگی دیسێمبەر لە چین بڵابووەتەوە، بەڵام حکومەتی چین بە فەرمی رایگەیاندووە یەکەمین حاڵەتیان لە ٨ی دیسێمبەری ٢٠١٩ تۆمارکردووە، بەڵام وڵاتان، چین بەوە تۆمەتبار دەکەن تاوەکو ٢١ی کانوونی دووەمی ٢٠٢٠ ئاشکرایان نەکردووە، ئەم ڤایرۆسە لە مرۆڤەوە دەگوازرێتەوە بۆ مرۆڤ، ئەوەی پێشتر باسیان کردووە، تەنیا ئەوە بووە ڤایرۆسەکە لە ئاژەڵ و باڵندەوە گوزراوەتەوە بۆ مرۆڤ، ئەمەش لە مەترسی و هەڕەشە گەورەکانی ئەم ڤایرۆسەی بۆ سەر جیهان کەمکردووەتەوە.   جۆناتان مایێر، پرۆفیسۆر لە بەشی نەخۆشییە درمییەکان لە زانکۆی واشنتن لە ئەمریکا دەڵێت، چەندین شت هەن کە پشتڕاستیدەکەنەوە ئەم ڤایرۆسە لە ناوەڕاستی مانگی نۆڤێمبەر لە چین بڵابووەتەوە، بەڵام لەبەر چەند هۆکارێک هەستی پێنەکراوە، یەکەم، رەنگە ڤایرۆسەکە هەبووبێت و پێی نەزاندرابێت. دووەم، رەنگە زاندرابێت کەسێک تووشی ڤایرۆسەکە بووە، بەڵام ڤایرۆسەکە نەناسراو بووە و لەگەڵ نەخۆشییەکانی دیکە تێکەڵکراوە. ئەمەش وایکردووە هێندە چاوی لەسەر نەبێت و بە هەڕەشەیەکی جیدی وەرنەگیرێت. سێیەمیش ئەوەیە رەنگە حکومەتی چین زانیبێتی و زانیارییەکانی لە کاتی خۆیدا بڵاونەکردبنەوە و رێگری لە بڵاوکردنەوەشی گرتبێت.  کۆڕۆنا و ناکۆکی ئەمریکا و چین   ئێستا بڵابوونەوەی سەرچاوەی ئەم ڤایرۆسە بووە بە بەشێک لە ناکۆکی دیپلۆماسی لە نێوان چین و ئەمریکادا، بە جۆرێک بەرپرسانی ئەمریکا لە نێویاندا دۆناڵد ترەمپ، سەرۆکی ئەمریکا چەند جارێک ڤایرۆسەکەی بە "ڤایرۆسە چینییەکە" یان "ڤایرۆسە ووهانییەکە" ناوبرد.   لەبەرامبەردا، بەمدواییانە، بەرپرسانی چین رایانگەیاند، سەرچاوەی ئەم ڤایرۆسە لە چینەوە نەبووە، بەڵکو رەنگە ئەمە "پیلانگێڕی"ی ئەمریکا بێت و سوپای ئەمریکا ڤایرۆسەکەیان بردبێتە چین  و بڵاویانکردبێتەوە.  هێشتا ناکۆکییەکانی نێوان ئەمریکا و چین لەسەر بڵابوونەوەی ڤایرۆسەکە کۆتاییان نەهاتووە، بەرپرسانی ئەمریکا دەڵێن: "دەبێت چین زانیاری دروست لەبارەی کاتی بڵاوبوونەوەی ڤایرۆسەکە بڵاوبکاتەوە، هاوکات دەبێت رێگە بە تیمە پزیشکییەکانی رێکخراوی تەندروستیی جیهانی و ئەمریکاش بدات، سەردانی ووهان بکەن و لێکۆڵینەوە لە هۆکارەکانی بڵابوونەوەی ڤایرۆسەکە بکەن". چین نەک بەم داوایەی ئەمریکا رازی نییە، بەڵکو رەتیدەکاتەوە هیچ زانیارییەکی سەبارەت بە ڤایرۆسەکە شاردبێتەوە.   چۆن ڤایرۆسی کۆرۆنا گەیشتە ئیتاڵیا؟  ئیتاڵیا بە ناوەندی بڵابوونەوەی ڤایرۆسی کۆرۆنا لە ئەوروپا دادەندرێت. ئەم ڤایرۆسە زیانێکی گەورەی لەو وڵاتە داوە. یەکەمین حاڵەتی تووشبوون بە ڤایرۆسی کۆرۆنا لە ئیتاڵیا لە ٣١ی کانوونی دووەمی ٢٠٢٠ تۆمارکراوە، ئەمەش کاتێک بەرپرسانی ئیتاڵیا پشکنینیان بۆ دوو گەشتیاری چینی لە شاری رۆما کردووە و بۆیان دەرکەوتووە هەڵگری ڤایرۆسەکەن.  دوای تێپەڕینی هەفتەیەک بەسەر ئەم رووداوەدا، حکومەتی ئیتاڵیا، پیاوێکی ئیتاڵی کە دانیشتووی شاری ووهان بوو، گەڕاندەوە وڵاتەکەی، لە دوای گەڕاندنەوەی برایە نەخۆشخانە و پشکنینەکانیش دەریانخست کە هەڵگری ئەم ڤایرۆسە نوێیەیە. بەڵام زەنگە مەترسیدارەکە لە ناوەڕاستی مانگی شوبات، رێک لە ١٦ی شوبات لێدرا، کاتێک لە هەرێمی لۆمباردی ئەو وڵاتە زیاتر لە ٦٠ تووشبووی دیکە بە کۆرۆنا تۆمارکران. یەکەم کەسیش کە لە ئیتاڵیا بەهۆی ئەم ڤایرۆسە گیانی لەدەستدا لە ٢٢ی شوبات بوو.   دواتر ئیتاڵیا بوو بە سەنتەری بڵاوبوونەوەی ڤایرۆسی کۆرۆنا لە ئەوروپا، رۆژ لە دوای رۆژ خەڵکێکی زیاتر لەم وڵاتە تووشی ڤایرۆسەکە بوون و تاوەکو وایلێهات حکومەتی ئیتاڵیا بە ناچاری باری نائاسایی راگەیاند و هەموو ئیتاڵیای کارەنتین کرد.   بەهەند وەرنەگرتنی ڤایرۆسەکە لەلایەن کۆشکی سپی   لە رووی زۆری ژمارەی تووشبوون بە ڤایرۆسی کۆڤید ١٩، ئێستا ئەمریکا لە پێش وڵاتانی دیکەوە دێت، بەجۆرێک ژمارەی تووشبووانی زیاتر ٤٣٥ هەزار کەسە، ئەمەش پێنج هێندەی ژمارەی تووشبووانە لە چین، کە شوێنی بڵابوونەوەی ڤایرۆسەکەیە.  یەکەمین تووشبوو لە ئەمریکا لە ١٥ی کانوونی دووەمی ٢٠٢٠ تۆمارکراوە، ئێستا لە سەرجەم ویلایەتەکانی ئەمریکا، تووشبووی کۆرۆنا هەن و زۆرترین تووشبووش لە ویلایەتی نیویۆرکن.   سەرەتا کۆشکی سپی، ئەم ڤایرۆسەی بە جیدی وەرنەگرت، تەنانەت رێکارەکانیشی دژ بە ڤایرۆسەکە تووند نەبوون و ترەمپ ڤایرۆسەکەی بە "چینی" ناودەبرد، تەنانەت بڕوای تەواویشی زۆر بە بڵابوونەوەی ڤایرۆسەکە نەبوو، بەڵام دواتر کە بەرپرسانی کۆشکی زانیان هەڕەشەکانی کۆڤید ١٩ جیدین، کەوتنە خۆیان، سەرۆکی ئەمریکا تیمێکی تایبەتی بۆ رووبەڕووبوونەوەی ڤایرۆسەکە دروستکرد و مایک پێنس، جێگری سەرۆکی ئەمریکای کرد بە سەرۆکی تیمەکە، بەڵام بەتەنیا بەوەش نەوەستا، بەڵکو دوای چەند هەفتەیەک خۆی بوو بە سەرۆکی فیعلی تیمەکە.  ترەمپ رۆژانە دێتە بەردەم میدیاکان و کۆنفرانسی رۆژنامەڤانی دەکات، تائێستاش دووجار پشکنینی ئەم ڤایرۆسەی بۆ خۆی کردووە. بەهەند وەرنەگرتنی ئەم ڤایرۆسە لە قۆناخەکانی سەرەتاییدا لە ئەمریکا، وایکرد بڵابوونەوەی ڤایرۆسەکە لە کۆنترۆڵ دەربچێت و رۆژانە لەم وڵاتە بە هەزاران کەس تووشی ئەم ڤایرۆسە ببن. بەرپرسانی ئەمریکا مەزەندەیان کردووە تاوەکو نزیکەی ٣٠٠ هەزار کەس لەو وڵاتە بە ڤایرۆسەکە بمرن.  چۆن کۆرۆنا گەیشتە هەرێمی کوردستان؟  یەکەمین تووشبوو بە ڤایرۆسی کۆرۆنا لە ١ی ئاداری ٢٠٢٠ لە شاری سلێمانی تۆمارکرا، بەپێی ئەو زانیاریانەی بەردەستن، ئەم ڤایرۆسە لە ئێرانەوە هاتووەتە سلێمانی، بەڵام چەند کەسێکی دیکە هەن لە کوردستان تووشی ئەم ڤایرۆسە بوونە کە نە سەردانی ئێرانیان کردبوو نە سلێمانیش، بەڵکو ئەم خەڵکانە هەندێکیان لە رێگەی نزیکیان لەگەڵ ئەو کەسانەی لە ئەوروپا گەڕاونەتەوە تووشی ڤایرۆسەکە بوون.   یەکەم کەیسی تووشبوون کە لە پارێزگای دهۆک تۆمار کرا، کەسێک بوو پێشینەی گەشتکردنی هەبوو بۆ ئەوروپا.   لە شارۆچکەی خەلیفانی سەر بە قەزای سۆرانیش تاوەکو ئێستا ٦ کەس تووشی ئەم ڤایرۆسەبوون، ڤایرۆسەکەش لە رێگەی کەسێکی گەڕاوە لە بەریتانەوە گواستراوەتە ئەم شارۆچکەیە. ئێستا ڤایرۆسەکە لە ١٠ قەزا و سەنتەری هەر چوار پارێزگاکەی هەرێمی کوردستان بڵابووەتەوە، رۆژانەش تووشبووی نوێ تۆمار دەکرێن. تائێستا مردن بە کۆرۆنا لە هەرێمی کوردستان لە ئاستێکی نزمدایە و نەگەیشتووەتە ١ % یش، بە قسەی پسپۆرانی پزیشکی زیاتر لە ٨٠ % ی تووشبووان نەخۆشییەکەیان بە سووکی گرتووە، بەڵام حکومەت ترسی لە پابەندنەبوونی خەڵک هەیە بە رێنماییەکانی خۆپاراستن لە ڤایرۆسەکە، بۆیە ناچاربوو رێکارەکان تووندتر بکات، لەوانەش قەدەخەی تەواوەتی هاتوچۆ بۆ ماوەی ٤٨ کاژێر، بەتایبەتی دوای ئەوەی ژمارەی تووشبووانی ڤایرۆسەکە لە شاری هەولێر بەشێوەیەکی بەرچاو زیادیان کرد.  چۆن دەزانرێت تووشی ڤایرۆسەکە بوویت؟  نیشانەکانی کۆڤید ١٩ روون و ئاشکران، هەبوونی کۆکە، پژمین، هەناسەتەنگی و بەرزبوونەوەی پلەی گەرمی لە نیشانە ئاشکراکانی ڤایرۆسەکەن، بەڵام لەگەڵ ئەوەشدا زۆر کەس هەن، هەڵگری ئەم ڤایرۆسەن و هیچ یەکێک لەو نیشانانەشیان نییە. بەگشتی بە دوو رێگەی سەرەکی هەڵگرێکی ئەم ڤایرۆسە دەستنیشاندەکرێت کە ئەوانیش لە رێگەی وەرگرتنی نمونەی خوێن و هەروەها وەرگرتنی سوابە لە رێگەی قورگ و لووت. ئەنجامی پشکنینەکانیش بە گوێرەی ئامێرەکان و جۆری پشکنینەکە لە نێوان چەند خوولەکێک بۆ چەند کاژێرێک دەردەچن.  بەدیاریکراوی هێشتا روون نییە لە چ رۆژ و لە چ کاتێکدا ئەم ڤایرۆسە بارگەی دەپێچێتەوە و ماڵئاوایی دەکات، بەڵام هەوڵەکان لە دژی ڤایرۆسەکە چڕکراونەتەوە، وڵاتان لە نێویاندا ئەمریکا، ئەڵمانیا و  چین دەستیانکردووە بە دۆزینەوەی پێکووتەیەک لە دژی ڤایرۆسەکە، هاوکات لە زۆربەی وڵاتیش قەدەخەی هاتووچۆ راگەیێندراوە و رێگە بە تێکەڵبوونی خەڵک و دروستبوونی قەرەباڵخی نادرێت، ئەمەش تاوەکو توانای بڵابوونەوەی ڤایرۆسەکە سنوورداربکرێت و لە ماوەیەکی نزیکدا كۆنترۆڵبکرێت، بەڵام هەموو ئەو سیناریۆیانەی باس لە کۆتایی هاتنی ئەم ڤایرۆسە دەکەن، ئاماژەیان بەوەداوە کە بەلایەنی کەمەوە چەند مانگێکی دیکە بەردەوامدەبێت.  مارک وڵهاوز، پرۆفیسۆر لە زانکۆی ئێدینبێرگ لە بەریتانیا دەڵێت، کێشە گەورەکەی جیهان ئێستا ئەوەیە کەس نازانێت چۆن لەم قەیرانە دەربچین، ستراتیژییەتی دەرچوون لەم قەیرانە روون نییە، ئەمەش بەتەنیا کێشەی یەک وڵات نییە، بەڵکو کێشەی هەموو وڵاتەکانە.  یەکەم هەنگاو بۆ دەرچوون لەم کێشەیە، دۆزینەوەی پێکووتەیەکە کە پسپۆران دەڵێن لانیکەم ١٢ بۆ ١٨ مانگ کاتی دەوێت، تاوەکو پێکووتەکە دەدۆزرێتەوە و جیهان لە ڤایرۆسەکە رزگاردەکات.  رێگەیەکی دیکەی کۆتاییهاتنی ئەم ڤایرۆسە، تووشبوونی زۆرترین کەسە لە جیهاندا، هاوکات دروستکردنی بەرگرییە لە دژی ڤایرۆسەکە، کە ئەمەش بەلایەنی کەمەوە دوو ساڵ دەخایەنێت، بەڵام ئەم رێگەیە زیانێکی گەورەی گیانیش بەدوای خۆیدا دەهێنێت.   پاتریک ڤاڵانس، سەرۆکی راوێژکارە زانستییەکانی بەریتانیا دەڵێت: "دیارکردنی کاتێک بۆ کۆتاییهاتنی ئەم ڤایرۆسە شتێکی قورسە، بەڵام وڵاتان دەتوانن لەگەڵ کەمبوونەوەی ژمارەی تووشبووان رێکارەکان کەمبکەنەوە و بەشێک لە شوێنە گشتییەکان و بازاڕەکانیان بکەنەوە، بەڵام بە ئاگاییەوە هەنگاوبنێن و رەفتار بکەن".   بەهەر رێگەیەک بێت و هەرچەند کاتیش بخایەنێت، دواجار ئەم ڤایرۆسەش وەک هەموو ڤایرۆس و پەتاکانی دیکە کۆتایی پێدێت و پێکووتەیەک لە دژی ڤایرۆسەکە دەدۆزرێتەوە، ئێستا وڵاتان هەموو هەوڵێکیان خستووەتەگەڕ تاوەکو لە نزیکترین کاتدا ڤاکسینێک بدۆزنەوە و کۆتایی بە ژیانی ئەم ڤایرۆسە لەسەر زەوی بهێنن.