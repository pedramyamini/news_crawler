زیاتر لە چەند رۆژێکە بەمەبەستی رێگریکردن لە بڵاوبوونەوەی ڤایرۆسی کۆرۆنا، کەشتییەکی ژاپۆنی بە ٣٧٠٠ سەرنشینەوە لە بەندەری یۆکۆهاما لە ژاپۆن وەستێندراوەو رێگە بە سەرنشینەکانی نادرێت لە نێو کەشتییەکەدا دابەزن.  حکومەتی ژاپۆن لەیەکەم رۆژەوە دەستیکردووە بە پشکنین بۆ سەرجەم سەرنشینەکانی نێو کەشتییەکە، بەجۆرێک لەسەرەتا تەنیا نزیکەی ١٠ کەس هەڵگری ئەو ڤایرۆسەبوون، بەڵام ئێستا ژمارەی تووشبوان بە ڤایرۆسەکە گەیشتووەتە ٦١ کەس و پێشبینیدەکرێت ئەو ژمارەیەش رووی لە هەڵکشان بێت.  کەشتییەکە ئێستا وەک زیندانییەکەی سەرئاوی لێهاتووە، بەدەر لە پشتڕاستبوونەوەی ئەو ٦١ حاڵەتە، هاوکات بەگوتەی بەرپرسانی ژاپۆن ٢٧٣ حاڵەتی گوماناویش هەن.  بڕیارە بۆماوەی ١٤ رۆژ سەرنشینانی کەشتییەکە لە ژێر چاودێریدابن، دواتر هەڵگرانی ڤایرۆسەکە رەوانەی سەنتەرەکانی پزیشکی دەکرێن و خەڵکەکەی دیکەش رێگەی دەدرێت بچنە ئەو شوێنانەی کە مەبەستیانە.  بەپێی ئامارەکان تاوەکو ئێستا بەهۆی ڤایرۆسی کۆڕۆناوە ٦٣٥ کەس گیانیان لە دەستداوەو هاوکات زیاتر لە ٣٠ هەزار کەسی دیکەش تووشی ڤایرۆسەکە بوونە، تاوەکو ئێستاش هیچ جۆرە پێکووتەیەک بۆ لەنێوبردنی ئەم ڤایرۆسە نەدۆزراوەتەوە کە سەرەتا لە شاری ووهانی چینەوە سەریهەڵداوە.