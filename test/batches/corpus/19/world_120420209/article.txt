وه‌زاره‌تی دادی ئیمارات ره‌زامه‌ندیی له‌سه‌ر پرۆسه‌ی ماره‌بڕینی ئۆنڵاین ده‌ربڕی له‌رێگه‌ی ڤیدیۆ كۆنفرانس به‌ئاماده‌بوونی فه‌رمانبه‌ری ماره‌بڕین، بووك و زاوا و باوانیان له‌هه‌مان ڤیدیۆ كۆنفرانسه‌كه‌دا.   سه‌ره‌تا، مامه‌ڵه‌ی ئۆنڵاین له‌رێگه‌ی فۆڕمێكی تایبه‌تی له‌سایتی دادگای خێزان پڕده‌كرێتەوە و واژۆی ئه‌لیكترۆنیش ده‌كرێت و دادگا له‌رێگه‌ی ئیمه‌یل مامه‌ڵه‌كه‌یان په‌سند ده‌كات.   دواتر هه‌ر له‌رێگه‌ی ئۆنلاینه‌وه، كاتی ماره‌بڕین دیاریده‌كرێت، دادگای خێزان یه‌كێك له‌فه‌رمانبه‌رانی ماره‌بڕین ده‌ستنیشان ده‌كات بۆ ئه‌وه‌ی پرۆسه‌ی ماره‌بڕینی ئۆنلاین بکات. به‌شێوه‌یه‌كی راسته‌وخۆ فه‌رمانبه‌ری ماره‌بڕین پرسیار له‌بووك و زاوا و باوانیان و دوو شایه‌ت ده‌كات و داوای ره‌زامه‌ندییان لێده‌كات. هه‌ر له‌ڕێی ڤیدیۆ كۆنفرانسدا ماره‌ییان ده‌بڕدرێت و به كارتی زیرەکی ئه‌لیكترۆنی خه‌رجی ماره‌بڕه‌كه‌ده‌نێردرێت و واژۆی ئه‌لیكترۆنی بووك و زاوا و شایه‌ته‌كان وه‌رده‌گیرێت.   دادگای خێزان، مامه‌ڵه‌كه‌به‌ره‌زامه‌ندی وه‌زاره‌تی داد ته‌واو ده‌كات و وێنه‌یه‌ك له‌گرێبه‌ستی ماره‌بڕین له‌رێگه‌ی ئیمه‌یل بۆ بووك و زاواكه‌ده‌نێرێت.   وه‌زاره‌تی داد، تاوه‌كو ئێستا هیچ رێكارێكی مامه‌ڵه‌ی ئه‌لیكترۆنی بۆ جیابوونه‌وه‌ی هاوژینه‌كان به‌شێوه‌ی ئۆنلاین نه‌خستووه‌ته بواری جێبه‌جێكردنه‌وه، به‌ڵام نه‌یشاردووه‌ته‌وه کار بۆ ئه‌م مه‌به‌سته‌ش ده‌كات.   ئیمارات یەکێکە لە وڵاتانی کەنداو کە ڤایرۆسی کۆرۆنای تێدا بڵاوبووەتەوە، بەپێی ئامارەکان تائێستا سێ هەزار و ٧٣٦ کەس لە ئیمارات تووشی ڤایرۆسی کۆرۆنا بوون، لەو ژمارەیە ٥٨٨ تووشبوو چاکبوونەتەوە و ٢٠ تووشبووش گیانیان لەدەستداوە.