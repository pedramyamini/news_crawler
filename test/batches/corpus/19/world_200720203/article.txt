دۆناڵد ترەمپ لە هەڤپەیڤینێکدا رایگەیاند، پەیوەندی باشی لەگەڵ ئەنتۆنیۆ فاوچی هەیە و بەوردی لەبارەی کۆرۆنا قسەی لەگەڵ دەکات، بەڵام دەڵێت: فاوچی هەندێک قسەی وایکردووە لەگەڵ لۆژیکی ئەودا ناگونجێ. بۆ نموونە فاوچی پێیگوتووە ڤایرۆسی کۆرۆنا تێدەپەڕێنن، ترەمپیش دەڵێت "ئەی کوا خۆ تێمان نەپەڕاند و فاوچی لەوەدا هەڵەی کرد".  هەرچەندە پسۆڕییەکەی ئەنتۆنیۆ فاوچی کاری پزیشکی و ڤایرۆسناسییە، بەڵام ترەمپ رایگەیاند کە لەبارەی کاروباری دەرەوەش قسەی لەگەڵ دەکات. بەگوتەی ترەمپ، فاوچی داوای لێکردووە سزای چین نەدات و دەڵێ "بەڵام کە سزای چینم دا، دوایی هات و دانی بەوەدا نا کە من راستبووم".  پێشکەشکارەکەی فۆکس نیوز پرسیار لە ترەمپ دەکات: ئەی بۆ خۆت سەرەتا گوتت ئەم ڤایرۆسە لەناودەچێت؟، ترەمپیش لە وەڵامدا دەڵێت "ئێستاش دەڵێم ڤایرۆسەکە نامێنێت و رۆژێک دێت هەر نامێنێت، لەسەر ئەم بابەتانە من لە هەموو کەسێک زیاتر قسەکانم جوانتر و راستتر دەرچوون".  تاوەکو ئێستا لە ئەمریکا نزیکەی چوار ملیۆن کەس تووشی کۆرۆنا بوون، زیاتر لە ملیۆنێک و ٨٠٠ هەزار تووشبوو چاکبوونەتەوە و زیاتر لە ١٤٣ هەزار کەسیش گیانیان لەدەستداوە.