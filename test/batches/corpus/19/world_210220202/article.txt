شەوی ١٩ ئەم مانگە، کەسێك بەناوی تۆبیاس ئار تەمەن ٤٣ ساڵ هەڵیکوتایە سەر کافیتریایەکی نێرگەلە کێشان لە شاری فرانکفۆرتی ئەڵمانیا و دەستڕێژی گوللەی بەسەر دانیشتووانی کافیتریاکە کردەوە، زۆربەیان کورد و تورک بوون و ٥ کەسی کوشت.  تۆبیاس راتیەن لەسەر رێگەی هەڵهاتنی چووە شوێنێكی گردبوونەوەی رەوەندی تورک لە فرانکفۆرت و لەوێش دەستی بە تەقەکردنی هەڕەمەکی کرد و ٤ کەسی کوشت.  تۆبیاس راتیەن، لەدوای خۆی نامەیەکی ٢٤ لاپەڕەیی بە زمانێکی ئەڵمانی پاراو و گرتەیەکی ڤیدیۆیی بە زمانی ئینگلیزی لەسەر کەناڵی یوتیوب جێهێشت.  بەپێی زانیارییەکانی تۆڕی میدیایی رووداو، سێ لەو هاونیشتمانییانەی باکووری کوردستان ناویان گۆكھان گولتەكین، فەرھاد ئونڤار و بیلال گۆكچەیە و ناوی هاونیشتمانییەکەی دیکە تاوەکو ئێستا نازانرێت.  ٤٦ ساڵ پێش ئێستا باپیری فەرهاد کە یەکێکە لە کوژراوەکان هاتووەتە ئەڵمانیا. دەوران ئاگری، خاڵی فەرهاد بە رووداوی راگەیاند: " فەرهادی تەمەن ٢٣ ساڵ لێرە لە ئەڵمانیا لەدایکبووە".  هەروەها مەمەد تانریڤەردی، جێگری سەرۆکی رەوەندی کوردی لە ئەڵمانیا بە رووداوی راگەیاند: "نزیکەی ٥ هەزار کورد لە هاناو دەژین، دەبێت حکومەت چەندین رێکار بگرێتە پێش بۆ رێگریی لەو رووداوانە و دژی ئەو کەسانە بووەستێت دووژمنایەتی لەگەڵ بیانییەکان دەکەن".  تۆبیاس راتیەن، لەدەستی پۆلیس و هێزە ئەمنییەکان هەڵات کە هەوڵیاندا بە سەتان پۆلیسی چەکدار و چەندین هەلیکۆپتەر بیدۆزنەوە و دەستگیری بکەن. بەڵام لەدوای چەندین کاژێر لە گەڕان و پشکنین دواجار تۆبیاس ئاڕ لە نێو ئاپارتمانەکەی خۆی دۆزرایەوە کە لەدوای کوشتنی دایکی خۆشی کوشتبوو.  سەرۆککۆماری ئەڵمانیا: جێگەی رق و کینە و دەمارگیری لە ئەڵمانیا نابێتەوە  سەرۆککۆمار و راوێژکاریی ئەڵمانیا لەیەکەم کاردانەوەیاندا دوای رووداوەکە جەختیان لەوە کردەوە کە وڵاتەکەیان نابێتە شوێنێک بۆ دژایەتی نەتەوە و ئایینە جیاوازەکان،  فرانک واڵتەر شتانمایەر، سەرۆککۆماری ئەڵمانیا دەڵێت "رق و کینە و دەمارگیری لە ئەڵمانیا جێگەی نابێتەوە". ئەنگێلا مێرکل، راوێژکاری ئەڵمانیاش رایگەیاند: روون و دیارە کە تاوانبار هەڵگری بیرۆکەی رەگەزپەرستی و دژی بیانییەکان بووە.  مێرکل ئەو بیرۆکانەیەی بە ژەهر ناوبرد و گوتی: "هێرشە کوشندەکە ژەهرێکە کە بەداخەوە لەنێو کۆمەڵگەی ئێمەدایە". بەڵام مێرکل راشیگەیاند: ئەڵمانیا هیچ جیاوازییەک لەنێوان نەتەوە و ئایینە جیاوازەکاندا ناکات. رەگەزپەرستی ژەهرە. رقلێبوونەوە ژەهرە و ئەم ژەهرەش لە کۆمەڵگەکەی ئێمەدا هەیە و هۆکاری چەندین تاوانیشە".      هاوکات ماکرۆن، سەرۆکی فەرەنسا پاڵپشتی تەواو لە گوتەکانی مێرکڵ دەکات لەو ململانێیە کە بە ململانێی دژ بە بەها دیموکراسییەکان ناوی دەبات و گوتیشی: ئەوەی کە روویدا جێگەی داخە.  وەزیری ناوخۆی ئەڵمانیا و سەرۆکوەزیرانی هەرێمی هێسنیش پاش نزیکەی ١٦ کاژێر چوونە شوێنی رووداوەکە؛ هۆرست زێهۆڤەر، وەزیری ناوخۆی ئەڵمانیا رایگەیاند "دیارە کە هاندەری رەگەزپەرستی هەیە، رەگەزپەرستی ژەهرە، ژەهرێک کە ماڵوێرانی بەدوا دێت".  مەمەد تانریڤەردی، جێگری سەرۆکی ئەنجوومەنی کورد لە ئەڵمانیا ئاماژەی بەوە کرد، نزیکەی شەش هەزار کورد لە هاناو دەژین، داوایشی لە حکومەتی ئەڵمانیا کرد کە دژی رەگەزپەرستی بووەستنەوە.  شاری هاناو دەکەوێتە باشووری ئەڵمانیا و ٢٠ کیلۆمەتر لە رۆژهەڵاتی فرانکفۆرت دوورە، زیاتر لە ٩٦ هەزار کەس لێی دەژین.  گردبوونەوەی پاڵپشتی بۆ کەسوکاری قوربانیانی هێرشەکەی هاناو بەڕێوەچوو  دوێنێ تا درەنگانی شەو خەڵکی هاناو لەسەر شەقامەکان مانەوە، کۆبوونەوەی پاڵپشتییان بۆ کەسوکاری قوربانیانی هێرشی سەر دوو کافێکەی شارەکە ئەنجامدا و مۆمی ماتەمینیان داگیرساند.  خەڵکی هاناو بە جلی رەش و بە بێدەنگی لە مەیدانێکی شارەکە کۆبوونەوە، هاوخەمییان بۆ کەسوکاری قوربانیانی هیرشەکەی شەوی چوارشەممە دەربڕی.