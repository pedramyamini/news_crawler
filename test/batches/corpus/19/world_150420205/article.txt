لە راپۆرتێکی نوێیدا، لیژنەکە ئاشکرایکرد، باشترین رێگە بۆ بەرەنگاربوونەوەی ڤایرۆسی کۆرۆنا بریتییە لە شۆردنی دەستەکان بە ئاو و سابوون، بەڵام لە کۆی زیاتر لە ٤٠٠ ملیۆن عەرەب، نزیکەی ٧٤ ملیۆنیان دەستیان بە ئاو و سابوون ناگات.  لە راپۆرتەکەیدا، لیژنەی کۆمەڵایەتی و ئابووریی رۆژئاوای ئاسیا ئاشکرایکردووە، خواست لەسەر ئاو بەهۆی کۆرۆناوە زیادی کردووە و رێژەی زیادبوونی خواست لە وڵاتە عەرەبییەکاندا لەنێوان ٤ تاوەکو ٥ ملیۆن مەتر سێجا لە رۆژێکدا بەرزبووەتەوە.  بەگوێرەی راپۆرتەکە لە کۆی ٢٢ وڵاتی عەرەبیدا ژێرخانی ئاو و ئاوەڕۆ لانیکەم لە ١٠ وڵاتدا نییە یان زۆر خراپە. بەو هۆیەوە نزیکەی ٨٧ ملیۆن کەس لە وڵاتە عەرەبییەکاندا دەستیان بە ئاوی پاک بۆ خواردنەوە ناگات و ناچار دەبن پەنا بۆ سەرچاوە گشتییەکانی ئاو بەرن بۆ دابینکردنی ئاوی خواردنەوەی پێویست، ئەوەش ئەگەری تووشبوون بە کۆرۆنا زیاتر دەکات.  راپۆرتەکە هۆشداری دەدات لە ئەگەری ئەوەی پەنابەران و ئاوارەکانی وڵاتە عەرەبییەکان زۆرترین تووشبوو بە کۆرۆنا تۆماربکەن و رایگەیاند: بەهۆی نەبوونی ئاو و وێرانی سیستەمەکانی ئاوەڕۆ لە زۆربەی وڵاتە عەرەبییەکان، ئەگەری هەیە زیاتر لە ٢٦ ملیۆن پەنابەر و ئاوارە تووشی کۆرۆنا ببن.  رولا دەشتی، ئەمینداری جێبەجێکاری لیژنەکە جەختی کردەوە لە گرنگی دەستگەیشتنی هەموو کەسێک بە ئاو و سیستەمی ئاوەڕۆی تەندروست تاوەکو رێگری بکرێت لە زیاتر بڵاوبوونەوەی ڤایرۆسی کۆرۆنا، هۆشداریشیدا لە بەکارهێنانی ئاو وەک چەکێکی شەڕ لەو وڵاتانەی کە شەڕیان تێدایە.  دەشتی گوتیشی: پەنابەران و ئەوانەی کە لە ناوچەکانی شەڕو ململانێکاندان لەژێر گوشارێكی زیاتردان، راشیگەیاند: لەکەرتی غەززەی فەلەستین کە بە قەرەباڵخترین ناوچەکانی جیهان لەرووی ژمارەی دانیشتووانەوە دادەنرێت، لەکۆی ١٠ خێزان تەنیا یەک خێزان دەستی بە ئاوی پاک بۆ خواردنەوە دەگات.  لە کۆی ٢٢ وڵاتی عەرەبی، جەزری قەمەری تاکە وڵاتی عەرەبییە کە ڤایرۆسی کۆرۆنای تێدا بڵاونەبووەتەوە، دوایین وڵاتی عەرەبی کە ڤایرۆسەکەی تێدا بڵاوبووەوە یەمەن بوو، هەینیی رابردوو یەکەم کەیسی تووشبوون بە ڤایرۆسی کۆرۆنا لەو وڵاتە تۆمارکرا.