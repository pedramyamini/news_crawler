وێنەکان کە هیچ رێککەوت و کاتێکیان لەسەر نەنووسراوە، پیشانیدەدەن سەربازانی کۆریای باکوور سەرقاڵی مانۆڕن و میدیای وڵاتەکەش دەڵێت ئامانج لێی بریتی بووە لە بەهێزکردنی توانا جەنگییەکانی سوپا بۆ کاتی شەڕ.   کۆریای باکوور لە ماوەی چەند هەفتەی رابردووەوە، دەستی بە چالاکییە سەربازییەکانی کردووەتەوە، دوای ئەوەی بۆ ماوەی دوو مانگ بێدەنگ بووبوو کە شارەزایان پێیانوایە بەهۆی بڵاوبوونەوەی ڤایرۆسی کۆرۆنا بووە.  ئەگەرچی کۆریای باکوور دراوسێی کۆریای باشوور و چینە کە ڤایرۆسەکەیان بە بەربڵاوی تێدا بڵاوبووەتەوە، بەڵام هیچ ئامارێکی تووشبووانی ڤایرۆسی کۆرۆنا بە فەرمی لەو وڵاتە بڵاونەکراوەتەوە.  سەرچاوە جیهانییەکانی هەواڵ بڵاویان کردەوە لە سەرەتای بڵاوبوونەوەی ڤایرۆسەکە لە دەرەوەی چین، بازرگانێکی ئەو وڵاتە لە دوای گەڕانەوەی لە چین، کەرەنتینکرابوو. بازرگانەکە کەرەنتینەکەی پێشێلکردبوو و بە مەبەستی خۆشووشتن سەردانی گەرماوێکی کردبوو، دوای ئەوەی بەرپرسانی کۆریا بینیبوویان، دەگوترێ هەر لەوێ گوللەبارانیان کردبوو.