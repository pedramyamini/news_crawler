ئەندرێ راجۆلینا، سەرۆککۆماری ماداگاسکار بە میدیاکانی وڵاتەکەی راگەیاند کە چارەسەری ڤایرۆسی کۆرۆنایان دۆزیوەتەوە. راجۆلینا شووشەیەکی لەدەستدابوو و خواردییەوە.   سەرۆککۆماری ماداگاسکار سوپاسی ئەنستیتۆی توێژینەوەی تەندروستیی وڵاتەکەی کرد و ئەمەی بە سەرکەوتنێکی گەورە ناوبرد.  دەرمانەکە کە دەرمانێکی رووەکییە و ناوی نراوە (کۆڤید ئۆرگانیک)ە، بە رێژەیەکی بەرز لە رووەکی ئارتێمیسیا پێکهاتووە. هەروەها چەند رووەکێکی دیکەی ناوچەکەی لەگەڵدا تێکەڵکراوە کە پێشتریش ئەو رووەکانە بۆ چارەسەری چەندین دەرد و نەخۆشی بەکارهاتوون.  بانگەشەکەی سەرۆکی ماداگاسکار لە کاتێکدایە چەند کۆمپانیایەکی جیهانی سەرقاڵی دۆزینەوەی پێکوتەیەکن بۆ ڤایرۆسەکە. پرۆسەکەش لانیکەم ١٢ - ١٨ مانگ دەخایەنێت.   بەپێی ئامارەکان تائێستا ١٢١ لەو وڵاتە تووشی ڤایرۆسی کۆرۆنا بوون، بەڵام هیچ کەسێک بە ڤایرۆسەکە نەمردووە.  ماداگاسکار دەکەوێتە رۆژهەڵاتی کیشوەری ئەفریقا. چوارەمین دوورگەی گەورەی جیھانە و خاوەن ٥ % ی جۆرەکانی گیای جیهانە.