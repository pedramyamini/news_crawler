له كۆنگره‌یه‌كی رۆژنامه‌ڤانیدا جۆن هایتن، جێگری سوپاسالاری ئه‌مریكا رایگه‌یاند، "ئۆپه‌راسیۆنه‌كانی ده‌ره‌وه‌مان له سه‌رانسه‌ری جیهان به‌رده‌وامن و به‌پێی ئه‌و پلانه‌ی دوو مانگ به‌ر له ئێستا داڕێژراوه، كاره‌كان به‌ڕێوه‌ده‌چن. ڤایرۆسی كۆرۆنا كاریگه‌ری له‌سه‌ر ئۆپه‌راسیۆنه‌كانمان نه‌بووه و رێكاری پێویست و تووندوتۆڵ بۆ خۆپارێزیی سه‌ربازه‌كانمان گیراونه‌ته‌به‌ر".   له‌باره‌ی ژماره‌ی سه‌ربازه ئه‌مریكییه تووشبووه‌كان به‌ڤایرۆسی كۆرۆنا، جۆن هایتن رایگه‌یاند، ژماره‌ی ئه‌و سه‌ربازانه‌ی له ده‌ره‌وه‌ی ئه‌مریكا تووشی ڤایرۆسی كۆرۆنا بوون، سنووردارن.   رۆژی چوارشه‌ممه‌ی رابردوو، پێنتاگۆن گواستنه‌وه‌ی هێزه سه‌ربازییه‌كانی له سه‌رانسه‌ری جیهانەوە بۆ ناو وڵات بۆ ماوه‌ی دوو مانگ راگرت. بڕیاره‌كه ئه‌و هێزانه‌ش ده‌گرێته‌وه كه له ناوچه‌ی شه‌ڕن و جه‌ختیشكرایه‌وه ئۆپه‌راسیۆنه‌كانیان له ده‌ره‌وه‌ی ئه‌مریكا سنووردار ده‌كرێن، به‌هۆی مه‌ترسییه‌كانی ڤایرۆسی كۆرۆنا.   رۆژی هه‌ینی ٢٧ - ٠٣ - ٢٠٢٠ وه‌زاره‌تی به‌رگریی ئه‌مریكا تووشبوونی ٦٥٢ سه‌رباز و كارمه‌ندی سڤیل و خێزانه‌كانیان و كارمه‌نده گرێبه‌سته‌كانی بڵاوكرده‌وه و جه‌ختیكرده‌وه كارمه‌ندێكی سڤیل به‌هۆی كۆرۆنا گیانی له‌ده‌ستداوه.