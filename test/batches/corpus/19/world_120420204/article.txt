مایڵێز کاگێنز، گوتەبێژی هاوپەیمانی نێودەوڵەتی دژ بە داعش، لەبارەی ئەو راپۆرتانەی باس لە سەردانی مارک ئیسپەر، وەزیری بەرگریی ئەمریکا بۆ عێراق دەکەن رایگەیاند، ئەو راپۆرتانە دوورن لە راستییەوە.  کاگێنز راشیگەیاند، لەو ماوەیەدا چەندین هەواڵی دیکەی ساختە لەبارەی چالاکییەکانی هاوپەیمانان لە عێراق بڵاوکراونەتەوە و سەردانکردنی وەزیری بەرگریی ئەمریکاش بۆ عێراق یەکێکە لەو هەواڵە ساختانە.  گوتەکانی کاگێنز لە کاتێکدان، چەند راپۆرتێکی میدیایی باسیان لەوە کردووە، رۆژی دوێنێ شەممە، مارک ئیسپەر، وەزیری بەرگریی ئەمریکا هاتووەتە عێراق لە بنکەی عەین ئەلئەسەد چاوی بە هێزە ئەمریکییەکان کەوتووە. هەروەها بەرپرسانی باڵای عێراق لەوانەش د. بەرهەم ساڵح و محەممەد حەلبووسی و مستەفا کازمی بینیوە.  مارک ئیسپەر، وەزیری بەرگریی ئەمریکا، دوایینجار کە سەردانی عێراقی کردووە لە ٢٣ی ئۆکتۆبەری ٢٠١٩ بووە.