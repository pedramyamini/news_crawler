مارک رووتە، سەرۆکوەزیرانی هۆڵەندا رایگەیاند، "لە ئێستاوە لە تەوقەکردن دەوەستین و دەتوانین بە قاچ یان بە شانەکانمان یان بە هەر رێگەیەکی دیکە سڵاو بکەین. من دەبینم هەموو منداڵەکان لە شوێنە جیاوازەکاندا تەوقە دەکەن، بەڵام لەم ڕووەوە لە تەوقەکردن دەوەستین".  تەنیا چەند چرکەیەک لەدوای ئەم قسانەی، مارک رووتە لەبیری چوو کە نابێت تەوقە بکات و تەوقەی لەگەڵ سەرۆکی بەشی نەخۆشییەکانی پەیمانگەی تەندروستیی گشتیی نیشتمانیی وڵاتەکەیدا کرد و دواتریش پەشیمان بووەوە.  بە تەنیا مارک رووتە نییە کە وای بەسەر هاتووە، بەڵکو لە دیمەنێکدا دەردەکەوێت کە ئەنگێلا مێرکڵ، راوێژکاری ئەڵمانیاش بە هەمان شێوە لەبیری کردووە کە نابێت تەوقە بکات.  لەدوای بڵابوونەوەی کۆرۆنا، بەرپرسەکان خۆیان لە تەوقەکردن بە دوور دەگرن و هەریەکەیان رێگەیەکی جیاواز بۆ تەوقەکردن بەکاردەهێنن.  مایک پێنس، جێگری سەرۆکی ئەمریکا کاتێک خۆی لە تەوقەگرتن بەدوور دەگرێت، لەڕێگەی ئانیشکییەوە سڵاو دەکات.  رەجەب تەیب ئەردۆغان، سەرۆککۆماری تورکیاش کاتێک لەگەڵ سکرتێری گشتیی ناتۆ لە کۆنفرانسە رۆژنامەڤانییە هاوبەشەکەیان تەواو دەبێت، دەڵێت کۆرۆنا هەیە، تەوقەناکات و بە شێوەی ئایڤەڵا ماڵئاوایی لە ستۆڵتنبێرگ دەکات.  ئەمە لە زۆر شوێنی دیکە هەیە. لە تایوان بە رێگە کۆنەکە سڵاو دەکەن: دەستیان بەرزدەکەنەوە و کەمێک خۆیان دەنووشتێننەوە. لە باشووری کوردستانیش لە تۆڕە کۆمەڵایەتییەکان درووشمێک زۆر بەربڵاوە کە دەڵێت، "تۆم خۆشدەوێت، بۆیە تەوقەت لەگەڵ ناکەم".