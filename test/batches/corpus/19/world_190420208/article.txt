لە چەند وڵاتێک ئەمە دەستیپێکردووەو ئێستا رۆبۆتەکان لە کۆمپانیاکان و ناوەندەکانی کارکردندا دەستبەکاربوون.   بەڵام هاتنی ڤایرۆسی کۆرۆنا و بڵابوونەوەی بە جیهاندا وایکردووە، باس لەوەبکرێت، رەنگە کۆرۆنا وابکات دەستبەکاربوونی رۆبۆتەکان لە شوێنی مرۆڤ خێراترببێت و لەمە بەدوا کۆمپانیاکان بیر لەوە بکەنەوە رۆبۆتەکان بخەنە سەرکار و ترسیشیان لەوە نییە کە تووشی کۆرۆنا ببن یان ڤایرۆسەکە بگوازنەوە.  مارتن فۆرد، نووسەری پەرتووکی سەرهەڵدانی رۆبۆتەکان، تەکنەلۆژیا و هەڕەشەکانی سەر بێکاری لە داهاتوودا دەڵێت: "خاوەن کارەکان بەگشتی لەگەڵ ئەوەدان مرۆڤ لە جیاتی رۆبۆت کاریان بۆ بکات، بەڵام هاتنی کۆرۆنا ئەمەی گۆڕیوە و ئێستا کۆمپانیاکان بە جۆرێکی دیکە دەڕواننە ئەم بابەتە".  فۆرد ئاماژە بەوەدات، ئەم ڤایرۆسە گۆڕانکاری لە هزری زۆر کەس دروستکردووە، بەجۆرێک ئەم پەتایە حکومەتەکان و کۆمپانیاکانیش ناچاردەکات بۆ رێگریکردن لە زیانە داراییەکانیان بیر لەم رێگەیە بکەنەوە.  بەڵام ئەگەر ئەم بیرۆکەیە کۆمپانیاکان و ئابوورەی جیهان لە کۆرۆنا و پەتاکانی دیکە رزگاربکات، بێگومان کێشەیەکی گەورە بۆ مرۆڤ دروستدەکات، کە ئەویش بێکارییە و پێناچێت حکومەتەکان بە ئاسانی بتوانن چارەسەری بکەن.  یەکەمین رۆبۆت لەشێوەی مرۆڤ لە ساڵی ١٩٢٧ درووستکراوە. لە ساڵی ١٩٦١ یش رۆبۆتی یونیمەت یەکەمین رۆبۆتبووە چووەسەرکار. ئێستا ٣٠ کۆمپانیای جیهانی دەستیانکردووە بەکارکردن بە رۆبۆتەکان. چەندین کۆمپانیای دیکە بیر لەوە دەکەنەوە کارەکانیان بە رۆبۆتەکان بسپێرن.