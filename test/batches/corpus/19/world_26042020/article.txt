دۆناڵد ترەمپ، سەرۆکی ئەمریکا لە تویتێکیدا نووسیوویەتی ئامانجی کۆنفرانسە رۆژنامەڤانییەکانی کۆشکی سپی چییە، کاتێک میدیاکان پرسیار لە هیچ شتێک ناکەن، تەنیا پرسیاری دوژمنکارانە نەبێت و هەروەها دواتریش ئامادە نین راستییەکان بڵاوبکەنەوە.  سەرۆکی ئەمریکا لە تویتەکەیدا نووسیوویەتیشی، خەڵکی ئەمریکا لە رێگەی ئەو میدیایانەوە هیچ شتێکیان پێناگات، هەواڵی ساختە نەبێت، بۆیەش پێویست ناکات نە کات و نە هەوڵیش بۆ  ئەو کۆنفرانسە رۆژنامەڤانیانە تەرخانبکەین.  ئەم تویتەی دۆناڵد ترەمپ لەکاتێکدایە، لە دوای بڵابوونەوەی ڤایرۆسی کۆرۆنا لە ئەمریکا بەشێوەیەکی بەربڵاو، دۆناڵد ترەمپ رۆژانە کۆنفرانسی رۆژنامەڤانی تایبەت بە کۆرۆنا لە وڵاتەکەی کردووە و تائێستاش لە کۆنفرانسە رۆژنامەڤانییەکاندا بەردەوامە.   لە رووی زۆری ژمارەی تووشبوون بە ڤایرۆسی کۆرۆنا، ئەمریکا لە پلەی یەکەم دێت، بەجۆرێک ژمارەی تووشبووانی نزیک دەبێتەوە لە یەک ملیۆن تووشبوو.  یەکەمین تووشبوو لە ئەمریکا لە ١٥ی کانوونی دووەمی ٢٠٢٠ تۆمارکراوە، ئێستا لە سەرجەم ویلایەتەکانی ئەمریکا، تووشبووی کۆرۆنا هەن و زۆرترین تووشبووش لە ویلایەتی نیویۆرکن.   سەرەتا کۆشکی سپی، ئەم ڤایرۆسەی بە جیدی وەرنەگرت، بەمەش رووبەڕووی رەخنەی زۆر بووەوە، بەتایبەتی لەلایەن دیموکراتەکانەوە.  بەڵام دواتر کە بەرپرسانی کۆشکی سپی زانیان هەڕەشەکانی کۆرۆنا جیدین، کەوتنە خۆیان، سەرۆکی ئەمریکا تیمێکی تایبەتی بۆ رووبەڕووبوونەوەی ڤایرۆسەکە دروستکرد و مایک پێنس، جێگری سەرۆکی ئەمریکای کرد بە سەرۆکی تیمەکە، بەڵام بەتەنیا بەوەش نەوەستا، بەڵکو دوای چەند هەفتەیەک خۆی بوو بە سەرۆکی فیعلی تیمەکە. ئێستا رۆژانە کۆنگرەی رۆژنامەڤانی لەبارەی کۆرۆناوە هەیە.