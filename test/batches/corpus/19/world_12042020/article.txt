سێرجیۆ ماتارێڵا، سەرۆکی ئیتاڵیا لە گوتارێکیدا تایبەت بە جەژنی قیامە رایگەیاند، خەریکن لە شەڕی دژ بە ڤایرۆسی کۆرۆنا سەردەکەون و ئاستی مەترسییەکانی ئەم ڤایرۆسە لە وڵاتەکەیاندا کەمدەکەنەوە.   سەرۆکی ئیتاڵیا راشیگەیاند، ئەوان چاوەڕێی دروستکردنی پێکوتەیەک لە دژی ئەم ڤایرۆسە دەکەن، بەڵام  هاوکات هەوڵیانداوە متمانە و هیوا لە ناو خەڵکی وڵاتەکەیاندا بڵابکەنەوە و بەیەکەوە رووبەڕووی ئەم ڤایرۆسە ببنەوە.  گوتەکانی سەرۆکی ئیتاڵیا لە کاتێکدان، تاوەکو ئێستا لە ئیتاڵیا ١٥٢ هەزار و ٢٧١ کەس تووشی ڤایرۆسی کۆرۆنا بوون، لەو ژمارەیە ٣٢ هەزار و ٥٣٤ کەس چاکبوونەتەوە و نزیکەی ٢٠ هەزار کەسیش گیانیان لەدەستداوە.  ئیتاڵیا بە ناوەندی بڵابوونەوەی ڤایرۆسی کۆرۆنا لە ئەوروپا دادەندرێت. ئەم ڤایرۆسە زیانێکی گەورەی لەو وڵاتە داوە.   یەکەمین حاڵەتی تووشبوون بە ڤایرۆسی کۆرۆنا لە ئیتاڵیا لە ٣١ی کانوونی دووەمی ٢٠٢٠ تۆمارکراوە، ئەمەش کاتێک بەرپرسانی ئیتاڵیا پشکنینیان بۆ دوو گەشتیاری چینی لە شاری رۆما کردووە و بۆیان دەرکەوتووە هەڵگری ڤایرۆسەکەن.  دوای تێپەڕینی هەفتەیەک بەسەر ئەم رووداوەدا، حکومەتی ئیتاڵیا، پیاوێکی ئیتاڵی کە دانیشتووی شاری ووهان بوو، گەڕاندەوە وڵاتەکەی، لە دوای گەڕاندنەوەی برایە نەخۆشخانە و پشکنینەکانیش دەریانخست کە هەڵگری ئەم ڤایرۆسە نوێیەیە.  بەڵام زەنگە مەترسیدارەکە لە ناوەڕاستی مانگی شوبات، رێک لە ١٦ی شوبات لێدرا، کاتێک لە هەرێمی لۆمباردی ئەو وڵاتە زیاتر لە ٦٠ تووشبووی دیکە بە کۆرۆنا تۆمارکران. یەکەم کەسیش کە لە ئیتاڵیا بەهۆی ئەم ڤایرۆسە گیانی لەدەستدا لە ٢٢ی شوبات بوو.