ئەم توێژینەوەیە لە دوای ئەوە هات، کە سەرۆکی بەرازیل رایگەیاند، ئامادەنین لە دژی ڤایرۆسەکە باری نائاسایی لە سەرتاسەری وڵاتەکەیان رابگەیێنن.  بەپێی ئامارە فەرمییەکان تائێستا لە بەرازیل ٢٣ هەزار و ٤٣٠ کەس تووشی ڤایرۆسی کۆرۆنابوون، هەزار و ٣٥٥ کەسیش بەهۆی ئەم ڤایرۆسە گیانیان لەدەستداوە، بەڵام توێژینەوەیەک دەریخستووە ژمارەی تووشبووان بەم ڤایرۆسە لە بەرازیل زۆر زیاترە لەوەی بەرپرسانی ئەو وڵاتە بڵاویانکردوونەتەوە.  توێژینەوەکە لەلایەن سەنتەری ئۆپەراسیۆنەکانی تەندروستی و هەواڵگری بەرازیلی کراوە، بەپێی ئەنجامی توێژینەوەکەش ژمارەی تووشبوان بە ڤایرۆسی کۆڤید ١٩ لە بەرازیل ١٢ هێندە زیاترە لەو ژمارەیەی حکومەتی بەرازیل بڵاوی کردووەتەوە. بەپێی توێزینەوەکە بێت زیاتر لە ٢٨٠ هەزار کەس لە بەڕازیل تووشی کۆرۆنا بوونە.  سەنتەرەکە رایگەیاندووە، لە بەرازیل بە درەنگوەخت پشکنین بۆ خەڵک دەکرێت و هەروەها ماوەیەکی زۆری پێدەچێت تاوەکو بەرپرسانی حکومەت ئەنجامی پشکنینەکان بڵاودەکەنەوە، ئەمەش وایکردووە ژمارەی راستەقینەی تووشبووانی ڤایرۆسی کۆرۆنا لە بەرازیل دیارنەبێت.  ئەم توێژینەوەیە لە دوای ئەوەهات کە چەند جارێک جاییر بۆڵسنارۆ، سەرۆکی بەرازیل رایگەیاندووە، ئەوان ئامادەنین لە دژی ڤایرۆسی کۆرۆنا باری نائاسایی لە سەرتاسەری وڵات رابگەیێنین.  سەرۆکی بەرازیل دەڵێت، ئەگەر قەدەخەی هاتووچۆ رابگەیێنن، خەڵک لە ماڵەکانیان بێکار و هەژاردەبن، دواجاریش لە برسان دەمرن، بۆیە کێشەی بەرازیل لە ڤایرۆسی کۆرۆنا گەورەترە و ئامادەنین خەڵک لە کارەکانیان دووربخەنەوە و لە ترسی کۆرۆنا قەدەخەی هاتووچۆ رابگەیێنن.  لەسەر ئاستی وڵاتانی ئەمریکای لاتین، بەرازیل بە پلەی یەکەم دێت کە زۆرترین کەیسی تووشبوون بە ڤایرۆسی کۆرۆنای تێدا تۆمارکراوە. بەپێی ئامارەکان تائێستا ٢٥ هەزار و ٤٣٠ کەس لەو وڵاتە تووشی ڤایرۆسی کۆرۆنا بوون، ١٣٢٠ کەس بە ڤایرۆسەکە مردوون و تەنیا ١٧٣ نەخۆش چاکبوونەتەوە.