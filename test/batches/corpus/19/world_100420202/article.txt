وەزارەتی هێزە سەربازییەکانی فەڕەنسا ئەوەی ئاشکرای کردووە لە ٢٤ کاژێری رابردوودا دوای ئەوەی گومانیان بۆ دروسبووە کە کۆرۆنا گەیشتووەتە ناو کەشتیەکە، پشکنین بۆ ٦٠ کەس کراوە و دەرکەوتووە ٥٠ یان هەڵگری ڤایرۆسەکەن.   کەشتی شارل دێ گۆڵ کە بە وزەی ناوەکی کاردەکات، لە ساڵی ٢٠٠١ ەوە خراوەتە خزمەتی هێزەکانی فەرەنساوە. هەزار و ٧٦٠ کارمەند و ئەندامی سوپا لەسەر کەشتییەکە کاردەکەن.  ڤایرۆسی کۆرۆنا، کەشتی شارل دی گۆلی ناچار کرد ناوچە ئاوییەکانی ئاتلانتیک بەجێبهێڵت و بەرەو فەرەنسا بگەڕێتەوە.   وەزارەتی هێزە سەربازییەکانی فەرەنسا رۆژی چوارشەممە رایگەیاند، لە دوای دەرکەوتنی چەند نیشانەیەکی تووشبوون بە ڤایرۆسی کۆرۆنا، بڕیاریانداوە کەشتیی فڕۆکەهەڵگری شارل دیگۆل بگەڕێننەوە فەرەنسا.  کەشتییەکە ئێستا لە ناوچە ئاوییەکانی زەریای ئاتلانتیکە، ئەم کەشتییە کە لە توانایدایە ٢٠٠٠ سەرباز هەڵبگرێت وەک بەشێک لە مەشقەکانی هێزەکانی ناتۆ رەوانەی زەریای ئاتلانتیک کرابوو، هاوکات لە شەڕی دژ بە داعش لە عێراق و سووریا بەشداربووە و فڕۆکە جەنگییەکانی فەرەنسا لەسەر ئەم کەشتییەوە فڕیون و پێگەکانی داعشیان کردووەتە ئامانج.  لەسەر ئاستی وڵاتانی ئەوروپادا، فەرەنسا لە دوای ئیسپانیا و ئیتاڵیا و ئەڵمانیا لە پلەی چوارەم دێت کە زۆرترین کەیسی تووشبوون بە ڤایرۆسی کۆرۆنای تێدا تۆمارکراوە. بەپێی ئامارەکان تائێستا ١١٧ هەزار و ١٤٩ کەس لەو وڵاتە تووشی ڤایرۆسی کۆرۆنا بوون. لەو ژمارەیە ١٢ هەزار و ٢١٠ کەس مردوون و ٢٣ هەزار و ٢٢٦ کەسیش چاکبوونەتەوە.