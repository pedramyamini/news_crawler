رۆژی پێنجشەممە ١٢ - ٣ - ٢٠٢٠، ئیمانوێل ماکرۆن، سەرۆکی فەرەنسا داخستنی قوتابخانە، کۆلێژ و زانکۆکانی بەهۆی  بڵاوبوونەوەی ڤایرۆسی کۆرۆنا راگەیاند، بەڵام جەختی لەوە کردەوە ڤایرۆسی کۆرۆنا نابێتە هۆی هەڵوەشاندن یان دواخستنی هەڵبژاردنەکان.   ئیمانوێل ماکرۆن، سەرۆکی فەرەنسا گوتی: "لەبارەی هەڵبژاردنە خۆجێیەکانمان پرسیارم لە زاناکان کردووە. ئەوان پێیانوایە کە هیچ شتێک نیە رێگری لە خەڵکی فەرەنسا بکات تەنانەت ئەوانەش کە لاوازن لە رۆشتن بۆ دەنگدان. هەروەها داوام لە سەرۆکوەزیران کردبوو کە راوێژ لەگەڵ هەموو لایەنە سیاسییەکان بکات و ئەوانیش هەموویان ئارەزووی ئەوەیان نیشانداوە کە هەڵبژاردنەکان بکرێن. بەڵام پێویستە جەخت لەوە بکەینەوە کە هەموو رێکارەکان لە دژی ڤایرۆسەکە و ئامۆژگارییەکانی پاراستنی پاکوخاوێنی رێزیان لێدەگیرێت. "  حکومەتی فەرەنسا بۆ کەمکردنەوەی مەترسی ڤایرۆسەکە لە بنکەکانی دەنگدان، کەلوپەلەکانی پاککەرەوەی دەست و لەناوبردنی ڤایرۆسی لە هەموو بنکەکان دابینکردووە بۆ ئەوەی هاووڵاتییان دڵنیابنەوە لە سەلامەتی خۆیان و بەبێ ترس بەشداری لە دەنگدانەکدا بکەن.   هەڵبژاردنەکان لەکاتێکدا بەڕێوەدەچن کە فەرەنسا لە پلەی حەوتەمی ئەو وڵاتەنەی جیهانە کە زۆرترین کەس تێیدا تووشی کۆرۆنا بووە.