ڤیلادمیر پووتین، سەرۆکی رووسیا رایگەیاند، کە هێشتا وڵاتەکەی نەگەییشتووەتە لووتکەی تووشبووانی ڤایرۆسی کۆرۆنا، بۆیە تاوەکو ١٢ی ئایار وڵاتەکەی لە ژێر کەرەنتیندا دەمێنێتەوە.  سەرۆکی رووسیا لە رێگەی ڤیدیۆکۆنفڕانسێکیدا لەگەڵ بەرپرسانی رووسیا گوتی: "دۆخەکە زۆر سەختە. ئەو پسپۆڕ و زانایانەی کە بەردەوام لەگەڵیان لە پەیوەندیداین بۆ دانانی پلان و تاوتوێکردنی رێکارەکان، دەڵێن کە هێشتا نەگەیشتووین بە لووتکەی ژمارەی تووشبووان. "  یەکەم کەیسی تووشبوون بە ڤایرۆسی کۆرۆنا لە ٣١ی کانوونی دووەمی ئەمساڵ تۆمارکرا، بەڵام لە چەند رۆژی رابردوودا ژمارەی تووشبووان لەو وڵاتە زۆر بە خێرایی هەڵدەكشێت. تەنیا دوێنێ سێشەممە شەش هەزار و ٤١١ کەس تووشی ڤایرۆسەکە بوون.  رووسیا لە رووی زۆری ژمارەی تووشبووانی ڤایرۆسی کۆرۆنا لەسەر ئاستی جیهان لە پلەی هەشتەمدا دێت. تائێستا ٩٣ هەزار و ٥٥٨ تووشی ڤایرۆسەکە بوون، لەو ژمارەیەش ٨٦٧ تووشبوو گیانیان لەدەستداوە. هەشت هەزار و ٤٥٦ نەخۆشیش چاکبوونەتەوە.