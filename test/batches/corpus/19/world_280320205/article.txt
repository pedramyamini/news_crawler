کارگەکە ناوی "کارێکس بی ئێچ دی"یە و یەک لەسەر پێنجی کۆندۆمەکانی جیهان لە مالیزیا دروستدەکات. بەهۆی بڵاوبوونەوەی ڤایرۆسی کۆرۆنا، حکومەتی مالیزیا قەدەخەی هاتووچۆی راگەیاند و کارگەکە ناچاربوو بۆ ماوەی هەفتەیەک کارەکەی رابگرێت و ئێستاش تەنیا بەشی دوو مانگی دیکە کۆندۆمی ئامادەکراوی ماوە کە هەناردەیان بکات.   بەڕێوەبەری کارگەکە دەڵێت، لەبەر ئەوەی قەدەخەی هاتووچۆ لە زۆربەی وڵاتانی جیهان راگەیێنراوە و خەڵکی لە ماڵەکانیان دەمێننەوە و نایانەوێت منداڵیان ببێت، خواستی بەکارهێنانی کۆندۆم دوو بەرامبەری پێشتر زیادیکردووە.  کارگەکە ساڵانە زیاتر لە ٥ ملیار کۆندۆم دروستدەکات و هەناردەی زیاتر لە ١٤٠ وڵاتی جیهان دەکات، بەڵام لەم کاتەدا، لەبەر داخستنی سنوور و راگرتنی گەشتە ئاسمانییەکان لە نێوان وڵاتەکاندا، کارگەکە چیدی ناتوانێت وەکو پێشوو ئەو ژمارەیە هەناردە بکات.  هەروەها بەڕێوەبەرەکە هۆشداریش دەدات کە نرخی کۆندۆم زۆر بەرز بێتەوە، چونکە لەگەڵ ئەوەی ئێستا کرێکارەکانیان تەنیا نیوەی کاتی پێشوو کاردەکەن، بەڵام ئەوان هەر بەردەوامن لە پێدانی مووچەکەیان بێ کەمکردنەوە، بۆیە دەڵێت تێچوویان زیاددەبێت.