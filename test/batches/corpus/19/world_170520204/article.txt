پۆلیسی ئیسرائیل رایگەیاند، رۆژی یەکشەممە ١٧ - ٥ - ٢٠٢٠ تەرمی دو وی، باڵیۆزی چینیان لە نێو ماڵەکەی لە شاری تەلئەبیب دۆزیوەتەوە. پۆلیسی ئیسرائیل رایگەیاندووە لێکۆڵینەوەکانیان لە رووداوەکە دەستپێکردووە.   بەپێی لێکۆڵینەوە سەرەتاییەکان دو وی تەمەن ٥٨ ساڵ، لەنێو جێگەکەیدا مردووە و پێدەچێت لە خەودا گیانی لەدەستدابێت.  وی بەتەنیا لە نێو ماڵەکەیدا ژیاوە و هاوژین و کوڕەکەی بەجێیان هێشتووە، لە شوباتی ئەمساڵەوە لەلایەن پەکینەوە وەک باڵیۆز لە ئیسرائیل دەستنیشانکراوە.  باڵیۆزی چین لە ناوەڕاستی شوباتەوە گەیشتووەتە ئیسرائیل، بەهۆی رێکارەکانی کۆرۆنا بۆماوەی ١٤ رۆژ کەرەنتینکراوە، دواتر وەک باڵیۆزی وڵاتەکەی لە تەلئەبیب دەستبەکاربووە.  هەروەها بەهۆی مەترسی بڵاوبوونەوەی کۆرۆنا و رێکارەکانی حکومەتی ئیسرائیل، دو وی تاوەکو رۆژی مردنیشی نەیتوانی لەگەڵ سەرۆکی ئیسرائیل کۆببێتەوەو فەرمانی دەستبەکاربوونەکەی پێشکەش بکات.