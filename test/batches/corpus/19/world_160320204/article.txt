ویلیەم دار، وەزیری کشوکاڵی فلیپین رایگەیاندووە، ڤایرۆسی ئەنفلەوەنزای باڵندە کە بە H ٥ N ٦ ناسراوە، هەمان ئەو ڤایرۆسەیە کە لە ساڵی ٢٠١٧ تۆمارکرا و بەهۆیەوە نزیکەی هەزار و ٥٠٠ باڵندەی جۆری سوێسکە لە یەک کێڵگەی پەلەوەریدا گیانیان لەدەستدا.  بە گوتەی وەزیری کشتوکاڵ، بۆ رێگریکردن لە بڵاوبوونەوەی ئەنفلەوەنزای باڵندە، زیاتر لە ١٢ هەزار باڵندەی جۆری سوێسکەیان خستووەتە ژێر خاکەوە و لەناویانبردوون و دەڵێ "ئێمە لە لووتکەی دۆخەکەداین".  ویلیەم دار دەڵێ، بە دووریی یەک بۆ حەوت کیلۆمەتر چاودێریی شوێنەکانی دەوروبەری ئەو جێگەیە دەکەین کە ئەنفلەوەنزاکەی تێدا تۆمارکراوە، ئەمەش بەمەبەستی دڵنیابوونەوەی دەستبەجێ لە گەشەنەکردنی پەتای ئەنفلەوەنزای باڵندە.  وەزیری کشتوکاڵی فلیپین دەڵێ، کەرەنتینەکردنی ئاژەڵان بەمەبەستی رێگریکردن لە بڵاوبوونەوەی پەتاکە دەستیپێکردووە، لەگەڵ وەزارەتەکەی و حکومەتی خۆجێیی بە هاوبەشی لێکۆڵینەوە دەکەن بۆئەوەی سەرچاوەی بڵاوبوونەوەی ڤایرۆسەکە بدۆزنەوە.  ویلیەم دار دەشڵێ، تاوەکو ئێستا تەنیا لە یەک کێڵگە بڵاوبوونەوەی ڤایرۆسەکە تۆمارکراوە.  بەپێی سەنتەری ئەمریکی بۆ رێگریکردن لە نەخۆشی، ئەنفلەوەنزای باڵندە زیاتر لە باڵندە کێوییەکانەوە سەرچاوە دەگرێت و دەکرێت بۆ باڵندەی ماڵی بگوازرێتەوە، هاوکات ڤایرۆسەکە لەڕێگەی باڵندەکانەوە بۆ مرۆڤیش دەگوازرێتەوە.  تۆمارکردنی ئەنفلەوەنزای باڵندە لەکاتێکدایە، ڤایرۆسی کۆرۆنایش بەرۆکی فیلیپینی گرتووە و تاوەکو ئێستا ١٤٤ تووشبوو تۆمارکراون، لەو ژمارەیەش ١٢ کەسیان گیانیان لەدەستداوە و پێنج کەسیشیان چاکبوونەتەوە.