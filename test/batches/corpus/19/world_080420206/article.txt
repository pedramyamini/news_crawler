ئێستا هەموو كەسێك چیرۆكی ئیتاڵیا دەزانێت. یەكەم وڵاتی ئەوروپییە كە ڤایرۆسی كۆرۆنا بە تووندی تێیدا بڵاوبووەتەوە و بووە زەنگێكی ئاگاداركردنەوە بۆ ئەوروپا و ئەمریكاش. یەكەمجار بە قەدەخەی هاتووچۆ دەستیپێكرد، دواتر بە گیرۆدەبوونی سیستەمی تەندروستییەكەی كە نزیكبووەتەوە لە داڕمان و ئینجا دیمەنی بە ترس و زۆری مردن.  ئێستا نزیكەی مانگێك تێپەڕیوە بەسەر بڕیاری قەدەخەی هاتووچۆدا. ئیتاڵیا هۆشدارییەكی دیكە دەنێرێت. ئابوورییەكەی لە قەیراندایە و بەرەو داكشانێكی گەورە دەڕوات. فەرمانبەر و كرێكاران كە لە دۆخێكی مەترسیداردان، زۆرترین قوربانی دەدەن. روون نییە تاوەكو چەندی دیكە دەتوانن خۆیان بگرن.  لە كاتێكدا كە ڤایرۆسەكە لە باكووری وڵاتدا تەشەنەی كردووە، بەتایبەتی لە هەرێمی لۆمباردی و ئیمێلیا رۆماگنا، بەڵام كاریگەرییە ئابوورییەكەی لە ناوچە هەژارنشین و كەم پیشەسازییەكەی باشووردا دەردەكەوێت.  لە هەرێمی كەمپانیا كە ناپۆلی پایتەختەكەیەتی، لەسەتا ٤١ی دانیشتووانەكەی لەژێر مەترسی هەژاریدان. گرفتی نەبوونی كار هەیە. ساڵی رابردوو رێژەی بێكاری لەسەتا ٢٠ بوو، ئەوانەی كە كاریشیان هەیە، زۆربەی ناسەقامگیر و نافەرمییە و لەكاتی قەیراندا تووشی گرفت دەبن.  برونۆ ئێسپۆسیتۆ ساڵانێكی زۆرە كاری بۆریچێتی دەكات، بەڵام هاوشێوەی دوو ملیۆن هاووڵاتی لە باشووری وڵات، هیچ گرێبەستێكی فەرمی نییە. برونۆ دەڵێ: '' من لە هیچ هاوكارییەك سوودمەند نەبووم و ناوم لە هیچ شوێنێكدا نییە و هیچ سوودێكی دەوڵەتم پێناگات". لە دۆخی ئاساییدا برونۆ كە باوكی سێ منداڵە، دەتوانێ خواردن بخاتە سەر مێز بۆ خێزانەكەی. بەڵام وەك خۆی دەڵێ ئەم دۆخە هەموو شتێكی گۆڕیوە و نازانین كەی ئاسایی دەبێتەوە.  كرێكارە نافەرمییەكان وەكو پاككەرەوەكان و كرێكاری باڵەخانەكان و شاگردەكان و شۆفێرەكان و كرێكاران و جوتیارانی كەرتی كشتوكاڵی و زۆری دیكەش دوو بەرامبەر لە مەترسیدان. یەكەم لەبەرئەوەی كە ئەو كارەی لەسەری دەژین نەماوە. دوومیش چونكە رێكارەكانی حكومەتی ئیتاڵی بۆ سووككردنی دۆخی خراپیان وەك پارەپێدان و هاوكاریكردنی كرێی نیشتەجێبوون، نایانگرێتەوە.  ئێستا برونۆ و خێزانەكەی لەسەر ئەو خۆراكە دەژین كە هەفتانە لە سەنتەرێكی ناوچەكەیانەوە پێیاندەدرێت. برونۆ دەڵێت: '' بەبێ ئەو هاوكارییە، هیچمان نابێت بیخۆین.''  تەنانەت كرێكار و فەرمانبەرە فەرمییەكانیش لە مەترسیدان. لووسیا ڤیتالی لە ساڵێكدا بۆ ماوەی شەش مانگ لە فڕكەخانەی ناپۆلی كاردەكات. شەش مانگەكەی دیكە هاوكاری حكومەت وەردەكرێت، بەڵام ئێستا ئەو هاوكارییانە نەماون.  حكومەت بەبڕی ٦٥٠ دۆلاری ئەمریكی هاوكاری ئەو كەسانەی كردووە كە لە كەرتی گەشتیاریدا كاردەكەن. بەڵام ئەوەش ڤیتالی ناگرێتەوە چونكە ئەو لە كەرتی گواستنەوەدا كاردەكات. ئێستا ئەویش ژیانی رۆژانەی بە وەرگرتنی هاوكاری لە رێكخراوە خێرخوازییەكانەوە بەڕێدەكات.  دۆخەكە بۆ زۆر كەس زۆر خەمبارە. گالیناری كە خاوەنی دووكانێكی گوڵ فرۆشتنە دەڵێت '' ئێستا هەموومان گرفتمان هەیە، خەڵكێكی زۆر برسی دەبن و دەبینی كە تەنانەت هەڵسوكەوتیشیان دەگۆڕێت. راپۆرتەكان باس لە ناسەقامگیری كۆمەڵایەتی لە سەرانسەری هەرێمەكەدا دەكەن.   هەندێك لە دووكاندارەكان ناچاربوون خواردن و كەلوپەلەكانیان ببەخشن. تەنانەت رووداوی دزیش زۆربووە. گالیناری دەڵێت '' لەم شەوانەدا چەند كەسێك هەوڵیاندا گەراجەكەی من بشكێنن، ئەمە بۆ ئێمە شتێكی نوێیە.''  لە نەمانی رۆڵی حكومەتدا، هەندێك خەڵكی گەڕەكەكانی ناپۆلی دەستپێشخەرییان كردووە و هەوڵدەدەن ئەو بۆشاییە پڕبكەنەوە. هەندێك هێڵی پەیوەندیكردنی تایبەتییان دروستكردووە بۆ ئەوەی كەسانی خێرخواز هاوكارییەكانیان بگەیێنن. هەندێك لە خاوەن دووكانەكانیش داوادەكەن ئەوانەی كە توانایان هەیە، پارەی ئەوانە بدەن كە ناتوانن.  ئەو كرێكار و فەرمانبەرانەی ناپۆلی و باشووری ئیتاڵیا بەگشتی، هاوكاری زیاتریان پێویستە. ئەو ٤٣٢ ملیۆن دۆلارەی كە حكومەت دیاریكردووە بۆ هاوكاری خۆراك بەس نییە. ئێستا قسە هەیە كە بودجەی نوێی حكومەت بەشێكی تێدا دەبێ بەناوی '' داهاتی نائاسایی '' بۆ هاوكاریكردنی ئەو كەسانەی كە لەبیركراون.  بەڵام ئەو بودجەیە تاوەكو مانگی داهاتوو نایێت. بۆ ئەوانەی چاوەڕێی هاوكاری حكومەت دەكەن، ئەوانەی لەسەر خێری رێكخراوەكان دەژین و لە قەیراندان، ئەوە ماوەیەكی زۆرە. ئەوەش زەنگێكی مەترسیدارە بۆ هەموو ئەوانەی لە جیهاندا هاوشێوەی دۆخی خەڵكی باشووری ئیتاڵیان.