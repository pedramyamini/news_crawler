دۆناڵد ترەمپ هەروەها دەڵێت، ئەو دەرمانە لە مەلاریا و لە نەخۆشی پێست بەکارهاتووە و سەرکەوتوو بووە، بۆ چارەسەری کۆرۆناش ئاماژەی باشی چارەسەری داوە، بۆیە بڕێکی زۆریان هەیە و بەکاری دێنن.  ترەمپ دەڵێت، ئێمەش حەزمان لێبوو چەند ساڵێک لە تاقیگە چاوەڕێ بکەین بۆ ئامادەکردنی ڤاکسین، بەڵام کاتی ئەوە نییە و خەڵك دەمرن و پێویستییان بە هاوکاریە.  ئەوە لەکاتێکدایە  د. ئەنتۆنی فۆچی، بەڕێوەبەری پەیمانگەی نیشتمانی نەخۆشییە گوازراوەکان لە ئەمریکا  رایگەیاند، زەحمەتە بتوانرێت ڤایرۆسی کۆرۆنا لە ساڵی ٢٠٢٠ بە تەواوی لەناوببرێت، هەربۆیە ئەگەری هەیە ببێتە ڤایرۆسێکی وەرزی و ساڵی داهاتوو جارێکی دیکە بڵاوبێتەوە.   د. ئەنتۆنی گوتی، هەر لەبەر ئەو هۆکارە، هەر لە ئێستاوە هەوڵ و کۆششیان ئەوەیە بۆ ساڵی داهاتوو ئامادەبن و بتوانن کار لەسەر دۆزینەوەی چارەسەر و پێکوتە بکەن.  نیویۆرک دۆخی بەرەو خراپتر دەڕوات و ژمارەی ئەوانەی گیانیان لەدەستداوە بە ڤایرۆسی کۆرۆنا گەیشتە چوار هەزار و ١٥٩ کەس، بەڵام ژمارەی ئەوانەشی چاک بوونەتەوە، بەرزبووەتەوە.  ئاندی کۆمۆ، حاکمی نیویۆرک رایگەیاند "لە رۆژێکدا ١٧٠٠ نەخۆش نەخۆشخانەیان جێهێشتووە، کۆی ئەوانەشی چاکبوونەتەوە گەیشتووەتە ١٢ هەزار کەس، بەڵام ژمارەی مردووانیش بەرزبووەتەوە، گەیشتووەتە چوار هەزار و ١٥٩ کەس، تەنیا رۆژی یەکشەممە لە ویلایەتەکە ٥٩٤ کەس بە کۆرۆنا گیانیان لەدەستداوە، بەراورد بە رۆژی پێشتر ژمارەکە دابەزیوە و رۆژی شەممە ٦٣٠ کەس گیانیان لەدەستدابوو".  بەپێی دوایین ئامارەکان تاوەکو ئێستا (کاژێر ٠٨: ٣٠ی رۆژی دووشەممە) ملیۆنێک و ٢٧٤ هەزار و ٣٤٦ کەس لە جیهان تووشی ڤایرۆسی کۆرۆنا بوون، لەو ژمارەیە نزیکەی ٧٠ هەزار کەس گیانیان لەدەستداوە و زیاتر لە ٢٤٦ هەزاریش چاکبوونەتەوە.