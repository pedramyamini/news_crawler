فەرمانەکەی پێنتاگۆن داوای لە پلانداڕێژەران لە فەرماندەیی ناوەندی سوپای ئەمریکا و عێراق کردووە ستراتیژیەتێک بۆ وەستاندنی کار و ئۆپەراسیۆنەکانی کەتائیبی حیزبوڵڵا لە عێراق دابڕێژن و ئاماژەی بەوەشکردووە، دەکرێت ئێرانییەکانیش بکرێنە ئامانج، ئەگەر لەگەڵ ئەندامانی سەربازیی کەتائیبی حیزبوڵڵا بینران.   فەرمانەکە لەکاتێکدایە، بڵاوبوونەوەی کۆرۆنا لە ئێراندا گوشارێکی گەورەی لەسەر حکومەتی ئەو وڵاتە دروستکردووە. ژمارەیەک لە بەرپرسانی باڵای ئیدارەی ترەمپیش، لەوانە مایک پۆمپەیۆ، وەزیری دەرەوەی وڵات و رۆبەرت ئۆبراین، راوێژکاری ئاسایشی نیشتمانی پێیانوایە، ئەو بارودۆخەی ئێران دەرفەتێکە بۆ ئەوەی گرووپە چەکدارەکانی نزیک لە ئێران لەناو عێراق لەبواری سەربازییەوە هێرشیانبکرێتەسەر و تێکبشکێنرێن.   بەڵام فەرماندەی هێزەکانی ئەمریکا لە عێراق هۆشداری داوە لە ئەنجامدانی ئەو کردە سەربازییە و رایگەیاندووە، هەنگاوێکی لەو جۆرە دەکرێت خوێناوی بێت، کاردانەوەی بەدواوە بێت و مەترسی هەڵگیرسانی شەڕیش لەگەڵ ئێران زیادبکات.   ژەنەڕاڵ رۆبەرت وایت ئاماژەی بەوەشکردووە، ئەنجامدانی ئۆپەراسیۆنێکی سەربازی لەو جۆرە ئەوە دەخوازێت هەزاران سەربازی دیکەی ئەمریکی بنێردرێنە عێراق. ئامانج لە بەکارهێنانی کەرەستە سەربازییەکانیش لە راهێنان بە هێزە عێراقییەکان بۆ بابەتێکی دیکە گۆڕانی بەسەردا دێت.   بەرپرسانی سەربازیی ئەمریکا لە عێراق ئاماژەیان بە چەند ئەنجامێکی دیکەی ئۆپەراسیۆنێکی لەو جۆرە کردووە. بۆ نموونە، بەرپرسانی عێراق دەکەونە بارودۆخێکەوە کە دەبێت لە نێوان ئەمریکا و ئێراندا یەکێکیان هەڵبژێرن.   کەریم نووری، بەرپرس لە رێکخراوی بەدر دەڵێت، "عێراق ناتوانێت ببێتە قوربانی پێکدادانی نێوان ئێران و ئەمریکا، چونکە شتێکی لەو جۆرە لە بەرژەوەندیی ئێراندا دەبێت".   ئەم داوایەی پێنتاگۆن لە فەرماندە سەربازییەکانی دوای ئەوە هات، سەرەتای ئەم مانگە هێرشکرایە سەر بنکەی سەربازیی تاجی لە نزیک بەغدا و لە ئەنجامدا دوو سەربازی ئەمریکی و سەربازێکی بەریتانی کوژران و رۆژی دوای ئەوەش ئەمریکا لە رێگەی هێرشێکی ئاسمانییەوە وەڵامی دایەوە.