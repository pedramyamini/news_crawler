ئەنتۆنیۆ گۆتێرێز، سکرتێری گشتی نەتەوەیەکگرتووەکان لە پەیامێکی ڤیدیۆییدا داوا دەکات تووندوتیژی لە ماڵەوە کۆتایی پێبهێندرێت، چونکە مەترسی هەیە قوربانیانی ئەو تووندوتیژییە بەهۆی رێوشوێنەکان بۆ رێگرتن لە بڵاوبوونەوەی ڤایرۆسی کۆرۆنا لە هەندێک لە شارەکاندا، نەتوانن خۆیان بگەیێننە شوێنێک.  سکرتێری گشتی نەتەوەیەکگرتووەکان داوا لە حکومەتی وڵاتان دەکات رێوشوێنی پێویست بگرنەبەر بۆ ئەوەی رێگربن لە بەرامبەر ئەو تووندوتیژییەی بەرامبەر بە ئافرەتان دەکرێت لەکاتی کەرەنتیندا، هاوکات باشترکردنی رەوشی ژنان بکرێتە بەشێک لە پلانی حکومەت بۆ رووبەڕووبوونەوەی کۆرۆنا.  ئوسترالیا رایگەیاندووە کە نزیکەی ٦.٦١ ملیۆن دۆلاریان بۆ رووبەڕووبوونەوەی تووندوتیژی نێو ماڵ تەرخان کردووە، ئەمەش دوای ئەوەی کە دامەزراوە تایبەتمەندەکان ئاشکرایانکرد پێشێلکاری لە بەرامبەر ژنان زیاد بووە، بەگوتەی سەرۆکوەزیرانی ئەو وڵاتە رێژەی گەڕان بەنێو گوگڵدا بۆ هاوکاری ٧٥ % زیادیکردووە، ئەمەش دوای رێوشوێنەکانی کەرەنتین بۆ رێگریکردن لە بڵاوبوونەوەی کۆرۆنا.  کۆمەڵەی وۆمەنس سافەت بۆ رووبەڕووبوونەوە تووندوتیژی ماڵان لە ویلایەتی نەو سۆوته والەس کە ویلایەتێکی هەرە قەرەباڵخە، رایدەگەیێنێ زیاتر لە ٤٠ % ی کارمەندەکانی رایانگەیاندووە ژمارەی ئەو کەسانەی سکاڵایان هەبووە زیادیکردووە، یەک لەسەر سێی ئەو سکاڵایانەش پەیوەندیی بە رێوشوێنەکانی ڤایرۆسی کۆرۆنا هەبووە.   لە فەرەنساش رێژەی دەستوەردانی پۆلیس لە ماوەی هەفتەیەکەدا لە کەرەنتین ٣٦ % زیادیکردووە، لەو وڵاتە چەندین رێوشوێن گیراونەتەبەر بۆ رووبەڕووبوونەوەی تووندوتیژی دژی ژنان. بەپێی ئامارەکانی پێش بڵاوبوونەوەی کۆرۆنا لە فەرەنسا لە هەر سێ رۆژێک ژنێک لەلایەن هاوژینەکەیەوە یان هاوژینی پێشووی کوژراوە، ئەمە سەرەڕای هەبوونی هێڵی گەرم کە ئافرەتان دەتوانن بەردەوام لە کاتی هەبوونی توندوتیژی پەیوەندی بکەن.  لە چین لەکاتی بڵاوبوونەوەی ڤایرۆسی کۆرۆنا، رێژەی تووندوتیژی دژ بە ژنان ٣٠٠ % زیاد بووە، لە ٢٥ - ٢ - ٢٠٢٠ تاوەکو ١٥ - ٣ - ٢٠٢٠ (٣٠٠) حاڵەتی جیابوونەوە تۆمارکراون، بە شێوەیەک لە هەر رۆژێکدا ١٤ حاڵەتی جیابوونەوە تۆمارکراوە.  میدیای ناوخۆیی چین لە ناوچەی هۆبە رایگەیاندووە، لەکاتی کەرەنتیندا ١٦٢ راپۆرتی تووندوتیژی تۆمارکراون، لەکاتێکدا لە ساڵی رابردوودا ٤٧ راپۆرت تۆمارکرابوون، بەگوتەی ئەفسەرێکی خانەنشینکراو ٩٠ % ی تووندوتیژییەکان پەیوەندی بە رێوشوێنەکانی کۆرۆناوە هەیە.  هێڵی گەرمی تایبەت بۆ رووبەڕوونەوەی تووندوتیژی دژنان لە چەند ویلایەتێکی ئەمریکا بەشێوەیەکی چاوەڕواننەکراو زیادیکردووە کە تێیدا ژنان داوای هاوکاری دەکەن، ئەوەش دوای ئەوەی لەلایەن پیاوانەوە تووندوتیژیان بەرامبەر کراوە لە رۆژانی دەستپێکی کەرەنتین. بەپێی ئامارەکانی پۆلیس تایبەت بە تووندوتیژی دژی ئافرەتان، لە شاری سیاتل لە باکووری رۆژئاوای ئەمریکا رێژەی پەیوەندییەکان ٢٣ % زیادیکردووە، هەروەها لە شاری ناشڤێڵ و واشتنتن رێژەکە دەگاتە ٥٥ %.  بەگوتەی دادوەرێک لە شاری ریۆ دی جانیرۆی بەرازیل کە پسپۆڕە لە بواری تووندوتیژی دژی ژنان حاڵەتەکانی تووندوتیژی بە رێژەی ٤٥ - ٤٥ % زیادیکردووە.  وەزیری ئافرەتان و خێزان لە تونس رایدەگەیێنێت کە رێژەی تووندوتیژی لە بەرامبەر ژنان لە ماوەی کەرەنتینە ٥ هێندە زیادیکردووە بە دیاریکراویش لە نێوان ٢٣ بۆ ٢٧ - ٣ - ٢٠٢٠.  لە عێراق ژمارەیەک لە خێزانەکان کە لە عەشیرەتەکانن هەتا ئێستا رێگە بەوە نادەن، ژنان بۆ کەرەنتینکردن ببردرێن.