قسەکردنەکەیان تایبەتە بە تاوتوێکردنی پرسی کۆچبەران کە ماوەیەکە بە کارئاسانیکردن لە لایەن تورکیاوە دەیان هەزار کۆچبەر بەکۆمەڵ لەسەر سنووری یۆنان و بولگاریا کۆبوونەتەوە و قەیرانێکی مرۆیی گەورەیان لێکەوتووەتەوە، بەڵام جگە لە بابەتی کۆچبەران، ئەردۆغان چاوی لە چەند دەستکەوتێكی دیکەیە، بەدەستهێنانی پاڵپشتی ئەوروپا بۆ پلانی تورکیا تایبەت بە ناوچەکانی ئارام لە سووریا، زیاترکردنی هاوئاهەنگی سیاسی لەنێوان تورکیا و ئەوروپا لەسەر چەند ئاست و بوارێك، بەدەستهێنانی هاوکاری دارایی کە ئەردۆغان ماوەیەک لەمەوپێش داوای تەرخانکردنی بەشێک لە داهاتی نەوتی سووریای کرد بۆ دابینکردنی خەرجی ئاوارە و پەنابەرانی سووریا.  رۆژی ٩ی ئادار ئەردۆغان سەردانی برۆکسلی کرد و لەگەڵ بەرپرسانی یەکێتی ئەوروپا و ناتۆ کۆبووەوە، بەڵام کۆبوونەوەکانی بێ ئەنجامبوون، هەرچەندە یان ستۆڵتنبێرگ، سکرتێری گشتی ناتۆ دوای کۆبوونەوەکانی برۆکسل رایگەیاند، " کێشەی پەنابەران و کۆچبەران ئاستەنگێکی هاوبەشە و پێویستی بە چارەسەرکردنی هاوبەشە"، بەڵام بە کرداری نە ناتۆ و نە یەکێتیی ئەوروپا هاوکاری راستەقینەیان پێشکەشی ئەنقەرە نەکردووە و ئەردۆغانیش خۆی لەو بوارەدا بە مافخوراو دەزانێت.