دەنگی ئامبوڵانس بەردەوام لەنێو کوچە و کۆڵانەکانی نیویۆرک بەرزدەبێتەوە، مردن بە کۆرۆنا لە شارەکە ژمارەی قوربانییانی رووداوەکانی ١١ی سێپتەمبەری تێپەڕاند.  حاکمی نیویۆرک گلەیی لە حکومەتی فیدڕاڵی دەکات کە ئامێری هەناسەدانی دەستکردیان وەکو پێویست بۆ دابیننەکردوون لەکاتێکدا لە بەشەکانی دیکەی وڵات پێویستییان بە ئامێرەکان نییە.  ئەندروو کومۆ، حاکمی نیویۆرک دەڵێت "قسە لەسەر دۆخێک ناکەم کە تێیدا دەزانین ئامێری هەناسەدانی دەستکردمان خەریکە نامێنن و لەوانەیە بەهۆی نەبوونی ئامێری هەناسەدانەوە خەڵکمان لێ بمرن، بەڵام نەخۆشخانە هەن لە شوێنەکانی دیکەی ویلایەتەکە ئامێری هەناسەدانیی دەستکردیان هەیە کە بەکاری ناهێنن. "   لە کۆنفرانسی رۆژنامەڤانی تیمی کۆشکی سپی بۆ بەرەنگاربوونەوەی کۆرۆنا، ترەمپ بەرگری لە هەوڵەکانی خۆی کرد و گوتی "کاری باشیان بۆ نیویۆرک کردووە".  ترەمپ دەڵێت، دەبوو نیویۆرک داوای ئامێری هەناسەدانی دەستکردی زیاتری کردبایە.  نیویۆرک زۆرترین مردنی لە رۆژێکدا بە کۆرۆنا راگەیاند، ٥٦٢ کەس لەماوەی ٢٤ کاژێردا مردوون واتا لە هەردوو خولەک و نیوێک مرۆڤێک بە کۆرۆنا مردووە.  ئێستا زیاتر لە ٣ هەزار کەس لە شارەکە بە کۆرۆنا مردوون، حاکمی نیویۆرک دەڵێت، لەماوەی حەوت رۆژدا مردن بە کۆرۆنا دەگاتە لووتکە و دەشڵێت، ئەم هەفتەیە پزیشکانی شارەکە دەکەونە ژێر قورسترین گوشاری ڤایرۆسەکە.