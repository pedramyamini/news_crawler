دۆناڵد ترەمپ، سەرۆکی ئەمریکا رایگەیاند "ئێستا ئێمه له قۆناخێكی جیاوازداین، هه‌ندێ یاسا و رێسای زۆر كۆن و بێ كه‌ڵكمان هه‌بوون كه له هه‌ندێ باردا به ناچاری ده‌بوو كاریان پێبكه‌ین، به‌ڵام له باری گشتگیردا كاریان پێ ناكرێت. ئه‌و یاسایانه بۆ ماوه‌یه‌كی زۆره هه‌ن و ئێستا لایان ده‌به‌ین، له هه‌ندێ حاڵه‌تدا زۆر به‌كه‌ڵكن، به‌ڵام بۆ ئه‌م دۆخه‌ی ئێستا نا. بۆ ئه‌وه‌ی ده‌ستی حكومه‌تی فیدڕاڵی به‌ته‌واوه‌تی واڵا بكه‌م له‌م رووه‌وه، ئه‌مڕۆ به‌شێوه‌یه‌كی فه‌رمی باری نائاسایی نیشتمانی راده‌گه‌یێنم".  راگه‌یاندنی باری نائاسایی، نزیكه‌ی ٥٠ ملیار دۆلار له بوجه‌ی ئیمێرجنسی ده‌خاته به‌رده‌ست كاربه‌ده‌ستانی ته‌ندروستی و نه‌خۆشخانه‌كان، له هه‌موو ولایه‌تێكی ئه‌مریكا، سه‌نته‌رێكی ئۆپه‌راسیۆنی رووبه‌ڕووبوونه‌وه‌ی كۆرۆنا داده‌مزرێت ستافی نه‌خۆشخانه‌كان زیادده‌كرێت.  كۆنگرێسیش له‌گه‌ڵ كاربه‌ده‌ستانی كۆشكی سپی له‌سه‌ر پرۆژه‌یاسایه‌ك رێككه‌وتوون، پرۆژه‌یاساكه‌ی كۆنگرێس، تێستی كۆرۆنا به خۆڕایی بۆ ئه‌مریكییه‌كان دابینده‌كات.   نانسی پیلۆسی، سه‌رۆكی ئه‌نجوومه‌نی نوێنه‌رانی ئەمریکا گوتی "پرۆژەیاسایه‌ك تێده‌په‌ڕێنین، پڕۆژه‌یاسای ' خێزان به‌ر له هه‌موو شتێك رووبه‌ڕووبوونه‌وه‌ی ڤایرۆسی كۆرۆنا ' كه سەرنجی راسته‌وخۆی له‌سه‌ر دابینكردنی پشتگیریه بۆ خێزانه ئه‌مریكییه‌كان، كه ده‌بێت له پێشینه‌ی كاره‌كانمان بن. سێ گرنگترین به‌شی ئه‌م پرۆژه‌یاسایه ئه‌مه‌یه:  تێست، تێست، تێست. ئه‌م پرۆژه‌یاسایه رێگه ده‌دات كه تێستی خۆڕایی ڤایرۆسی كۆرۆنا بۆ هه‌موو ئه‌و كه‌سانه دابینبكرێت كه پێویستییان به تێسته".   ئه‌مریكییه‌كان به كۆمه‌ڵ پێداویستی پاككردنه‌وه و خوارده‌مه‌نی ده‌كڕن، له چاوه‌ڕوانی خراپتربوونی په‌تاكه‌دان له چه‌ند هه‌فته‌ی داهاتوودا ئه‌مریكا هه‌موو گه‌شته ئاسمانییه‌كانی نێوان وڵاته‌كه‌ی و  ئه‌وروپا، جگه له به‌ریتانیای راگرتووه. به‌شێكی زۆر له بزنس و خوێندنگه و ده‌زگا حكومییه‌كان كارمه‌نده‌كانییان ناردووه‌ته ماڵه‌وه و له رێگه‌ی ئۆنلاینه‌وه كاروباره‌كانیان به‌ڕێوه‌ده‌به‌ن.