ئەنتۆنی فاوچی کە هاوکات ئەندامێکی کارا و سەرەکی تیمی کۆشکی سپی ئەمریکا بۆ بەرەنگاربوونەوەی کۆرۆنایە، رایگەیاند: رژێمی کۆمینیستی چین لە ناوەڕاستی مانگی کانوونی یەکەمی ساڵی ٢٠١٩ وە زانیاری تەواویان هەبووە کە ڤایرۆسی کۆرۆنا لە مرۆڤەوە بۆ مرۆڤ دەگوازرێتەوە، بەڵام ئەو بە ئەمریکا و جیهانی گوت کە تەنیا لە گیاندارەوە بۆ مرۆڤ دەگوازرێتەوە.  گوتیشی: لەکاتێكدا ڤایرۆسی کۆرۆنا لە ناوەڕاستی مانگی کانوونی دووەمی ئەمساڵ بە زۆربەی هەرێمی هوبەی و شاری وهان بڵاوبووبووەوە، رژێمی کۆمینیستی چین بە جیهانی راگەیاند: کە کەمترین بڵاوبوونەوە لە وڵاتەکەیدا هەیە.  لەلایەکی دیکەوە، کۆشکی سپی ئەمریکا حکومەتی چین بە شاردنەوەی زانیارییە راستەقینەکانی تایبەت بە کۆرۆنا تۆمەتبار دەکات و دەڵێت، جگە لە شاردنەوەی راستییەکان، هاوکات حکومەتی چین لە سەرەتای بڵاوبوونەوەی ڤایرۆسەکە دەستیکردووە بە کڕینی بڕێكی زۆر لە کەلوپەل و کەرەستەی پزیشکی لە سەرتاسەری جیهان، دەشڵێت: کاتێک کە نەخۆشییەکە بە تەواوەتی بڵاوبووەوە و خەڵکێکی زۆریش بوونە قوربانی، حکومەتی چین دەستی بە بڵاوکردنەوەی پروپاگەندەی دژ بە ئەمریکای کرد کە گوایە سوپای ئەمریکا ڤایرۆسی کۆرۆنای لە وهانی چین بڵاوکردووەتەوە.  یەکەم حاڵەتی تووشبوون بە ڤایرۆسی کۆرۆنا لە چین لە ناوەڕاستی مانگی نۆڤێمبەربوو؛ بەڵام دوای نزیکەی دوو هەفتە، ئینجا حکومەتی چین پێی زانی، ئەمەش دوای ئەوەی لە دیسێمبەری ٢٠١٩ پشکنینی بۆ کەسێک لە شاری ووهان کرد، دەرکەوت هەڵگری جۆرە ڤایرۆسێکی نوێیە و ڤایرۆسەکە سەر بە خێزانی ڤایرۆسەکانی کۆرۆنایە.  هەرچەندە راپۆرتەکان ئاماژە بەوەدەدەن ڤایرۆسەکە بەر لە مانگی دیسێمبەر لە چین بڵابووەتەوە، بەڵام حکومەتی چین بە فەرمی رایگەیاندووە یەکەمین حاڵەتیان لە ٨ی دیسێمبەری ٢٠١٩ تۆمارکردووە، بەڵام وڵاتان، چین بەوە تۆمەتبار دەکەن تاوەکو ٢١ی کانوونی دووەمی ٢٠٢٠ ئاشکرای نەکردووە، ئەم ڤایرۆسە لە مرۆڤەوە دەگوازرێتەوە بۆ مرۆڤ، ئەوەی پێشتر باسیان کردووە، تەنیا ئەوە بووە ڤایرۆسەکە لە ئاژەڵ و باڵندەوە گوزراوەتەوە بۆ مرۆڤ، ئەمەش لە مەترسی و هەڕەشە گەورەکانی ئەم ڤایرۆسەی بۆ سەر جیهان کەمکردووەتەوە.  بڵاوبوونەوەی سەرچاوەی ئەم ڤایرۆسە بووە بە بەشێک لە ناکۆکی دیپلۆماسی لە نێوان چین و ئەمریکادا، بە جۆرێک بەرپرسانی ئەمریکا لە نێویاندا دۆناڵد ترەمپ، سەرۆکی ئەمریکا چەند جارێک ڤایرۆسەکەی بە "ڤایرۆسە چینییەکە" یان "ڤایرۆسە ووهانییەکە" ناوبرد.  بەپێی ئامارەکان تائێستا یەک ملیۆن و ٨٥٤ هەزار و ١٩٧ کەس لە جیهاندا تووشی کۆرۆنا بوون، لەو ژمارەیە ١١٤ هەزار و ٢٩٣ کەس گیانیان لە دەستداوە. ٤٢٧ هەزار و ٩١٣ نەخۆشیش چاکبوونەتەوە.  تائێستا زۆرترین کەیسی تووشبوون بە ڤایرۆسی کۆرۆنا لە ویلایەتە یەکگرتووەکانی ئەمریکا تۆمارکراوە و  ٥٦٠ هەزار و ٤٣٣ کەس تووشی کۆرۆنا بوون. لەو ژمارەیە ٢٢ هەزار و ٤١٥ کەس گیانیان لەدەستداوە و ٣٢ هەزار و ٦٣٤ کەسیش چاکبوونەتەوە.