ئەمە یەکەمجارە حکومەتی چین بڕیاربدات، وەک ئاژەڵی ماڵی مامەڵە لەگەڵ سەگ و پشیلەدا بکرێت، ئەمەش لەدوای ئەوەی پێشتر قەدەخەی خواردنی گۆشتی ئاژەڵە دڕندەکانی لە وڵاتەکەی راگەیاند.  وەزارەتی کشتوکاڵ و کاروباری ناوچە دوورەدەستەکانی چین لە راگەیێندراوێکدا ئاماژەی بەوەداوە، پێویستە سەگ وەک ئاژەڵێکی ماڵی و هەروەها هاوەڵی مرۆڤ مامەڵەی لەگەڵدا بکرێت و نابێت وەک ئاژەڵێک بۆ سەربڕین و خواردنی گۆشتەکەی بەکاربهێندرێت.  ئەم بڕیارەی حکومەتی چین لەکاتێکدایە کە دەگوترێت بڵابوونەوەی ڤایرۆسی کۆرۆنا بەهۆی خواردنی گۆشتی ئاژەڵە دڕندەکانەوە لە یەکێک لە بازاڕەکانی شاری ووهان بڵابووەتەوە، بەڵام تاوەکو ئێستا هیچ بەڵگەیەکی زانستی نییە ئەمە پشتڕاستبکاتەوە.  یەکەمین کەیسی تووشبوون بە ڤایرۆسی کۆرۆنا لە مانگی دیسەمبەری ٢٠١٩ لە شاری ووهانی چین تۆمارکرا، زیاتر لە ٨٠ هەزار کەس لەو وڵاتە تووشی ڤایرۆسەکە بوون، لەو ژمارەیە تائێستا ٣ هەزار و ٣٠٠ کەس مردوون. ٧٧ هەزار و ٤٥٥ تووشبووش چاکبوونەوە.  لە جیهانیشدا تائێستا یەک ملیۆن و ٦٠٥ هەزار و ٦٨٣ کەس تووشی کۆرۆنا بوون، ٩٥ هەزار و ٧٦٥ کەس گیانیان لەدەستداوە و ٣٥٦ هەزار و ٩٦٨ تووشبووش لە ڤایرۆسەکە چاکبوونەتەوە.