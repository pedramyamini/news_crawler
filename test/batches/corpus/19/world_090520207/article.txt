نێچیرڤان بارزانی لە تویتێکدا نووسیویەتی، بەهۆی رێکارەکانی تایبەت بە رێگەگرتن لە بڵاوبوونەوەی کۆرۆناوە ناتوانن لە چالاکییەکانی تایبەت بە رێزگرتن لە قوربانی ئەو "پیاو و ژنە ئازایانەدا بەشداربن کە ئاشتییان بۆ ئەوروپا و جیهان هێنا، بەڵام ئەمڕۆ بیرمان لایانە".   رۆژی ٨ی ئایار لە جیهاندا بە "رۆژی سەرکەوتن" ناسراوە، چونکە لە رۆژی ٨ی ئایاری ساڵی ١٩٤٥ دا نازییەکانی ئەڵمانیا و هاوپەیمانەکانیان شکستیان لە جەنگەکەدا راگەیاند و بەو جۆرەش شەڕ لە ئەوروپا کۆتاییهات.   ئەمریکا و زۆربەی وڵاتانی ئەوروپا لە رۆژی ٨ی مانگدا رێوڕەسم بەو بۆنەیەوە رێکدەخەن، بەڵام رووسیا، بیلاڕووس و سربیا و ئیسرائیل رۆژی ٩ی ئایار چالاکییەکانیان بەو بۆنەیەوە ئەنجامدەدەن.   رێکارەکانی تایبەت بە رێگەگرتن لە بڵاوبوونەوەی کۆرۆنا وایکردووە، ئەمساڵ چالاکی و رێوڕەسمەکان سنوورداربن. ساڵی ٢٠١٨ و لەسەر داوای ڤلادیمیر پووتین، نێچیرڤان بارزانی، سەرۆکوەزیرانی هەرێمی کوردستان له ٧٣ ـیه‌مین ئاهه‌نگى ساڵانه‌ى مۆسكۆ له یادى سه‌ركه‌وتنى جه‌نگى مه‌زنى نیشتمانى (جه‌نگى دووه‌می جیهانی)دا به‌شداریکرد.  "رۆژی سەرکەوتن" لە رووسیا:  - رێوڕەسمێکە ساڵانە لە رووسیا یادی دەکرێتەوە.  - رۆژەکە تایبەتە بە خۆڕادەستکردنی سوپای نازییەکان لە ساڵی ١٩٤٥ - سوپای نازییەکان لە ٨ی ئایاری ١٩٤٥ خۆیان رادەستکردووە.  - مۆسکۆ لە ٩ی ئایار سەرکەوتنی بەسەر سوپای نازییەکان راگەیاندووە.  - لە ساڵی ١٩٤٥ ەوە تاوەکو ئێستا، ٩ی ئایار لە رووسیا بە "رۆژی سەرکەوتن" ناسراوە.  - ساڵانە یادی ئەو رۆژە دەکرێتەوە و رووسیا نمایشی سەربازی ئەنجامدەدات.