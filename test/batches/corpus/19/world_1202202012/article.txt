دۆناڵد ترەمپ لە توویتێکدا نووسیویەتی، "بۆ ئاسایشی وڵاتەکەمان زۆر گرنگە کە ئەنجوومەنی پیرانی ئەمریکا دەنگ بە بڕیاری "دەسەڵاتی جەنگی ئێران" نەدات".   سەرۆکی ئەمریکا ئاماژە بەوەدەکات، پێگەی وڵاتەکەی بەرامبەر ئێران زۆر بەهێزە و دەڵێت، "کاتی ئەوە نییە لاوازی پیشانبدەین. زۆربەی ئەمریکییەکان پاڵپشتییان لە هێرشەکەمان بۆسەر سولەیمانیی تیرۆریست کرد".  دۆناڵد ترەمپ دەڵێت، "ئەگەر دەستم ببەسترێن، ئەوا ئێران دەرفەتی هەنگاونان و سەرکەوتنی هەیە".   سەرۆکی ئەمریکا پێیوایە هەنگاوێکی لەوجۆرەی ئەنجوومەنی پیران ئاماژەیەکی خراپ دەنێرێت و دەشڵێت، دیموکراتەکان ئەو کارە دەکەن تەنیا بۆ ئەوەی پارتی کۆماری شەرمەزار بکەن و هەربۆیەش، دەبێت کۆمارییەکان رێگە بەوە نەدەن.   رۆژی ٩ی مانگی رابردوو، ئەنجوومەنی نوێنەرانی ئەمریکا دەنگی بە پرۆژەبڕیارێک دا کە ئامانج لێی رێگەنەدانە بە سەرۆکی وڵات لە بەکارهێنانی هێزی سەربازی دژی ئێران بێ رەزامەندیی کۆنگرێس.   چاوەڕێ دەکرێت لەم چەند رۆژەی داهاتوودا، ئەنجوومەنی پیرانیش لەسەر ئەو بابەتە کۆببێتەوە و بڕیارەکەی ئەنجوومەنی نوێنەران بخاتە دەنگدانەوە.   کۆمارییەکان لە ئەنجوومەنی پیران زۆرینەن، بەڵام نازانرێت چەندیان پاڵپشتی لە هەنگاوەکەی دیموکراتەکان دەکەن.