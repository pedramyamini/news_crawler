دۆناڵد ترەمپ، لە کۆنفرانسی رۆژنامەڤانی کۆشکی سپیدا رایگەیاند، زانیاری زۆر وردی لەسەر کیم جۆنگ ئوون لانییە، بەڵام دەزانێت کە کیم نەخۆشکەوتووە و دەڵێت، "هیوای چاکبوونەوەی بۆ دەخوازم".  ترەمپ دەڵێت، پەیوەندی باشی لەگەڵ کیم هەیە و "ئەگەر سەرۆکی ئەمریکا نەبومایە ئێستا لە جەنگدابوون لەگەڵ کۆریای باکوور".  گومانەکان لەبارەی تەندروستیی کیم جۆنگ ئوون لەلایەن رۆژنامەی دەیلی ئێن کەی کۆریای باشوورەوە وروژێندرا ئەوەش دوای ئەوەی بۆ یەکەمجار لە رۆژی ١٥ ـی نیسان بەشداریی لە گرنگترین رێوڕەسمی وڵاتەکەیدا نەکرد کە لەدایکبوونی باپیرەی بووە و ساڵانە لەو رێوڕەسمەدا دەردەکەوت.  پاشان میدیاکانی کۆریای باشوور بڵاویانکردەوە کە کیم جۆنگ ئوون نەشتەرگەریی دڵی بۆکراوە و تەندروستیی زۆر خراپە، ئەمریکاش رایگەیاند، لە نزیکەوە چاودێریی دۆخەکە دەکەن.  هاوکات رۆژی پێنجشەممەی رابردوو ٢٣ - ٤ - ٢٠٢٠ دۆناڵد ترەمپ، سەرۆکی ویلایەتە یەکگرتووەکانی ئەمریکا لە کۆنگرەیەکی رۆژنامەڤانیدا ئاماژەی بەوە کرد، "باوەڕم وایە ئەو راپۆرتانەی باسی تەندروستیی کیم دەکەن، ناڕاستن، وامبیستووە کە میدیاکان بەڵگەی کۆن بەکاردەهێنن".  کیم جۆنگ ئوون، یەکێکە لە گەنجترین و دیارترین سەرکردەکانی جیهان، سەرۆکایەتی وڵاتێکی داخراوی ٢٥ ملیۆن کەسی دەکات بە ناوی کۆریای باکوور، دۆناڵد ترەمپ، سەرۆکی ئەمریکا پێی سەرسامە. لە وڵاتەکەی ئووندا، کەس بۆی نییە بڕیاربدات، خۆی نەبێت.  ئەم سەرۆکە کە کوڕی دووەمی کیم جۆنگ ئیلی، رێبەری باڵای پێشووی کۆریای باکوورە، بەپێی تۆمارەکانی کۆریای باشوور لە ٨ی کانوونی دووەمی ١٩٨٣ لە پیۆنگیانگ لە دایکبووە، لە ساڵی ٢٠١٢ - ٢٠١٦ سەرۆکایەتی کۆمیسیۆنی بەرگریی کۆریای باکووری کردووە، هەر لەو ماوەیەدا سکرتێری یەکەمی تاکە پارتی وڵاتەکەی، پارتی کرێکارانی کۆریا بووە، لە ٣٠ی کانوونی یەکەمی ٢٠١١ بووە بە فەرماندەی باڵای هێزە چەکدارەکانی وڵاتەکەی، لە ٩ی ئایاری ٢٠١٦ بووە بە سەرۆکی پارتی کرێکاران و لە  ١٢ی کانوونی یەکەمی ٢٠١١ شەوە چووەتە شوێنی باوکی و بووە بە رێبەری باڵای کۆریای باکوور.