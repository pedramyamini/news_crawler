میدیای ئیسرائیل بڵاویکردەوە، سەرلەبەیانی ئەمڕۆ کاژێر ٧، فڕۆکەیەکی هێڵی ئاسمانیی ئەلئالی ئیسرائیلی لە ئیستەنبووڵ نیشتەوە و نزیکەی ٢٤ تۆن یارمەتی مرۆیی و پێداویستیی تایبەت بە رووبەڕووبوونەوەی کۆرۆنای بارکرد بۆئەوەی بیگەیێنێتە ئەمریکا.   کۆرۆنا زیانێکی گەورەی بە ئەمریکا گەیاندووە و تاوەکو ئێستا زیاتر لە یەک ملیۆن و ٦٠٠ هەزار تووشبووی کۆرۆنا لەو وڵاتە تۆمارکراون و زیاتر لە ٩٨ هەزار تووشبووش مردوون. تورکیاش یەکێکە لەو وڵاتانەی چەند جارێک یارمەتی بۆ ئەمریکا ناردووە.   کۆمپانیا ئیسرائیلیەکە رێگەی پێدراوە ئەم هەفتەیە دوو گەشتیی ئاسمانیی بە مەبەستی گەیاندنی یارمەتیی مرۆیی ئەنجامبدات. بەرپرسانی ئەلئال داوایان لە بەرپرسانی تورکیا کردووە رێگەبدەن بۆئەوەی بەشێوەیەکی بەردەوام گەشتەکانی ئەنجامبدات و بڕیار وایە لە داهاتوویشدا هەفتانە دوو گەشتیی ئاسمانی لەنێوان تورکیا و ئیسرائیل بۆ گواستنەوەی پێداویستی ئەنجامبدات.   بۆ ماوەی چەندین ساڵ فڕۆکەکانی کۆمپانیای ئەلئال گەشتیی ئاسمانیی تایبەت بە گواستنەوەی خەڵکیان لەنێوان تەلئەڤیڤ و ئیستەنبووڵ ئەنجامدەدا، بەڵام ئەو گەشتانە لە ساڵی ٢٠١٠ دا راگیران، ئەوەش دوای ئەوەی لە ٣١ی ئاداری ٢٠١٠ دا ٩ هاووڵاتی تورکیا لەسەر ئەو کەشتیانە کوژران کە دەیانویست گەمارۆی سەر کەرتی غەززەی فەلەستین بشکێنن.   ئەو رووداوە گرژی لە پەیوەندییەکانی نێوان هەردوو وڵات دروستکرد و تاوەکو ئێستاش ئەو پەیوەندییانە ئاسایی نەبوونەتەوە.