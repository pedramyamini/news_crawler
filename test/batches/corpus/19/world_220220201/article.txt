دکتۆر ئەردەشیر رەشیدی کەلهور، بەڕێوبەری کۆمپانیای (RDI Engineering) کە بەشدارە لە پرۆژەی کەشتی ئاسمانی ئۆریۆنی ئاژانسی نیشتمانی هەوا و فەزای ئەمریکا (ناسا) لەلایەن کۆمپانیای لاکهید مارتین بەهۆی بەشداری کاریگەری لەو پرۆژەیەدا ستایش دەکرێت.  کۆمپانیای لاکهید مارتین بەڵێندەری سەرەکی ناسایە لە پرۆژەی ئۆریۆن کە کەشتییەکی ئاسمانییە و ئامنجیەتی ئەستێرەناسان و گەشتیاران بنێرێتە بۆشایی ئاسمان لەسەر مانگ. بریارە لەرێگەی ئەم کەشتییە ئاسمانییەوە، دوای ئەوەی ئەستێرەناسان نێردرانە سەر مانگ بە سەلامەتی بگەڕێنەوە بۆ سەر زەوی.  بەپێی گرێبەستێک کە ناسا لەگەڵ کۆمپانیای لاکهید مارتین هەیەتی، کۆمپانیاکە ٦ کەشتی ئاسمانی جۆری ئۆریۆن بۆ ناسا دروستدەکات و لە داهاتووشدا ژمارەی ئەو کەشتیە ئاسمانییانە زیاددەکرێن بۆ ١٢ کەشتی ئاسمانی.  لە نامەیەکدا کە کۆمپانیای لاکهید مارتین بۆ ئەردەشیر رەشیدی ناردووەیەتی، ئیمیلی شاور، بەڕیوەبەری سیستەمی ئەندازیاری کۆمپانیای لاکهید مارتین ستایشی رۆڵ و ئەزموون و ئاستی تەکنیکی کۆمپانیای (RDI Engineering) دەکات و دەڵێت گرینگە کۆمپانیای (RDI Engineering) گەشەبکات و گەورە ببێت و بەردەوام بێت لە پشتگیری و هاوکاریکردنی کۆمپانیای لاکهید مارتین.  دکتۆر ئەردەشیر رەشیدی بە تۆڕی میدیایی رووداوی رایگەیاند، " نامەکەی کۆمپانیای لاکهید مارتین بەو مانایەیە کە ئێمە لە کارە ئەندازیارییەکانمان کە پەیوەستن بە پرۆژەی ئۆریۆنی ناسا سەرکەوتووبووین و وەک یەکێک لە کۆمپانیا نموونەیی و سەرکەوتووەکانی هاوبەش لەگەڵ کۆمپانیای لاکهید مارتین چاومان لێدەکرێت. "  دکتۆر ئەردەشیر رەشیدی کەسایەتی کوردی خەڵکی کرماشانە لە رۆژهەڵاتی کوردستان و دانیشتووی ئەمریکایە، جگە لە بوارە زانستییەکەی خۆی چالاکڤانێکی مەدەنیەوە بەردەوام داکۆکی لە مافەکانی کورد لە هەر چوارپارچەی کوردستان کردووە و سه‌رۆکی کۆمه‌ڵه‌ی زانیاری کوردی - ئه‌مه‌ریکی یە.