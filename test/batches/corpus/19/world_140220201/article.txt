پەیوەندیی ئەنقەرە و مۆسكۆ لە دوای هەوڵی كودێتای توركیا لە ٢٠١٦ بەرەوپێشچوونێكی بەرچاوی بەخۆوە بینی، بە جۆرێك لە رێكخراوی هاوپەیمانێتی ئەتڵەسی باكوور باس لە بادانەوەی توركیا بۆ لای رووسیا دەكرا، بەڵام ئەو پەیوەندییە هەر لە سەرەتاوە پەیوەندییەكی پراگماتیكی بوو، بۆیە رووداوێكی وەك كوژرانی هەشت سەربازە توركەكە، هێرشەكانی چەند هەفتەی رابردووی سەر ئیدلب و ناكۆكییەكانی ئەو دوو وڵاتە لە لیبیا، دەتوانێ زیانی گەورە بەو پەیوەندییانە بگەیەنێ.  بەرپرسێكی باڵای حكومەتی توركیا بە رۆژنامەی (فاینەنشڵ تایمز)ی بەریتانی راگەیاندووە: "هەقە بڵێین پەیوەندییەكەمان (لەگەڵ رووسەكان) پەیوەندییەكی ئاسان نییە. بۆ هەندێك لە بەرپرسان و شرۆڤەكارانی رۆژئاوایی ئاسانە بڵێن توركیا پشتی لە رۆژئاوا كردووە، بەڵام بڵێی توركیا لەسەر هەموو شتێك لەگەڵ رووسەكان رێككەوتووە ئەمە راست نییە".  ئەردۆغان و ڤلادیمیر پووتین، سەرۆكی رووسیا لە ناوەڕاستی ئەیلوولی ٢٠١٨ وە رێككەوتنێكیان سەبارەت بە ئیدلب واژۆ كردووە كە تێیدا باس لە دروستكردنی ناوچەیەكی لە چەكداماڵراو لە ئیدلب دەكات. بەپێی رێككەوتنەكە توركیا دەبێ پارێزگاكەی باكووری رۆژئاوای سووریا لە چەكدارانی سەر بە رێكخراوی قاعیدە پاكبكاتەوە، بە تایبەتی هەیئەی تەحریری شام كە بە بەهێزترین گروپی ئیدلب دادەنرێ. لە كاتی راگەیاندنی ئەو رێككەوتنەوە دەسەڵاتی هەیئە لە پارێزگاكە ئەگەر زیادی نەكردبێ، كەمی نەكردووە.  توركیا لە وەڵامی كوژرانی سەربازەكانیدا رایگەیاند كە چیدی زانیاری لەگەڵ هێزەكانی رووسیا ئاڵوگۆڕ ناكات، مۆسكۆش پێیوایە هەڵەكە هی ئەنقەرەیە كە شوێنی هێزە سەربازییەكانی ئاشكرا ناكات.  حكومەتی سووریا و هاوپەیمانەكانی لە كانوونی یەكەمی پارساڵەوە هێرشی سەر پارێزگای ئیدلبیان دەستپێكردووە، بەگوێرەی داتاكانی نەتەوە یەكگرتووەكان، لە دوو مانگی رابردوودا زیاتر لە ٥٨٠ هەزار خەڵكی مەدەنی پارێزگاكە لە ترسی هێرش ماڵ و حاڵی خۆیان جێهێشتووە.  بەشی زۆری ئاوارەكان روویان لە سنوورەكانی سووریا و توركیا كردووە و بەشێكی كەمیشیان بەرەو رۆژئاوای پارێزگاكە رایانكردووە. پێش دەستپێكی شەڕی نێوخۆی سووریا، ژمارەی دانیشتووانی پارێزگاكە تەنیا یەك ملیۆن كەس بوو، بەڵام لە نۆ ساڵی رابردوودا زیاتر لە دوو ملیۆن ئاوارەی ناوچە سوننەنشینەكانی دیكەی سووریا روویان لەو پارێزگایە كردووە.   توركیا نیگەرانە لەوەی لێشاوێكی دیكەی كۆچبەرانی سووری روو لە وڵاتەكەی بكەن، لە كاتێكدا ئێستا میوانداریی زیاتر لە ٣.٥ ملیۆن ئاوارەی سووری دەكات.  كۆنستانتین كۆساچیڤ، سەرۆكی لیژنەی كاروباری دەرەوەی پەرلەمانی رووسیا، لە لێدوانێكدا بۆ (تایمز)ی بەریتانی دەڵێت: "ئەو دۆخە مایەی نیگەرانییە. ئەمە تاقیكردنەوەیەكی جدییە بۆ رێككەوتنەكانی ئێستای رووسیا و توركیا".  توركیا و رووسیا لە شەڕی نێوخۆی سووریادا پشتگیری لەدوو لایەنی دژبەر دەكەن، هەر ئەوەش تەحەدای گەورەی لەبەردەم قووڵتربوونەوەی پەیوەندییەكانی ئەو دوو وڵاتە دروستكردووە. بەڵام ساڵی رابردوو توركیا دواجار سیستەمی دژەمووشەكی ئێس ٤٠٠ی رووسی كڕی كە دژایەتییەكی گەورەی ئەمریكا و وڵاتانی ئەوروپای لێكەوتەوە. توركیا پێیوایە بۆ پاراستنی بەرژەوەندییەكانی خۆی لە ناوچەیەكی وەك رۆژهەڵاتی نێوەڕاست دەبێ پەرە بە پەیوەندییەكانی لەگەڵ زلهێزە جیاجیاكانی جیهان بدات، یەك لەوانەش رووسیایە.  بەڵام پەیوەندیی لەگەڵ رووسیا كە هێزی باڵادەستی سووریایە كارێكی ئاسان نییە. شارەزایان پێیانوایە هۆكاری كێشەكانی ئەنقەرە بۆ ئەوە دەگەڕێتەوە كە پێگەی توركیا لە زۆر لە بوارەكاندا لە هی رووسیا لاوازترە، هەر ئەوەش دەرفەتی خۆسەپاندنی بە رووسیا داوە. لە چەند ساڵی رابردوودا وڵاتانی رۆژئاوایی بە كردەوە وازیان لە بژارەی سەربازی بۆ لادانی رژێمی سووریا هێناوە، ئەوەش توركیا لە دژایەتی بەشار ئەسەددا بە تەنیا هێشتووەتەوە.  هەرچەند رووسەكان دەڵێن كێشەی ئیدلب بە دانوستاندن چارەسەر دەكەن، بەڵام ئەزموونی رابردوو پیشانی داوە كە رووسەكان ئەو جۆرە هەوڵە دیپلۆماسیانە بۆ كڕینی كات بەكاردەهێنن و ئیدلب درەنگ یان زوو دەكەوێتەوە دەست هێزەكانی لایەنگری بەشار ئەسەد.  هەموو ئەو شتانەی كە توركیا لە سووریای ئێستا بە دەستكەوتیان دەزانێ، لەژێر رەحمەتی رووسیادان، لەسەرووی هەمووشیانەوە چارەنووسی پارێزگای ئیدلب و دوورخستنەوەی هێزەكانی سووریای دیموكرات (هەسەدە) لە سنوورەكانی توركیا. شارەزایان پێیانوایە رووداوەكانی ئیدلب ناتوانێ پەیوەندییەكانی ئێستای رووسیا و توركیا لەبەر یەك هەڵوەشێنێ.  ئەسلی ئایدین تاشباش، لە ئەنجوومەنی پەیوەندییەكانی دەرەوەی یەكێتیی ئەوروپا پێیوایە "توركیا ناتوانێ رووسیا لەخۆی دووربخاتەوە، راستە توركیا داردەستی رووسیا نییە، بەڵام (بەرژەوەندییەكانی) توركیا وەها بەستراونەتەوە بە مۆسكۆوە، كە توركیا ناتوانێ لە یەكەم قەیراندا لەو پەیوەندییانە دەربچێ".