جۆزێفا کاراسکۆسا، کە دوایین نەخۆشی نەخۆشخانەکە بوو، دەڵێت: "بە دۆخێکی زۆر خراپەوە هاتم بۆ ئێرە، ئۆکسجینیان بۆ بەستبووم، نەمدەتوانی هەناسە بدەم. بەڵام دواتر وردە وردە باشتر بووم. "  لەدوای چاکبوونەوەی کاراسکۆفا، نەخۆشخانەکە داخرا، ئەمەش یەکەمین سەرکەوتنی تیمی پزیشکی ئیسپانیایە بەسەر کۆرۆنادا.   نەخۆشخانە کاتییەکە لە مانگی ئادارەوە تایبەت بۆ تووشبووانی کۆرۆنا کرابووەوە ناوی لێندرابوو پاڤیلۆنی ٧. لە نەخؤشخانەکە زیاتر لە ٩٠٠ تووشبووی کۆرۆنا هەبوون، بەڵام سەرجەمیان چاکبوونەوە و ئێستا گەڕاونەتەوە ماڵەکانیان.  ئەنتۆنیۆ زاپاتێرۆ، بەڕێوەبەری نەخۆشخانەکە دەڵێت: "دوای ئەوەی لە چەند رۆژی رابردوودا چەند نەخۆشێکمان هەبوون و ئێرەیان بەجێهێشت نەخۆشخانەکەمان کە پاڤیلۆنی حەوت بوو داخست. ئەمە نیشانەی ئەوەیە کە گوشارەکان لەسەر نەخۆشخانەکانی مەدرید بەشێوەیەکی بەرچاو کەمبوونەتەوە. "  لە مانگی کانوونی دووەمی ٢٠٢٠ کۆرۆنا گەیشتە ئیسپانیا، تائێستا لەم وڵاتە زیاتر ٢٠٠ هەزار کەس تووشی ڤایرۆسەکە بوونە، ٢٠ هەزار و ٨٥٢ کەس گیانیان لەدەستداوە و ٨٠ هەزار و ٥٧٨ کەسیش چاکبوونەتەوە، داخرانی ئەم نەخۆشخانەیەش نیشانەی دەرکەوتنی ترووسکایی رووناکییە لە کۆتایی تونێلەکە و سەرکەوتنە بەسەر کۆرۆنا لەم وڵاتەدا.