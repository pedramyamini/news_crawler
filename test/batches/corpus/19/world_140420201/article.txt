مایکڵ رایان، بەڕێوەبەری پرۆگرامی باری نائاسایی تەندروستی لە رێکخراوی تەندروستیی جیهانی لە کۆنفرانسێکی رۆژنامەڤانیدا رایگەیاند، بەهیچ شێوەیەک مەترسییەکانی ڤایرۆسی کۆرۆنا بۆ سەر جیهان کۆتاییان نەهاتووە، ئێستا کاتی ئەوەیە هەوڵەکانمان زیاتر بکەین و زیاتر بە ئاگابین.  مایکڵ رایان راشیگەیاند، وڵاتان بۆیان هەیە بیر لە رێگەیەک بکەنەوە بۆ دەرچوون لەم دۆخە، بەڵام نابێت بەیەکجاری قەدەخەی هاتووچۆ هەڵبگرن و لە بەرامبەردا هیچ شتێکی دیکە نەکەن، بەڵکو دەبێت رێکاری دیکە بۆ خۆپارێزی لەم ڤایرۆسە بگرنەبەر، ئەو کاتە بیر لە هەڵگرتنی یەکجاری قەدەخەی هاتووچۆ بکەنەوە.  یەکەم حاڵەتی تووشبوون بە ڤایرۆسی کۆرۆنا لە چین لە ناوەڕاستی مانگی نۆڤێمبەربوو؛ بەڵام دوای نزیکەی دوو هەفتە، ئینجا حکومەتی چین پێی زانی، ئەمەش لەدوای ئەوەی لە دیسێمبەری ٢٠١٩ پشکنین بۆ کەسێک لە شاری ووهانکراوە و دەرکەوتووە هەڵگری جۆرە ڤایرۆسێکی نوێیە و ڤایرۆسەکە سەر بە خێزانی ڤایرۆسەکانی کۆرۆنایە.  ڤایرۆسەکە هەر زوو لە چین تەشەنەی کرد و زیاتر لە ٨٠ هەزار کەسی تووشکرد، دواتر بە جیهاندا بڵاوبووەوە، کە تائێستا یەک ملیۆن و ٩٢٥ هەزار کەسی تووشکردووە، لەو ژمارەیە نزیکەی ٤٤٨ هەزار کەس بە ڤایرۆسەکە مردوون.  بۆ كۆنتڕۆڵی بڵاوبوونەوەی ڤایرۆسەکە لە زۆربەی ناوچەكانی جیهان قەدەخەی هاتووچۆ راگەیێندراوە. هەندێک لە حکومەتەکان دەڵێن خەریکە بەر بە بڵاوبوونەوەی ڤایرۆسەکە دەگرن و ژمارەی ئەوانەی چاکدەبنەوە زیاترە لەوانەی تووشدەبن. بەڵام هیچ وڵاتێك نازانێ چۆن بازاڕەكان بكاتەوە، بەبێ ئەوەی رێگە بۆ بڵاوبوونەوەی زیاتری ڤایرۆسی كۆرۆنا خۆشبكات.  رۆژی دووشەممەی رابردوو، حكومەتی ئیسپانیا بڕیاریدا كۆمپانیا و كارگەكانی بەرهەمهێنان و بیناسازی دەست بەكارەكانیان بكەنەوە، لەكاتێكدا رێكخراوی تەندروستیی جیهانی هۆشداری دابوو كە "هەڵگرتنی بەپەلەی رێكارەكانی بەرەنگاربوونەوەی كۆرۆنا دەكرێ سەرهەڵدانەوەی ڤایرۆسەكەی لێبكەوێتەوە".