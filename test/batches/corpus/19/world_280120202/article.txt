مایك پێنس، جێگری سەرۆكی ئەمریكا بانگهێشتنامەكەی رادەستی بنیامین نتانیاهو، سەرۆكوەزیرانی ئیسرائیل كرد و رایگەیاند كە لەسەر داوای نتانیاهۆ بانگهێشتنامەیەكیش ئاراستەی بێنی گانتز، سەركردەی ئۆپۆزیسیۆنی ئیسرائیل و ركابەری سەرەكیی نتانیاهۆ كراوە.  پێنس وێڕای ژمارەیەكی زۆری سەركردەكانی جیهان بۆ یادكردنەوەی ٧٥ ەمین ساڵیادی هۆڵۆكۆست سەردانی ئیسرائیلی كردبوو.  ساڵی رابردوو، ئیدارەی كۆشكی سپی پرۆژەیەكی بۆ ئاشتیی نێوان ئیسرائیل و فەڵەستینییەكان خستەڕوو كە تێیدا داوا دەكرێ وەبەرهێنانی نێودەوڵەتی لە خاكی فەڵەستین زیاد بكرێ. ترەمپ رۆژی پێنجشەممە رایگەیاند كە رەنگە پلانەكە پێش هاتنی بەرپرسانی ئیسرائیلی ئاشكرا بكات، جەختی لەوەش كردەوە كە لەگەڵ فەڵەستینییەكان لە ماوەی داهاتوودا قسە دەكەن. گوتیشی: "دڵنیام یەكەمجار كاردانەوەی نەرێنییان دەبێ، بەڵام پلانەكە زۆر باشە بۆ ئەوان".  جارد كۆشنەر، زاوا و راوێژكاری باڵای ترەمپ، سەركردایەتیی هەوڵەكەی ئەمریكا بۆ چارەسەری كێشەیەك دەكات كە چەندین ئیدارەی ئەمریكی نەیانتوانیوە چارەسەری بكەن. مانگی رابردوو، ترەمپ لە كۆبوونەوەیەكدا لەگەڵ جووەكانی ئەمریكا گوتی: "ئەگەر جارد كۆشنەر نەتوانێ ئەوە بكات، ئەوە هیچكەس ناتوانێ بیكات". پرۆژەكەی ئەمریكا بە "رێككەوتنی سەدە" ناونراوە و پێناچێ چانسی سەركەوتنی لە پرۆژەكانی ئیدارەكانی پێشوو زیاتر بێ.  كۆشنەر جەختی لەوە كردووەتەوە پلانەكە كۆمەڵێك خاڵیشی تێدایە كە بە دڵی ئیسرائیلییەكان نابێ، بەڵام فەڵەستینییەكان پێیانوایە ئەو هەنگاوانەی هەتا ئێستا ئیدارەی ئەمریكا هاویشتوونی، ئەوە دەردەخەن كە پلانەكە لە قازانجی ئیسرائیلییەكان دەبێ، لەوانەش داننان بە ئۆرشەلیم وەك پایتەختی ئیسرائیل و بڕیاری گواستنەوەی باڵیۆزخانەی ئەمریكا لە تەلەڤیڤەوە بۆ ئۆرشەلیم.  لەدوای ئەو هەنگاوانەوە ئیدارەی فەڵەستینی هەموو پەیوەندییەكی راستەوخۆی لەگەڵ ئیدارەی ترەمپ وەستاندووە، جەخت لەوەش دەكەنەوە كە پلانەكە هیچ پێشنیازێكی فەڵەستینییەكانی تێدا نییە. مەحموود ئەلعالوول، جێگری سەرۆكی بزووتنەوەی فەتح لە لێدوانێكدا رایگەیاند: "پلانەكە بە تەواوەتی رەتدەكەینەوە". ئاماژەی بۆ ئەوەش كرد كە ئیدارەی واشنتن لە چەند هەفتەی رابردوودا چەند جارێك ویستوویانە پەیوەندییان پێوە بكەن و ١٠ جار لە رێگەی ئەوروپییەكانەوە بانگهێشتنامەیان بۆ ناردوون، بەڵام فەڵەستینییەكان هەموویان رەتكردوونەتەوە.  عالوول گوتی: "ئەوان دەیانەوێ قسە و پێشنیازی ئێمەش لە پلانەكەدا هەبێ، بەڵام ترەمپ ئەوە بۆ یارمەتیدانی ئێمە ناكات، بەڵكو دەیەوێ یارمەتی نتانیاهۆی هاوڕێی بدات". یەكێك لە داوا سەرەكییەكانی فەڵەستینییەكان گەڕانەوەی دیوی رۆژهەڵاتی ئۆرشەلیمە بۆ سەر خاكی فەڵەستین، ئەو داوایە ناكۆكە لەگەڵ بڕیاری ناساندنی ئۆرشەلیم وەك پایتەختی ئیسرائیل كە تێیدا هەموو ئۆرشەلیم بە رۆژهەڵاتیشەوە دەدرێ بە ئیسرائیل.  میدیاكانی ئیسرائیل لە چەند رۆژی رابردوودا كۆمەڵێك زانیاریی دزەپێكراویان لەبارەی رێككەوتنەكەوە بڵاوكردووەتەوە كە تێیاندا هاتووە یەكێك لە بڕگەكانی پرۆژەكە دۆڵی ئوردن دەلكێنێ بە خاكی ئیسرائیلەوە و لەمەودوا ئەو دۆڵە دەبێتە سنووری رۆژهەڵاتی ئیسرائیل لەگەڵ ئوردن، هەموو ئەو شوێنی نیشتەجێبوونانەی ئیسرائیل لە كەرتی رۆژئاوا دروستیكردوون، بەشێوەیەكی فەرمی دەبن بە خاكی ئیسرائیل. پلانەكە هەموو ئۆرشەلیم بە خاكی ئیسرائیل دەزانێ.  پلانەكە مەرجی ئەوەی بۆ فەڵەستینییەكان داناوە كە چەك لە شاری غەزە داماڵن، چیدی یارمەتی گروپە "تیرۆریستییەكان" نەدەن، ئیسرائیل وەك دەوڵەتێكی خاوەن سەروەری بناسن و دان بەوەدا بنێن كە هەموو ئۆرشەلیم پایتەختی دەوڵەتی ئیسرائیلە، ئەوەش لای هەموو فەڵەستینییەكان بە "هێڵی سوور" و "جەوهەری زیندوومانەوەی دۆزی فەڵەستین" دادەنرێ.  ئیدارەی پێشووی ئەمریكا پشتگیری لە رێگەچارەی "دوو دەوڵەت" دەكرد كە تێیدا هەوڵ بۆ دامەزراندنی دەوڵەتێكی سەربەخۆی فەڵەستینیش دەدرێ. ئیدارەی ترەمپ هەتا ئێستا بە ئاشكرا باسی لەو رێگەچارەیە نەكردووە، بەڵام ژمارەیەك دیپلۆمات كە قسەیان لەگەڵ كۆشنەر كردووە، بە (واشنتن پۆست)ی ئەمریكی دەڵێن لە پلانەكەدا بیر لە پێدانی ئۆتۆنۆمیی زیاتر بە فەڵەستینییەكان كراوەتەوە، لە پاڵ ئەوەدا رێگەیەكیش دانراوە كە فەڵەستینییەكان لە داهاتوودا بتوانن ببنە خاوەنی سەروەریی خۆیان.  نتانیاهۆ و گانتز جەختیان لەسەر ئەوە كردووەتەوە كە پشتگیری لە بڕیاری لكاندنی كەرتی رۆژئاوا بۆ سەر خاكی ئیسرائیل دەكەن، بەڵام گانتز پێیوایە ئەو هەنگاوە دەبێ بە هاوئاهەنگی لەگەڵ كۆمەڵگای نێودەوڵەتی بنرێ.  لكاندنی دۆڵی ئوردن بە خاكی ئیسرائیلەوە چاوەڕێی كێشەی گەورەی لێدەكرێ، بە تایبەتیش لە كاتێكدا ئیسرائیل زیاتر لە هەموو كاتێك پێویستی بەوەیە پەیوەندییەكی ئاسایی لەگەڵ وڵاتانی عەرەبی هەبێ بۆ كۆنترۆڵكردنی نفووزی ئێران لە ناوچەكە.  كۆبوونەوەكەی رۆژی سێشەممە لە كاتێكی هەستیاردایە بۆ نتانیاهۆ و ئیسرائیلییەكانیش. لە یەك ساڵی رابردوودا، ئیسرائیلییەكان دوو هەڵبژاردنی گشتییان كردووە، بێ ئەوەی بتوانن حكومەت پێكبهێنن، بڕیارە هەڵبژاردنی سێیەمیان لە مانگی ئاداری ئەمساڵ بەڕێوەبچێ.  سەرەتای ئەم مانگە، نتانیاهۆ داوای كرد پەرلەمانی وڵاتەكەی پارێزبەندی یاسایی بداتێ، بۆ ئەوەی لە كەیسەكانی بەرتیل و خراپ بەكارهێنانی دەسەڵاتدا دادگایی نەكرێ. بڕیارە ئەو رۆژەی نتانیاهۆ و گانتز لەگەڵ ترەمپ كۆدەبنەوە، پەرلەمانی ئیسرائیلیش پرسی پارێزبەندی یاسایی نتانیاهۆ تاوتوێ بكات. رەخنەگرانی سەرۆكوەزیرانی ئیسرائیل پێیانوایە نتانیاهۆ كۆبوونەوەی سێشەممە بەكاردەهێنێ، بۆ گۆڕینی سەرنجی رای گشتی لەسەر دۆسیە نێوخۆییەكانی ئیسرائیل.