لە راگەیێندراوەکەدا هاتووە، ئەندامانی ئەنجوومەنی ئاسایشی نێودەوڵەتی پێشوازی لە هەوڵەکانی حکومەتی عێراق بۆ رێگەگرتن لە بڵاوبوونەوەی کۆرۆنا و ئەنجامدانی چاکسازی واتادار دەکەن، بە جۆرێک ئەو چاکسازییانە وەڵامی داواکاری رەوای خەڵک بۆ دەستکەوتنی دەرفەتی کار، بەڕێوەبردنی باشتر، بەشداری سیاسی و یاسای هەڵبژاردن بدەنەوە. هەروەها ئەنجوومەنی ئاسایشی نێودەوڵەتی پێشوازی لە پابەندبوونی حکومەتی عێراق بۆ ئەنجامدانی لێکۆڵینەوەی شەفاف لە تووندوتیژی دژی خۆپێشاندەران دەکات.   بە گوێرەی راگەیێندراوەکە، ئەندامانی ئەنجوومەنی ئاسایشی نێودەوڵەتی پاڵپشتی تەواوی خۆیان بۆ هەوڵەکانی یۆنامی و جێنین پلاسخارت، نوێنەری تایبەتی سکرتێری گشتیی رێکخراوی نەتەوەیەکگرتووەکان بۆ عێراق دەردەبڕن بۆ پاڵپشتیکردن و یارمەتیدانی حکومەتی عێراق و خەڵکی عێراق بۆ ئەنجامدانی دیالۆگێکی سیاسیی گشتگیر، ئاشتبوونەوەی نیشتمانی و کۆمەڵایەتی، چاکسازیی ئابووری، پەرەدان بە تواناکان، گەشەی بەردەوام، ئاوەدانکردنەوە، دادپەوەری و شەفافییەت، پاڵپشتیی ئەلیکترۆنی بۆ حکومەتی عێراق و کۆمیسیۆنی باڵای هەڵبژاردنەکان.   لە راگەیێندراوەکەدا هاتووە، ئەندامانی ئەنجوومەنی ئاسایشی نێودەوڵەتی پاڵپشتی خۆیان بۆ ئەمنییەتی عێراق و شەڕی بەردەوامی دژی تیرۆریزم دووپاتدەکەنەوە، لەوانەش لە شەڕی دژی داعش.   ئەنجوومەنی ئاسایشی نێودەوڵەتی دەڵێت، ئەندامانی ئەنجوومەنەکە پاڵپشتیی خۆیان بۆ سەربەخۆیی، خاوەن سەروەری، یەکپارچەیی، یەکگرتوویی و خۆشگوزەرانی عێراق دووپاتکردەوە.