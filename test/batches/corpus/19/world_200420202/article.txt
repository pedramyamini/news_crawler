مانگی رابردوو ئانتۆنیۆ گوتێرز، ئەمینداری گشتیی نەتەوەیەكگرتووەكان داوایكرد ئاگربەستێكی دەستبەجێ لە هەموو ئەو وڵاتانە رابگەیێنرێ كە شەڕی نێوخۆیی بەرۆكی گرتوون، چونكە كاتی ئەوە هاتووە "دەرگا لەسەر شەڕەكان دابخەین و هەموو هەوڵەكان بۆ شەڕ لەپێناو ژیانی هەموو مرۆڤایەتیدا چڕبكەینەوە".  پاش داوای گوتێرز، كێڵی نایت كرەفت، باڵیۆزی ئەمریكا لە نەتەوەیەكگرتووەكان پشتیوانی وڵاتەكەی بۆ داواكەی نەتەوەیەكگرتووەكان راگەیاند و داوای "هەڵپەساردنی دەمودەستی ئۆپەراسیۆنە سەربازییەكان"ی كردبوو، بۆ ئەوەی كەرتی تەندرووستی بتوانێت "بەرەنگاری ئەو پەتا جیهانییە ببێتەوە".  هەر ئەوكات رووسیا راشكاوانەتر مامەڵەی لەگەڵ دۆخەكە كرد، كاتێك وەزارەتی دەرەوەی رووسیا لە بەیاننامەیەكدا وێڕای پشتگیری لە داواكەی نەتەوەیەكگرتووەكان، جەختی لەوەكردەوە كە پێویستە شەڕی "دژی تیرۆر" بەردەوام بێت.   ژمارەیەك سەرچاوەی دیپلۆماسی بە گۆڤاری (فۆرین پۆڵسی)ی ئەمریكییان راگەیاندووە كە چەندین هەفتەیە ئەمریكا و رووسیا ژێربەژێری دژایەتی داواكەی ئەمینداری گشتیی نەتەوەیەكگرتووەكان دەكەن، لەبەرئەوەی هەردوو وڵاتەكە دەترسن جێبەجێكردنی ئاگربەستێك لە هەموو جیهان بەربەست بۆ هەوڵەكانیان بۆ بەرەنگاربوونەوەی رێكخراوە تیرۆریستییەكان دروستبكات، ئەوە جگە لەوەی ئەمریكا ترسی ئەوەشی لێنیشتووە كە ئاگربەستێكی لەوجۆرە دەكرێ ئۆپەراسیۆنە سەربازییەكانی ئیسرائیل لە رۆژهەڵاتی نێوەڕاست سنووردار بكات.   چوارشەممەی رابردوو، ئیمانوێل ماكرۆن، سەرۆككۆماری فەرەنسا رایگەیاند دانوستاندنەكانیان لەبارەی یەكەم بڕیارنامە سەبارەت پەتای كۆڤید - ١٩ لەگەڵ پێنج ئەندامە هەمیشەییەكەی ئەنجوومەنی ئاسایش پێشكەوتنی بەرچاوی بەدەستهێناوە.  چاوەڕێدەكرێ ئەو بڕیارنامەیە ئاگربەستێكی سنووردار و مەرجداری لە ناوچە جەنگییەكان لێبكەوێتەوە، نەك ئاگربەستێكی سەرتاسەری لە هەموو ئەو ناوچانەی شەڕی نێوان گرووپەكانی تێدایە، هەر بۆیە رێگە بە هەندێك لە دەوڵەتان دەدات ئۆپەراسیۆنە سەربازییەكانیان لەدژی هەندێك لەو گرووپ و تاكەكەسانە درێژەپێدەن، كە لە لیستی تیرۆری نەتەوە یەكگرتووەكاندان.   سەرۆكی فەرەنسا لە هەڤپەیڤینێكی رادیۆی نێودەوڵەتیی فەرەنسا ئاماژەی بۆ ئەوە كرد كە تائێستاش لە هەوڵدایە رەزامەندیی پووتین لەسەر بڕیارنامەكە وەربگرێت. بە گوتەی ماكرۆن "سەرۆك شی جینپینگ قایل بووە، سەرۆك ترەمپ قایل بووە، سەرۆكوەزیران بۆریس جۆنسن قایل بووە، وابزانم سەرۆك پووتینیش قایل دەبێت".  ئەمریكا لە هێرشەكانی رووداوەكانی ١١ی سێپتەمبەری ٢٠٠١ ەوە فەرمانی بەكارهێنانی هێزی سەربازی ناسراو بە AUMFی دەركردووە، كە رێگە دەداتە هێزەكانی ئەمریكا لە رێكخراوی قاعیدە، داعش و لق و شانەكانی ئەو دوو گرووپە بدات. ئیدارەی ئەمریكی بۆ بەرەنگاربوونەوەی ئەو گرووپانە پشت بە ئۆپەراسیۆنی نهێنیی دژەتیرۆر دەبەستێت.  هێزەكانی رووسیا لە هەردوو وڵاتی لیبیا و سووریا چالاكن. لە لیبیا پشتگیری گرووپەكانی نزیك لە ژەنەراڵ خەلیفە حەفتەر، فەرماندەی سوپای نیشتمانیی لیبیا دەكەن و لە سووریاش بە هێزی ئاسمانی و راوێژكاری سەربازی باڵانسی هێزیان بۆ لای بەشار ئەسەد، سەرۆككۆماری سووریا شكاندووەتەوە. حكومەتی مۆسكۆ بەشداریی وڵاتەكەی لە شەڕی نێوخۆی سووریا لە چوارچێوەی شەڕی دژی گرووپە تیرۆریستییەكاندا پێناسە دەكات.   ئۆپەراسیۆنەكانی دژەتیرۆری ئەمریكا لە عێراق، سووریا، یەمەن و وڵاتانی باكووری ئەفریقیان، بەو جیاوازییەی لە سووریا و عێراق فۆكووسێكی تایبەتیش لەسەر جڵەوكردنی فراوانخوازییەكانی ئێرانە.   كاربەدەستێكی پێشووی ئیدارەی دۆناڵد ترەمپ، سەرۆكی ئەمریكا بە (فۆرین پۆڵسی)ی گوتووە "بە بۆچوونی من ناكرێ لەلایەكەوە فەرمانی بەكارهێنانی هێزی سەربازیی جێبەجێبكەین و لەولاشەوە رێككەوتنی ئاشتیی جیهانی جێبەجێبكەین، چونكە ئەو رێككەوتنە كێشە بۆ فەرمانی بەكارهێنانی هێز دروستدەكات".  لە كۆتایی ٢٠١٩ ەوە ئەمریكا دەستیكردووە بە لێدانی میلیشیا عێراقییەكانی نزیك لە ئێران. گرژییەكانی نێوان هێزەكانی ئەمریكا و ئەو گرووپانە دوای كوژرانی قاسم سولەیمانی، فەرماندەی هێزەكانی قودس و ئەبومەهدی موهەندیس، فەرماندەی كەتایبی حیزبوڵڵای عێراق قووڵتر بووەنەتەوە. مانگی رابردوو بەرپرسانی سەربازیی ئەمریكا ئاماژەیان بۆ كرد كۆشكی سپی پلانی لێدانی كەتایبی حیزبوڵڵا ئامادە دەكات.  لە چوار مانگی رابردوودا زیاتر لە ٢ ملیۆن و ٣٤٠ هەزار تووشبووی كۆرۆنا تۆمار كراون، لەو ژمارەیە نزیكەی ١٧ هەزار كەسیان گیانیان لەدەستداوە. زۆربەی ئەو وڵاتانەی كە ئەمریكا و رووسیا ئۆپەراسیۆنەكانی دژەتیرۆری تێدا دەكەن بە دەست ساڵانێك شەڕ و وێرانكارییەوە دەناڵێنن، هەر ئەوەش وایكردووە هیچ كام لەو وڵاتانە توانای رێگریی لە بڵاوبوونەوەی ڤایرۆسی كۆرۆنایان نەبێت، لەكاتێكدا شەڕ و پێكدادانی نێوخۆیی رێگرە لەوەی هاریكارییە تەندروستییەكانیش بگەنە ئەو ناوچانە و تێیاندا چاودێرییەكی وردی بڵاوبوونەوەی ڤایرۆسەكە بكرێت.   ئەمریكا بە رواڵەت لەگەڵ بانگەوازەكەی گوتێرز و رەشنووسی ئەو بڕیارنامەیەیە كە فەرەنسا رەشنووسەكەی ئامادەكردووە. كرەفت لە هەڤپەیڤینێكی رۆژی پێنجشەممەی لەگەڵ رادیۆی گشتیی نیشتمانیی ئەمریكا NPR بە گەرمی پێشوازی لە بانگەوازەكەی نەتەوەیەكگرتووەكان كرد و هیوای خواست رەشنووسی بڕیارنامەكەی ئەنجوومەنی ئاسایش تاوەكو هەفتەی داهاتوو تەواو ببێت.  بەڵام دانوستانكارە ئەمریكییەكان ژێربەژێر هەوڵدەدەن رێككەوتن لەسەر بڕیارنامە فەرەنسییەكە دوابخەن. ئەمریكییەكانیش سەرەتا پێداگرییان لەسەر ئەوەكردبوو كە لە رەشنووسی بڕیارنامەكەدا ئاماژە بۆ ئەوە بكرێت كە ڤایرۆسی كۆرۆنا لە چینەوە سەریهەڵداوە و بە "ڤایرۆسی وۆهان" ناوی بهێنرێت، ئەوەش ناڕەزایی چینی لێكەوتەوە لەگەڵ كۆی بڕیارنامەكە.   بە گوێرەی راپۆرتەكە، ئەمریكا وازی لەو داوایە هێناوە، بەڵام رەتیشیكردووەتەوە پشتگیری لە بانگەوازی نەتەوەیەكگرتووەكان سەبارەت بە ئاگربەست لە سەرتاسەری جیهان بكات، هەر بۆیە حكومەتی پاریس ناچار بووە پێشنیازی ئاگربەستێكی سنووردارتر بكات. ئەمریكا ئامادەنەبووە بچێتە ریزی ئەو ٧٠ وڵاتەوە كە نامەی پشتگیری لە بانگەوازەكەی ئەمینداری گشتیی نەتەوەیەكگرتووەكانیان واژۆكردووە.   هەفتەی رابردوو، دانوستاندنكارەكانی ئەمریكا دژی ئەو بڕگەیە لە رەشنوونی بڕیارنامەكەش وەستانەوە كە تێیدا پشتگیری لە هەوڵەكانی رێكخراوی تەندرووستی جیهانی بۆ بەرەنگاربوونەوەی ڤایرۆسی كۆرۆنا دەكرێت، ئەوەش دوای ئەوەی ترەمپ هاریكاری دارایی ئەمریكا بۆ رێكخراوەكەی هەڵپەسارد و بەوە تۆمەتباری كردن كە پشتیوانی لە روانگەی حكومەتی چین دەكەن.   رووسیاش لەلایەن خۆیەوە سوورە لەسەر ئەوەی هێرشەكانی دژی رێكخراوە تیرۆریستییەكان دەبێ بەردەوامبن، لەكاتێكدا بەشێكی زۆر لەو گرووپانەی رووسیا بە تیرۆریستیان دەزانێت، لایەنەكەی دیكەی شەڕی نێوخۆی سووریان و بە لێدانی ئەوان ئەگەری ئاگربەست لە بنەڕەتەوە پووچەڵ دەبێتەوە. وەزارەتی دەرەوەی رووسیا لەوبارەوە دەڵێت "هیچ گومانمان نییە كە رێوشوێنەكانی دژی تیرۆر دەبێت بەردەوامبن".