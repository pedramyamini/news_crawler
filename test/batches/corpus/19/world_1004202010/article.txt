لە رووی ژمارەی قوربانیانی ڤایرۆسی کۆرۆنا، لەسەر ئاستی جیهان، نیویۆرک لە پلەی پێنجەمەدایە و لەسەر ئاستی ئەمریکاش لە پلەی یەکەم دێت، رۆژانە بە سەدان کەس لەم ویلایەتە بەهۆی کۆرۆناوە گیان لەدەستدەدەن.  قوربانیانی ڤایرۆسی کۆرۆنا لە نیویۆرک لە دوورگەی هارت دەنێژرێن، کە ئەم دوورگەیە گۆڕستانێکی گشتییە و ساڵانە ١٥٠٠ کەسی تێدا دەنێژرێ و ئێستا تایبەتکراوە بە مردووانی ڤایرۆسی کۆرۆنا.  کۆمپانیاکانی تایبەت بە ناشتنی تەرمەکان، بۆ ماوەی ١٤ رۆژ تەرمەکان لای خۆیان هەڵدەگرن و دواتر لە دوورگەکە دەیاننێژن، رۆژانە نزیکەی ٢٥ تەرم دەگوازنەوە بۆ ئەم گۆڕستانە گشتییە.  بەگوێرەی ئەو وێنانەی بڵاوکراونەتەوە، مردووەکان لە تەنیشت یەک و بەسەر یەکەوە دەنێژرێن، ئەمەش تاوەکو شوێنی زۆرترین تەرمی تێداببێتەوە.  ئەم دوورگەیە بە تەواوەتی بەرووی هاتووچۆی گشتی داخراوە و کەس بۆی نییە بەبێ مۆڵەت سەردانی بکات، لە ماوەی جەنگی نێوخۆیی ئەمریکا وەک بەندیخانەیەک بەکارهاتووە، دواتر کراوە بە پەناگەی کۆچبەرەکان و لەمدواییەش وەک گۆڕستانێکی گشتی لەلایەن شارەوانیی نیویۆرکەوە بەکاردەهێندرێت.  زیاتر ئەو کەسانە لەم گۆڕستانە دەنێژرێن کە بێ خاوەنن، بەتایبەتیش کەسانی بێماڵ کە بە هۆملێس دەناسرێنەوە.  ژمارەی تووشبووان بە ڤایرۆسی کۆرۆنا لە ئەمریکا  لە ٤٧٠ هەزار تووشبوو نزیکدەبێتەوە، بە تەنیا ژمارەی تووشبووانی ویلایەتی نیویۆرکیش زیاترە لە ژمارەی تووشبووانی ڤایرۆسەکە لە ئیسپانیا کە دووەمین وڵاتە زۆرترین تووشبووی بە کۆرۆنا لەسەر ئاستی جیهان لێ تۆمارکراوە.   تاوەکو ئێستا لە ویلایەتی نیویۆرک لە ئەمریکا، نزیکەی ١٦٠ هەزار کەس تووشی ڤایرۆسی کۆرۆنا بوون، زیاتر لە  ١٦ هەزار کەسیان چاکبوونەتەوە و ٧٠٦٧ کەسیش گیانیان لەدەستداوە.