لەو چوارچێوەیەدا حکومەتی یۆنان پلانی داڕشتووە بۆ ناردنی ٤٠٠ پۆلیسی دیکە بۆ باکووری رۆژهەڵاتی رووباری مەریج کە سنووری ئاویی تورکیایە لەگەڵ یۆنان.  نیکۆس پاناگیۆتۆپۆلس، وەزیری بەرگریی یۆنان رایگەیاند، پێشبینی دەکەن جارێكی دیکە گوشار بۆ سەر سنوورەکان زیاد بکات.  نیکۆس دەندیاس وەزیری دەرەوەی یۆنانیش لە لێدوانێکدا گوتی، "بەداخەوە کاربەدەستانی تورکیا لێدوانەکانیان بەجۆرێکە کە لە دوای قەیرانی کۆرۆنا رێگری ناکەن لە بەزاندنی سنوورەکان لەلایەن کۆچبەرانەوە".  حکومەتی تورکیا لە مانگی شووباتی ئەمساڵ دوای ئەوەی هێرشکرایە سەر یەکە سەربازییەکانیان لە ئیدلب و رایگەیاند، کە چیدیکە ناتوانێ رێگری بکات لە کۆچکردنی کۆچبەران لە دەروازە سنوورییەکانییەوە، بە هەزاران کۆچبەر لە تورکیاوە روویان لە سنوورەکانی یۆنان کرد. لە بەرامبەردا حکومەتی یۆنان رێوشوێنەکانی لەسەر سنوور تووندکردەوە و ماوە ماوە لە نێوان کۆچبەران و پۆلیسی یۆنان رووبەڕووبوونەوە روویدا.