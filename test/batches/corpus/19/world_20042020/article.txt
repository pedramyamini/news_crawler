راوێژکاری ئەڵمانیا لە کۆنفرانسێکی رۆژنامەڤانیدا ئاساییکردنەوەی ژیانی هەنگاو بەهەنگاو لە وڵاتەکەی راگەیاند، بەڵام دۆخی کۆرۆناشی بە رۆیشتن بەسەر رووبەرێکی تەنکی سەهۆڵبەندان  وەسفکرد.  دڵنیاییشیدا لەوەی هەرکاتێک دۆخەکە خراپتربێت سیستەمی تەندروستی  بەتایبەتی لە رووی یەکەی چاودێری چڕەوە بەڕووی کۆرۆنادا چڕتردەکەنەوە.  ئەنگێلا مێرکل، راوێژکاری ئەڵمانیا گوتی: "فرۆشگەکان کە رووبەڕیان ٨٠٠ مەتر چوارگۆشەیە دەکرێنەوە، بەڵام دەبێت بە رێنمایی باش ئەم کارە ئەنجامبدەن، ماددەی پاککەرەوە بەکاربهێنن. دەبێت لەوەش دڵنیابین کە نابێ نۆرەگرتنی درێژ لە شەقامەکان هەبێت. ئەمە بەشێکە لە چەندین بەرپرسیارییەتی و ئامادەکاری کە دەبێت لە داهاتوودا کاریان لەسەربکەین. "  تائێستا یەک ملیۆن و ٧٢٨ هەزار و ٣٥٧ کەس لە ئەڵمانیا پشکنینی کۆرۆنایان بۆ کراوە. واتە لە هەر یەک ملیۆن کەس ٢٠ هەزار کەس پشکنینیان بۆ کراوە. رۆژانەش ١٢٠ هەزار کەس پشکنینیان بۆ دەکرێت و حکومەت دەیەوێت لە داهاتوودا پشکنینەکان زیاتریش بکات تاوەکو بزانن ڤایرۆسەکە تاوەکو چەندە چووەتە ناو کۆمەڵگەوە.  وەزیری تەندروستیی ئەڵمانیا دەڵێت، بەراورد بە زۆربەی وڵاتانی جیهان باشتر شەڕی کۆرۆنایان کردووە و ئەنجامەکەشی لە کەمبوونەوەی ژمارەی تووشبووان دەبینن.   یەنس شپان، وەزیری تەندروستیی ئەڵمانیا دەڵێت: "ئێستا دەتوانین بڵێین سەرکەوتووبووین؛ توانیمان ئامارە بەرزەکان دابەزێنین، ژمارەی تووشبووان بەشێوەیەکی بەرچاو کەمیکردووە، بەتایبەتی لەرووی زیادبوونی رۆژ دوای رۆژەوە. پەتاکە ئێستا لە ژێر کۆنتڕۆڵدایە. "  ئەڵمانیا بە ٨٣ ملیۆن دانیشتووەوە و بە ئابوورییەکی ٣ , ٨٦ ترلیۆن دۆلارەوە بە چوارەم گەورەترین ئابووریی جیهان و یەکەم گەورەترین ئابووریی یەکێتیی ئەوروپا دادەندرێت.  پێشبینی دەکرێت بە هۆی کۆرۆناوە، بە رێژەی ١٠ % زیان بەر ئابوورییەکەی بکەوێت.   بەپێی ئامارەکان تائێستا ١٤٥ هەزار و ٧٤٢ کەس لە ئەڵمانیا تووشی کۆرۆنا بوون، لەو ژمارەیە ٤٦٤٢ کەس گیانیان لەدەستداوە. هەروەها ٨٨ هەزار کەسیش چاکبوونەتەوە. واتە زیاتر لە نیوەی تووشبووانی کۆرۆنا لەو وڵاتە چاکبوونەتەوە.