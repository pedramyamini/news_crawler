دۆناڵد ترەمپ لە گوتەیەکدا لە کۆشکی سپی گوتی، ماوەی سێ ساڵە دیموکراتەکان دەستیان بەو هەوڵانەیان کردووە و ئەوەشی بە کارێکی زۆر خراپ ناوبرد. سەرۆکی ئەمریکا گوتی، ئەوەی بەرامبەر ئەو کرا، نابێت بەرامبەر هیچ سەرۆکێکی دیکەی ئەمریکا دووبارە بکرێتەوە.   دۆناڵد ترەمپ ئاماژەی بە هەندێک لەو کێشانە کرد لە ماوەی ئەم سێ ساڵەدا بۆی دروستکرا، لەوانەش تۆمەتبارکردنی بەوەی رووسیا لە بەرژەوەندی ئەو دەستی لە هەڵبژاردنی سەرۆکایەتی ئەمریکا هەبووە و هەروەها پەیوەندییە تەلەفۆنییەکەی لەگەڵ سەرۆکی ئۆکراینا.   لەدوای چەندین مانگ هەوڵی دیمۆکراتەکان بۆ لێپێچینەوە و دواتریش دادگاییکردن، رۆژی چوارشەممە ئەنجوومەنی پیرانی ئەمریکا فایلی لێپێچینەوەی لە دۆناڵد ترەمپ، ٤٥ ـەمین سەرۆکی ئەمریکا داخست و کۆتایی بەو بابەتە هێنا.  بەپێی ئەنجامی دەنگدانەکە، ٥٣ سیناتۆر لە بەرژەوەندی و ٤٧ سیناتۆر لە دژی دۆناڵد ترەمپ دەنگیاندا و ترەمپ هیچ تۆمەتێکی بەسەردا ساخنەبووەوە کە لەلایەن ئەنجوومەنی نوێنەرانەوە خرابوونە پاڵی.  ئەو فایلە لە مانگی ئەیلوولی ٢٠١٩ ـدا لەلایەن نانسی پیلۆسی، سەرۆکی ئەنجوومەنی نوێنەران کە هاوکات سەر بە دیموکراتەکانە لە دژی دۆناڵد ترەمپ کرایەوە.  دیموکراتەکان هەموو هەوڵێکیان دا تاوەکو بیسەلمێنن ترەمپ تۆمەتبارە، بەڵام نەیانتوانی ئەو تۆمەتانە لە ئەنجوومەنی پیران بسەلمێنن، بۆیە ئەو ئەنجامەی ئێستا بەدڵی ئەوان نییە.