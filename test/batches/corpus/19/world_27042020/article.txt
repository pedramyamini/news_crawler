جۆزیپی کۆنتی، سەرۆکوەزیرانی ئیتاڵیا لە گوتارێکیدا رایگەیاند، لە مانگی داهاتووەوە دەستدەکەن بە کەمکردنەوەی رێکارەکانی قەدەخەی هاتووچۆ و رێگەدان بە چوونە دەرەوەی خەڵک لە ماڵەکانیان.  کۆنتی راشیگەیاند، لە ٤ی ئایارەوە رێگە بە خەڵک دەدرێت سەردانی کەسوکاریان بکەن، بەڵام دەبێت دەمامک ببەستن و هاوکات ژمارەی سەردانیکەرانیش کەمبێت.  لە چوارچێوەی پلانی حکومەتی ئیتاڵیا بۆ کەمکردنەوەی رێکارەکان، پارک و هەروەها چەند شوێنێکی دیکەی گشتی دەکرێنەوە، بەڵام قوتابخانەکان تاوەکو مانگی ئەیلول بە داخراوی دەمێننەوە.   ئیتاڵیا بە ناوەندی بڵابوونەوەی ڤایرۆسی کۆرۆنا لە ئەوروپا دادەندرێت. ئەم ڤایرۆسە زیانێکی گەورەی لەو وڵاتە داوە. یەکەمین حاڵەتی تووشبوون بە ڤایرۆسی کۆرۆنا لە ئیتاڵیا لە ٣١ی کانوونی دووەمی ٢٠٢٠ تۆمارکراوە، ئەمەش کاتێک بەرپرسانی ئیتاڵیا پشکنینیان بۆ دوو گەشتیاری چینی لە شاری رۆما کردووە و بۆیان دەرکەوتووە هەڵگری ڤایرۆسەکەن  کەمکردنەوەی رێکارەکان بەرامبەر بە ڤایرۆسی کۆرۆنا لە ئیتاڵیا، لە کاتێکدایە تائێستا لەم وڵاتە ١٩٧ هەزار و ٦٧٥ کەس تووشی کۆرۆنا بوون، ٢٦ هەزار و ٦٤٤ کەس گیانیان لەدەستداوە و ٦٤ هەزار و ٩٢٨ کەسیش چاکبوونەتەوە.