سەرۆکی ئەمریکا لە دوو کۆنفرانسی رۆژنامەڤانیدا خۆی واپیشاندا کە وڵاتەکەی بەسەر کۆرۆنادا زاڵە و لەوپەڕی ئامادەباشیدایە، بەڵام ناوەندی هەواڵی نیوزویکی ئەمریکی زانیاریی نهێنیی دەستکەوتووە کە ئیدارەکەی دۆناڵد ترەمپ خۆی بۆ قەیرانێکی جیهانیی گەورەتر ئامادەدەکات کە پێشبینی دەکرێت کۆرۆنا دروستی بکات.   ناوەندی نیشتمانیی هەواڵگریی پزیشکیی ئەمریکی، هۆشداریدەدات لە زاڵبوونی کۆرۆنا بەسەر گۆی زەویدا. ناوەندەکە مەترسیی بڵاوبوونەوەی کۆرۆنای گەیاندە بەرزترین ئاست.  کۆرۆنا لە هەموو کیشوەرەکان بڵاوبووەتەوە و زیاتر لە ٨٥ هەزار کەسی تووشکردووە. لە ئەمریکا زیاتر لە ١٠٠ تووشبوو تۆمارکراون و شەش کەس گیانیان لەدەستداوە.  بەرپرسێکی پێنتاگۆن دەڵێت، ترس لە کاریگەریی کۆرۆنا نییە، ترس لەوەیە بەهۆی گەڕانەوەی توشبووان لە دەرەوەی وڵاتەوە کۆرۆنا لە ئەمریکا بڵاوبێتەوە.  بەرپرسانی ئەمریکی وشەی "pandemic" بۆ کۆرۆنا بەکاردێنن، ئەو وشەیە بە مانای "نەخۆشیی جیهانگرەوە" دێت لە کاتێکدا جاران وشەی  "epidemic" بەکاردەهات بە مانای "نەخۆشیی وڵاتگرەوە".  رێکخراوی تەندروستیی جیهانی رەتیدەکاتەوە وشەی "نەخۆشیی جیهانگرەوە" بەکاربهێنێت. هەموو رێکخراوەکانی نەتەوەیەکگرتووەکان لەژێر یەک بەرنامەدا کار بۆ لەناوبردنی کۆرۆنا دەکەن و بڕیارەکانیش لە جنێڤ دەردەچن.