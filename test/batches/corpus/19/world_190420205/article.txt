لە دوای بڵابوونەوەی ڤایرۆسی کۆرۆنا لە هیندستان لە کۆتاییەکانی مانگی کانوونی دووەمی ٢٠٢٠، پۆلیسی ئەم وڵاتە بە چەندین رێگە هەوڵیداوە هۆشیاری لە نێو خەڵک بڵاوبکاتەوە، تاوەکو لەم ڤایرۆسە خۆیان بپارێزن و لە ماڵەکانیاندا بمێننەوە.  ئەمجارەیان لە شاری چننای کە دەکەوێتە باشووری هیندستان، پۆلیس، فیلێکیان هێناوە و دەمامکیان بۆ بەستووە، لەم رێگەیەوە بەخەڵک دەڵێن گرنگە بۆ خۆپارێزی دەمامک بپۆشن و لە ماڵەکانتان بمێننەوە.  سێلڤام، کە ئەفسەری پۆلیسە لە شارەکە دەڵێت: "رۆژ لە دوای رۆژ تووشبووانی کۆرۆنا لە هیندوستان زیاتر دەبن، بۆیە دەبێت خەڵک لە ماڵەکانیان بەتەنیا بمێننەوە. وەک بەشێکیش لە کامپەینی هۆشیاری، ئێمە ئەم فیلەمان هێناوە و دەمامکمان بۆ بەستووە، دەمانەوێت لەم رێگەیەوە هۆشیاری بڵاوبکەینەوە. گرنگە کە هەموو کەس دەمامک بپۆشێت. "  فیلەکە لە رێگەی ئۆتۆمبێلێکەوە بە شەقامەکانی چننای دەگەڕێندرێت. ئامانج لێی ئەوەیە هەموو کەس ئەم فیلە بە دەمامکەوە ببینێت و هانبدرێت ئەوانیش دەمامک بپۆشن.  پێشتر پۆلیسی ئەمشارە چەندین چالاکی دیکەی هاوشێوەیان ئەنجامداوە، بەتایبەتیش لەبارەی خۆپارێزی کۆمەڵایەتی، دەستشووشتن و مانەوە لە ماڵدا...  سێلڤام دەڵێت: "پۆلیس دەستپێشخەری زۆری کردووە لە کامپەینی هۆشیاری بەرامبەر بە ڤایرۆسی کۆرۆنا و دەستپێشخەرییەکان سەرنجی خەڵکیان راکێشاوە. بەر لەمەش، کڵاوی مۆتۆڕسکیلمان خستە سەر سەرمان و نمایشێکی تایبەتمان بۆ  گرنگی دەستشووشتن لە نێو خەڵک کرد. بەدەر لەمەش ئێمە لە رێگەی مایکرۆفۆنەکان و هەروەها بڵاوکراوەکانەوە هۆشیاری بڵاودەکەینەوە. "  ژمارەی دانیشتووانی لە سەرووی ١.٣ ملیار کەسەوەیە، تائێستا ١٦ هەزار و ٣٦٥ کەس لەم وڵاتە تووشی ڤایرۆسی کۆرۆنا بوون، لەو ژمارەیە ٥٢١ کەس گیانیان لەدەستداوە و دوو هەزار و ٤٦٦ نەخۆشیش چاکبوونەتەوە.