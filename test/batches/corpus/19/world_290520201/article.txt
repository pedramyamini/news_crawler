ئێدوارد فلیپ، سەرۆکوەزیرانی فەرەنسا لە کۆنفرانسێکی رۆژنامەڤانیدا رایگەیاند، لە هەفتەی داهاتووەوەو رێگە بە کرانەوەی سەرجەم باڕ و چێشتخانەکان دەدەن و هاوکات پارکە گشتییەکانیش لە پاریس دەکەنەوە.  سەرۆکوەزیرانی فەرەنسا راشیگەیاند، رێگە بە گەڕانەوەی قوتابییەکان بۆ قوتابخانەکانیان دەدەن، بەڵام نابێت هیچ پۆلێک لە ١٥ قوتابی زیاتری تێدابێت.  لەگەڵ کەمکردنەوەی رێکارەکانی کۆرۆنا و هەڵگرتنی باری نائاسایی لە فەرەنسا، هاوکات حکومەتی ئەم وڵاتە چەند رێنماییەکی تایبەتی بە خۆپارێزی لە کۆرۆنا دەرکردوون و داوا لە خەڵکی وڵاتەکەیان دەکات پابەندبن بە رێکارەکانی خۆپارێزی لە ڤایرۆسەکە.  لەرووی تووشبوون بە کۆرۆنا فەرەنسا لەسەر ئاستی جیهان لە پلەی حەوتەمدا دێت، تائێستا لەم وڵاتە ١٨٦ هەزار و ٢٣٨ کەس تووشی کۆرۆنابوون و ٢٨ هەزار و ٦٦٢ کەسیش گیانیان لەدەستداوە.