بەپێی پلانی حکومەتەکەی جۆنسن، لە یەکی حوزەیرانەوە قوتابخانە سەرەتاییەکان دەکرێنەوە، هاوکات دەست دەکەن بە قۆناخی دووەمی رووبەڕووبوونەوەی کۆرۆنا لە وڵاتەکەیاندا.  بۆریس جۆنسن، سەرۆکوەزیرانی بەریتانیا گوتی: "ئەمڕۆ دەتوانم پشتڕاستیبکەمەوە کە ئێمە لە پێگەیەکدا دەبین بتوانین بەرەو قۆناخی دووەم هەنگاوبنێین. وەک بەشێک لە قۆناخی دووەم، پلانمان دەبێت بۆ کردنەوەی قوتابخانەکان، چونکە پەروەردەی منداڵەکانمان گرنگە بۆ خۆشگوزەرانیان، تەندروستیان و هەروەها داهاتوو و دادپەروەری کۆمەڵایەتییان. بۆیە لەگەڵ ئەم سیاسەتەی کە لە زۆربەی وڵاتان گیراوەتەبەر، ئێمەش دەمانەوێت منداڵەکانمان بە رێگەیەکی گونجاو و سەلامەت بگەڕێنینەوە پۆلەکانیان".  بۆ رێگری لە بڵاوبوونەوەی ڤایرۆسی کۆرۆنا  لە مانگی ئادارەوە چەندین رێکاری تووند لە بەریتانیا راگەیێندراون لەنێویاندا قەدەخەی هاتووچۆ، بەڵام ئێستا رەخنەی تووند لە حکومەت دەگیردرێت، کە خۆیان پابەندی رێکارەکان نین.  دۆمەنیک کەمینگس، گەورە راوێژکاری سەرۆکوەزیرانی بەریتانیا تۆمەتبارە بە پێشێلکردنی رێکارەکان و دەگوترێت ٤٠٠ کیلۆمەتر رۆشتووە تاوەکو دایک و باوکی ببینێت، ئەمەش پێشێلی رێکارەکانە، سەرۆکوەزیران بەرگری لە کەمینگس دەکات، بەڵام سەرۆکی پارتی ئۆپۆزیسیۆنی بەریتانیا دەڵێت: من سەرۆکوەزیران بوومایە دەرم دەکرد.   کێیر ستارمێر، سەرۆکی پارتی کاری بەریتانیا دەڵێت: "ئەگەر من سەرۆکوەزیران بوومایە کەمینگسم دەردەکرد. ئێستا دەبێت لەبارەی ئەو شتانەی روویانداوە لێکۆڵینەوە هەبێت. بەڵام من بوومایە ئەوەم دەکرد. "  لەڕووی تووشبوون بە کۆرۆنا بەریتانیا لەسەر ئاستی جیهان لە پلەی پێنجەم دێت، تاوەکو ئێستا لەم وڵاتە ٢٥٩ هەزار و ٥٥٩ کەس تووشی ڤایرۆسەکە بوون و ٣٦ هەزار و ٧٩٣ کەس گیانیان لەدەستداوە.