چۆی جونگ، پزیشکێکی کۆریای باکوورە، لەکاتی بڵابوونەوەی ڤایرۆسی سارس لە کۆریای باکووربووە، جۆنگ دەڵێت: حکومەتی وڵاتەکەی زانیارییەکانی پەیوەست بە ڤایرۆسی کۆرۆنا دەشارێتەوە، راستییەکان ئاشکرا ناکات.  ئەم پزیشکە کە ئێستا دانیشتووی کۆریای باشوورە ئاماژە بەوەدەدات، بەرپرسانی کۆریای باکوور رێگری لە پزیشک و کارمەندانی تەندروستی دەکەن، پشکنین بۆ خەڵک بکرێت و تووشبوون بە ڤایرۆسەکە پشتڕاستبکرێتەوە.  بەفەرمی تووشبوونی هیچ کەسێک بە کۆرۆنا لە کۆریای باکوور تۆمارنەکراوە، بەڵام بەگوتەی ئەم پزیشکە و هەروەها چالاکڤانەکانی کۆریای باشوور چەندین کەس لە کۆریای باکوور تووشی کۆڤید ١٩ بوونە و بەشێک لە تووشبووەکان گیانیان لەدەستداوە.   کۆریای باکوور دراوسێی چینە و پەیوندییەکی پتەوەی لەگەڵ ئەم وڵاتەداهەیە، هەرچەندە لە دوای بڵابوونەوەی ڤایرۆسی کۆرۆنا، کۆریای باکوور سنوورەکانی لەگەڵ چین داخست، بەڵام باس لەوە دەکرێت داخستنی سنوورەکان یەکجاری نییە و ئێستاش هاتوچۆ لەم سنوورانەدا هەیە.  سەرچاوە جیهانییەکانی هەواڵ بڵاویان کردەوە لە سەرەتای بڵاوبوونەوەی ڤایرۆسەکە لە دەرەوەی چین، بازرگانێکی ئەو وڵاتە لە دوای گەڕانەوەی لە چین، کەرەنتینکرابوو. بازرگانەکە کەرەنتینەکەی پێشێلکردبوو و بە مەبەستی خۆشووشتن سەردانی گەرماوێکی کردبوو، دوای ئەوەی بەرپرسانی کۆریا بینیبوویان، دەگوترێ هەر لەوێ گوللەبارانیان کردبوو.  رۆژی ١٠ی ئەم مانگە حکومەتی کۆریای باکوور ژمارەیەک وێنەی بڵاوکردەوە کە تێیاندا کیم جۆنگ ئونی سەرۆکی وڵاتەکە لەگەڵ کۆمەڵێک ئەفسەر دەرکەوت، گوایە سەرپەرشتی مانۆڕێکی تۆپهاوێشتن دەکات.  کۆریای باکوور لە ماوەی چەند هەفتەی رابردووەوە، دەستی بە چالاکییە سەربازییەکانی کردووەتەوە، دوای ئەوەی بۆ ماوەی دوو مانگ بێدەنگ بووبوو کە شارەزایان پێیانوایە بەهۆی بڵاوبوونەوەی ڤایرۆسی کۆرۆنا بووە.