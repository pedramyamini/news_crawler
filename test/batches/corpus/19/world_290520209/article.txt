هایکۆ ماس، وەزیری دەرەوەی ئەڵمانیا رۆژی هەینی لە کۆنفرانسێکی رۆژنامەڤانیدا لەبارەی یاسای ئاسایشی نیشتمانی هۆنگ کۆنگ کە لەلایەن پەرلەمانی چینەوە پەسەندکراوە رایگەیاند، یەکێتی ئەوروپا لەم بارەوە هەڵوێستێکی روونی هەیە و نابێت ئۆتۆنۆمی هۆنگ کۆنگ لەبارببرێت.  وەزیری دەرەوەی ئەڵمانیا راشیگەیاند، ئێمە چاوەڕێی ئەوە دەکەین حکومەتی چین رێز لەمافەکانی خەڵکی هۆنگ کۆنگ و هەروەها مافەکانی ئازادی رادەربڕین بگرێت، ئەمەش لەسەر بنچینەی یەک دەوڵەت و دوو سیستەم.  پەرلەمانی چین رۆژی پێنجشەممە بە دوو هەزار و ٨٧٨ دەنگی بەڵێ لە بەرامبەر یەک دەنگی نەخێر یاسای ئاسایشی نیشتمانیی هۆنگ کۆنگی پەسەندکرد، سەڕەرای هۆشدارییە نێودەوڵەتییەکان و هۆشداری هەندێک لایەنی هۆنگ کۆنگ.  یاساکە بوار بە حکومەتی چین دەدات دەزگای ئەمنی و دادوەری لە هەرێمی هۆنگ کۆنگ هەبێت و هاووڵاتیانی ئەو هەرێمە لەسەر هەوڵدان بۆ جیابوونەوە لە چین، پێشێلکردنی دەسەڵاتی پەکین و بەکارهێنانی تووندوتیژی دژی پۆلیس دادگایی بکات، ئەمەش ناڕەزایی نێوخۆیی هۆنگ کۆنگ و وڵاتانی جیهانیشی لێکەوتەوە.  لەساڵی ١٨٤٢ تاوەکو ساڵی ١٩٩٧ لەژێر کۆلۆنیای بەریتانیا بووە و لە ساڵی ١٩٩٧ بەریتانیا هۆنگ کۆنگی بە رێککەوتنێک تا ساڵی ٢٠٤٧ رادەستی چین کردەوە بەو مەرجەی کە جگە لە کاروباری دەرەکی و بەرگریی هەرێمەکە لە هەموو روویەکەوە سەربەخۆ بێت، رەخنەگرانی ئەم یاسایەش دەڵێن، یاساکە پێچەوانەی ناوەڕۆکی ئەو رێککەوتننامەیەیە.