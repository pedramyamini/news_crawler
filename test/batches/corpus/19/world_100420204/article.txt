وەزیرانی دارایی وڵاتانی ئەندام لە یەکێتیی ئەوروپا، رۆژی پێنجشەممە لە کۆبوونەوەکەیاندا رێککەوتوون کە ٥٠٠ ملیار یۆرۆ بۆ رووبەڕووبوونەوەی ڤایرۆسی کۆرۆنا تەرخانبکرێت.  ئەم بڕە پارەیە بە وڵاتانی ئەندام لە یەکێتییەکە دەدرێت تاوەکو بتوانن بەشێوەیەکی باشتر رووبەڕووی ڤایرۆسەکە ببنەوە و هاوکات کەموکوڕییە داراییەکانیان پڕبکەنەوە.   رێککەوتنی وەزیرانی دارایی ئەوروپا لەسەر ئەم بڕە پارەیە، کەمترە لە بودجەیەی بەنکی ناوەندی ئەوروپا داوایکردبوو بۆ رووبەڕووبوونەوەی کۆرۆنا تەرخانبکرێت.  رۆژی پێنجشەممە جۆزیپی کۆنتی، سەرۆکوەزیرانی ئیتاڵیا رایگەیاند، پێویستە یەکێتیی ئەوروپا هەنگاوی وردتر و باشتر بنێت لە رووبەڕووبوونەوەی ڤایرۆسی کۆرۆنا و هاوکاری ئەو وڵاتە بکات کە بە خراپی تووشی ڤایرۆسەکە بوون.  کۆنتی راشیگەیاندووە، ئیتاڵیا، میکانیزمی سەقامگیریی ئەوروپا کە ئاژانسێکی تایبەت بە هاوکاری دارایی سەر بە یەکێتی ئەوروپایە رەتدەکاتەوە، چونکە کارەکانی ئەم ئاژانسە نادروست و هاوکاری وڵاتان نابێت، بەڵکو ئیتاڵیا لەگەڵ سیستەمی یۆرۆباونددایە، واتە پێدانی پارەی کاش وەک قەرز بە وڵاتان، لە بەرامبەر فرۆشتنی قەواڵە داراییەکانیان.   لە دوای ئەمریکا، زۆرترین ژمارەی تووشبوو بە ڤایرۆسی کۆرۆنا لە وڵاتانی ئەوروپا لە نێویاندا لە   ئیسپانیا، ئیتاڵیا، ئەڵمانیا و فەرەنسا تۆمارکراون.   بەپێی ئامارەکان تائێستا لە ٥٧ وڵات و ناوچەی ئەوروپا ٧٧٥ هەزار کەس تووشی ڤایرۆسی کۆرۆنا بوون، لەو ژمارەیە ١٨٣ هەزار کەسیان چاکبوونەتەوە و ٦٥ هەزار تووشبووش گیانیان لەدەستداوە.