بڵاوبوونەوەی پەتای كۆڤید - ١٩ و مانەوەی خەڵك لە ماڵەكانیان بووەتە هۆی زیادبوونی خواست بۆ كارەبای ماڵان، بەڵام لەلایەكی دیكەوە بەهۆی داخستنی كارگەكان و راگەیاندنی قەدەخەی هاتووچۆوە، خواست لەسەر كارەبا لە شوێنە خزمەتگوزاری، بازرگانی و پیشەسازییەكان بەشیوەیەكی بەرچاو كەمبووەتەوە، كاریگەری ئەوەش لەسەر كەمبوونەوەی خواست لەسەر كارەبا زیاتر دەكات، گەورەتر دەبێ لەو كاریگەرییەی بەرزبوونەوەی بەكارهێنانی كارەبای ماڵان دروستیكردووە.   بەپێی ئەو زانیاریانەی لە ٣٠ وڵاتی جیهان كۆكرانەتەوە و دەرخەری ٣٣ % ی كۆی خواستی كارەبایە لە جیهاندا، كەمبوونەوەی خواستی كارەبا لەسەر ئەوە وەستاوە قەدەخەی هاتووچۆ تاوەكو كەی بەردەوام دەبێت.   ئاژانسی نێودەوڵەتیی وزە IEA پێشبینیدەكات ئەمساڵ خواستی كارەبا بەڕێژەی ٥ % كەمبكات و لە هەندێك ناوچەی جیهان بگاتە ١٠ %.   بەپێی ئاژانسەكە هۆكاری سەرەكی ئەم كەمبوونەوەیە پابەندبوونە بە دەردانی دووانەئۆكسیدی كاربۆن و جێبەجێكردنی هەنگاوەكانی ٢٠١٩ بۆ كوژاندنەوەی كانەكانی خەڵۆز و جێبەجێكردنی رێكارەكانی بەرەنگاربوونەوەی ڤایرۆسی كۆرۆنا لە جیهاندا.   لەوانەیە هەستانەوەیەكی خێرای گەشەی ئابووری جیهان ببێتە هۆی گۆڕان لەو رێژەیەدا كە بۆ كەمبوونەوەی خواستی كارەبا پێشبینیكراوە، بە جۆرێك دەكرێت كەمبوونەوەكە بۆ نیوەی ئەوەی پێشبینیكراوە كەم ببێتەوە، لەكاتێكدا ئەگەر رێكارەكانی قەدەخەی هاتووچۆ جارێكی دیكە بە تووندی پەیڕەو بكرێن، ئەوە دەبێتە هۆی ئەوەی خواستی كارەبا بە رێژەیەكی زیاتر لەوەی پێشبینیكراوە كەم ببێتەوە.   خواستی كارەبای جیهان لە چارەكی یەكەمی ئەمساڵ بەرێژەی ٢.٥ % لەچاو چارەكی یەكەمی ٢٠١٩ دابەزیوە، ئەوەش لەكاتێكدا كە لەو سێ مانگەدا زۆر لە وڵاتان بۆ ماوەی كەمتر لە یەك مانگ بوو قەدەخەی هاتووچۆیان راگەیاندبوو.   بەرزترین رێژەی كەمبوونەوەی خواست بۆ كارەبا لە چارەكی یەكەمی ئەمساڵدا بە بەراورد بە چارەكی یەكەمی ٢٠١٩ لە چین بووە. خواست لەسەر كارەبا لە چین، لەماوەی سێ مانگی یەكەمی ئەمساڵدا بە رێژەی ٦.٥ % كەمیكرد. هۆكاری ئەمە بۆ ئەوە دەگەڕێتەوە كە ئەو وڵاتە یەكەم وڵات بوو لە نێوەڕاستی مانگی كانوونی دووەمی ئەمساڵەوە قەدەخەی هاتووچۆی پەیڕەو كرد.  دابەزینی خواستی كارەبا لە وڵاتانی دیكەی جیهان كەمتر بووە لەوەی چین، ئەوەش لەبەر دوو هۆكاری سەرەكی: یەكەمیان ئەوەیە لەو وڵاتانە رێكارەكانی پێشگیری لە بڵاوبوونەوەی پەتای كۆڤید - ١٩ لە سەرەتاكانی مانگی ئادارەوە پەیڕەوكراون، واتە نزیكەی دوو مانگ درەنگتر لە چین. هۆكاری دووەمیان بۆ ئەوە دەگەڕێتەوە كە كانوونی دووەم و شوباتی ئەمساڵ هێندەی ساڵانی رابردوو سارد نەبووە، هەر ئەوەش وایكرد خواستی كارەبا لە وڵاتانی ئەوروپا، ژاپۆن، كۆریای باشوور و ئەمریكا بە رێژەی ٢.٥ % بۆ ٤.٥ % كەمبێتەوە.   زیاترین دابەزینی خواستی كارەبا لەو وڵاتانە بووە كە قەدەخەی هاتووچۆی تەواویان راگەیاند و خزمەتگوزارییەكان بەشێكی گەورە لە ئابووری وڵات پێكدەهێنن. هەردوو ئەم پێورانە ئیتاڵیا دەگرنەوە، كە تێیدا خواستی كارەبا بەرێژەی ٢٥ % دابەزیوە. بەڵام لەو قۆناخەی كە لە ئەمریكا و وڵاتانی ئەوروپا و ژاپۆن رێكارەكانی قەدەخەی هاتووچۆ بەشێوەی نیوەچڵ بەڕێوەچوون، خواستی كارەبا بەڕێژەی ١٠ % دابەزیوە.   كات و ماوەی بەكارهێنانی كارەبا لە ماوەی پەیڕەوكردنی قەدەخەی هاتووچۆدا گۆڕانیان بەسەردا هاتووە، بە جۆرێك بەكارهێنانی كارەبا لە رۆژانی هەفتەدا وەك رۆژانی یەكشەممەی لێهاتووە. لە رۆژانی پشوودا خواستی كارگە و ناوەندە بازرگانییەكان لەسەر كارەبا بەشێوەیەكی بەرچاو دادەبەزێت و زۆربەی هەرە زۆری كارەبا بەكارهاتووەتە هەر ئەوەیە كە لە ماڵان بەكاردەهێنرێت.  گەورەترین زیانی قەدەخەی هاتووچۆ بەر سێكتەرە جیاجیاكانی خزمەتگوزاری كەوتووە، لەوانەش تاكفرۆشی، ئۆفیس، هۆتێل، گەشتیاری. لەنێو وڵاتانی یەكێتی ئەوروپادا، دابەزینی خواستی كارەبای كەرتە خزمەتگوزارییەكان لە سەرەتای مانگی ئادارەوە بەرچاو بووە. لە سەرەتای مانگی ئادار بەدواوە ئیتاڵیا یەكێكە لەو وڵاتانەی ئەوروپا بووە كە قورسترین زەبری پەتای كۆڤید - ١٩ بەر خواستی كارەبای كەرتە خزمەتگوزارییەكان كەوتووە، بە جۆرێك لە سەرەتای مانگی ئادار تاوەكو كۆتایی چارەكی یەكەم خواستی كارەبای كەرتە خزمەتگوزارییەكان بە رێژەی ٧٥ % لە چاو هەمان ماوە لە ٢٠١٩ دابەزیوە.   لەلایەكی دیكەوە تێكڕای خواستی كارەبا لە سێكتەری پیشەسازی كەمتر لە كەرتی خزمەتگوزاری كاریگەر بووە، چونكە هەندێك لە وڵاتان بە مەرجی جێبەجێكردنی رێكارە تەندروستییەكان رێگەیان بە كارگەكان دابوو لە كارەكانیان بەردەوامبن. لە چین كەمبوونەوەی خواستی كارەبا لە سێكتەری پێشەسازی زیاتر دەركەوتووە. خواستی كارەبا لە سێكتەری بیناسازی و پیشەسازی بە رێژەی ١٢ % كەمبووەتەوە، ئەم دوو كەرتە لە ٢٠١٩ دا رێژەی ٦٨ % كۆی خواستی كارەبای چینیان پێكهێناوە.    لە زۆربەی وڵاتانی جیهاندا بەهۆی قەدەخەی هاتووچۆ و مانەوەی خەڵك لە ماڵەكانیان، خواستی كارەبای ماڵان بەشێوەیەكی بەرچاو بەرزبووەتەوە. لە دوایین هەفتەی مانگی ئادار و سەرەتای هەفتەی یەكەمی مانگی نیسان، خواستی كارەبای ماڵان بە بەراورد بەهەمان هەفتە لە مانگەكانی ئادار و نیسانی ساڵی رابردوو بە رێژەی ٤٠ % بەرزبووەتەوە.  ئاژانسی نێودەوڵەتی وزە پێشبینیدەكات ئەمساڵ دابەزینی خواستی كارەبا بە رێژەی ٥ % بێت، ئەمەش گەورەترین رێژەی دابەزینی خواستی كارەبایە لەكاتی پاشەكشەی ئابووری ١٩٣٠ یەوە. دابەزینی خواستی كارەبای ئەمساڵ شەش هێندەی كەمبوونەوەی خواستی كارەبایە لەكاتی قەیرانە داراییەكەی ٢٠٠٩.  لە ساڵی ٢٠٠٩، بەهۆی گەشەی بەردەوامی ئابووری چین و هیندستانەوەو كەمبوونەوەی خواستی كارەبای ناوچەكانی دیكەی جیهان قەرەبوو دەبوویەوە، بەڵام ئێستا چین و هیندستان هەمان پێگەی ٢٠٠٩ یان نییە، چونكە گەشەی خواستی كارەبای ئەو دوو وڵاتەش خاوبووەتەوە و هەردووكیان وەك ناوچەكانی دیكەی جیهان بەدەست قەیرانی پەتای كۆڤید - ١٩ ەوە دەناڵینن.   ئەگەر ئابووری جیهان بە خێراییش هەڵسێتەوە و هەموو كەرتە جیاجیاكانی ئابووری دەستبەكار بكەنەوە، هێشتا خواست بۆ كارەبا لە ٢٠٢٠ بەرێژەی ٢ % كەمدەكات. بەڵام رەنگە بڵاوبوونەوەی بەرفراوانی كۆڤید - ١٩ لە وڵاتانی ئەمریكای لاتین و وڵاتانی تازە گەشەسەندوو و شەپۆلی دووەمی ڤایرۆسی كۆرۆنا لە پاییزدا ببێتە هۆی كەمبوونەوەی خواستی كارەبا بەڕێژەی زیاتر لە ٥ %.  كاریگەری رێكارەكانی قەدەخەی هاتووچۆ لەسەر كەمبوونەوەی خواستی كارەبا لەو وڵاتانە كەمتر بووە كە ئابوورییەكەیان پشت بە پیشەسازی دەبەستێت، چین یەكێكە لەو وڵاتانەی كە كەرتی پیشەسازییەكەی زیاتر لە ٦٠ % ی خواستی كارەبای ئەو وڵاتەی پێكهێناوە، لەكاتێكدا كەرتی خزمەتگوزارییەكەی تەنیا ١٠ % ی خواستی كارەبای لە ٢٠١٩ دا پێكهێناوە، هەر بۆیە قەدەخەی هاتووچۆ كاریگەرییەكی كەمتری لەسەر خواستی كارەبا هەبووە.   كەرتی پیشەسازی ئەمریكا تەنیا ٢٠ % خواستی كارەبا پێكدەهێنێت، لەكاتێكد كەرتی خزمەتگوزاری ئەو وڵاتە بەڕێژەی ٤٠ % خواستی كارەبا لەخۆدەگرێت، هەر بۆیە رێكارەكانی قەدەخەی هاتووچۆ كاریگەرییەكی گەورەتر لەسەر خواستی كارەبا لە ئەمریكا دروستدەكات، هەرچەند خزمەتگوزارییە بنەڕەتییەكان بەردەوامن. كەرتەكانی خزمەتگوزاری ئەورووپاش گورزی گەورەیان بەردەكەوێت، چونكە خزمەتگوزاری بەشێكی گەورە لە ئابووری وڵاتانی ئەوروپی پێكدەهێنێت.  قەدەخەی هاتووچۆ و كەمبوونەوەی خواستی كارەبا وایكردووە وزە پاكەكان بەشدارییەكی گەورەتریان لە بەرهەمهێنانی كارەبادا هەبێت. بەرهەمهێنانی كارەبای جیهان لە چارەكی یەكەمی ئەمساڵ بەڕێژەی ٢.٦ % لە چارەكی یەكەمی ٢٠١٩ كەمترە بووە.   بەڵام بەرهەمهێنانی كارەبا بە وزە پاكەكان بەڕێژەی ٣ % زیادیكردووە. لە ماوەی یەكساڵی رابردوو بەرهەمی كارەبای بەرهەمهاتوو لە با بە رێژەی بەرچاو زیادیكردووە و بەرهەمی كارەبای خۆریش بە هۆی دەستبەكاربوونی پڕۆژە نوێیەكان لە چاو ساڵانی پێشوو هەنگاوی گەورەی ناوە. لە چارەكی یەكەمی ئەمساڵدا، ٢٨ % كارەبای جیهان لە سەرچاوە پاكەكانەوە دابینكراوە، بەو پێیەش رێژەی بەرهەمهێنانی كارەبا لە وزە پاكەكان بە رێژەی ٢ % لە چاو چارەكی یەكەمی ٢٠١٩ بەرزبووەتەوە.   دابەزینی خواست كاریگەرییەكی ئەوتۆ لەسەر بەرهەمی كارەبای وزە پاكەكان دانانێت. بەڵام بەرهەمی كارەبای سەرچاوە پاكەكانی وزەی لێدەرچێت، لە چارەكی یەكەمی ئەمساڵدا، بەرهەمی كارەبای هەموو سەرچاوەكانی دیكەی كارەبا دابەزیوە.   كارەبای بەرهەمهاتوو لە وزەی ئەتۆمی لە سێ مانگی یەكەمی ئەمساڵدا بەڕێژەی ٣ % دابەزیوە، ئەوەش بەشێكی بۆ دابەزینی خواست و بەشێكی دیكەی بۆ دابەزینی ژمارەی ریاكتۆرە چالاكە ئەتۆمییەكانی هەندێك ناوچە دەگەڕێتەوە. بەڵام بەشێوەیەكی گشتی بەرهەمی كارەبای ئەو سەرچاوانە زیادیكردووە كە كاربۆنێكی كەمتر دەرژێننە هەوا و ژینگەوە، بەرهەمی كارەبای نەوت و خەڵووز بە رێژەی ٣ % كەمی كردووە، بەڵام كارەبای بەرهەمهاتوو لە گازی سروشتی بە رێژەی ٤ % بەرزبووەتەوە، هۆكاری ئەوەش بۆ نرخی هەرزانی گاز لەبەرامبەر نەوتدا دەگەرێتەوە.   لە چارەكی یەكەمی ئەمساڵ، بەرهەمهێنانی كارەبا بە بە خەڵووز لەچاو چارەكی دووەمی ٢٠١٩ بە رێژەی ٨ % دابەزیوە. گەورەترین دابەزینی بەرهەمهێنانی كارەبای خەڵووز لە چین بووە، ئەو وڵاتە بە بڕی ١٠٠ تێڕاوات كارەبای خەڵووزی كەمكردووەتەوە. بەو پێیەی چین گەورەترین بەرهەمهێنەری كارەبایە لە رێگەی خەڵووزەوە، بۆیە دابەزینی كارەبای خەڵووز لەو وڵاتە كاریگەریی بەرچاوی لەسەر دابەزینی رێژەی كارەبای بەرهەمهاتوو لە خەڵووز لە جیهاندا هەبووە.   لە وڵاتانی یەكێتی ئەورووپا لە هەفتەكانی جێبەجێكردنی قەدەخەی هاتووچۆدا بەرهەمهێنانی كارەبا لە وزە پاكەكان زیادیكرد، لە هەمان كاتیشدا بەهۆی كەمبوونەوەی خواست بۆ كارەبا بەرهەمی كارەبا لە خەڵۆز و گازی سرووشتیش كەمیكرد.   لە ئەمریكا بەرهەمهێنانی كارەبا لە خەڵۆز لە چارەكی یەكەمی ئەمساڵ بەرێژەی ٣٣ % لەچاو چارەكی یەكەمی ساڵی رابردوو كەمیكرد، هۆكاری ئەوەش بۆ كەمبوونەوەی خواست، هەرزانیی گاز و بەرزبوونەوەی بەرهەمی وزە پاكەكان (با و وزەی خۆر) بە رێژەی ٢٠ % دەگەڕایەوە.   هەڵسانەوەیەكی هەتا رادەیەك خێرای ئابووری دەبێتە هۆی ئەوەی بەرهەمهێنانی كارەبا لەو سەرچاوانە كاربۆنی كەمتر دەردەن لە ٢٠٢٠ زیاتر بێت، بە جۆرێك مەزندە دەكرێت ئەمساڵ رێژەی ٤٠ % كارەبای جیهان لەو سەرچاوانە بەرهەم بێت كە كاربۆنێكی كەم دەڕژێننە هەواوە، ئەوەش رێژەیەژی پێوانەییە. بەشێك لەمە پەیوەندی بە كەمبوونەوەی بەرهەمی كارەبا لە جیهاندا هەیە. كارەبای بەرهەمهاتوو لەو سەرچاوانە بە رێژەی ٦ % پێش ئەو كارەبایە دەكەوێت كە لە خەڵووز بەرهەم دێت.   بە هۆی ئەو پڕۆژانەی كە لە ماوەی یەك ساڵی رابردوودا دروستكراون، چاوەڕێ دەكرێت لە ٢٠٢٠ رێژەی كارەبای بەرهەمهاتوو لەو دوو سەرچاوەیە بگاتە ٩ %، ئەوەش دوو هێندەی ئەو كارەبایەیە كە لە ٢٠١٥ لە وزەی خۆر و با بەرهەم دەهێنرا.   بەڵام هەڵسانەوەیەكی خێراتری ئابووری و بازرگانیی جیهان وادەكات كارەبایەكی زیاتر لە هەموو سەرچاوەكانەوە بەرهەم بهێنرێت. سەرەڕای ئەوەش كارەبای گاز و خەڵووز لە دابەزین بەردەوام دەبن، لە كاتێكدا ئەو سەرچاوانەی كاربۆنی كەمتر دەڕژێننە هەواوە هەر لە پێش خەڵووزەوە دەبن. چاوەڕێ دەكرێت ئەمساڵ كۆمەڵێك پڕۆژەی دیكەی بەرهەمهێنانی كارەبا لە وزە سەرچاوە پاكەكانی وزە تەواو ببن، بەتایبەتیش پڕۆژەكانی بەرهەمهێنانی كارەبا لە تیشكی خۆر كە لە كاتێكی كورتدا تەواو دەكرێن. جیا لەمە پێشبینی دەكرێت بەرهەمی كارەبای ئەو وێستگانەی بە وزەی ئەتۆی كار دەكەن بگاتە ئاستی ٢٠١٩ ی.  بەڵام ئەگەر چالاكییە ئابووری و بازرگانییەكانی جیهان هێواشتر لەو دوو سیناریۆیەی پێشوو ئاسایی ببنەوە، بەرهەمهێنانی كارەبا لە خەڵووز، گاز و وزەی ئەتۆمی كەمتر دەبێت، ئەوەش وادەكات گۆڕانێكی گەورەتر سەرچاوە پاكەكانی وزە رووبدات.