ئەندرو کومو، حاکمی نیویۆرک دەڵێت، لە لێکۆڵینەوەیەکدا کە لەسەر ٣ هەزار هاووڵاتی  کراوە، دەرکەوتووە کە ١٣.٩ % یان هەڵگری ئەو دژە تەنانەن کە سیستەمی بەرگریی لەشیان لە دژی کۆرۆنا دروستیکردوون، ئەمەش ئاماژەیەکە بۆ ئەوەی ئەو کەسانە پێشتر تووشی کۆرنا بوون بەبێ ئەوەی نیشانەکانیان لێ دیاربێت.  لە شاری نیویۆرک کە بەشێکە لە ویلایەتی نیویۆرک، ٢١ % ی بەشداربووانی لێکۆڵینەوەکە هەڵگری ئەو دژەتەنانە بوون.   ئەندرو کومو دەڵێت، زانینی ژمارەی ئەو کەسانەی دژەتەنەکانیان هەیە، دەتوانێت هاوکاربێت لە دەستنیشانکردنی کاتێک بۆ کردنەوەی بازاڕەکانی ویلایەکەتە.   ویلایەتی نیویۆرک کە بە دڵی ئابووریی ئەمریکا دادەنرێت، لە سەردەمی کۆرۆنادا بووەتە ناوەندی تەشەنەسەندنی ڤایرۆسەکە لە ئەمریکا.  زیاتر لە ٢٦٨ هەزار و ٥٠٠ تووشبووی کۆرۆنا لە ویلایەتی نیویۆرک تۆمارکراون لەو ژمارەیەش ٢٠ هەزار و ٨٦١ کەس گیانیانلەدەستداوە.   بەپێی ئامارەکان تائێستا ٨٨٦ هەزار و ٧٠٩ کەس لە ئەمریکا تووشی ڤایرۆسی کۆرۆنا بوون، لەو ژمارەیە ٨٥ هەزار و ٩٢٢ کەس چاکبوونەتەوە. ٥٠ هەزار و ٢٤٣ تووشبووش گیانیان لەدەستداوە.