پێش کۆرۆنا، بارودۆخی وڵاتانی یەکێتیی ئەوروپا لەڕووی رێژەی بێکارییەوە، تاڕاددەیەک باش بوو، لە ئەیلوولی ساڵی ٢٠١٩ رێژەکە نزیکەی لە ٦.٣ % بوو، دوای شەش مانگ بە کاریگەریی راستەوخۆی کۆرۆناوە، ئەو رێژەیە بۆ لە ٦.٦ % بەرزبووەوە؛ رێژەکە بە زمانی ژمارە دەکاتە ١٤ ملیۆن و ١٤١ هەزار کەسی بێکار.  ئیمانوێل ماکرۆن، سەرۆکی فەرەنسا و ئەنگێلا مێرکل، راوێژکاری ئەڵمانیا دەستپێشخەریی پێشکێشکردنی هاوکاریی دارایی بە ئابووریی وڵاتانی یەکێتیی ئەوروپایان بە بڕی ٥٠٠ ملیار یۆرۆ راگەیاندووە و دەڵێن، ئابووریی یەکێتیی ئەوروپا هەڵدەسێننەوە.  بەڵام بێکاری تەنگی بە ئەوروپیییەکان هەڵچنیوە، بۆیە کۆمیسیۆنی باڵای یەکێتیی ئەوروپا میکانیزمێکی نوێی کاتیی بۆ کەمکردنەوەی ریسکی بێکاری پەسندکرد، تێیدا هاوکاریی دارایی تاوەکو ١٠٠ ملیار یۆرۆ پێشکەش بەو وڵاتانەی ئەوروپا دەکرێت کە زۆرترین زیانی ئابوورییان بەرکەوتووە.  دەیڤید ساسۆلی، سەرۆکی پەرلەمانی ئەوروپا دەڵێ "وەکو دەبینن ئەم بڕیارە کە پەسندکرا، بڕيارێكی زۆر گرنگی سیاسییە. زۆرینەی پەرلەمانتاران پەسندیان کرد، ٥٠٥ دەنگی بەڵی، ١١٩ نەخێر و ٦٩ ئەندامیش بێلایەن بوون".  بەڵام پێناچێت پاکێجە داراییەکانی ئەوروپا فریای هاووڵاتییە بێکارەکانی بکەون، چونکە بەگوێرەی پێشبینییەکان، ئابووریی ئەوروپا تاوەکو ٢٠٢٤ ناگەڕێتەوە دۆخی جاران و رێژەی بێکاریش بۆ زیاتر لە ١١ % بەرزدەبێتەوە.  زیاتر لە هەشت ملیۆن کار دەکەونە ژێر هەڕەشەوە، ١.٧ ملیۆن کەس لە بەشی هونەر و سەرگەرمی بێکار دەبن، ١٤.٦ ملیۆن کەس لە کەرتی تاکفرۆشی و کۆفرۆشی بێکار دەبن، زیاتر لە ١٢ % ی کارمەندانی کەرتی خزمەتگوزارییە پرۆفیشناڵەکان بێکار دەبن، هەروەها لە ٦٥ % ی بازرگانییە بچووک و مامناوەندەکان دەکەونە ژێر هەڕەشەوە.  بانکی ناوەندیی ئەوروپا لە ١٨ی مانگی ئاداری رابردوودا، هاوکاریی دارایی بە بڕی ٧٥٠ ملیار یۆرۆ بۆ بووژاندنەوەی ئابووریی ٢٧ وڵاتانی ئەندامی یەکێتییەکەی پەسندکرد.