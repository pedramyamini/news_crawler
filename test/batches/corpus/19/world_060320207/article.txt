وەزارەتی ناوخۆی تونس لەبارەی تەقینەوەکە راگەیێندراوێکی بڵاوکردەوە تەقینەوەکە وەک کاری تیرۆریستی ناودەبات، "دوو کەس باڵیۆزخانەی ئەمریکایان کردووەتە ئامانج و خۆیان تەقاندووەتەوە، تەقینەوەکە شەش کەسی بریندارکردووە کە پێنج پاسەوان و ئافرەتێکن".   پێشتر پۆلیسی تونس رایگەیاند، چەکدارێک باڵیۆزخانەی ئەمریکای لە تونس کردووەتە ئامانج و هەوڵیداوە بچێتە نێو باڵیۆزخانەکە، بووەتە هۆی دروستبوونی تەقینەوەیەک و بەهۆیەوە چەند پۆلیسێک برینداربوون، دواتر چەکدارەکە کوژراوە.  پۆلیسی تونس ئاماژەی بەوەش کردووە، ئەو چەکدارە ماتۆڕسوارێک بووە و دڵنیانین لەوەی کە هێرشەکە خۆکوژی بووە یاخود نا.  بەپێی زانیارییە سەرەتاییەکان لەبارەی قوربانییەکانەوە، شەش کەس لە ئەندامانی هێزە ئەمنییەکانی تونس برینداربوون.  هەروەها باڵیۆزخانەی ئەمریکا لە تونس لە راگەیێندراوێکدا داوای لە هاووڵاتییان کردووە کە نزیکی ئەو شوێنە نەکەون و لەڕێگەی میدیاکانەوە دوایین زانیارییەکان وەربگرن.  میدیاکانی تونس لەکاتی تەقینەوەکەدا وا بڵاویانکردەوە کە تەقینەوەکە "تەقینەوەیەکی خۆکوژی" بووە و "خۆکوژەکە" ژمارەیەک پاسەوانی لەسەر رێگەی باڵیۆزخانەکە بەئامانجگرتووە.  پێشتر شایەتحاڵێک باسی لەوە کرد، "خۆکوژەکە ماتۆڕسوارێک بووە". بەپێی ئەو وێنانەی لەلایەن میدیاکان و لە تۆڕە کۆمەڵایەتییەکان بڵاوکراونەتەوە، ئۆتۆمبێلەکانی نزیک باڵیۆزخانەی ئەمریکا بەهۆی تەقینەوەکەوە زیانیان بەرکەوتووە.  ئێستاش هێزە ئەمنییەکان لە شوێنی رووداوەکەن و پۆلیسی تونس چواردەوری شوێنی تەقینەوەکەی گرتووە.  لە چەند ساڵی رابردوودا بەهۆی بەئامانجگرتنی خەڵک لە تونس لەلایەن کەسانی چەکدارەوە، چەندین کەس کوژراون. هاوینی رابردوو داعش رایگەیاند، لەپشت سێ تەقینەوەوە بووە کە لە پایتەختی ئەو وڵاتە ئەنجامیانداون کە یەکێکیان لەنزیک باڵیۆزخانەی فەرەنسا بووە و بەهۆیەوە پۆلیسێک کوژرا و پێنج کەسی دیکەش برینداربوون.