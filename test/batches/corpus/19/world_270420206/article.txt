پاش تووشبوونی بە کۆرۆنا و وەرگرتنی چارەسەری پێویست، سەرۆکوەزیرانی بەریتانیا لە رێگەی ئۆتۆمبێلکی تایبەتەوە گەڕایەوە نووسینگەکەی لە داونینگ ستریت، لەدوای تووشبوونیشی بە ڤایرۆسەکە ئەمڕۆ یەکەمین رۆژی کارکردنی بوو. لەبەردەم نووسینگەی سەرۆکوەزیرانیش گوتارێکی پێشکەشکرد.  سەرۆکوەزیرانی بەریتانیا لە گوتارەکەیدا رایگەیاند "من دەتوانم لە روانگەی ئەزموونی خۆمەوە پیتان بڵێم ئەم ڤایرۆسە هێرشکارێکی فیزیکی، دڕندەیەکی نادیار و چاوەڕواننەکراوە، بۆیە ئێستا ئەو چرکەساتەیە کە دەبێت دەستبکەین بەوەی ڤایرۆسەکە لە زەوی بدەین".  بۆریس جۆنس، کۆتایی مانگی ئادار لە پەیامێکدا رایگەیاند، تووشی ڤایرۆسی کۆرۆنا بووە، بەڵام باری تەندروستیی باشە و لە ماڵەکەیدا خۆی کەرەنتین کردووە و کارەکانی بەڕێوەدەبات، بەڵام چەند رۆژێک دواتر نووسینگەکەی رایگەیاند، "بەهۆی خراپتربوونی باری تەندروستی، گواستوویانەتەوە یەکێک لە نەخۆشخانەکانی لەندەن و خرایە ژێر چاودێریی وردی پزیشکی.  هەفتەی رابردوو، میدیاکانی بەریتانیا بڵاویان کردەوە، بۆریس جۆنسن، سەرۆکوەزیرانی بەریتانیا رۆژی دووشەممە ٢٧ی نیسان دەگەڕێتەوە سەر کارەکەی.  لە بەریتانیا تاوەکو ئێستا ١٥٢ هەزار و ٨٤٠ کەس تووشی ڤایرۆسی کۆرۆنا بوون، لەو ژمارەیە ٢٠ هەزار ٧٣٢ کەس گیانیان لەدەستداوە.  ژمارەی تووشبووانی کۆرۆنا لە جیهان سێ ملیۆن کەسی تێپەڕاندووە و تاوەکو ئێستا ٢٠٧ هەزار و ٧٣٣ کەس گیانیان لەدەستداوە. هەروەها ٨٨٧ هەزار و ٩٨٢ کەس چاکبوونەتەوە.