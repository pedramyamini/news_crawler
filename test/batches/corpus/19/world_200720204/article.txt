سەرۆکوەزیرانی لۆکسمبۆرگ دەڵێت، لە ئەزموونی کارکردنیدا لە یەکێتیی ئەوروپا، هەرگیز نەیبینیوە ناکۆکییەکان هێندەی ئێستا ئاڵۆزبن.  کزاڤیە بێتل، سەرۆکوەزیرانی لۆکسمبۆرگ دەڵێت "لە سێیەم رۆژی گفتوگۆکان دەبێت بڵێم کە ئەرکی شارڵ میشێلی سەرۆکی ئەنجوومەنی ئەوروپا هەرگیز ئاسان نییە. لە ماوەی حەوت ساڵی ئەزموونی کارکردنم، کەم جار بینیومە ئاراستەکان بەمشێوەیە دژ بەیەک بن. هێشتا سێ خاڵ هەن کە دەبێت روونبکرێنەوە، سەرەکیترینیان بڕی پارەکەیە. پێموایە پێویستمان بە بودجەیەکە بەتایبەتی بۆ بووژانەوەی ئابووری، کە بەجۆرێک بێت لە ئاستی قەیرانەکاندا بێت".  مارک رووتە، سەرۆکوەزیرانی هۆڵەندا لەگەڵ هاوپەیمانەکانی لە نەمسا، دانیمارک و سوێد، داوا دەکەن بە کۆمەڵێک مەرج هاوکاریی وڵاتانی زەرەرمەند بکرێت، لەوانەش یەکێتیی ئەوروپا بتوانێت چاودێریی بەکارهێنان و دابەشکردنی هاوکارییەکە بکات و هەرکاتێک پێویست بوو، هاوکارییە داراییەکان بوەستێنرێن.  چاوەڕوان دەکرێت لەمساڵدا ئابووریی یەکێتیی ئەوروپا بەهۆی زیانەکانی کۆرۆنا و دەرەنجامەکانی، بە رێژەی ٨.٣ % پاشەکشە بکات.  کۆمیسیۆنی ئەوروپا پێشنیازی کردووە بڕی ٧٥٠ ملیار یۆرۆ بخرێتە سەر بودجەی ساڵانەی ٢٠٢١ - ٢٠٢٧ بۆئەوەی بە قەرز بدرێت بەو وڵاتانەی زۆرترین زیانیان بەهۆی کۆرۆناوە بەرکەوتووە.  تەنانەت پێش بڵاوبوونەوەی کۆرۆناش، سەرکردەکانی یەکێتیی ئەوروپا بۆ ماوەی چەندین مانگ ناکۆکییان لەسەر دابینکردنی بودجەی حەوت ساڵەی یەکێتییەکە هەبوو.  هەموو وڵاتانی ئەندام لە یەکێتییەکە هاوڕان لەسەر مەرجەکانی دابینکردن و دابەشکردنی بودجەکە، بەڵام پێنج وڵاتە دەوڵەمەندەکەی باکوور واتە هۆڵەندا، نەمسا، دانیمارک، سوێد، و فینلەندا داوادەکەن مەرجەکانی پێدانی بودجەکە تووندوتۆڵ بکرێن، لەکاتێکدا وڵاتانی باشوور وەکو ئیسپانیا و ئیتاڵیا پێیانوایە دەبێت ئەو مەرجانە کەمبکرێنەوە.  ئەمڕۆ کاژێر ٥: ٠٠ بە کاتی هەرێمی کوردستان، سەرکردەکانی یەکێتیی ئەوروپا دەست بە گفتوگۆکانیان دەکەنەوە لەسەر دابینکردنی بودجەی بووژاندنەوەی ئابووریی ئەوروپا بە بڕی دوو ترلیۆن و ١٠٠ ملیار دۆلار؛ ئەمەش دوای ئەوەی لە کۆبوونەوەکانی سێ رۆژی رابردوودا نەیانتوانی بگەنە رێککەوتن.