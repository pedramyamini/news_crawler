سه‌رله‌به‌یانی رۆژی چوارشه‌ممە ١٥ - ٤ - ٢٠٢٠ دوای لێكۆڵینه‌كانی داواكاری گشتی، گرووپێكی گومانلێكراوی سه‌ر به داعش كه پێكهاتوون له ٥ كه‌س ده‌ستگیركران. ئه‌م گرووپه له چه‌ند شارێكی جیاوازی هه‌رێمی نۆردڕاین ڤێستفاڵن نیشته‌جێبوون، به‌ڵام هه‌موویان خه‌ڵكی تاجیكستانن.   مانگی یه‌كی ساڵی ٢٠١٩ كه‌سێك به‌ناوی راڤسان ته‌مه‌ن ٣٠ ساڵ له لایه‌ن هێزه ئه‌منییه‌كانی ئه‌ڵمانیا به تۆمه‌تی په‌یوه‌ندیكردن به به‌پرسه باڵاكانی داعش له سووریا و گرووپه تووندڕەوەکانی دیكه‌ی سەر به داعش له وڵاتانی دیكه، ده‌ستگیرده‌كرێت. راڤسان به به‌رپرسی ئه‌م گرووپه داده‌نرێت.   لێكۆڵینه‌كانی داواكاری گشتی ئه‌ڵمانیا گه‌یشتوونه‌ته ئه‌و باوه‌ڕەی كه ئه‌م گرووپه سه‌ر به داعشن و له ئینته‌رنێت  به دوای كه‌ره‌سته‌ی سه‌ره‌تایی بۆ به‌رهه‌مهێنانی ته‌قینه‌وه گەڕاون، هه‌روه‌ها هه‌ندێك شوێنی به‌رژه‌وه‌ندییه‌كانی ئه‌مریكایان له ئه‌ڵمانیا و هه‌ندێك كه‌سی ره‌خنه‌گر له ئه‌ڵمانیا، بۆ هێرشه‌كانیان به ئامانج دانرا بوون. له كاتی پشكنینی هێزه‌كانی ئه‌منیی ئه‌ڵمانیا له شوێنی مانه‌وه‌ی ئه‌م كه‌سانه، هه‌ندێك ته‌قه‌مه‌نی و چه‌كی سووكیش بینراون.