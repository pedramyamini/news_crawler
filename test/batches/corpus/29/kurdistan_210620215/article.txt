درەنگانى شەوى رابردوو لە سەنتەرى شارى دهۆک ئۆتۆمبێلێک لە گەنجێکى تەمەن ٣٣ ساڵى دا، گەنجەکە ناوى حەبیب نورەدینە و دەستبەجێ دوای رووداوەکە گیانى لەدەستدا، بەڵام ئەو کات کەسوکارى دیار نەبوون.  مقدەمى مافپەروەر هێمن سلێمان، گوتەبێژى پۆلیسى پارێزگای دهۆک بە تۆڕی میدیایی رووداوی راگەیاند، دوای ئەو رووداوە دەستمان بە لێکوڵینەوە کرد و ناسنامەى ئەو گەنجە ئاشکرابوو، بەرەبەیانى ئەمڕۆ کەسوکارەکەی هاتن و تەرمەکەیان لە گۆڕستانی شاخکێ لە سەنتەرى شارى دهۆک بەخاکسپارد.  لەبارەى هۆکارى ئەو رووداوە، گوتەبێژى پۆلیسى پارێزگای دهۆک رایگەیاند، تاوەکو ئێستا هیچ شۆفێرێک خۆى رادەستنەکردووە، بەپێی یاسا لێکۆڵینەوەی لەگەڵ دەکرێت.  بەپێی ئامارى هاتووچۆی پارێزگاى دهۆک ئەمساڵ ٣٥ کەس لە سنوورى پارێزگاى دهۆک بەهۆى رووداوى هاتووچۆ گیانیان لەدەستداوە.