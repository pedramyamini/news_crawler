ئەرداڵ ئایدەمیر پەرلەمانتاری هەدەپە لە بازنەی چەولیگ رەخنە لە کاربەدەستانی حکومەتی تورکیا دەگرێت بەوەی کەمتەرخەمن لە ئاست سووتانی دارستانی ناوچەکە و پێیوایە بەمەبەست ئاگرەکە کۆنتڕۆڵ ناکرێت.  ئەو پەرلەمانتارەی هەدەپە لە تویتەر بە هاشتاگی چەولیگ دەسووتێت تویتێکی بڵاوکردووەتەوە و نووسیویەتی: "لە کاتێکدا ئەو ئاگرەی لە ماڕماڕیس کەوتەوە وەک پێویست کۆنتڕۆڵکرا، ئاگرەکەی چەولیگ هێشتا بەردەوامە. لە بەرپرسان دەپرسم، کام کۆمپانیایەی کانەکان لە پشت ئەم ئاگرەیە، با ئاشکرای بکەن! "   دارستانەکان و زیندەوەرانی ناوچەکە بەهۆی ئاگرەکەوە زیانی زۆریان بەرکەوتووە. چەند تیمێك لە چەولیگ و خارپێتەوە رەوانەی ناوچەکە کراون، بەڵام بەهۆی سنوورداریی تواناکانیان دۆخەکەیان پێ کۆنتڕۆڵ نەکراوە. هاونیشتمانیان بۆ دوورخستنەوەی ئاگرەکە لە ماڵەکانیان، هەوڵی کوژاندنەوەی ئاگرەکە دەدەن.     محەممەد کەلەش کە دانیشتووی ناوچەکەیە دەڵێت: "هەوڵەکان بۆ کوژاندنەوەی ئاگرەکە بەردەوامن. وردە وردە هاوکاری دەگات، هەلیکۆپتەر لە ئاسمانەوە ئاو دەپڕژێنێت. خودا هاوکاری هەموومان بێت، چی بڵێم؟ "  سەرچاوە کارگێڕییەکانی ناوچەکە لەبارەی هۆکاری کەوتنەوەی ئاگرەکە هیچ روونکردنەوەیەکیان نەداوە. ئەگەر بە پەلە هەوڵەکان نەخرێنەگەڕ، دوور نییە گوندنشینانی ناوچەکە رووبەڕووی مەترسی زیاتر ببنەوە.