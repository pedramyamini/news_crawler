لیوا قارەمان کەمال، جێگری سوپاسالاری پێشمەرگە بە تۆڕی میدیایی رووداوی راگەیاند، فەرماندەیی ئۆپەراسیۆنە هاوبەشەکانی نێوان هەولێر و بەغدا دەستبەکاربووە و رۆژی سێشەممە ١٨ - ٠٥ - ٢٠٢١ وەزارەتی پێشمەرگە نوێنەری خۆی بۆ بنکەی دیالە ناردووە و بڕیارە ئەمڕۆ یان سبەینێش نوێنەر بۆ بنکەی کەرکووک بنێرێت.  هاوکات لیوا عەبدولخالق تەڵعەت، نوێنەری حکومەتی هه‌رێمی كوردستان له فەرماندەیی هاوبه‌شی ئۆپه‌راسیۆنه‌كانی عێراق بە تۆڕی میدیایی رووداوی راگەیاند، بڕیارە لەم هەفتەیەدا هەموو رێکارەکان تەواوبن و ئەفسەرانی وەزارەتی پێشمەرگە لە بنکەکاندا دەوام بکەن.  فەرماندەییەکە چوار ژووری سەرەکیی دەبێت لە دیالە، کەرکووک، موسڵ و رۆژئاوای موسڵ. لە خاکی باشووری کوردستانیش لە خانەقین، کەرکووک، گوێڕ و سحێلا لقی دەبێت.  لیوا تەحسین خەفاجی، گوتەبێژی فەرماندەیی ئۆپەراسیۆنە هاوبەشەکانی عێراق پێشتر رایگەیاندبوو "پشت بە خودا نیازمان هەیە لەگەڵ هێزەکانی پاسەوانیی هەرێمی کوردستان کاری هاوبەش بکەین. سەرجەم لێدوانەکان و راگەیاندنەکان هاندەرن بۆ ئەم ئاراستەیە. حکومەتی هەرێمی کوردستان و حکومەتی ناوەندی جەخت لە کاری هاوبەش دەکەنەوە بۆئەوەی بۆشایی ئەمنیی نێوان هەردوولا پڕبکرێنەوە. هیوا دەخوازین لە رۆژانی داهاتوودا کاریان بۆ بکرێت".  لەگەڵ ئەوەی پێشتر وەزارەتی پێشمەرگە و وەزارەتی بەرگریی عێراق رێککەوتبوون لەسەر دروستکردنی شەش ژووری ئۆپەراسیۆنی هاوبەش لە دیالە، کەرکووک، موسڵ، هەولێر و بەغدا، بەڵام تەنیا ئەوانەی هەولێر و بەغدا دەستبەکاربوون.