میران بەکر، سکرتێری رۆژنامەوانیی وەزیری پێشمەرگە لە راگەیێندراوێکدا ئاماژەی بەوەش کردووە، پەیوەست بەو پرسە وەزیری پێشمەرگە، ستایشی بڕیاری گەڕانەوەی هەردوو هێزەکانی پشتیوانیی (یەک و دوو)ی یەکەکانی ٧٠ و ٨٠ دەکات و، لە چەقی بەرپرسیارێتیی نیشتمانی و نەتەوەییانەش، بۆ دروستکردنی هێزێکی یەکگرتووی سەربازیانەی سەردەمی داوا دەکات، "لە هەنگاوەکانی داهاتوودا سەرجەم هێزەکان لەژێر چەتری وەزارەتی پێشمەرگەدا کۆببنەوە".  سکرتێری رۆژنامەوانیی وەزیری پێشمەرگە باسی لەوە کردووە، هەنگاوی گەڕانەوەی هێزەکان بۆسەر وەزارەتی پێشمەرگە لە ئەنجامی خێراترکردنی پرۆسەی ریفۆرمی سەربازییە و "ئاراستەی کاروانی چاکسازیش لە وەزارەتی پێشمەرگە بەردەوامیی دەبێت".  بە گوتەی میران بەکر، لەسەر ئەو پرسەش ئەمڕۆ دووشەممە ٢١ی حوزەیرانی ٢٠٢١ ماتیۆ تولەر، باڵیۆزی ئەمریکا لە عێراق، لەمیانی دیداری لەگەڵ وەزیری پێشمەرگە، "دەستخۆشیی لەو هەنگاوانە کرد و راشیگەیاند، دۆخی ئێستا و داهاتووی ناوچەکە، پێویستی بە یەکڕیزی و یەکگرتوویی هێزێکی نیشتمانیی تۆکمەی پێشمەرگەیە، و لەمبارەیەشەوە هاوکاری و هەماهەنگییەکانمان بۆ وەزارەتی پێشمەرگە بەردەوام دەبێت".  ئەمڕۆ نەجات عەلی، فەرماندەی یەکەی ٨٠ی هێزەکانی پێشمەرگە بە رووداوی راگەیاند، "وەکو هێزەکانی ٨٠ گرفتێکمان نییە لەوەی بخرێینە سەر وەزارەتی پێشمەرگە، بەڵام پرۆسەکە پرۆسەیەکی ورد و کارگێڕییە، پێموایە لە ماوەیەکی نزیکدا تەواوی هێزەکانی خۆمان دەخەینە سەر وەزارەتی پێشمەرگە. بە هیوان هێزەکانی سەر بە یەکەی ٧٠ ئەوانیش وەکو ئێمە بڕیاری خۆیان بدەن و هێزەکانیان بخەنەوە سەر وەزارەتی پێشمەرگە".  رۆژی ١٦ی حوزەیرانی ٢٠٢١ لەمیانی پێشوازیکردنی لە کۆنسوڵی بەریتانیا، بافڵ تاڵەبانی، هاوسەرۆکی یەکێتی رایگەیاند "پەرۆشیی یەکێتیی بۆ بونیادنانی ھێزێکی یەکگرتووی بەدسپلین و راھێنراو دووپاتکردەوە و داوایکرد ھێزەکانی ھاوپەیمانان و بەریتانیا ھاریکاربن و بەشداربن لە پێشخستنی سیستەمی سەربازیی لە ھەرێم".  هەروەها لاهوور شێخ جەنگی، هاوسەرۆکی یەکێتیی نیشتمانیی کوردستانیش لە کۆبوونەوەیدا لەگەڵ کۆنسوڵی بەریتانیا باسی لە یەکگرتنەوەی هێزەی پێشمەرگە کرد و بەپێی راگەیێندراوێک کە لە پەیجی فەرمیی خۆی بڵاوکراوەتەوە، دەڵێت "ئامادەیی و پشتیوانیی یەکێتیمان دووپاتکردەوە بۆ ئەو پرۆسەیە، پێزانینمان پێشکەش بە تیمی سەربازیی بەریتانیا کرد لەنێو هێزەکانی هاوپەیمانی نيودەوڵەتی کە ڕۆڵی گرنگیان بینیوە لەو پرۆسەیەدا".