کامەران مەحموود، هاونیشتمانیی دانیشتووی ئەڵمانیا و پێشمەرگەی خاوەن پێداویستیی تایبەت بە رادیۆی رووداوی راگەیاند: "ئەمە سێیەم جارمە لە ئەڵمانیاوە بۆ فڕۆکەخانەی هەولێر گەشت بکەم. تاوەکو ئێستا تووشی شتی وا نەبووم، بەڵام ئەم جارە لە گەڕانەوەمدا گوتیان: ' ١٥٠ دۆلارمان بدەرێ کە ئێمە تۆ دەخەینە ناو فڕۆکەکەوە.' گوتم: ' شتی وا نییە.' گوتیان: ' ئەگەر پارەکە نەدەیت، ناتخەینە فڕۆکەکەوە. تیکتەکەت دەسووتێت و دەبێت بگەڕێیتەوە بۆ ماڵ.' منیش پارەم پێ نەبوو و دوو برام لەگەڵدا بوون. گوتم: ' ئەوان یارمەتیم دەدەن.' گوتیان: ' ئێمە خۆمان کەسمان هەیە و ئەوان دەتبەنە فڕۆکەکەوە.' "  ئەو هاونیشتمانییە لە بارەی هەڵسوکەوتی کۆمپانیاکەوە دەڵێت: "تا گەیاندمیانە ناو فڕۆکەکە زۆر ئازاریان دام و هەڵسوکەوتیان هیچ باش نەبوو. دەبوو بمخەنە لای پەنجەرەکەوە، کەچی نەیانخستم و هەرکەس دەهات دەبوو بەسەر قاچی مندا بڕوات. دوای ئەوەی هەواڵەکەم لە سۆشیال میدیادا بڵاوکردەوە کۆمپانیاکە داوای لێبووردنیان لێ کردم و گوتیان: ' ئێمە هەڵە بووین و پارەکەت بۆ دەگەڕێنینەوە.' "  کامەران مەحموود باسی لەوە کرد کە کۆمپانیاکە پێیان گوتووە: ' ئەمە ساڵێکە هەرکەسێک نەتوانێت لە پلیکانەکانەوە سەر بکەوێت، ئێمە ١٥٠ دۆلاری لێ وەردەگرین و دەیخەینە فڕۆکەکەوە.' "  ئەو خاوەن پێداویستییە تایبەتە گوتی: "کە لە ئەڵمانیا گەیشتمەوە فڕۆکەخانە دوو ئۆتۆمبێل چاوەڕێیان دەکردم. یەکێکیان لە فڕۆکەکە دایگرتم و یەکێکیشیان بردمی بۆ ئەوەی رێکارەکان تەواو بکەم. "  کامەران کە لە ساڵی ١٩٩٨ ـەوە تووشی شەلەلی هەر چوار پەلەکەی بووە، دەڵێت: "بۆیە هەواڵەکەم لە سۆشیال میدیادا بڵاو کردەوە کە ترسی ئەوەم هەبوو ئەمە دووبارە ببێتەوە بۆ ئەوەی جارێکی دیکە بەرامبەر بە هیچ کەمئەندامێکی دیکە نەکرێت. "  به‌ڕێوبه‌رایه‌تیی گشتیی فڕۆكه‌خانه‌ی نێوده‌وڵه‌تیی هه‌ولێر لەو بارەوە راگەیێندراوێکی بڵاوکردەوە و تێیدا هاتووە، "به‌وپێیه‌ی گه‌شتیاری خاوه‌ن پێداویستیی تایبه‌ت، پرۆسیجه‌ری تایبه‌ت به خۆی بۆ دانراوه سه‌باره‌ت به سه‌رخستنی بۆ ناو فڕۆكه. بۆیه ئه‌م ئه‌ركه سپێردراوه به به‌شی (Ground Handling Service). بڕی پاره‌ی دیاریكراو بۆ سه‌رخستنی گه‌شتیاری خاوه‌ن پێداویستیی تایبه‌ت بۆ ناو فڕۆكه، ده‌بێت هێله ئاسمانییه‌كان بیده‌ن به به‌شی (Ground Handling Service). نابێت ئه‌و پاره‌یه خودی گه‌شتیاره‌كه بیدات".