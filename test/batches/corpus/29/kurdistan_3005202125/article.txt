جگە لەو دوو ماڵەی لە گوندی مەحمەر ئۆمەرانە دەژین، ئەوانی دیکە گوندەکەیان جێهێشتووە.  عەزیز یەحیا، گوندنشین دەڵێت " [گوندەکەمان] قوتابخانەیەکی هەبوو، نۆ ماڵ بووین، [گوندەکە] منداڵی تێدابوو، تاوەکو پۆلی شەشی هەبوو، دوای ئەوەی خەڵکی گوندەکە رۆشتن، منداڵ نەما، ئیدی قوتابخانەکە داخرا، ئێستاش ئێمە هەر دوو ماڵ لێرەین، ئێمە منداڵمان هەیە، بەڵام ماڵەکەی دیکە منداڵیان نییە".  هاونیشتمانییەکی دیکەی دانیشتووی گوندەکە بەناوی هاوتا عەزیز ئاماژەی بەوە کرد "دەبێت لێرە بمێنینەوە و منداڵەکانمان نەنێرینە بەر خوێندن، لەبەرئەوەی ناتوانین هەموو رۆژێک بینێرینە مەخموور یاخود شوێنێکی دوورتر بۆ خوێندن، بۆیە زۆر پێویستمان بە کردنەوەی قوتابخانەیەکە لێرە".  لە ناوچەی قەراج - ی سەر بە قەزای مەخموور، بەهۆی جموجۆڵەکانی چەکدارانی داعش لە ناوچەکە ٢٥ گوندی ناوچەکە قوتابخانەکانیان داخراون.  لە سنووری ناحیەی قەراج، تەنیا سوپای عێراقی لێیە، دوای رووداوەکانی ١٦ی ئۆکتۆبەر بەشی زۆری قوتابخانەکانی سنوورەکە، وایلێهاتووە، خەریکە ئەو مۆرکە لەدەستدەدات کە پێشتر قوتابخانە بووە و قوتابی تێیدا خوێندوویەتی.  ئەو قوتابخانانەی لە سنوورەکە داخراون بریتین لە:  ١٠ - قوتابخانەی دووگردکانی حاجی حسێن  ١١ - قوتابخانەی دووگردکانی حاجی مستەفا  ١٩ - قوتابخانەی قەڵاتە سۆران  ٢٠ - قوتابخانەی مەلا ئۆمەران  ٢٢ - قوتابخانەی ئیبراهیم باول  ٢٣ - قوتابخانەی دووسەرەی باڵا  ٢٤ - قوتابخانەی دوو سەرەی ژێری  بەڕێوەبەری پەروەردەی مەخموور دەڵێت، جگە لەو قوتابخانانەی کە داخراون لە ناحیە و گوندەکانی قەراج، ٧٠ قوتابخانە کراوەن لە سەنتەری قەزاکە و ناحیەکانی گوێر و دیبەگە و مەلا قەرە.  لە دوو هەفتەی رابردوودا ١٤ جار فڕۆکەی هاوپەیمانان بۆردوومانی ناوچەکەی کردووە، ٢٧ چەکداری داعش بەهۆی بۆردوومانەکانەوە کوژراون، بەڵام هێشتا دەشتایی پان و بەرین رێگەی هاتووچۆ و جموجۆڵی چەکدارانی داعشە لەو سنوورە.