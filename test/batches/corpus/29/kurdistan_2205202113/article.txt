فرانک مکێنزی، فەرماندەی فەرماندەیی ناوەندی سوپای ئەمریکا بە پەیامنێرانی راگەیاند، بەکارهێنانی فڕۆکەی بێ فڕۆکەوانی بچووک لە لایەن ئەو گرووپە چەکدارانەی کە ئێران پاڵپشتییان لێدەکات لە ماوەی چەند ساڵی داهاتوودا زیاتر دەبێت.   مکێنزی رۆژی پێنجشەممەی رابردوو لە عێراق بوو و لەگەڵ مستەفا کازمی، سەرۆکوەزیرانی عێراق و فەرماندەی گشتیی هێزە چەکدارەکانی وڵات کۆبووەوە و پێکەوە لەبارەی زۆر بابەتی پەیوەندیدار بە بواری سەربازی قسەیان کرد.   کڕین و بەکارهێنانی درۆن ئاسانە، بەڵام زۆرجار دۆزینەوە و تێکشکاندنی زەحمەتە. مکێنزیش دەڵێت، پێویستە ویلایەتە یەکگرتووەکانی ئەمریکا چارەسەرێک بۆ هێرشی درۆنەکان و بەکارهێنانیان لە لایەن "دوژمنەکانیەوە لە رۆژهەڵاتی نێوەڕاست و شوێنەکانی دیکەی جیهان بدۆزێتەوە".   فەرماندەی فەرماندەیی ناوەندی سوپای ئەمریکا لەو بارەوە گوتی، کاری جیدی دەکەن بۆئەوەی رێگەیەک بدۆزنەوە تاوەکو سوپای ئەمریکا لە "شەڕی درۆنەکاندا کاریگەر بێت". مکێنزی گوتیشی، هەوڵەکان بەردەوامن بۆئەوەی میکانیزمێک بدۆزنەوە تاوەکو پەیوەندی نێوان درۆنەکان و سەرچاوەی کۆنترۆڵکردنیان بپچڕێنن و ئیدی سوپای ئەمریکا بتوانن بەکارهێنانی درۆنەکە کۆنترۆڵ بکەن. بە گوتەی فەرماندە باڵاکەی سوپای ئەمریکا، ئەوان هەوڵیش دەدەن توانای رادارەکانیان زیاتر بکەن بۆئەوەی زوو درۆنەکان بدۆزنەوە و بە رێگەیەکی کاریگەر بیانخەنە خوارەوە. مکێنزی ئاماژەی بەوەشکرد، "بۆ هەموو شتێک کراوەین. سوپا رژدانە کار لەسەر ئەم بابەتە دەکات، بەڵام پێم وانییە گەیشتبینە ئەو شوێنەی کە دەمانەوێت".   ئەم گوتانەی کەسی یەکەمی سوپای ئەمریکا لە رۆژهەڵاتی نێوەڕاست لەکاتێکدایە، رۆژی ١٤ - ٤ - ٢٠٢١ هێرشکرایە سەر فڕۆکەخانەی نێودەوڵەتیی هەولێر.   کەمێک دوای ئەنجامدانی هێرشەکە، وەزارەتی ناوخۆی هەرێمی کوردستان راگەیێندراوێکی بڵاوکردەوە و رایگەیاند، "دوای لێکۆڵینەوە و بەدواداچوونی دەزگا پەیوەندیدارەکان بۆ هۆکاری تەقینەوەی ئەمشەوی فڕۆکەخانەی نێودەوڵەتیی هەولێر، دەرکەوت هێرشەکە لەڕێگەی درۆنی TNT کراو بووە و ئاراستەی بنکەی هێزەکانی هاوپەیمانان لەناو فڕۆکەخانە کراوە".  رۆژی ٨ - ٥ - ٢٠٢١ یش هێرشکرایە سەر بنکەی ئاسمانیی عەین ئەسەد لە پارێزگای ئەنبار. وەین مارۆتۆ، گوتەبێژی هاوپەیمانیی نێودەوڵەتی دژی داعش لە تویتێکدا رایگەیاند، هێرشەکە لە رێگەی فڕۆکەی بێ فڕۆکەوانەوە ئەنجامدراوە، بەڵام زیانی گیانی نەبووە.   رۆژی ٢١ ـی ئەم مانگەش ئاژانسی هەواڵی رۆیتەرز راپۆرتێکی لەبارەی ئەنجامدەرانی ئەو هێرشانە بڵاوکردەوە.  لە راپۆرتەکەدا هاتووە، ئێران سەدان چەکداری لە گرووپە چەکدارە شیعەکانی عێراق هەڵبژاردووە و چەند گرووپێکی بچووک و تایبەتی لێ دروستکردوون و لە جێبەجێکردنی سیاسەت و ستراتیژییەکانیدا لە عێراق بەکاریان دەهێنێت.  بەرپرسانی ئەمنیی عێراق لەو بارەوە رایانگەیاندووە، لانیکەم ٢٥٠ چەکداری هەندێک گرووپی دروستکراوی بچووک لە ساڵی ٢٠٢٠ دا بۆ ماوەی چەند مانگێک چوونەتە لوبنان و لەوێ لەلایەن سوپای پاسداران و حیزبوڵڵاوە راهێنانیان لەسەر بەکارهێنانی درۆن، دانانی بۆمب و ئەنجامدانی پڕوپاگەندەی ئۆنلاین پێکراوە.   یەکێک لە بەرپرسە ئەمنییەکانی عێراق گوتی، "ئەو گرووپانە بە نهێنی کاردەکەن و فەرماندەکانیشیان کە شاراوەن، راستەوخۆ وەڵامی بەرپرسانی سوپای پاسداران دەدەنەوە".   بەرپرسانی ئەمنیی عێراق و بەرپرسانی رۆژئاوایی دەڵێن، گرووپە نوێکان لە پشت ژمارەیەک هێرشەوەن، لەوانەش هێرشەکانی ئەم مانگەی سەر هێزەکانی هاوپەیمانیی نێودەوڵەتی لە بنکەی ئاسمانیی عەین ئەسەد، هێرشەکەی مانگی رابردووی سەر فڕۆکەخانەی نێودەوڵەتیی هەولێر و هێرشەکانی کانوونی دووەمی رابردووی سەر سعودیە. یەکێک لە خەسڵەتە هاوبەشەکانی ئەو هێرشانە بەکارهێنانی درۆنی هەڵگری تەقەمەنی بوو.