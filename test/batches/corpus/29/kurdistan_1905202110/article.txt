رێواز فایەق، سەرۆکی پەرلەمانی کوردستان رایگەیاند: هەندێک جار زۆر راشکاوبیت خۆش نییە و مرۆڤ کە بە راشکاوی قسە دەکات رەنگە زیان بکات، بەڵام من دەمەوێت راشکاوبم. هەندێک جار گوێم لە هەندێک لە سیاسییەکان دەبێت، بە دیاریکراوی ناڵێم، کە دەڵێن با دەستوورمان نەبێت و هەلومەرجەکە لەبار نییە. ئەوە دەیەوێت ئەو ئازادییەی هەیەتی لە تەسەروفکردن لەوەی کە کۆتی لەسەر نییە، لەوەی تەداخولات دەکات، لەوەی هێزی هەیە و گەندەڵی دەکات، دەیەوێت شتێک نەبێت رایگرێت. من دیوەکەی دیکەی دەخوێنمەوە، وەکو هاووڵاتییەک دەیخوێنمەوە نەک وەک سەرۆکی پەرلەمانی کوردستان. "  سەرۆکی پەرلەمانی کوردستان ئاماژەی بەوە دا، وەکو پەرلەمانی کوردستان سەردانی هەموو حیزبە سیاسییەکانیان کردووە، هەموو ئەوانەی کە لە دەسەڵاتدان و ئەوانەی ئۆپۆزسیۆنن و ئەوانەی کە ئامادەبوون پێشوازییان لێبکەن، سەردانی پێکهاتە جیاوازەکانی هەرێمی کوردستانیان کردووە و بەرنامەیەکیشیان داناوە کە هەموو ئەو هێزە سیاسییانەی کە بەشداریی هەڵبژاردنیان کرد و نەیانتوانی ببن بە خاوەنی کورسی لە پەرلەمانی کوردستان کۆیان بکەینەوە، بەڵام بەهۆی هاتنی کۆرۆناوە نەکرا.  رێواز فایەق گوتی: "سەرەکیترین پرس کە لەگەڵ حیزبە سیاسییەکاندا باسمان کرد، بابەتی دەستوور بوو. ئەوەی جێگەی خۆشحاڵیی ئێمە بوو، ئەوە بوو هیچ حیزبێکی سیاسی لەوانەی کە ئێمە سەردانمان کردن، هیچ لارییەکیان لەسەر ئەوە نەبوو کە دەستوور پێویستە و دەبێت دەستوورمان هەبێت، بە دیاریکراوی لەو خولەی پەرلەمانی کوردستان دەبێت تواناکان نوێ بکەینەوە. "  سەرۆکی پەرلەمان گوتیشی: "پێمانوایە چەتری قەوارەکەمان سەرۆکی هەرێمی کوردستانە، بە مانا سیاسییەکەی بەڕێزیانن و دەتوانێت حیزبە سیاسییەکان کۆبکاتەوە. لە سەردانمان لەگەڵیدا لەسەر ئەوە رێککەوتین کە بەڕێزیان ئیدارەی رێکخستنەوەی حیزبە سیاسییەکان و دروستکردنی ئەو یەکڕیزییە سیاسییە بدات کە گرنگە بۆ گەرەنتیی سەرکەوتنی پرۆسەی نووسینی دەستوور. "  رێواز فایەق جەختی لەوە کردەوە کە چەقی یەکڕیزی بۆ پەرلەمانی کوردستان هاووڵاتی، مافی هاووڵاتی، ئازادییە گشتییەکان، دابینکردنی مافەکان و پێداویستییەکانیانە. ئەگەر چەقی یەکڕیزی ئەمەیە، ئەم یەکڕیزییە بۆ دەستوور پێویستە.  سەرۆکی پەرلەمانی کوردستان باسی لەوە کرد، ئەگەر نەبوونی یەکڕیزی لە بەرژەوەندیی حیزبە سیاسییەکانە یان تێبینیی حیزبە سیاسییەکانە لەسەر خۆبەڕێوەبردن لە هەرێمی کوردستان، لەسەر فەرامانڕەوایی لە هەرێمی کوردستان، لەسەر شێوازی ئیدارەدان لە هەرێمی کوردستان، ئەمە بابەتێکی دیکەیە و نابێت  لە بەردەمی دەستووردا ببێتە تەحەدایەک. دەبێت دەستوور بکرێتە میکانیزم بۆ رێککردنەوەی ئەو لاری و خواروخێچیانە.  ئەگەر ئێمە پێمانوایە دادگەری و دادپەروەری نییە، پێمانوایە سەرچاوەکانی داهات شەفاف نین، پێمانوایە هاووڵاتییەکانی لەبەردەمی یاسادا یەکسان نین، پێمانوایە ئازادییە بنەڕەتییەکان پێشێل دەکرێن.. دەبێت دەستوورێکمان هەبێت ئێمە رێککاتەوە لەناو دامەزراوە دەستوورییەکان. قەید دابنێت لەسەر دەسەڵاتەکانی ئێمە بەوەی کە تەداخول لەناو دەسەڵاتەکانی یەکدیدا نەکەین.  رێواز فایەق گوتی: "ئێمە رێپێدراو نین کە مافی میللەتەکەمان لە بوونی دەستووردا رەت بکەینەوە، کەس رێگەی بە ئێمە نەداوە کە بڵێت هەر کاتێک ویستتان، بڵێن دەستوورمان دەوێت؛ هەر کاتێک ویستتان، بڵێن دەستوورمان ناوێت. گەلی ئێمە شایستەی ئەوەیە دەستووری هەبێت، دەبوو دەمێک بووایە هەیبووایە. "  رۆژی چوارشەممە ٢٠٢١/٠٥/١٩، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەت بە ناونیشانی '' یەکڕیزی و دەستوور '' رێکخست.  لە کۆنفرانسەکەدا نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکوەزیرانی هەرێمی کوردستان، رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشداریی تێدادەکەن.  کۆنفرانسەکە لە کاژێر ٠٩: ٠٠ دەستی پێکرد و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ ـدا دەبێت.