رۆژی ٠٨ - ٠٥ - ٢٠٢١ شاندێکی هاوبەشی ئەنجوومەنی نوێنەرانی عێراق و پەرلەمانی کوردستان سەردانی ژمارەیەک ناوچەی سنووری هەرێمی کوردستانیان لە پارێزگای دهۆک کرد، ئەوەش بە ئامانجی ئامادەکردنی راپۆرتێک بۆ ئەنجوومەنی نوێنەرانی عێراق لەبارەی شەڕی نێوان هێزەکانی تورکیا و پارتی کرێکارانی کوردستان - پەکەکە و ئەو زیانانەی بە ناوچەکە گەیشتووە.  رێڤینگ هروری، سەرۆکی لیژنەی کاروباری پێشمه‌رگه لە پەرلەمانی کوردستان کە ئەندامێکی لیژنەکەیە بە تۆڕی میدیایی رووداوی راگەیاند، ئەو هێرشەی رۆژی ٠٥ - ٠٦ - ٢٠٢١ کرایەسەر پێشمەرگە پەکەکە ئەنجامدەری بووە.  لەبارەی ئەوەی چ شتێک وا دەکات، پەکەکە بە ئەنجامدەری هێرشەکە بزانن لە کاتێکدا بەرپرسانی ئەو پارتە خۆیان رەتیدەکەنەوە ئەو کارەیان کردبێت، رێڤینگ هروری دەڵێت، "چیایەکی بەرز لەسەر شوێنی رووداوەکە هەیە؛ چیاکە بەسەر پێشمەرگەکاندا روانیویەتی و پەکەکە لەوێوە ئەوانی کردووەتە ئامانج. پرسیاریشمان لەو کەسانە کرد کە لە ناوچەکەدان و هەمووان دەڵێن، لەو کاتەدا هیچ فڕۆکەیەکی جەنگی بە ئاسمانەوە نەبووە".  هروری ئاماژەی بەوەشکرد، سەردانی پێشمەرگەکانیان کردووە و سەرەخۆشیی پەرلەمانی کوردستانیان پێگەیاندوون و ئاماژەی بەوەشکرد، گوێیان لە خەڵکی ناوچەکە گرتووە و زیانەکانیان تۆمارکردوون و بڕیارە بیدەنە سەرۆکایەتیی ئەنجوومەنی نوێنەرانی عێراق بۆ قەرەبووکردنەوەی زیانبەرکەوتووان.  لەبارەی هاتنە ناوەوەی سوپای تورکیا بۆ هەرێمی کوردستان، سەرۆکی لیژنەی کاروباری پێشمه‌رگه لە پەرلەمانی کوردستان دەڵێت: "تورکیا پەکەکەی کردووەتە بیانوو و دەیەوێت سنووری خۆی فراوان بکەن؛ هێزی تورکیاش کە دێتە هەرێمی کوردستان گەڕانەوەی ئەستەمە".  هەروەها باڵامبۆ محەممەد، ئەندامی لیژنه‌ی كاروباری پێشمه‌رگه کە لە فراکسیۆنی یەکێتیی نیشتیمانیی کوردستانە لەبارەی سەردانیان بۆ ناوچەکانی شەڕ لە بادینان دەڵێت، "هاووڵاتیانی ناوچەکە گلەییان لە شەڕ هەیە و مافی خۆشیانە"، ئەوان دەڵێن، ' پەکەکە و تورکیا شەڕی خۆیان هێناوەتە ناوچەکەی ئەوان ' ".  باڵامبۆ محەممەد گوتی، لە سەردانەکەیاندا سنوورەکانی پێشمەرگە و هێزەکانی پاسەوانیی عێراقیان بینیوە و لێکۆڵینەوەیان کردووە و دەشڵێت، هەر شەڕێکی نەخوازراو رووبدات تەنیا یەکێتی و پارتی زیان ناکەن و هەموو کورد زەرەرمەند دەبێت.  ئەو پەرلەمانتارەی یەکێتی بە پێویستی دەزانێت هەر ناکۆکییەک لە نێوان پەکەکە و پارتی هەبێت بە گفتوگۆی هەمەلایەنەی نێوان لایەنە سیاسییەکان چارەسەربکرێت و کەس ئاگری شەڕ خۆشنەکات، چونکە "لە شەڕدا کەس براوە نییە".  پێشڕەوییەکانی تورکیا لە هەرێمی کوردستان، بە بڕوای باڵامبۆ محەممەد، مەترسیدارە و پێویستە کورد بە یەکدەنگی و گفتوگۆ کێشەکان چارەسەر بکات، وەک ئەو دەڵێت، "هەرێمی کوردستان توانای هەیە و دەتوانین بە هەموومانەوە لە ناوەندە نێودەوڵەتی و ناوخۆییەکان کار بۆ ئاشتەوایی نێوان تورکیا و پەکەکە بکەین".  باڵامبۆ محەممەد دەڵێت، "ئەگەر تورکیا تەنیا دژی پەکەکەیە، با ئەو شوێنانەی کۆنترۆڵی کردوون رادەستی هێزەکانی پێشمەرگەی بکات و بگەڕێتەوە".  ئەو شاندەی لێکۆڵینەوە لە رووداوەکە دەکات لە حەوت ئەندامی ئەنجوومەنی نوێنەرانی عێراق و ١٢ ئەندامی هەر چوار لیژنەی پێشمەرگە و ناوخۆ و ئاسایش، کشتوکاڵ و ئاودێری، کاروباری تەندروستی و ژینگەی پەرلەمانی کوردستان پێکهاتووە.  یەکێک لە ئامانجی سەردانەکە، گوێگرتن لە هاووڵاتیانی ئەو دەڤەرە بوو، هەروەها گەیاندنی داواکانیان بە حکومەتی عێراق و قەرەبووکردنەوەی زیانەکانیان.   ئاڵۆزییەکانی ناوچە سنوورییەکان وێڕای بەردەوامیی شەڕی تورکیا و پەکەکە، بە شەهیدبوونی شەش پێشمەرگە زیاتر پەرەی سەند، دوای ئەوەی لە رۆژی شەممە ٠٥ - ٠٦ - ٢٠٢١ لە چیای مەتین لە سنووری قەزای ئامێدی، کاروانێکی هێزی پێشمەرگە کرایە ئامانج و بەهۆیەوە پێنج پێشمەرگە شەهیدبوون و حەوتی دیکەش برینداربوون.  لەبارەی ئەو رووداوە، وەزارەتی پێشمەرگە لە راگەیێندراوێکدا رایگەیاند، "لەم هێرشەدا هێزەکانی پەکەکە چەکی سووک و قورسیان بەکارهێناوه، لەکاتێکدا چوونی هێزی پێشمەرگە بۆ ئەو سنوورە بە ئامانجی پاراستنی سەقامگیری و ئاسایشی ناوچەکە بووە، وەک هەر ناوچەیەکی دیکەی سنووری هەرێمی کوردستان. هێزی پێشمەرگە بە مافی خۆی دەزانێت جووڵە و سەنگەرسازی پێویست بکات. "  هەروەها دوای سێ رۆژ و لە ٨ - ٥ - ٢٠٢١، لە سنووری شارۆچکەی دەرکار لە قەزای زاخۆ  پێشمەرگەیەک شەهید بوو، بەڕێوەبەری ناحیەکە ئەو کات بە رووداوی گووت، "پەکەکە شەهیدی کردووە"، بەڵام سەرچاوەیەک لە پاسەوانی سنووریی عێراق رایانگەیاند، کە سەرچاوەی تەقەکەرەکە نەزانراوە و نیشانەشکێن بووە.  ئەگەرچی بەرپرسانی وەزارەتی پێشمەرگە شەهیدبوونی پشمەرگەکانیان خستووەتە ئەستۆی پەکەکە، بەڵام لە هەڤپەیڤینێکدا لەگەڵ میدیاکانی حزبەکەدا، موراد قەرەیلان، ئەندامی بەڕێوەبەریی پەکەکە رەتیکردەوە ئەوان پێشمەرگەکانیان شەهید کردبن و گوتیشی: "مەگەر ئێمە شێت بووین لە شەڕێکی فراوانداین بەرامبەر تورکیا و بەرەیەکی دیکەی شەڕ بکەینەوە؟ ".  ئەم هێرشانەی تورکیا، لە ٢٣ی نیسانی ئەمساڵەوە بەناوی "ئۆپەراسیۆنی چڕنووکی هەورە برووسکە" دەستیپێکردووە و بە گوتەی خۆیان بۆ رووبەڕووبونەوەی پارتی کرێکارانی کوردستانە.