ناحیەی بیارەی سەر بە پارێزگای هەڵەبجە دوایین خاڵی سنووریی باشووری  کوردستان و هانەگەرمڵەش دوایین خاڵی سنووریی رۆژهەڵاتی کوردستانە. نزیکیی ئەو ناحیە لە رۆژهەڵاتی کوردستان بووەتە هۆی دروستبوونی پەیوەندیی لەنێوان دانیشتووانی بیارە و هانەگەرمڵە.  ئەگەرچی لەم ساڵانەی ئەم دواییەدا دابەشکردنی ئاو و گرتنەوە ئاو بووەتە کێشەیەکی نێودەوڵەتی، عێراق چەندینجار سکاڵای خۆی گەیاندووەتەوە تورکیا و ئێران لەبارەی گرتنەوەی ئاو لە لایەن ئەو دوو وڵاتە، بەڵام دانیشتووانی ئەو دوو ناحیەیە بەهۆی دابەشکردنی ئاوەوە بوونەتە دۆست و ئەو سەرچاوە ئاوە کەمەی هەیانە برایانە دابەشی دەکەن.  ئەو دوو پیاوەی وێنەکەیان دانراوە هاوڕێی یەکدین، یەکێکیان خەڵکی بیارە و ئەوی دیکەیشیان خەڵکی هانەگەرمڵەیە. ئاوی جۆگەلەکە ئەوانی کردووەتە هاوڕێ و رۆژانە بە نۆرە باخەکانیانی پێ ئاودەدەن.  ئەو هاونیشتمانییەی ناحیەی بیارە بە رووداوی گوت، بەشێک لە زەوییەکانی لە سنووری رۆژهەڵاتی کوردستانە و تاپۆی ئێرانی هەیە، بەشێکیشیان تاپۆی عێراقییان هەیە. بەڵام ئەوە نەبووەتە کێشە بۆی و رۆژانە دەتوانێت سەردانی زەوییەکانی لە رۆژهەڵاتی کوردستان بکات.  ئێران و عێراق بەدرێژایی ١٥٩٩ کیلۆمەتر هاوسنوورن، لە هەرێمی کوردستان سێ دەروازەی سنووریی نێودەوڵەتییان هەن، ئەوانیش پەروێزخان، باشماخ و حاجی ئۆمەرانن. لە هەندێک ناوچەی دیکەش خەڵک بە قاچاخی سنووری نێوان باشوور و رۆژهەڵاتی کوردستان دەبڕن.  جۆگەلەیەک سنووری باشوور و رۆژهەڵاتی کوردستان جیادەکاتەوە. وێنە: سەلام سەعدی - رووداو