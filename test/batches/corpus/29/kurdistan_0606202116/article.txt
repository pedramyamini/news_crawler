ناوەندی راگەیاندنی هێزەکانی پاراستنی گەل - هەپەگە رایگەیاند، بەرەبەیانی رۆژی ٥ی حوزەیران، هێزێکی پێشمەرگە بەبێ ئاگاداری و "بەشێوەیەکی ئۆپەراسیۆن ئاسا ویستوویانە لە مەتینەوە بچنە هەرێمی گەریلاکان. ئەوە هەڵەیە و خزمەت بە بەرژەوەندیی نەتەوەیی ناکات".  هەپەگە ئاماژەی بەوەش کردووە "راستە هێزەکانمان لەوێ بۆ هۆشداریپێدان فیشەکی هەواییان تەقاندووە، بەڵام ئەو شتە پشتڕاستە کە ئەو چەکەی بووەتە هۆکاری تێكشکاندنی ئۆتۆمبێلەکە لەلایەن هێزەکانی ئێمەوە بەکارنەهێندراوە. بۆیە بە ئەگەرێکی زۆرەوە لەڕێگەی ئاسمانی و مووشەکەوە لە ئۆتۆمبێلەکە دراوە. بابەتی تەقینەوەی ئۆتۆمبێلەکە پێویستە لێکۆڵینەوەی لەبارەوە بکرێت. ئێمە وەکو هەپەگە داوادەکەین شاندێکی هاوبەش یان شاندێکی سەربەخۆ لێکۆڵینەوە لەوبارەیەوە بکات و رووداوەکە روون بکاتەوە".  رۆژی شەممە لە چیای مەتین لە سنووری ئامێدی، ئۆتۆمبێلێکی هێزەکانی پێشمەرگە هێرشیکرایەسەر و پێنج پێشمەرگە شەهید و حەوتی دیکەش برینداربوون.  وەزارەتی پێشمەرگە لەبارەی رووداوەکە راگەیێندراوێکی بڵاوکردەوە و رایگەیاند، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بە مەبەستی پاراستنی خەڵک و گوندەکانی ئەو ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی پەکەکەوە بۆسەیەکیان بۆ دانراوە".