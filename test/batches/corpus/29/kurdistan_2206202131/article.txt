ئەو هونەرمەندە کە خەڵکی سلێمانییە، شەوی رابردوو لە هەولێر کوژراوە. نەقیبی هونەرمەندانی کوردستان دەڵێت، شەوی رابردوو بۆ نانخواردن چووەتە دەرەوە و نەگەڕاوەتەوە، "ئەمڕۆش تەرمەکەی لە دێگەڵە دۆزراوەتەوە". گوتەبێژی پۆلیسی هەولێریش دەڵێت، دەستیان بە لێکۆڵینەوە کردووە.  وەزارەتی پێشمەرگە لە راگەیێندراوێکدا دەڵێت، جوانڕۆ کەریم "ئەندامی تیپی جوق و مۆسیقای سەربازی بوو، سەر بە فەرماندەیی ئینزیباتی سەربازی وەزارەتی پێشمەرگە. " هەروەها ئاماژە بەوەشدەکات، "وەزارەتی پێشمەرگە بەدواداچوون و رێوشوێنی پێویستی لەسەر ئەم تاوانە گرتووەتەبەر و ئێستا لەلایەن پۆلیسەوە دۆسیەی لێکۆڵینەوەی بۆ کراوەتەوە و چاوەڕێی ئەنجامی لێکۆڵینەوەکانین. "  پێشتر نیاز محەممەد نووری، نەقیبی ھونەرمەندانی کوردستان بە رووداوی راگەیاند، ئەو هونەرمەندە "شەوی رابردوو لە وەزارەتی پێشمەرگە لە هەولێر بووە و بۆ نانخواردن چووەتە دەرەوە، دواتر نەگەڕاوەتەوە و هاوڕێکانیشی زۆر بەدوایدا گەڕاون، بەڵام هیچ زانیارییەکان لەسەری دەستنەکەوتووە، ئەمڕۆش تەرمێک لەلای دێگەڵە دۆزراوەتەوە و ئاگادارکراونەتەوە بۆئەوەی لێی بکۆڵنەوە و دەرکەوتووە کە تەرمی ئەو هونەرمەندەیە".  هەر لەسەر ئەو کەیسە هۆگر عەزیز، گوتەبێژی پۆلیسی هەولێر لەوبارەیەوە رایگەیاند، کاژێر ٠٥: ٠٠ی بەرەبەیان تەرمی هاووڵاتییەک بەناوی (جوانڕۆ کەریم)، کە تەمەنی ٤٤ ساڵە لە گوندی (پەلکە رەش) سەر بە ناحیەی (دێگەڵە) دۆزرایەوە.