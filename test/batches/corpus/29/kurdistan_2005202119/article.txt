بەپێی راگەیێندراوێک کە وەزارەتی تەندروستی بڵاویکردەوە "لە بەردەوامیی کار و چالاکییەکانی بەشی چاودێریی دەرمان، سەردانی چەند دەرمانخانەیەک کرا لە شاری دهۆک بە هەماهەنگیی پۆلیسی شارەوانیی دهۆک و لقی دهۆکی سەندیکای دەرمانسازان، لەم هەڵمەتی دەرچوونەدا بەدواداچوون کرا بۆ گەڕان بەدوای دەرمانی بێ سەرچاوە و نایاسایی، لە ئەنجامدا سێ دەرمانخانە داخران بەهۆی بوونی دەرمانی نایاسایی و بێ سەرچاوە".  وەکو وەزارەتی تەندروستی دەڵێت، دەست بەسەر دەرمانەکاندا گیراوە و سزای پێبژاردنیشیان بۆ کرا، هەروەها لە بەشی یاسایی بەڕێوەبەرایەتییەکەی سەر بەو وەزارەتەش بەڵیننامەی یاسایی بە خاوەنی دەرمانخانەکان پڕکراوەتەوە.  وەزارەتی تەندروستی گشت شوێنە دەرمانسازییەکان، "دەرمانخانە، کۆگای دەرمان، نەخۆشخانەی تایبەت و کۆمپانیاکانی دەرمان" ئاگاداردەکاتەوە کەوا خۆیان بەدووربگرن لە دەرمانی بێ سەرچاوە، بە پێچەوانەوە "رووبەڕووی سزای تووند و دادگا دەکرێنەوە".  هەروەها وەزارەتەکە دڵنیایی داوەتە هاونیشتمانیان کە تیمەکانیان بەردەوام دەبن لە گەڕان بۆ رووبەڕووکردنەوەی سەرپێچیکاران بەرانبەر بە یاسا.