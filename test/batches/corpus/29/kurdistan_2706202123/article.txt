سەعید تەها کێستە، برای هەر چوار نەخۆشەکە بە تۆڕی میدیایی رووداوی راگەیاند، دوای ١٢ کاژێر لە بڵاوکردنەوەی راپۆرتێکی رووداو، کەسێک لە باڵیۆزخانەی ئەڵمانیا لەڕێگەی تەلەفۆنەوە پەیوەندیی پێوە کردوون و داوای زانیاریی لەسەر نەخۆشەکان کردووە.  برای نەخۆشەکان ئاماژەی بەوەش کرد، پرسیاری ئەوەیان لێکردوون، "ئەندامانی خێزانەکەیان پاسپۆرتیان هەیە؟ " ئەوانیش لە وەڵامدا گوتوویانە "نیمانە، بەڵام ئەم رۆژانە دروستی دەکەین".  تۆڕی میدیایی رووداو پێشتر راپۆرتێکی لەبارەی خێزانێکی گوندی کێستە پەخشکرد، کە لە کۆی حەوت ئەندامی خێزانەکە، چواریان نەخۆشیی بیرکۆڵییان هەیە. ئەو خێزانە لە گوندی خۆیان ئاوارەبوون و ئێستا لە گوندی قومریێ نیشتەجێبوون و برایەکیان بەخێویان دەکات، ئەویش تەنیا چەند سەر مەڕێکی هەیە و رۆژانە نزیکەی ١٠ کیلۆ شیر دەفرۆشێت، ژیان و گوزەرانیان لەسەر ئەوە.  دایکی ئەو چوار نەخۆشە کە ناوی روبعایە دەڵێت، "گوندەکەی خۆمان جێهێشت و موڵک و ماڵمان سووتا، ئێستا هاتووینەتە گوندی قومری، ئێستا تەنیا ٢٠ مەڕم بۆ ماوەتەوە، ئاخر بە ٢٠ مەڕ چۆن بەخێویان بکەم".  ساڵی ٢٠١٣ ناوی ئەو چوار ئەندامەی خێزانەکە تۆمارکراوە تاوەکو مووچەی چاودێریی کۆمەڵایەتی وەربگرن، بەڵام مووچەیان پێنەدراوە.