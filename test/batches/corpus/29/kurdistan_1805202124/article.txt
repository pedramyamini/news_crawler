نووری بەرواری، موختاری گوندی دێشێش بە رووداوی راگەیاند "کاژێر ٠٧: ٣٠ خولەک شەڕ لەنێوان تورکیا و پارتی کرێکارانی کوردستان - پەکەکە روویدا، ئەوەش دوای ئەوەی پەکەکە تەقەی لە خاڵێکی سەربازیی تورکیا کرد. دواتریش تورکیا بە سەختی دەوروبەری گوندی ئێمەی بۆردوومانکرد، دواتر هێزە ئەمنییەکان ئێمەیان ئاگادارکردەوە، بەهۆی سەختیی بۆردوومانکردن لە ماڵەکانمان بمێنینەوە و دەرنەچین، ئەمەش ترس و دڵەڕاوکێی بۆ خەڵکی گوندەکە دروستکرد".  موختاری گوندەکە لەڕێگەی رووداوەوە داوایکرد بەهانایانەوە بچن، دەڵێت، "خەڵکی گوندەکە زۆر ترساون، داوا دەکەین ئەم شەڕە زیاتر تەشەنە نەکات، ئەگەر بەم شێوەیە بێت، ناچار دەبین گوندەکەمان چۆڵبکەین".  سەربەست سەبری، بەڕێوەبەری ناحیەی کانی ماسێ بە رووداوی راگەیاند، ئەو شەڕە بەهۆی ئەوە بووە کە پەکەکە تەقەی لە خاڵێکی تورکیا کردووە، دواتر تورکیا یەک کاژێر دەوروبەری گوندی دێشێش بۆردوومانکردووە.  بەڕێوەبەری ناحیەی کانی ماسێ ئاماژەی بەوەش کرد، حەوت خێزان لە گوندەکە دەژین و نزیکن لەو ناوچانەی کە ئۆپەراسیۆنی تورکیای لێ ئەنجامدەدرێت.  ٢٥ رۆژە تورکیا ئۆپەراسیۆنێکی بۆ زناری کێستە و دەڤەری کانی ماسێ دەستپێکردووە و تاوەکو ئێستا دوو گوند بەهۆی شەڕی لەگەڵ پەکەکە چۆڵکراون و نزیکەی ٥٠ خێزان ئاوارەبوون.