شێروان دووبەردانی، ئەندامی لیژنەی ھەرێم و پارێزگان لە ئەنجوومەنی نوێنەرانی عێراق بە رادیۆی رووداوی راگەیاند: "بە دڵنیاییەوە هێزەکانی حەشدی شەعبی و پەکەکە شنگال جێناهێڵن. رێککەوتنی نێوان هەرێمی کوردستان و عێراقیش جێبەجێ ناکرێت، چونکە حەشدی شەعبی پشتیوانیی پەکەکە دەکات و مووچەی هێزەکانی پەکەکە لەلایەن حەشدی شەعبییەوە دابین دەکرێت. "  رۆژی ٢٠٢٠/١٠/١٠ حکومەتی عێراق و هەرێمی کوردستان لەپێناو گەڕاندنەوەی ئاسایش و سەقامگیری و ئاساییکردنەوەی دۆخی شارۆچکەی شنگال رێککەوتنێکیان واژۆکرد.  ئەندامەکەی لیژنەی ھەرێم و پارێزگان لە ئەنجوومەنی نوێنەرانی عێراق دەڵێت: "سەرۆکی ئەنجوومەنی وەزیرانی عێراق ئەو هێز و دەسەڵاتەی نییە کە بتوانێت ئەو رێککەوتنەی نێوان بەغدا و هەولێر جێبەجێ بکات و، هەێزەکانی حەشد، پەکەکە و یەپەژە لە شنگال دەربکات. "  بڕیارە رۆژی ٢٠٢١/١٠/١٠ هەڵبژاردنی پێوەختەی پەرلەمانی عێراق بەڕێوەبچێت. پارێزگای نەینەوا لە کۆی ٣٢٩ کورسی، ٣١ کورسیی لە ئەنجوومەنی نوێنەرانی عێراق هەیە. بەپێی سیستمی نوێی هەڵبژاردن کورسییەکانی ئەو پارێزگایە بەسەر هەشت بازنەدا دابەشبوون. لە کاتێکدا لە هەڵبژاردنەکانی رابردوودا یەک بازنەی هەڵبژاردن بوو.  شێروان دووبەردانی دەڵێت: "زانیاریمان پێگەیشتووە کە فالح فەیاز، سەرۆکی دەستەی حەشدی شەعبی بڕیاری داوە چەندین کەس لە حەشدی عەشایەری لە ناوچەکانی شنگال و دەشتی نەینەوا لە هەڵبژاردنەکاندا بەربژێر بن. ئێمە بڕیارمان داوە کە سکاڵا بەرز بکەینەوە بۆ ئەوەی ئەوە رابگیردرێت. "  سەرەڕای ئەوەی تاوەکو ئێستا ٧٠ % ی کوردی ئێزدی لە ئاوارەییدا دەژین، بەڵام سیاسییەکانیان بە چڕی کار بۆ هەڵبژاردنی پەرلەمانی عێراق دەکەن. ١٨ بەربژێریان لە هەشت پارت و هاوپەیمانی و بەربژێری تاکەکەسی  هەیە و دەیانەوێت رکابەرایەتی لەسەر ٨ کورسی لە شێخان و شنگال بکەن، بە شێوەیەک لە شنگال شەش بەربژێر و لە شێخان ٤ بەربژێر و بۆ کورسیی کۆتایش ٨ بەربژێریان هەیە.