ناسر عەلی، بەڕێوەبەری نووسینگەی رووداو لە دهۆک رایگەیاند، لە ماوەی رابردوودا ئەو کەسانەی بە ئۆتۆمبێلی خۆیان سەردانی تورکیایان دەکرد تابلۆکانیان دەگۆڕی بۆ ژمارە و پیتی ئینگلیزی، بەڵام کاتێک دەگەڕانەوە کوردستان ژمارەی تابلۆکانیان نەدەگۆڕیەوە و هەر بە تابلۆیە بەنێو شاردا دەسوڕانەوە، ئەمەش وەکو دیاردەیەکی لێهاتبوو.  بەڕێوەبەرایەتی هاتووچۆی دهۆک مۆڵەتی بە خاوەنی ئەو ئۆتۆمبێلانەدابوو کە ژمارەی تابلۆکانیان بیانییە، جارێکی دیکە ژمارەکانی خۆیان لە ئۆتۆمبێلەکان ببەستنەوە، دوا مۆڵەتیش بۆ گۆڕینی ژمارەی تابلۆکانیان سبەی چوارشەممە ٣٠ - ٠٦ - ٢٠٢١ ـە.  ئەوانەی سەردانی بەڕێوەبەرایەتی هاتووچۆی دهۆک نەکەن بۆ مامەڵەی گۆڕینی تابلۆکانیان، ئەوا لە ١ی ٧ ـەوە پێبژاردنیان بۆ دەکرێت، بۆ هەر رۆژێکیش ٥٠ هەزار دینار دەستنیشانکراوە، جگە لەوە بڕە پارەیەش ٥٠٠ هەزار دینار پێبژاردنی لێ وەردەگیرێت.  ئەو بڕیارەی بەڕێوەبەرایەتیی هاتووچۆی دهۆک وایکردووە قەرەباڵخییەکی زۆر لەنێو بەڕێوەبەرایەتییەکە دروست ببێت، خەڵکێکیش بەهۆی ئەوەی لە ماوەی ئەو دوو رۆژە دەرفەتی ئەوەیان نییە بێن و مامەڵەی گۆڕینی تابلۆکانیان بکەن، داوا دەکەن مۆڵەتەکەیان بۆ درێژ بکرێتەوە.   بە گوتەی ئازاد تەها، لێپرسراوی راگەیاندنی بەڕێوەبەرایەتیی هاتووچۆ لە پارێزگای دهۆک سبەی دوایین وادەیە لە ١ی ٧ ـەوە سزا دەکەوێتە سەر ئەو ئۆتۆمبێلانە تابلۆکانیان نەگۆڕیوە.