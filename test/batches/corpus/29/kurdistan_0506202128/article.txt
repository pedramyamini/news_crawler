رووداوەکە ئێوارەی رۆژی شەممە ٠٥ - ٠٦ - ٢٠٢١ لە نزیک ئامادەیی کفری روویداوە.   موقەدەم ئاراس کەریم، بەڕێوەبەری هاتووچۆی کفری بە رووداوی راگەیاند، رووداوەکە لەنێوان ئۆتۆمبێلێک لەجۆری ئۆپترا و ماتۆڕسکیلێک روویداوە، بەهۆیەوە شۆفێری ماتۆڕسکیلەکە بەناوی (هاروون ئەحمەد قادر) تەمەن ١٦ ساڵ گیانی لەدەستداوە.   بەڕێوەبەری هاتووچۆی کفری دەشڵێت، بەمەبەستی توێکاری تەرمی ئەو کەسەی لە رووداوەکە گیانی لەدەستداوە رەوانەی دادپزیشکی گەرمیان کراوە و شۆفێری ئۆتۆمبێلەکەش بەبڕیاری دادوەر و بەپێی ماددەی ٢٤ی هاتووچۆ بەندکراوە.  لە هەرێمی کوردستان ساڵانە دەستبەسەر ئەو ماتۆڕسکیلانەدا دەگیرێت کە بێ پێشینەن یاخود شۆفێرەکانیان پابەندی رێنماییەکانی هاتووچۆ نین. دواتر ئەو ماتۆڕسکیلانە دەبرێنە بەڕێوەبەرایەتیی هاتووچۆی شارەکان و بەشێکی زۆریان لەنێودەبرێن.