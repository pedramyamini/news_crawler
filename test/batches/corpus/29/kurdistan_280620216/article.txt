چەند کانەبەردێک لەنێو دارستانەکان قەزای پێنجوێن و سنووری گوندی هەنگەژاڵ دروستکراون و بەهۆیەوە زیانێکی زۆر بە دارستانەکە کەوتووە. زانا رەحمان، قایمقامی پێنجوێن بە رووداوی راگەیاند، هەرچەندە خاوەنی کانەبەردەکان مۆڵەتیان لە وەزارەتی سامانە سروشتییەکان وەرگرتووە، بەڵام کارەکانیان زیانی بە دارستانەکانی پێنجوێن گەیاندووە و داوامانکردووە چیدی کانی بەرد و کانزا لەنێو دارستانەکاندا دروستنەکرێت.  زانا رەحمان گوتی: "خاوەنی کانەکان بۆ بڕینەوەی هەر دارێک سزای دارایی دەدرێن، بەڵام سزادان قەرەبووی بڕینەوەی دارێک ناکات کە رەنگە تەمەنی ٥٠ ساڵ زیاتر بێت".  ئەحمەد محەممەد، گوتەبێژی دەستەی ژینگە بە رووداوی راگەیاند، هەرچەندە دارستانەکان سەر بە وەزارەتی کشتوکاڵن، بەڵام بەو پێیەی بەشێکی سەرەکی ژینگەیە، بە نووسراوی فەرمی داوایان لە ئەنجوومەنی وەزیران و سامانە سروشتییەکان کردووە ئەو مۆڵەتانە هەڵبوەشێننەوە یان بە فەرمانێک شوێنەکانیان بگۆڕن.  بەڵام عەلی حەمەساڵح، پەرلەمانتاری گۆڕان لە پەرلەمانی کوردستان دەڵێت: "بەناوی گەڕان بە دوای بەرد و کانزا، بەنایاسایی دەیانەوێت گەورەترین دارستانی کوردستان لە پێنجوێن لەناوببەن '.  عەلی حەمەساڵح ئاماژەی بەوەکردووە، بەبێ مۆڵەتی ھیچ وەزارەتێکی پەیوەندیدار و پێچەوانەی یاسای تایبەت بە دارستانەکان، دەستکراوە بە بڕینەوەی دارەکان لە گوندی ھەنگەژاڵی قەزای پێنجوێن: "بەفەرمی داوام لە وەزارەتە پەیوەندیدارەکان کردووە ئەم داربڕینەوە رابگیرێت، ئەگەر ئێستا کە ھەنگاوی سەرەتایە رانەگیرێت گەورەترین دارستان لەنێو دەچێت".  بەڵام ئەحمەد محەممەد، گوتەبێژی دەستەی ژینگە گوتی: "ئەو گرفتە تەنیا لە پێنجوێن بەرۆکی ژینگەی نەگرتووە، لە گەرمیان و چەند ناوچەیەکی دیکەش هەمان گرفتمان هەیە، کە هۆکارن بۆ کەمبوونەوەی سەوزایی و لەنێوچوونی دار و درەخت و گیاندار".