سەرچاوەیەکی ئاگادار لە کەیسەکە بە تۆڕی میدیایی رووداوی راگەیاند: "ئەمڕۆ دادگەی کەتنی دهۆک لەکۆی ئەو شەش سکاڵایەی کە ئومێد بەرۆشکیی پێ تۆمەتبارکراوە، حوکمی بۆ سێ سکاڵا دەرکرد".  بە گوتەی ئەو سەرچاوەیە، سکاڵاکانی سەر ئەو چالاکڤانە لەلایەن پارێزگای دهۆک و بەڕێوەبەرایەتی پۆلیسی دهۆکەوە تۆمارکراون، دوو سکاڵایان بەپێی یاسای خراپ بەکارهێنانی ئامێرەکانی پەیوەندیکردنی ژمارە ٦ی ساڵی ٢٠٠٨ بوون و بەدیاریکراوی ماددەی دوو، سکاڵایەکیشیان بەپێی ماددەی ٢٤٠ی یاسای سزاکانی عێراق بوون کە پەیوەندی بە پرسەکانی سەرپێچیکردنی ئیداری و فەرمانە کارگێڕییەکانەوە هەیە.  ئەو سەرچاوەیە گوتی: "بۆ هەر سکاڵایەکی یاسای خراپ بەکارهێنانی ئامێرەکانی پەیوەندیکردن، ئومێد بەرۆشکی بە شەش مانگ بەندکردن سزادراوە کە دەکاتە ساڵێک زیندانیکردن. لەسەر سکاڵاکەی پارێزگای دهۆکیش بە پێبژاردنی ٢٤٠ هەزار دینار سزادراوە و هێشتا سێ سکاڵای دیکەی لەسەر ماوە و دادگایی دەکرێتەوە".  ئومید بەرۆشکی و بەدەل بەرواری لە رۆژی ١٩ی ئابی ٢٠٢٠ بە تۆمەتی هاندانی خەڵک بۆ خۆپیشاندان لە دهۆک دەستگیرکران، پێشتر دادگە رۆژی ١٧ی ئابی ٢٠٢١ی بۆ دادگاییکردنی هەریەک لە مامۆستا بەدەل بەرواری و ئومێد بەڕۆشکی دیاریکرد.   ئومێد بەرۆشکی رۆژی ٢٤ی تەممووزی ٢٠٢١ جارێکی دیکە لەسەر سێ سکاڵاکەی دیکە دادگایی دەکرێت.  لە ١٦ی شوباتی ئەمساڵ دادگەی تاوانەکانی دووی هەولێر سزای شەش ساڵ بەندکردنی بۆ پێنج لە چالاکڤانی بادینان دەرکرد و بڕیارەکە مشتومڕ و نیگەرانییەکی زۆری ناوەندە نێودەوڵەتی و نێوخۆییەکانی مافی مرۆڤ و رۆژنامەنووسانی بەدوای خۆیدا هێنا و نەتەوەیەکگرتووەکان و لێبووردنی نێودەوڵەتی و چەندین رێکخراوی دیکە، لەگەڵ باڵیۆزخانەکان و لایەنە نێوخۆییەکان سەرکۆنەیان کرد.