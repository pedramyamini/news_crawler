وەزارەتی پێشمەرگە و وەزارەتی بەرگریی عێراق، لە تەممووزی ساڵی ٢٠٢٠ دا رێککەوتن چوار ناوەندی هاوبەش دروستبکەن، هەریەک لەو ناوەندانە ١٦ ئەفسەری پێشمەرگەیان تێدابێت، لەگەڵ ژمارەیەک ئەفسەری عێراقی و نوێنەری هاوپەیمانیی نێودەوڵەتیی دژی داعش.  لیوا قارەمان شێخ کەمال، جێگری سەرۆک ئەرکان بۆ ئۆپەراسیۆنەکان لە وەزارەتی پێشمەرگە بە رووداوی راگەیاند "ئەمڕۆ یەکشەممە ئەفسەرانی وەزارەتی پێشمەرگە لە ژووری هاوئاهەنگیی هاوبەش لە بنکەی سەربازیی کەی وەنی کەرکووک دەستبەکار دەبن. تاوەکو کۆتایی ئەم هەفتەیە سەرجەم ژوورەکانی هاوئاهەنگیی هاوبەشی چالاک دەکرێن".  دوای تێپەڕبوونی  چوار ساڵ بەسەر رووداوەکانی ١٦ی ئۆکتۆبەری ٢٠١٧، هەشت ئەفسەری لیواکانی یەک و دووی پێشمەرگە بە نوێنەرایەتیی وەزارەتی پێشمەرگە لە سەربازگەی کەی وەن دەوام دەکەن.  رێڤینگ هرورى، سەرۆکی لیژنەی پێشمەرگە لە پەرلەمانی کوردستان دەڵێت "وەزارەتی پێشمەرگە، ناوی ئەفسەرەکانی داوەتە وەزارەتی بەرگریی عێراق بۆئەوەی لەو ژوورانەدا کار بکەن، بەتایبەتیش هی کەرکووک و خانەقین. ئەوەی مەخموور و رۆژئاوای دیجلەش لە ماوەیەکی نزیکدا هیوادارین دەست بە کار بکەن. پێشمەرگە و سوپا لە یەک ژووردا زانیاریی هەواڵگری بەیەک دەدەن و لەگەڵ ئەوەشدا باوەڕی زیاتر لەنێوانیاندا دروست دەبێت، کە وەکو یەک تیم پێکەوە کار بکەن. ئەوەش بۆ ئێمە زۆر گرنگە. هەنگاوی دوای ژوورەکانیش ئەوەیە دوو لیوای هاوبەش دروستبکرێت".  لە کۆبوونەوەیەکی ئەمنیی فراواندا، کە ئێوارەی یەکشەممە ٠٢ - ٠٥ - ٢٠٢١ لە بەغدا بە سەرپەرشتیی مستەفا کازمی، فەرماندەی گشتیی هێزە چەکدارەکانی عێراق و بەشداریی شاندێکی وەزارەتی پێشمەرگە بەڕێوەچوو، بڕیاردرا هاوئاهەنگی و کاری هاوبەشی نێوان سوپا و پێشمەرگە لە ناوەندەکانی نێوانیاندا چالاک بکرێن.  گوتەبێژی فەرماندەی گشتیی هێزە چەکدارەکان دەڵێت "لە سێ هەفتەی رابردوودا لە ئۆپەراسیۆنەکانی دژی داعشدا ٢٠ تیرۆریست کوژراون، ٢٠٢ بۆمبی چێندراو پووچەڵ کراونەتەوە".  لیوا یەحیا رەسوول، گوتەبێژی فەرماندەی گشتیی هێزە چەکدارەکان دەڵێت "ئەو ناوەندانە ناوەندی فیدراڵین بە سەرکردایەتیی سوپای عێراق، نوێنەر و ئەفسەرانی سەرجەم دەزگا ئەمنییەکانی عێراق لەخۆدەگرێت، لەنێویشیاندا هێزەکانی پاسەوانیی هەرێم (هێزەکانی پێشمەرگە)، کە لەژێر فەرمانی فەرماندەیی گشتی هێزە چەکدارەکان کار دەکەن. ئەرکیان هاوئاهەنگیکردن و چالاککردنی ئۆپەراسیۆنەکانە دژی داعش و گۆڕینەوەی زانیاریی هەواڵگرییە بۆ راوەدونانی ئەو چەتانە".  وەزارەتی پێشمەرگە و وەزارتی بەرگریی عێراق لەسەر دروستکردنی چوار ژووری ئۆپەراسیۆنی هاوبەش لە دیالە، کەرکووک، مەخموور، موسڵ و دوو ژووری سەرەکی لە هەولێر و بەغدا رێککەوتوون.  ژوورەکانی بەغدا و هەولێر ماوەیەکی زۆرە کراونەتەوە، هەفتەی رابردووش سەنتەری هاوئاهەنگیی هاوبەشی دیالە کرایەوە، ئەمڕۆ لە کەرکووک و بڕیارە رۆژانی داهاتوو لە موسڵ و مەخمووریش بکرێنەوە.