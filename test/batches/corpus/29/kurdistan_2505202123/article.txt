عارف مه‌عروف، موختاری گوندی گڕێبیێ به تۆری میدیایی رووداو رایگه‌یاند، "دوای دوو هێرشی په‌که‌که له گوندی شیدن بۆ سه‌ر خاڵه‌که کالگهۆرێ له گوندی گڕێبی، سوپای تورکیا له رێگه‌ی سێ فرۆکه‌وه له کاژێر ٢: ٣٠ تاوه‌کو ٧: ٣٠ هێرشیکردە سەر گه‌ریلاکانی په‌که‌کە".  سه‌باح له‌زگین، شوانکارێکی ئەو ناوچەیە دەڵێت، "کاژێر ٥: ٠٠ هه‌شت گوللەی دۆشکەی سوپای تورکیا له نزیک ئێمه و مەڕوماڵات کەوتە خوارەوە که دوو کیلۆمه‌تر له سنووری گونده‌وه دوور بوو، ناچاربووین نزیکه‌ی ٣٠٠ مەڕوماڵاتی خۆمان بگوازینه‌وه بۆ گوند تاوەکو له‌و هێرشه رزگاربووین".  لەلایەکی دیکەوە دوو رۆژە خەڵکی گوندی ئۆرە لە کانی ماسێ گیریان خواردووە و ناتوانن بگەڕێنەوە ماڵەکانیان، یوسف ئیبراھیم، خەڵکی گوندی ئۆرەیە بە رووداوی راگەیاند، شەش ماڵ لە گوندەکە دەژین و دوو رۆژە بەھۆی چڕیی بۆردوومانەکانی تورکیا ناتوانن لە گوندەکە دەربچن.  یوسف ئیبراھیم گوتی، "سوپای تورکیا خاڵێکی سەربازی لە چیای بەردی سپی لە گوندی گۆرە داناوە کە بەرامبەر گوندەکانی ئەدنا و دێشیشە، لەوێوە بەردەوام ناوچەکە بە چڕی بۆردوومان دەکات و خەڵکی گوندەکەمان ناتوانن ھاتووچۆ بکەن. "  گوندی ئۆرە دوایین گوندی سنوورییە لەنێوان باشوور و باکووری کوردستان لە سنووری ناحیەی کانی ماسێ.  هەروەها ئەمڕۆ سێشەممە سەربەست سەبری، بەڕێوەبەری ناحیەی کانی ماسێ بە تۆڕی میدیایی رووداوی راگەیاند، بەهۆی بۆردوومانی تورکیاوە گەنجێکی گوندی دێشیشی سەر بە شارۆچکەی کانی ماسێ برینداربووە و تووشی خوێنبەربوون بووە.   ئەو گەنجەی برینداربووە ناوی باوەڕ ئەحمەدە، تەمەنی ٢٠ ساڵانە و دەرچووی پەیمانگەی تەکنیکیی زاخۆیە. بریندارییەکەی لە لاقیایەتی و ساچمەی گوللە تۆپی بەرکەوتووە.   ئەمە یەکەم هاونیشتمانییە کە بەهۆی دوایین ئۆپەراسیۆنی تورکیا لەو ناوچانە بەناوی چڕنووکی برووسکە - چڕنووکی هەورەتریشقە بکرێت کە لە ٢٣ ـی مانگی رابردوو دەستی پێکرد. هاوکات زیانی گەورەی ماددی بەر ناوچەکە کەوتووە.