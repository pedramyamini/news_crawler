ئەمڕۆ شەممە ١٩ - ٠٦ - ٢٠٢١ فرانچیسکۆ پرینچیپێ، فەرماندەی گشتیی هێزەکانی ئیتاڵیا لە عێراق سەردانی مەسرور بارزانی، سەرۆکوەزیرانی هەرێمی کوردستانی کرد.  بەپێی راگەیێندراوی سەرۆکایەتیی حکومەتی هەرێمی کوردستان، "فەرماندەی هێزەکانی ئیتاڵیا، ئاماژەی بە پەیوەندیی دۆستانە و مێژوویی نێوان کوردستان و ئیتاڵیا کرد و ستایشی هەرێمی کوردستانیشی کرد کە بووەتە پەناگەیەکی ئارام بۆ ئاوارە و پەنابەران و مەڵبەندی بەیەکەوەژیانی ئاشتییانە لە ناوچەکەدا".  دەقی راگەیێندراوی سەرۆکایەتیی حکومەتی هەرێمی کوردستان:   ئەمڕۆ شەممە ١٩ی حوزەیرانی ٢٠٢١ مەسرور بارزانی سەرۆکی حکومەتی هەرێمی کوردستان پێشوازی لە جەنەرال فرانچیسکۆ پرینچیپێ فەرماندەی گشتیی هێزەکانی ئیتالیا لە عێراق کرد، کە بە بۆنەی کۆتاییهاتنی ئەرکەکانی لە عێراق، سەردانی سەرۆکی حکومەتی کردبوو.  سەرۆکی حکومەت سوپاسی حکومەتی ئیتالیای کرد بۆ پشتیوانیی و پشتگیریکردنی هێزی پێشمەرگە لە ڕووبەڕووبوونەوەی تیرۆریستانی داعش، هیوای سەرکەوتنیشی بۆ جەنەرال فرانچێسکۆ خواست لە ئەرکی داھاتوویدا.   فەرماندەی گشتیی هێزەکانی ئیتالیا لە عێراق، ئاماژەی بە پەیوەندی دۆستانە و مێژوویی نێوان کوردستان و ئیتالیا کرد و ستایشی هەرێمی کوردستانیشی کرد، کە بووەتە پەناگەیەکی ئارام بۆ ئاوارە و پەنابەران و مەڵبەندی بەیەکەوەژیانی ئاشتییانە لە ناوچەکەدا.