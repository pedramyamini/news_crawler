عەمید ئەسعەد کەریم، گوتەبێژی پۆلیسی هاتووچۆی هەرێمی کوردستان بە تۆڕی میدیایی رووداوی راگەیاند، رۆژی ١ - ٨ - ٢٠٢١ ئەو وادەیە کۆتایی دێت کە وەزارەتی ناوخۆ بۆ خاوەن تاکسییەکان دیاریکردبوو بۆ لێدانی لۆگۆ و شریتی تایبەت، لەدوای ئەو وادەیە هەر تاکسییەک لۆگۆی پێوەنەبێت رێکاریی یاسایی بەرامبەر دەگیرێتەبەر.  سەلاح جەوهەر، بەڕێوەبەری گشتیی گواستنەوە و گەیاندنی حکومەتی هەرێمی کوردستان بە تۆڕی میدیایی رووداوی گوت: "بەگوێرەی بڕیاری وەزارەتەکانی ناوخۆ و گواستنەوە و گەیاندن، هەر کەسێک لۆگۆ و شریت لە تاکسییەکەی نەدات، لەدوای ١ی ئابەوە، بڕی ٥٠٠ هەزار دینار سزای دارایی دەدرێت".  وەزارەتی ناوخۆ بڕیاریدا، هەموو تاکسییەکان شریت و لۆگۆی تایبەتیان لێبدرێت و بۆ ئەو مەبەستەش پارێزگاکانی هەولێر، سلێمانی و دهۆک گرێبەستیان لەگەڵ سێ کۆمپانیادا کردووە.  بەگوێرەی گرێبەستەکان، نرخی شریت و لۆگۆ لە هەولێر بە ١٨ هەزار دینار و لە سلێمانی بە ١٨ هەزار و ٧٥٠ دینار و لە دهۆک بە ١٣ هەزار دینارە.  لێدانی لۆگۆ و دەرهێنانی کارتی زانیاریی تاکسی پرۆژەیەکی وەزارەتی گواستنەوە و گەیاندنە کە پێش بڵاوبوونەوەی کۆرۆنا لە ساڵی ٢٠١٩ دەستیپێکراوە، بەڵام "بەهۆی کێشەی کۆرۆنا و کەرەنتین و راگرتنی داتابەیسەکەی وەستابوو".  لە هەولێر، دهۆک و لە سلێمانی لۆگۆ و کارتی زانیاریی تاکسی جێبەجێدەکرێت. هەر شارێک رەنگ و لۆگۆی خۆی هەیە و تاکسیی ناوەندی شارەکانیش لۆگۆ و لەزگەی تایبەت بە خۆیان هەیە.   ئانۆ جەوهەر، وەزیری گواستنەوە و گەیاندن پێشتر بە رووداوی راگەیاندبوو "ئەم پرۆژەیە بۆ ئەوەیە تاکسییەکانی هەولێر لە هەولێر کار بکەن، ئەوانەی دهۆک لە دهۆک کار بکەن و تاکسییەکانی سلێمانیش لە سلێمانی کار بکەن. هەروەها ئەوانەی ناوەندی شارەکانیش تەنیا لە ناوەندی شارەکان کار بکەن".  سەبارەت بە کارتی زانیایی تاکسییەکانیش، ئانۆ جەوهەر دەڵێت، کارتی زانیاری "زۆر زۆر گرنگە" بۆ ئەوەی کە هەر شۆفێرێکی تاکسی کاتێک دەچێتە بەڕێوەبەرایەتی بەڵگەی تاوان پرسی پەنجەمۆر و هەموو ئەو شتانە دیاری دەکرێت کە ئایا ئەو شۆفێرە پێشتر هیچ کێشەیەکی یاسایی یان تاوانێکی دەستدرێژی هەیە، "ئەگەر هەیە ئەوە ناتوانێت ببێتە شۆفێری تاکسی، ئەگەریش نیەتی، داتابەیسەکەی بۆ دەکرێت و دەچێتە نێو سیستمەکە. "  وەزیری گواستنەوە و گەیاندنی حکومەتی هەرێمی کوردستان گوتی: "سیستمی لۆگۆ و شریتی تاکسی سیستمێکە زۆر رێکوپێکە و وادەکات کە قەرەباڵخی نێو شارەکان نەمێنێت. هەر شارێک تاکسییەکانی خۆی کار بکات کە باشتریشە بۆ بژێویی ژیانی شۆفێرەکان. "