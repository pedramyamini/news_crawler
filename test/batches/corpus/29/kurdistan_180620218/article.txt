رائید سەرکەوت کارەش، گوتەبێژی بەرگریی شارستانیی هەولێر لەبارەی رووداوەکە بە تۆڕی میدیایی رووداوی گوت: "بەداخەوە گەنجێک لەکاتی مەلەکرداندا لە زێی گەورە لە قەزای خەبات خنکا، کە لە دایکبووی ١٩٩١ ـە. "  دوو تیمی بەرگریی شارستانیی سەرقاڵی گەڕانن بەداوی تەرمەکەدا، بەڵام تاوەکو ئێستا (کاژێر ١٩: ١٥) تەرمەکە نەدۆزراوەتەوە.  رائید سەرکەوت کاڕەش نیگەرانیی لەوە دەربڕی، کە گەنجان گوێ بە رێنوێنییەکانی ئەوان نادەن، وەک ئەو گوتی: ئێمە لە زۆر شوێندا تابلۆی رێنوێنی دادەنێین و خەڵکی لێی دەکاتەوە.  یەکێکی دیکە لە هۆکاری خنکانی گەنجان لە زێی گەورەدا، بوونی ئامێرەکانی تایبەت بە لم و چەو و چاڵکردنی هەندێک شوێن و گۆڕینی رێڕەوی ئاوەکەیە، ئەمە بە گوتەی گوتەبێژی بەرگریی شارستانیی هەولێر.  خنکانی ئەم گەنجە لە کاتێکدایە، چوار رۆژ لەمەوبەر و كاژێر ٠٥: ٠٠ی ئێوارەی رۆژی دووشەممە ١٤ی حوزەیران، گەنجێکی دیکە بە  ناوی مەروان ئیسماعیل تەمەن ١٨ ساڵ دانیشتووی گەڕەكی فەرمانبەران لە هەولێر، لە هەمان شوێندا خنکابوو.   بەپێی ئەو ئامارەی بەرگریی شارستانیی هەولێر بە رووداوی داوە، ئەمساڵ ئەوە حەوتەم کەسە لە سنووری پارێزگای هەولێر لەکاتی مەلەکردندا خنکابێت، کە شەشیان لە زێی گەورەبووە و یەکێکیشیان لە بەنداوی سماقوڵی و سەرجەمیان دانیشتووی هەولێرن.