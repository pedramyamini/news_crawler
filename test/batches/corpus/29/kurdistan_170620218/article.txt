دەنگۆیەک بڵاوبووەتەوە، کە گوایە هێزێکی دەمامکدار چووەتە سەر گرتووخانەیەکی کەرکووک و ژمارەیەک بەندکراوی لەگەڵ خۆی بردووە، بەڵام بڕیاردەری لیژنەی ئاسایش و بەرگری پەرلەمانی عێراق ئەو دەنگۆیەی رەتکردەوە.  د. ناسر هەرکی، بڕیاردەری لیژنەی ئاسایش و بەرگری پەرلەمانی عێراق بە (تۆڕی میدیایی رووداو)ی راگەیاند، "بەهۆی هەڕەشە و مەترسییەکانی داعش و نەگونجاوی شوێنەکە، مانگێک لەمەوبەر ١٥٠ زیندانی لە گرتووخانەکانی کەرکووک بۆ بەندیخانەی سوسێ لە پارێزگای سلێمانی گواستراونەتەوە، هەروەها پێشووتریش ٦٠٠ زیندانی دیکە لە کەرکووک بۆ بەندیخانەی حوت لە پارێزگای زیقار گواستراونەتەوە. بۆیە جگە لەمە هیچ زنیدانییەکی دیکە لەلایەن هیچ هێزیکی دیکە و دەمامکدار لە کەرکووک نەگواستراونەتەوە".  بڕیاردەری لیژنەی ئاسایش و بەرگری پەرلەمانی عێراق باسی لە رووداوێکی دیکە کرد، کە سێ هەفتە لەمەوبەر لە بەندیخانەی کەرکووک روویداوە، ئێستا لێکۆڵینەوەی تێدا دەکرێت.   ناسر هەرکی گوتی: "کاتێک عەقید قاسم، فەرماندەی فەوجی زرێپۆشی سەر بە پۆلیسی فیدراڵی بووە لە کەرکووک، چووەتە بەندیخانەی کەرکووک، بە بیانووی ئەوەی فەرمانی لە فەرماندەیی ئۆپەراسیۆنە هاوبەشەکان لە کەرکووک هەیە و بەندیخانەکە دەپشکنێت، بەڵام بەبێ هیچ فەرمانێک و بەبێ ئەوەی هیچ حیساب بۆ بەڕێوەبەری پۆلیسی کەرکووک و هیچ کەسێک بکات، چووەتە نێو بەندیخانەکە و لە ٩٥ زیندانی داوە و ئازار و ئەشکەنجەی داون".  د. ناسر هەرکی، ئاماژەی بەوەکرد، دواتر بەڕێوەبەری هەواڵگری کەرکووک برووسکەی بۆ عوسمان غانمی، وەزیری ناوخۆی عێراق کردووە، عەقید قاسم بانگهێشتی وەزارەتی ناوخۆ کراوە و لەوێ دەستبەسەرکراوە. دواتر رەوانەی کەرکووک کراوە و ئێستا لە بەڕێوەبەرایەتیی هەواڵگری و ئاسایشی کەرکووک دەستبەسەرە.  بڕیاردەری لیژنەی ئاسایش و بەرگری پەرلەمانی عێراق جەختی لەوەکردەوە، لیژنەی لێکۆڵینەوە لەسەر ئەو رووداوە پێکهێنراوە، داوا لە دادپزیشکی کراوە سەردانی زیندانییەکان بکات کە لێیاندراوە. چونکە ئەو ژمارە زۆرە ناتوانرێت ببرێنە نەخۆشخانە، ئەمەش بەمەبەستی تەواوکردنی لێکۆڵینەوەکان. هەروەها داوا لە دادوەریش کراوە فەرمانی دەستگیرکردن بۆ ئەو هێزەش دەربکرێت، کە ئەو کارەیان کردووە.