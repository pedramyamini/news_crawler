شەوی رابردوو لەسەر رێگای سەری مەیدان لەنێوان پیرانشار و مهاباد لە رۆژهەڵاتی کوردستان شەڕ لە نێوان پێشمەرگەکانی حیزبی دیموکراتی کوردستانی ئێران (حدکا) و سوپای پاسداران روویداوە.  پێشتر سایتێکی نزیک لە سوپای پاسدارانی ئێران بڵاوی کردەوە: "تیمێکی سەر بە حدکا کەوتوونەتە کەمینی هێزەکانی کۆماری ئیسلامییەوە و دوو لە ئەندامانی حدکا بە ناوەکانی هادی شێخە و ئەیوب سوڵتانی کوژراون".   دوای نیوەڕۆی ئەمڕۆ یەکشەممە دەزگای فەرماندەیی هێزی پێشمەرگەی کوردستان سەر بە حیزبی دیموکراتی کوردستانی ئێران راگەیێندراوێکی لەو بارەیەوە بڵاوکردەوە و رایگەیاند: "شەوی شەممە لەسەر یەکشەممە، رێکەوتی ٨ی جۆزەردانی ١٤٠٠ی هەتاوی تیمێک لە پێشمەرگەکانی حیزبی دێموکراتی کوردستانی ئێران لەسەر جادەی مەهاباد - پیرانشار نزیک ئاوایی لکبن دەکەونە بەر هێرشی بەکرێگیراوانی رێژیمی کۆماری ئیسلامی و لە ئاکامدا دوو پێشمەرگە بە ناوەکانی هادی شێخە خەڵکی پەسوێ و ئەیوب سوڵتانی خەڵکی ئاوایی خورینج سەر بە شارستانی پیرانشار بەداخەوە شەهید بوون".  لە دوو مانگی رابردوودا ئەوە سێیەمجارە رووبەڕووبوونەوە لە نێوان هێزە کوردییەکان و هێزەکانی ئێران روودەدات. شەوی ١٩ی ئەم مانگە لە رووبەڕوونەوەیەکدا لە نزیک شاری مهاباد دوو پێشمەرگەی حدکا بە ناوەکانی ئەنوەر نەسیری چیانە و سۆهراب خەدیریپوور گیانیان لە دەستدا. ژمارەک لە هێزەکانی سەر بە سوپای پاسدرانیش کوژراون و برینداربوون، ئەوەش بەپێی راگەیێندراوێکی حدکا.   هەروەها رۆژی ١١ - ٥ - ٢٠٢١ لە شەڕێکدا لە نزیک سەڵماس لە پارێزگای ورمێ سێ ئەندامی سوپای پاسداران و سێ ئەندامی لایەنێکی کوردستانی کوژران. لە ٢٢ی نیسانیشدا لە نزیک شاری مەریوان دوو ئەندامی سوپای پاسداران کوژران.