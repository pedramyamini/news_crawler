رۆژی یەکشەممە ٣٠ی ئایاری ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە محەممەد کەریم خەفاجی، وەزیری کشتوکاڵی حکومەتی عێراق کرد، لە دیدارێکدا گفتوگۆیان دەربارەی پەرەپێدانی هەماهەنگیی نێوان وەزارەتی کشتوکاڵی حکومەتی فیدراڵی و وەزارەتی کشتوکاڵ و سەرچاوەکانی ئاوی هەرێمی کوردستان کرد، بەتایبەتی دەربارەی کردنەوەی بازاڕەکانی هەرێمی کوردستان و ناوەڕاست و خوارووی عێراق بەڕووی بەروبووم و بەرهەمە کشتوکاڵییەکان.  بابەتی وەرگرتنی بڕی گەنمی جووتیارانی هەرێمی کوردستان لەلایەن حکومەتی فیدراڵیی عێراق، کە ساڵانە دیاریدەکرێت و پێدانی بڕوانامەی زانستی بە بەروبووم و بەرهەمە کشتوکاڵییەکانی هەرێمی کوردستان لە کۆبوونەوەی سەرۆکی حکومەتی هەرێمی کوردستان و وەزیری کشتوکاڵی عێراقدا تاوتوێ کران.  بێگەرد تاڵەبانی، وەزیری کشتوکاڵ و سەرچاوەکانی ئاوی هەرێمی کوردستان دەڵێت "دوابەدوای هەوڵە بەردەوامەکانمان بۆ مەبەستی ساخکردنەوە و هەناردەکردنی بەرهەمەکانی ناوخۆی جووتیاران بۆ بازاڕەکانی ناوەڕاست و خوارووی عێراق و ئاراستەكردنى نووسراوێك لهلايەن سەرۆکوەزیرانی هەرێمی کوردستان بۆ سەرۆکوەزیرانی عێراق، ئەمڕۆ بڕیاردرا بە کردنەوەی بازاڕەکانی ناوەڕاست و خواروی عێراق بەڕووی جووتیارانی هەرێمی کوردستان بۆ مەبەستی هەناردەکردنی بەرهەمی ناوخۆیی".  ئەوەش لەکاتێکدایە وەزیری کشتوکاڵی عێراق و شاندێکی یاوەری لە هەولێرن بۆ مەبەستی بەسەرکردنەوەی پرۆژەکان و پەرەپێدانی پەیوەندییەکان.