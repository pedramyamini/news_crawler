موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا و لێکۆڵینەوەی زانستیی پەرلەمانی کوردستان بە رادیۆی رووداوی راگەیاند: "پۆلەکانی یەک بۆ سێی بنەڕەتی کە هەستیارترین پۆلەکانی خوێندنن و تێیدا فێری نووسین و خوێندنەوەی زمانی دایکی دەبن. لەو کاتەوەی کۆرۆنا هاتووە، قوتابی هەیە لە پۆلی سێیەمی بنەڕەتیدایە و هێشتا بە باشی فێری پیتەکان نەبووە. نازانێت بنووسێت و بخوێنێتەوە؛ ئێمە قوتابیی نەخوێندەوار دروستدەکەین. "  ئەمساڵ پرۆسەی خوێندن لە هەرێمی کوردستاندا لە سەرەتای ساڵدا ٢٢ رۆژ، لە مانگی ئاداردا ١٥ رۆژ و کۆتایی ساڵیش نزیکەی مانگێک بە نۆرە بەردەوام بووە. لە ١٩ی حوزەیران خوێندن کۆتایی دێت و لە ٢٢ی حوزەیرانیش تاقیکردنەوەکان دەست پێدەکەن.  جێگری سەرۆکی لیژنەی پەروەردە گوتیشی: "ئەمساڵ نزیکەی دوو مانگ و نیو خوێندن بەردەوام بووە لە کاتێکدا دەبێت ١٧٠ بۆ ٢٠٠ رۆژ وانە بخوێنرێت. ئەم پرۆسەیە رێکوپێک نەبوو. دەبوو پرۆسەکە بە گرتنەبەری رێکارەکانی خۆپارێزی بەردەوام بووایە. "  دوو ساڵە بەهۆی نەخۆشیی کۆرۆناوە خوێندن لە هەرێمی کوردستان و جیهان بە گشتی بە دۆخێکی نائاساییدا دەڕوات. لەمەشدا قوتابییان زیانمەدی یەکەم بوون کە لە ناوەندەکانی خوێندن دابڕان. ئەوەیش بووە هۆی ئەوەی پرۆگرامەکانی خوێندن وەک خۆیان تەواو نەکرێن و بەشێکی زۆر کەمیان لێ بخوێنرێت.