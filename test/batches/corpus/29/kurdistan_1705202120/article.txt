موشتاق مەحموود بە تۆڕی میدیایی رووداوی راگەیاند "لەدوای ئەوەی رووداوەکە روویدا، هاتمەخوارەوە و پێم گوتن هەموو شتێک باشە، بەڵام ئەوان هەر بەنیازی شەڕکردن و لێدان لە من هاتنەخوارەوە و یەکسەر هێرشیان کردە سەرم، دوای ئەوەش ویستیان لە بەرزاییەکەوە فڕێمدەنە خوارەوە".  دوای گەڕانەوەی بۆ هەرێمی کوردستان، پارێزگاری هەولێر پێشوازیی لە موشتاق کرد، هەر لە سەرەتای رووداوەکەش فەرمانگەی پەیوەندییەکانی دەرەوە و پارێزگاری هەولێر بەدواداچوونیان بۆ هۆکار و ئەنجامدەرانی هێرشەکە کردبوو.  ئومێد خۆشناو، پارێزگاری هەولێر رایگەیاند "ئێمە واز لەم کەیسە ناهێنین و لەگەڵ کۆنسوڵی تورکیا و لایەنە پەیوەندیدارەکانی تورکیا لەسەر خەت دەبین تاوەکو تۆمەتباران بە سزای خۆیان بگەن، بۆئەوەی جارێکی دیکە رووداوی لەم شێوەیە روونەداتەوە".  بەپێی ئەو نیشانانەی کە بەسەر ئۆتۆمبێلەکەی موشتاقەوەن، دەردەکەوێت رووداوەکە بە سووکی روویداوە. تاوەکو ئێستا لەسەر رووداوەکە سێ کەس دەستگیرکراون، سەندیکای پارێزەرانی ئامەد چاودێریی پرۆسەی لێکۆڵینەوەی دادگایکردنی تۆمەتباران دەکات.  ناهید ئەرەن، سەرۆکی سەندیکای پارێزەرانی ئامەد دەڵێت، "ئەوان مەبەستی کوشتنیان هەبووە، بۆیە سزای ئەو تۆمەتبارانە ٢٥ ساڵە بەپێی یاسا، بۆیە ئێمە چاودێریی کەیسەکە دەکەین".  موشتاق لەسەر رووداوەکە چوار سکاڵای لە تورکیا تۆمارکردووە، کە لەسەر بنەمای رەگەزپەرستی، بێڕێزیکردن بە خێزان، هەوڵی کوشتن و پێکدادانی ئۆتۆمبێل بووە. ئێستا چاوەڕوانی دەزگای تورکیا و هەوڵەکانی حکومەتی هەرێمی کوردستانە بۆ بەسزاگەیاندنی تۆمەتباران.