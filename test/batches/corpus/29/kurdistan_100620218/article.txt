عەمید فەتاح، بەڕێوەبەری پۆلیسی حەویجە بە تۆڕی میدیایی رووداوی راگەیاند "رووداوەکە کاژێر پێنجی بەرەبەیان بوو، باوک و کوڕێک بۆ کار چوونەتە سەر باخەکەیان و کەوتوونەتە بۆسەیەکی داعشەوە، باوکەکە کوژراوە و کوڕەکەی کە تەمەنی ١١ ساڵە بە برینداری جێدەھێڵن. ئێستا کوڕەکە لە نەخۆشخانەیە و دۆخی تەندروستیی جێگیرە".  بە گوتەی بەڕێوەبەری پۆلیسی حەویجە "سنووری رووداوەکە ناوچەیەکی بۆشایی و دوورەدەستی ھێزە ئەمنییەکانە، ئەگەرچی ھەفتەی رابردوو لەو سنوورە ئۆپەراسیۆنی ئەمنی ئەنجامدرا، بەڵام ھێشتا جموجۆڵی داعشی تێدا بەدیدەکرێت".