ناوەندی چاپەمەنی و راگەیاندنی هێزەکانی پاراستنی گەل "هەپەگە" کە باڵی سەربازی پارتی کرێکارانی کوردستانە، راگەیێندراوێکی لەبارەی شەڕەتەقەکەی دوێنێی نێوان هێزەکانی پێشمەرگە و گەریلا بڵاوکردەوە.  هەپەگە رایگەیاند: "پارتی دیموکراتی کوردستان لە کاژێرەکانی سەرەتای بەرەبەیانی ٢٤ی تەممووزدا، لە گردی چارچەل هێزەکانی خۆی جوڵاندووە و هەوڵیداوە بەرەو شوێنی گەریلا بچێت. وەک پێشتر بە رای گشتیمان گوتبوو، ئەو ناوچەیەی کە باسمان کرد، ناوچەی بنەڕەتیی هێزەکانی گەریلایە کە ساڵانێکە لەوێ جێگیر بوون، لەنێوان گەریلا و هێزەکانی پارتی دیموکراتی کوردستان کە تازە هاتوونە ناوچەکە، مەودایەکی کەم هەیە".  بەڵام فەریقى یەکەم جەمال ئێمنیکى، سوپاسالارى پێشمەرگەى کوردستان رەتیکردەوە پێشمەرگە لە تەقەکردنەکەدا دەستپێشخەر بووبێت. ئێمینکی دوێنێ شەممە ٢٤ - ٧ - ٢٠٢١ بە تۆڕی میدیایی رووداوی راگەیاند: "گەریلاکانى پەکەکە لە چوارچەلیی نێوان سەنتەرى قەزاى ئامێدى و کۆمەڵگەى قەدشدا تەقەیان لە خاڵێکى پێشمەرگە کردووە، چەند خولەکێک تەقەکردن بەردەوامبووە، پێشمەرگەش بەرگرییان لە خۆیان کردووە و وەڵامیان داوەتەوە".  هەپەگە دەڵێت "لە ئەنجامی پێشڕەویەکانی هێزەکانی پارتی دیموکراتی کوردستان بەرەو بارەگاکانی گەریلا، پێکدادانێکی کورتخایەن دروست بووە. هێزەکانی پارتی دیموکراتی کوردستان چەکی قورسیان بەکارهێناوە و لە ئەنجامدا ئاگر کەوتووەتەوە. هاوکات جموجوڵی فڕۆکە جەنگییەکان و فڕۆکەی چاودێری دەوڵەتی تورک بەسەر هەرێمەکەدا بەردەوامە".   بە گوتەی فەریق جەمال ئەوە جارى یەکەم نییە لە ناو خاکى باشوورى کوردستان پەکەکە تەقە لە پێشمەرگە دەکات، چەند جارى دیکەش و لە چەند شوێنى دیکەش تەقەیان لە پێشمەرگە کردووە، پێشمەرگەش لەسەر خاکى خۆیان و لە شوێنى خۆیاندان، دەستکراوەن کە لە هەر شوێنێک تەقەیان لێبکرێت وەڵام بدەنەوە.  لەبارەى زیانەکان، جەمال ئێمنکى راگەیاند، هیچ زیانى بەر هێزى پێشمەرگە نەکەوتووە، زیانەکانی پەکەکەش دیار نین.  لە ٥ ـی حوزەیرانی ٢٠٢١ لە کاتى گرتنى خاڵێکى نوێى پێشمەرگە لە چیاى مەتین بەهۆی هێرشێکى پەکەکە پێنچ پێشمەرگە شەهیدکران، دواتر هێزەکانى پێشمەرگە لە چەند خاڵێکى ستراتیژیى چیاى مەتین لەوانەش خاڵى چوارچەلى و سەرى دشیش جێگیرکران.  لە راگەیێندراوەکەی هەپەگەدا هاتووە: "هێزەکانی سەر بە پارتی دیموکراتی کوردستان رۆژی ٥ی حوزەیران بە شێوەی هێرشکردن هاتوونەتە ناوچەی نێوان گردی چارچەل و گردی هەکاری لە هەرێمی مەتین و خۆیان جێگیر کرد. هێزەکانی پارتی دیموکراتی کوردستان سەرەڕای هەموو ئەو بانگەوازی و هۆشداریانە، لە دروستکردنی سەنگەر لەم ناوچەیە بەردەوام بوون و رێگای نوێیان دروست کردووە و هێز و ئۆتۆمبێلی زرێپۆشیان گواستووەتەوە بۆ ناوچەکە".