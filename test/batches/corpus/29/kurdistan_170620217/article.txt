وڵات ئۆزمانی، سەرۆکی لقی دهۆکی سەندیکای کرێکارانی کوردستان لەبارەی کەمیی هەلی کار بۆ کرێکارانی ناوخۆیی بە رادیۆی رووداوی راگەیاند: "یەکێک لە کێشە و بەربەستەکانی ئێمە ئەوەیە کە کرێکاری زیرەکمان نییە. هەروەها بە شێوەیەکی بێسەروبەر کرێکار لە دەرەوە دەهێنرێن. دەبێت حکومەت نەهێڵێت ئەو کرێکارانە بهێنرێن کە پێویست نین. "  هەزاران کرێکاری بیانی لە هەرێمی کوردستاندا و کار دەکەن، هاوکات بەشێکی زۆری هاونیشتمانییانیش گلەیی ئەوە دەکەن کە کاریان دەست ناکەوێت و بێکارن.  سەرۆکی لقی دهۆکی سەندیکای کرێکارانی کوردستان گوتی: "هەندێک کار هەن کرێکارانی ئێمە نایانکەن، لەبەر ئەوەیە کە پێویست دەکات کرێکاری بیانی بهێنرێن. حکومەتیش نەیتوانیوە کرێکار و شارەزای پیشەیی پێبگەیەنێت و پەیمانگایەکیان بۆ بکاتەوە. لەلایەکی دیکەیشەوە ئەو یاسایەی تایبەتە بە کرێکاران لاوازە و لە زۆربەی شوێنەکانیش جێبەجێ ناکرێت. "  سەعدی قاسم، شارەزای کاریش گوتی: "پێویستە دامودەزگا حکومییەکان خول بۆ پێگەیاندنی پیشەواران و کرێکاران بکەنەوە. مرۆڤ سامانی سرووشتییە نەک نەوت و گاز. دەبێت کارێک بکەین کە گەنجەکانمان گەنجینەی ناخیان بدۆزنەوە بۆ ئەوەی بتوانن کار بکەن. "  بەپێی ئاماری وەزارەتی کار و کاروباری کۆمەڵایەتیی عێراق، ٤٠٠ بۆ ٦٠٠ هەزار کرێکاری بیانی لە عێراقدا هەن، ئەوانەشی مۆڵەتیان لە وەزارەتی کار وەرگرتووە، تەنیا نزیکەی ٥٥ هەزار کرێکارن، لە کاتێکدا پێشتر ژمارەکە ١٣ هەزار بووە، بەڵام بەهۆی رێکارەکانی ئەو وەزارەتەوە ژمارەکە بەرزبووەتەوە.