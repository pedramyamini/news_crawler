گوندی دیلیا نزیکەی ٣٥ کیلۆمەتر لە سەنتەری دهۆکەوە دوورە و موشتاق عیسمەت، بەڕێوەبەری ناحیەی مانگێشکێ بە تۆڕی میدیایی رووداوی راگەیاند، کاژێر ١٠: ٠٠ی شەوی ٢٠ - ٠٥ - ٢٠٢١ فڕۆکە جەنگییەکانی تورکیا بە ئاسمانی رێگەی گوندی دیلیا سووڕانەوە و دواتر ئۆتۆمبێلێکیان کردە ئامانج.  موشتاق عسمەت گوتیشی، ئەو ئۆتۆمبێلەی بەئامانجگیراوە ئۆتۆمبێلی گەریلاکانی پارتی کرێکارانی کوردستان - پەکەکە بووە، بەڵام تاوەکو ئێستا زیانەکانی دیکەی بۆردوومانەکە دیار نین.  لە ٢٣ی مانگی رابردوودا سوپای تورکیا ئۆپەراسیۆنی ناسراو بە "چڕنووکی هەورە برووسکە"ی بە پاساوی رووبەڕووبوونەوەی گەریلاکانی پارتی کرێکارانی کوردستان - پەکەکە لە بەرزاییەکانی سنووری پارێزگای دهۆک دەستپێکرد.  لە دەستپێکی ئەو ئۆپەراسیۆنەوە، یەکەمجارە گوندێکی سەر بە قەزای دهۆک بۆردوومان دەکرێت.