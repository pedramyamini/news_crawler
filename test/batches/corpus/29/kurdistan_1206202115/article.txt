جێنشینی ئەبوزەبی بە دانانی ئاڵای کوردستان پێشوازی لە سەرۆکی هەرێمی کوردستان کرد.    پێشتر فەلاح مستەفا، راوێژکاری باڵای سەرۆکی هەرێمی کوردستان، سەردانەکەی نێچیرڤان بارزانی بۆ ئیمارات بە درێژەی سیاسەتیی هەرێمی کوردستان بۆ پەیوەندیی باش لەگەڵ وڵاتانی عەرەبی ناوبرد و رایگەیاند، پەیوەندیی ئابووریی و هانی وەبەرهێنەرانی ئیمارات، سەرەکیترین تەوەرەکانی گفتوگۆکانی نێچیرڤان بارزانییە لەگەڵ بەرپرسانی ئەو وڵاتە.  بەپێی ئەو زانیارییانەی دەست رووداو کەوتوون، کۆی پرۆسەی سیاسیی عێراق کە بەشێکیان پەیوەندییان بە هەرێمی کوردستانەوە هەیە لە کۆبوونەوەکەدا تاوتوێ دەکرێن. ئەوەش دوای ئەوە دێت، لەدوای دەستبەکاربوونی مالیکی، پەیوەندییەکانی عێراق و ئیمارات سست بوون.     ئیمارات دەتوانێت لە رێگەی هەرێمی کوردستانەوە لە عێراقدا بمێنێتەوە و بەشداربێت لە کایە سیاسی و ئابوورییەکان. بۆیە پرسە ئابوورییەکانیش لە کۆبوونەوەکەدا تاوتوێدەکرێن.    سەبارەت بە پەیوەندییە ئابوورییەکان لەگەڵ ئیمارات فەلاح مستەفا ئاماژەی بەوە کرد، "گومان لەوەدا نییە کاتێک پەیوەندیی بەهێز لەڕووی سیاسییەوە هەبێت، رێگە خۆشکەر دەبێت بۆ پەیوەندیی ئابووریی بەهێز و هەندێکجاریش بە پێچەوانەوەیە. ئێمە لە هەرێمی کوردستان بەهۆی بوونی یاسایەکی هاندەری وەبەرهێنان، ئارامی و سەقامگیریی و ئەو پێشوازییەی هەرێمی کوردستان لە وەبەرهێنەرانی دەکات، زەمینەیەکی باشمان هەیە بۆ ئەوەی وڵاتانی جیهان بێن و لێرە وەبەرهێنان بکەن. ئێمە لەگەڵ بەغداش لە پەیوەندیدا دەبین بۆ ئەوەی هانی بەغدا بدەین لەڕووی دابینکردنی ڤیزا، یاسای وەبەرهێنان و دەستنیشانکردنی کارە لەپێشینەکان، هاندانی وەبەرهێنەران و سیستەمێکی بانکیی دروست تاوەکو جێگەی متمانەبێت بۆ وەبەرهێنەران و ئاسانکارییان بۆ بکات. پەیوەندیی ئابووریی و هاندانی وەبەرهێنەرانی ئیماراتی بۆ وەبەرهێنان لە کوردستان و عێراق تەوەرێکی سەرەکیی سەردانەکەیە".  سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان لەبارەی سەردانەکەی سەرۆکی هەرێمی کوردستان لە میانی بەشداریکردنی لە بووڵتەنی هەواڵەکانی کاژێر ١٧: ٠٠ ـی رووداو رایگەیاند، دیدارەکان سیاسی، ئەمنی و ئابووری دەبن. باسی لەوەشکرد، ئیمارات لە رابردوودا هاوکاریی عێراق و هەرێمی کوردستانی کردووە.     سەفین دزەیی باسی لەوەشکرد، پێشوازیی گەرمی ئیمارات لە سەرۆکی هەرێمی کوردستان سەرکەوتنی دیپلۆماسیەتی هەرێمی کوردستانە.     سەفین دزەیی ئەوەشی گوت، "پەیوەندیی نێودەوڵەتی و دیپلۆماسی شتێکی حەتمییە، بە دڵنیایی لە بەرژەوەندیی هەرێمی کوردستاندایە چەند بتوانێت فەزا و ئەڵقەی پەیوەندییەکانی خۆی فراوانتر بکات، بێگومام ئەمەش لە بەرژەوەندیی خەڵکی کوردستان و حکومەتی هەرێمی کوردستان و هەرێمی کوردستان بە گشتییە. "