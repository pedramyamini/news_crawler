بەگوێرەی راگەیێنراوەکە، یاریدەدەری وەزیری دەرەوەی بەریتانیا بۆ کاروباری رۆژهەڵاتی نێوەڕاست و باکووری ئەفریقا لە بارەی سەردانەکەی ئەمدواییەی وەزیری دەرەوەی وڵاتەکەی بۆ هەرێمی کوردستان و عێراق بە پەرلەمانی وڵاتەکەی راگەیاندووە، ئەوە یەکەمین سەردانە کە وەزیرێکی حکومەتی بەریتانیا لە دوای ساڵی ٢٠١٧ ـەوە بۆ هەرێمی کوردستان کردبێتی.   هەروەها ئاماژەی بەوەش کردووە کە دۆمینیک راب، وەزیری دەرەوەی بەریتانیا لەگەڵ نێچیرڤان بارزانی، سەرۆکی هەرێمی کوردستان باسیان لە گرنگی ئازادی رادەربڕین، هەڵبژاردنە پێشوەختەکانی عێراق، ئاساییشی ناوچەکە و هەڕەشەی گرووپە چەکدارەکان، چاکسازی کەرتی ئەمنی و بەردەوامبوونی پاڵپشتی بەریتانیا بۆ عێراق و هەرێمی کوردستان لە دژی داعش کردووە.   کۆمەڵەی پارتەکانی پەرلەمانی بەریتانیا بۆ کاروباری کوردستان، لە ماڵپەڕی فەرمی خۆی بڵاوکردووەتەوە: "بەریتانیا پاڵپشتیی لە هەرێمێکی کوردستانی عێراقی بەهێز و سەرکەوتوو لە چوارچێوەی عێراقێکی خۆشگوزەراندا دەکات. بەریتانیا هیواخوازە کە لەگەڵ حکومەتی هەرێمی کوردستاندا، وەکو هاوبەشێکی گرنگ، بەنرخ و لەمێژینەی ناوچەکە لە نزیکەوە لە پەیوەندیدا بمێنێتەوە، ئەوەش بە ئامانجی پەرەپێدانی پێکەوەکارکردن لە رووی ئەمنی، زیادکردنی پەیوەندییە بازرگانییەکان و پاڵپشتیکردنی چاکسازیی ئابووریی درێژخایەن کە بەرهەمەکەی بۆ هەموو عێراقییەکان بێت. "