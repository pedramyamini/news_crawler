ئەمڕۆ سێشەممە، ١٥ ـی حوزەیرانی ٢٠٢١، نەوزاد کامیل، بەڕێوەبەری گشتیی بازرگانی لە وەزارەتی بازرگانی و پیشەسازیی هەرێمی کوردستان بە تۆڕی میدیایی رووداوی راگەیاند، "لە پێنج مانگی یەکەمی ئەمساڵدا ٤١ هەزار و ١٩٢ ئۆتۆمبێلی جۆراوجۆر هاوردەکراون، ژمارەی ئەو مۆڵەتانەشی بۆ هاوردەکردنی ئۆتۆمبێل دراون ٣٤٨ مۆڵەت بوون. "  سەبارەت بە مۆڵەتەکان بەپێی خاڵە سنوورییەکان وەکو نەوزاد کامیل روونیکردەوە، بەمشێوەیەن: "لە دەروازەی سنووریی ئیبراهیم خەلیل ٨٧ مۆڵەت دراون، لە حاجی ئۆمەران ١٤٠ مۆڵەت دراون، لە باشماخ ٧٩ مۆڵەت و لە پەروێزخانیش ٤٢ مۆڵەت دراون. "  نەوزاد کامیل ئاماژەی بۆ ئەوەشکرد لە رووی ژمارەوە، ئەمساڵ ئۆتۆمبێلی زیاتر هاوردەی هەرێمی کوردستان کراوە، چونکە ساڵی رابردوو بەهۆی بڵاوبوونەوەی زۆری ڤایرۆسی کۆرۆنا لە جیهان و رێوشوێنەکانی کەرەنتینە و داخستنی سنوورەکان، ئۆتۆمبێلی کەمتر هاوردەکرابوو.  لە شەش مانگی یەکەمی ساڵی ٢٠٢٠ دا، ٣٠٩ مۆڵەت بۆ هاوردەکردنی ئۆتۆمبێل درابوون، نەوزاد کامیل گوتی، "لە رێگەی ئەو مۆڵەتانەوە ٣٣ هەزار ئۆتۆمبێل هاوردەکرابوون. "  بەڕێوەبەری گشتی بازرگانی لە وەزارەتی بازرگانی لەبارەی کوالیتی هێنانی ئۆتۆمبێلەکانیشەوە گوتی" دەبێت بەپێی رێنماییەکانی وەزارەتی ناوخۆ و بەرێوەبەرایەتی گشتی هاتووچۆی هەرێمی کوردستان بێت کە چەندین رێنمایی تایبەت بۆ ئەمە هەیە".  وەزارەتی ناوخۆی هەرێمی کوردستان لە نیسانی ساڵی ٢٠٢٠ مەرجەکانی هاوردەکردنی ئۆتۆمبێلی بەکارهاتووی بڵاوکردەوە، بەپێی ئەو رێنماییانە ئەو ئۆتۆمبێلانەی بەکارهاتوون و شانسیی نەبڕابێتەوە و لەحیم نەکراو و دەرگە تۆکمە و سەر نەبڕاوە بێت و ئێرباگەکانی شۆفێر و سەرنشینی تەنیشت شۆفێر کاربکەن، هاوردە دەکرێن بەو مەرجەی لێدراوییەکانیان گەڕابێتەوە بۆ باری سەرەکیی کۆمپانیا، بەڵام ئۆتۆمبێلی ژێرئاوکەوتوو، بە هیچ شێوەیەک داخڵ ناکرێت.  بەپێی ئامارەکانی بەڕێوەبەرایەتیی گشتیی هاتووچۆی هەرێمی کوردستان، لە سێ مانگی یەکەمی ٢٠٢١ دا، ٨٥٠ رووداوی هاتووچۆ تۆمارکراون کە ١٢٨ گیان لەدەستدان و هەزار و ٤٣٩ برینداریان لێکەوتووەتەوە، بەوپێیە بە تێکڕایی رۆژانە ١٠ رووداوی هاتووچۆ روویانداوە، هەروەها لە هەرێمی کوردستان زیاتر لە ملیۆنێک و ٩١٥ هەزار ئۆتۆمبێل هەن.  هەروەها بەپێی ئامارەکانی بەڕێوەبەرایەتیی گشتیی هاتووچۆ، سەرباری ١٩ هەزار ئۆتۆمبێلی بێسەرەتا و ئۆتۆمبێلەکانی وەزارەتی پێشمەرگە کە لە ئامارەکەدا تۆمارنەکراون، ژمارە و جۆرەکانی ئۆتۆمبێلی تۆمارکراو لە هەرێمی کوردستان بەمشێوەیەیە:  - تایبەت: ملیۆنێک و ٩١ هەزار و ٤٦٦   - بارهەڵگر: ٤٢١ هەزار و ٢٦٧  - ئامێری کشتوکاڵی: ٣٨ هەزار و ٣٩٦   - ئامێری پیشەسازی: ٢٧ هەزار و ٣٥  - ژمارە کاتی و کارتی زانیاری: ١٤٦ هەزار و ٥٢  - ئۆتۆمبێلی حکومی: ٢٩ هەزار و ٩٥٢  - ماتۆڕسکیل: ١٨ هەزار و ٦٣٨  - کۆی گشتی: ملیۆنێک و ٨٩٦ هەزار و ٥٩٣ ئۆتۆمبێل   دابەشبوونی ژمارەی ئۆتۆمبێلەکان بەسەر پارێزگاکانی هەرێمی کوردستان بەمشێوەیە:  - پارێزگای هەولێر: ٩٤٣ هەزار و ٣٢ ئۆتۆمبێل  - پارێزگای سلێمانی: ٦١٤ هەزار و ٥١٢ ئۆتۆمبێل  - پارێزگای دهۆک: ٢٧٧ هەزار و ٤١١ ئۆتۆمبێل  - گەرمیان: یەک هەزار و ٦٢٤ ئۆتۆمبێل  - سۆران: ٣ هەزار و ٦٢ ئۆتۆمبێل