سیروان بارزانی سەرپەرشتیاری میحوەری مەخموور - گوێڕی هێزی پێشمەرگە بە تۆڕی میدیایی رووداوی راگەیاند، "کاژێر ١٣: ١٠ خولەکی ئەمڕۆ هێرشکراوەتەوە سەر کەمپی مەخموور کە هێرشەکە ئاسمانی بووە، بەپێی زانیارییە پشتڕاستکراوەکانمان سێ کەس کوژراون. "     لە بەشێکی دیکەی قسەکانیدا سیروان بارزانی رایگەیاند: "بۆردوومانەکە بە فڕۆکەی بێفڕۆکەوان بووە و خاڵێکی پاسەوانی گەریلای کردووەتە ئامانج کە چەند رۆژێکە دروستکراوە و کەوتووەتە نزیک باخچەیەکی منداڵان".     رەشاد گەڵاڵی، جێگری بەرپرسی مەڵبەندی یەکێتی لە هەولێر بە تۆڕی میدیایی رووداوی راگەیاند، "لە بۆردوومانێکدا بۆ سەر کەمپی مەخموور سێ کەس گیانیان لەدەستدا. "     دواینیوەڕۆی ئەمڕۆ شەممە، بە فڕۆکەی بێفڕۆکەوان کەمپی مەخموور بۆردوومانکرا، بەپێی زانیارییە پشتڕاستنەکراوەکان، بۆردوومانە سوپای تورکیا کردوویەتی، بەڵام تاوەکو ئێستا تورکیا پشتڕاستینەکردووەتەوە.     لە لایەکی دیکەوە میدیای فەرمی پەکەکە دەڵێت، "تورکیا بە فڕۆکەی بێفڕۆکەوانی شەڕکەر بۆردوومانی کەمپی مەخموور دەکات".