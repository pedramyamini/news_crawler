ئەکرەم ئەحمەد، بەڕێوەبەری گشتیی بەنداوەکانی هەرێمی کوردستان، بە رادیۆی رووداوی راگەیاند، ئەمساڵ ئاستی ئاوی بەنداوەکان بە رێژەیەکی زۆر کەمبووەتەوە و بەنداوی دەربەندیخان ١٢.٥ مەتر بەراورد بە ساڵی رابردوو ئاستی ئاوەکەی دابەزیوە، بەنداوی دووکانیش هەشت مەتر دابەزیوە، هۆکاری سەرەکیی کەمئاویی بەنداوەکان کەمیی بارانبارینە، بەڵام ئەمە پاساو نییە بۆئەوەی وڵاتانی دراوسێ ئاوی هەرێمی کوردستان ببڕن، بەتایبەت ئێران ئاوی رووباری سیروانی وشککردووە.  بەڕێوەبەری گشتیی بەنداوەکانی هەرێمی کوردستان ئاماژەی بەوە کرد "پلانی دانوستاندن هەیە لەگەڵ وڵاتانی دراوسێ، بڕیارە وەزیری سەرچاوەکانی ئاوی عێراق ١٣ی حوزەیران سەردانی تاران بکات و بەڕێوەبەری بەنداوی دەربەندیخانیش بەشداریی کۆبوونەوەکانیان دەبێت، چونکە خراپترین دۆخی کەمئاوی لە رووباری سیروان و بەنداوی دەربەندیخانە، دەیانەوێت ئێران لە موعاناتی ئەو خەڵکە ئاگاداربکەنەوە".  بە گوتەی ئەکرەم ئەحمەد "ئاوی بەنداوەکان بە تەنیا، کێشەی وشکەساڵی چارەسەر ناکات، بەڵام ئاستی ئاوی بەنداوەکانمان زۆر خراپە، ئەمساڵ کەمئاوی کاریگەریی زۆری لەسەر هاونیشتمانیان دەبێت، بەتایبەت ئەوانەی لەسەر رووبارەکانن، ئاوی بیرەکانیش زۆرتر دادەبەزێت، ئەمساڵ ئەو زەوییە کشتوکاڵییانەی دەوروبەری رووبارەکان لە هەرێمی کوردستان و ناوەڕاستی عێراقیش ئاگادارکراونەتەوە کە کشتوکاڵ نەکەن، چونکە ئاوەکە کەمە".  لەبارەی هۆکاری تەواونەکردنی ژمارەیەک بەنداو کە پێشتر بڕیاردرابوو دروستبکرێن ئاماژەی بەوە کرد " ١٧ بەنداوی نوێ بەهۆی کەمیی بودجە کارەکانیان وەستاون، داواشمان لە ئەنجوومەنی وەزیران کردووە ئەو بەنداوانە تەواوبکرێن، بەڵام تاوەکو ئێستا هیچ وەڵامێک نەبووە".  کەمبوونەوە و دابەزینی ئاستی ئاو لە سیروان، کەمئاوی لە هەڵەبجەوە دروستدەکات تاوەکو دەربەندیخان و لەوێیشەوە بۆ سنووری دیالە. نزیکەی ٢٠٠ هەزار دۆنم زەویی کشتوکاڵی پشت بە ئاوی سیروان دەبەستن، بەنداوی دەربەندیخانیش بە رێژەی ٧٥ % ئاوی خۆی لە رووباری سیروان وەردەگرێت.  بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی ساڵی ٢٠٢٠، ٤٩ هەزار و ٥٨٥ هەزار بیری ئاو بۆ مەبەستی ئاوی خواردنەوە، كشتوكاڵی و پیشەسازی لە هەرێمی كورستان هەڵكەندراون. لەو ژمارەیەش ٢٣ هەزار و ٦٢٥ یان مۆڵەتیان هەیە، بەڵام ٢٥ هەزار و ٩٦٠ بیری دیكە بە زێدەڕۆ هەڵكەندراون، كە زۆرترینیان لە سنووری پارێزگای سلێمانیدان.