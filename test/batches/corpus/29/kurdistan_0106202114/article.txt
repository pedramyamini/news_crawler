یەکێک لەو بەڵێندەرانەى باکوورى کوردستان کە بەوە تۆمەتبارکراوە دارستانى ناوچەکانى باشوورى کوردستان دەبڕن و دەفرۆشن بە تۆڕی میدیایی رووداوی راگەیاند، "لە ناوچەى حەفتانین ٧٤ کیلۆمەتر رێگەمان بڕیوە بۆ ناو عێراق، لە ناوچەى زنارى کێستەش ٤٨ کیلۆمەتر رێگەمان دروستکردووە بۆ ناو عێراق".  رۆژی یەکشەممە ٣٠ - ٠٥ - ٢٠٢١ بڵاوکردنەوەى وێنە و راپۆرتێکى رووداو لەبارەی بڕینەوەی دار لەلایەن چەند کۆمپانیایەکى باکوورى کوردستان و تورکیا کاردانەوەى زۆرى بەدوای خۆیدا هێنا، تاوەکو ئێستا هەر یەک لە وەزارەتى کشتوکاڵی هەرێمى کوردستان، وەزارەتى کشتوکاڵی عێراق، فراکسیۆنى پارتى لە پەرلەمانى کوردستان، پارێزگارى دهۆک و چەند شوێنى دیکە راگەیێندراویان لەو بارەوە بڵاوکردووەتەوە.  عەلى تەتەر، پارێزگارى دهۆک لە میانی بەشداریکردن لە بوولتەنى کاژێر ١٣: ٠٠ ـی تەلەڤزیۆنی رووداو رایگەیاند، ئەوان دەست بە بەدواداچوونى بڕینى دارستانى باشوورى کوردستان لەلایەن چەند کەسێکى خەڵکی تورکیا کردووە، پەیوەندییان بە والى شرناخى باکوورى کوردستان کردووە بۆ دروستکردنى لیژنەیەکى هاوبەش کە بەدواداچوونى زیاتر بکەن و رێگە نەدەن چیدیکە دارەکانی باشووری کوردستان ببڕێتەوە. بۆ ئەو مەبەستەش قایمقامى قەزاى زاخۆ و قایمقامى قەزاى ئولودەرى باکوورى کوردستان راسپێردراون.  لە بەشێکی دیکەی قسەکانیدا پارێزگارى دهۆک باسى لەوە کرد، "ئێمە ئاگادارین کە دار دەبڕێتەوە، بەڵام نازانین قەبارەکە چەندە، بەداخەوە بەشێک لەو کەسانەى دارەکان دەبرن کوردى باکوورى کوردستانن".  هەروەها وەزارەتی بەرگریی تورکیا لە راگەیێندراوێکدا ئاماژەی بەوە کردبوو، ئەوان بەپێی یاساکانی ناتۆ کار دەکەن، پێشتر ئامانجەکان دیاری دەکەن و دواتر هێرشی دەکەنەسەر. "لە ئۆپەراسیۆنەکانیشماندا پاراستنی خەڵکی سڤیل و سەر و ماڵیان، مێژوو و کولتوور و سرووشتی ناوچەکەش، ئامانجی سەرەکیمانە. "     ئەوە لەکاتێکدایە، ئەمڕۆ کەسێکی بەتەمەنی سڤیل لە گوندی هروور لەکاتی تۆپبارانی تورکیا چەند پارچەیەکی بەرکەوت و برینداربوو لە سەرەتای ئۆپەراسیۆنی تورکیاشەوە لە کۆتاییەکانی نیسانی رابردوو، زیاتر لە شەش کەس برینداربوونە.      شێخ مووس بابات یەکێک لەو کوردانەی کە تۆمەتبارکراوە بە بڕینى دارستانى باشوورى کوردستان لە لێدوانێکدا بە تۆڕی میدیایی رووداوی راگەیاند، "چوونى سوپای تورکیا بۆ ناوچەکانى دهۆک بە هاوئاهەنگیی عێراق بووە، ئێمە وەکو بەڵێندەر کارى کردنەوەى رێگەی حەفتانینمان کردووە" هەروەها دەشڵێت، "سوپای تورکیا دارەکان بۆ خۆگەرمکردنەوە بەکاردەهێنن".  پێشتر دڵشێر عه‌بدولستار، قایمقامى قه‌زای زاخۆ به وه‌كاله‌ت به تۆڕى میدیایی رووداوی راگەیاند، شەوی رابردوو لەگەڵ نووسینگەی قایمقای سلۆپی لە باکووری کوردستان قسەیان کردووە و ئەوان لە پەیوەندییەکەدا بێئاگایی خۆیان لە بڕینی دار لە ناوچە سنوورییەکان دەربڕیوە.   وەکو دڵشێر عەبدولستار بە رووداوی گوت، نووسینگەی قایمقامی سلۆپی پێی راگەیاندوون، "لەلای ئێمەوە دار نەبڕدراون، ئەو وێنانەی بڵاوکراونەتەوە کۆنن و بەشێک لە خەڵکی لە بێئاگایی بڵاوی دەکەنەوە. "  ٣٩ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە، لەو ماوەیەدا هەشت خاڵى سەربازى جێگیرکردووە، بەهۆى ئەو بۆردوومانە دوو کەس برینداربوون و چوار گوند چۆڵکراون و نزیکەى ٧٠ خێزانى سنوورى کانى ماسێ ئاوارەبوون.