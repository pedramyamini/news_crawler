حەمەسەعید عەبدولقادر، جووتیارى گوندى وڵیاوا سەر بە ناحیەی زەلانی قەزای شارباژێڕ دەڵێت "ساڵى ١٩٨٣ کە ئێران و عێراق لەم شارباژێڕە رووبەڕووى یەکدی بوونەوە، ئەم ناوچەیان مینڕێژکرد، ئیدی هەموومان بارمانکرد و لەوکاتەوە ئێرەم بە رێبوارى دیوە".  زۆرترین زەویى بە مین چێندراو لەلایەن حکومەتى پێشووى عێراقەوە لە کوردستان لە سێ قۆناخدا دانراوە، قۆناخى شۆڕشى چەکداریى کورد دژى سەدام، قۆناخى شەڕى ئێران عێراق و دوایین قۆناخیش دواى شاڵاوەکانى ئەنفال و راگواستنى گوندەکان بوو.  جەبار فاتیح، سەرۆکى تیمى هەڵگرتنەوەى مین ئاماژەی بەوە کرد "ئەم زەویە چوار بەشە، ئێمە یەک بەشمان تەواوکردووە کە زیاتر لە ١٠٣٠ پارچە تەقەمەنیى جۆراوجۆرى لەخۆگرتبوون، لە ساڵی ٢٠١٧ وە بەردەوام کارمان تێداکردووە".  بەپێى هاوسنووریى لەگەڵ ئێران، ناوچە شاخاوییەکان و بەتایبەت سنوورى پێنجوێن و شارباژێڕ، دوو مۆڵگەى مین و تەقەمەنیی  شەڕەکانى هەردوو حکومەتى بەغدا و تارانن.  شاهۆ عوسمان، قایمقامى شارباژێڕ باس لەوە دەکات "ناوچە مینڕێژکراوەکانى ئەم سنوورە زۆرن، ئەوانەى پێمان زانیوون، نیشانە و ئاگاداریمان بۆ داناون، ئەوانى دیکەش بەردەوام کاریان لێ دەکرێت".  لە هەرێمى کوردستان جگە لە رێکخراوە نێودەوڵەتییەکان کە ساڵانى دواى نەمانى سەدام کاریان کرد، زۆرترین مین تاوەکو ئێستا لەلایەن دەزگاى مینى کوردستان و رێکخراوى ئێم ئەى جى لە کێڵگەکان لادەبرێن.  موحسین شێخ عەبدولکەریم، بەڕێوەبەرى گشتیى کاروبارى مین لە سلێمانى دەڵێت "تەنیا دامەزراوە کە لەگەڵمان کاردەکەن، رێکخراوى ماگە، خۆشمان تاوەکو ئێستا گرێبەستى ئۆتۆمبێلەکانمان بۆ نوێ نەکراوەتەوە، بۆیە بەو ستافە کەمەوە ناتوانم پێتان بڵێم کەى مین لەم سنوورە کۆتایی دێت".  بەپێى ئامارى دەزگاى کاروبارى مین لە کوردستان، داتاکانى پەیوەست بە مین لەدواى ساڵى ١٩٩٢ ەوە بەو جۆرەیە:  ٧٧٦ کیلۆمەتر چوارگۆشە خاکی مینڕێژکراو  ٥١٦ کیلۆمەتر چوارگۆشە پاککراوەتەوە، واتە ٦٦.٥ % ی پاککراوەتەوە.  ٢٦٠ کیلۆمەتری چوارگۆشە پاکنەکراوەتەوە، واتە ٣٣.٥ % ی ماوە پاکبکرێتەوە.  ٦٠ % ی خاکی مینڕێژکراو لە پارێزگای سلێمانییە  ١٣.٢٥٥ کەس، قوربانیی مین و تەقەمەنی  ١٠.٢٥٥ بریندار و کەمئەندام  دوو مینى دروستکراوى ئیتاڵیا بەربڵاوترین و کوشندەترین مینن کە لە هەرێمى کوردستان هەن، ڤاڵمارا و ڤى ئێس، یەکەمیان دووجار دەتەقێتەوە و دووەمیان گڕدەگرێت، هەردووکیشیان بە دژە مرۆڤ ناویان دەبرێت.