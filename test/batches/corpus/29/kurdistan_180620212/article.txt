لە راگەیێندراوێکی قایمقامیەتی سلێمانیدا ئاماژە بەوە کراوە، هەوڵەکان زیاتر چڕدەکرێنەوە بۆ پاراستنی سیمای کەلەپووری شاری سلێمانی، بەتایبەت لە گەڕەکە کۆنەکاندا و پشتگیریی هەموو ئەو کەس و لایەنانە دەکرێت کە هاوکارن بۆ پاراستنی خانوو و گەڕەکە کەلەپوورییەکان.  رۆژی ١٧ - ٠٦ - ٢٠٢١ ئاوات محەممەد، قایمقامی سلێمانی بە یاوەریی سەرۆکی لیژنە هاوبەشەکان و لیژنەی پاراستنی شوێنەوار، سەردانی خانوو و ماڵی پڕۆفیسۆر جەمال نەبەزی کرد کە ئێستا لە قۆناخی نۆژەنکردنەوەدایە و لەلایەن "نیعمەت خان"، خوشکی جەمال نەبەز و بنەماڵەکەیانەوە پێشوازییان لێکرا.  قایمقامی سلێمانی "دەستخۆشیی زۆری" بە خوشکەکەی جەمال نەبەز گەیاند لە بەرامبەر هەوڵ و کارە باشەکانیان بۆ پاراستنی خانووە کەلەپوورییەکانیان و "رێگەگرتن لە لەنێوچوونی ئەو سامانە نیشتمانییە گەورەیەی شارەکەیان".  ئاوات محەممەد دەڵێت "لەگەڵ ئەوی نەتوانراوە تەواوی خانوو و گەڕەکە کۆنەکان وەکو خۆیان بپارێزرێن، بەڵام بە هەموومان هەموو هەوڵێک دەدەین بۆئەوەی حەو بەشەی لە خانوو و گەڕەکە کەلەپوورییەکانی سلێمانی کە ماوە، بیپارێزین".  هاوکات ئەو خوشکەی پڕۆفیسۆر جەمال نەبەز رایگەیاند "ئەم خانووە تەمەنی ١٢٥ ساڵە و رووبەرەکەی ٦٤٠ مەتر دووجایە، بە هیچ نرخێک رێگەنادەین بڕووخێندرێت و بە تێچوو و توانای خۆمان نۆژەنی دەکەینەوە و دەیپارێزین".  هونەرمەند دەوەن مەعروف، سەرپەرشتیاری نۆژەنکردنەوەی خانووەکە ئاماژەی بەوە کرد "بە راوێژ لەگەڵ ژمارەیەک هونەرمەند و ئەندازیاری تەلارساز، خەریکی نۆژەنکردنەوەی خانووەکەین و دەیکەین بە ناوەندێکی کەلەپووری و مێژوویی و بارەگای رێکخراوی رۆشنبیریی جەمال نەبەز". باسی لەوەش کرد "تەواوی سیما و پێکهاتەی خانووەکە دەپارێزین و وەکو خۆی نۆژەنی دەکەینەوە".