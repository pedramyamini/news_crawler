شیلان محەممەد، خاوەنی یەکەی نیشتەجێبوون لە پرۆژەیەکی وەبەرهێنان دەڵێت "ئەم پرۆژەیە پێش ١١ ساڵ تۆمارمان کردووە، ساڵی رابردوو درایە کۆمپانیایەکی دیکە بۆئەوەی تەواوی بکات، بەڵام تەواونەکراوە و دەستکاریی خانووەکانی ئێمە نەکراوە، فەرمانی سەرۆکی حکومەتە هەموو پرۆژەکان تەواوبکرێن".  لە ماوەی ١٥ ساڵی تەمەنی دەستەی وەبەرهێنان، ١١٠٠ پرۆژەی وەبەرهێنان لە ١٣ سێکتەردا مۆڵەتیان وەرگرتووە، کە ١٨٤ پرۆژەیان لە کەرتی نیشتەجێبوونە، لەو ژمارەیە تاوەکو ئێستا حەوت پرۆژە کێشەیان هەیە و تەواونەکراون، چوار پرۆژە لە هەولێر و هەریەکە لە سلێمانی، دهۆک و کۆیەش پرۆژەیەکی تەواونەکراویان هەیە.  دۆسیەی پرۆژە وەستاوەکان لە ئەنجوومەنی وەزیرانی هەرێمی کوردستانە و بڕیاردراوە ئەمساڵ بەربەستەکان هەڵگیرێن، کارکردن لە هەموویان دەستپێبکاتەوە و چاوەڕوانیی ١٠ ساڵەی کڕیاران کۆتایی بێت.  محەممەد شوکری، سەرۆکی دەستەی وەبەرهێنان دەڵێت "خەریکین بۆئەوەی خەڵک زیانی زیاتر نەکات، ئاشکرایە پرۆژە هەیە لە ساڵی ٢٠٠٩ وە مۆڵەتی هەیە، بەڵام تەواونەکراوە، خەڵک لەوکاتەوە تۆماریکردووە، خانوو یان شوقەکەی وەرنەگرتووە، پشتیوان بە خودا هەموویان بە یەک قۆناخ تەواودەبن، ئەو خەڵکە یەکە نیشتەجێبووەکانیان وەردەگرنەوە و هەمیش کێشەکان لەکۆڵ دەستەی وەبەرهێنان دەبنەوە، پشتیوان بە خودا لە ساڵی ٢٠٢١ هەموو کێشەکان کۆتاییان دێت".  ئێستا دەستەی وەبەرهێنان بۆ کۆتاییهێنان بە کێشە و بەربەستەکانی بەردەم وەبەرهێنان لەسەر چوار ئاست کار دەکات بۆ کەمکردنەوەی رۆتین و دروستکردنی یەک پەنجەرە، دروستکردنی نەخشەی وەبەرهێنان، دانانی سیستەمی ئایزۆ (بەڕێوەبردنی پێشکەوتوو) و لە سەرووی هەمووشیانەوە هەموواری یاسای وەبەرهێنانە.