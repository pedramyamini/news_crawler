بەهرۆز فەرەیدوون، پەیامنێری رووداو لە هەولێر رایگەیاند: بڕیارە ئەمڕۆ دووشەممە ١٤ - ٦ - ٢٠٢١ ئاوات شێخ جەناب، وەزیری دارایی حکومەتی هەرێمی کوردستان و عەبدولحەکیم خەسرۆ، سەرۆکی لیژنەی باڵای چاکسازییەکانی حکومەت سەردانی لیژنەی دارایی و ئابووری پەرلەمانی کوردستان بکەن و وەڵامی پرسیارەکانی لیژنەکەنە لەبارەی هۆکارەکانی بەردەوامی لێبڕینی مووچەی مووچەخۆران بدەنەوە و راپۆرتێکیش لەو بارەیەوە بدەنە سەرۆکایەتیی پەرلەمان.  بڕیاریشە لەبارەی دۆخی ناوچە کوردستانییەکانی دەرەوەی هەرێمی کوردستان و بابەتی هەڵبژاردنەکان، خالید شوانی، وەزیری هەرێم بۆ کاروباری بەغدا و فارس عیسا، نوێنەری هەرێمی کوردستان سەردانی پەرلەمانی کوردستان بکەن و لەگەڵ لیژنه‌ى ناوچه كوردستانییه‌كانى ده‌ره‌وه‌ى ئیداره‌ى هه‌رێمی کوردستان کۆببنەوە.  جوان رۆژبەیانی، سەرۆکی لیژنه‌ى ناوچه كوردستانییه‌كانى ده‌ره‌وه‌ى ئیداره‌ى هه‌رێمی کوردستان، لەبارەی ئامانجی سەردانەکەی وەزیری هەرێم بۆ کاروباری بەغدا و نوێنەری هەرێمی کوردستان بۆ پەرلەمانی کوردستان کۆبوونەوەیان لەگەڵ لیژنەکەی ئەوان بە رووداوی گوت: "باسی دۆخی ناوچە کوردستانییەکان بە گشتی دەکەین، هەروەها ئەو دۆخە سەپێندراوەی ئێستا لە کەرکووک هەیە و رۆژ بە رۆژ روو هێنانی عەرەبی هاوردە زیادبوونە و حاڵ و ماڵی کورد لە دۆخێکی ناهەمواردایە، هەڵبژاردنمان لە پێشە، گفتوگۆی لەسەر دەکەین، باسی پرسی رێککەوتنی شنگال و بارودۆخی ئاوارەکانی شنگال دەکەین کە ئێستا لە بارودۆخێکی زۆر خراپدان، ئاساییکردنەوەی دۆخی ناوچە کوردستانییەکان چ هەنگاوێکی ناوە، ئایا رەوشی ئەو ناوچانە بۆ هەڵبژاردن ئاسایی دەکرێتەوە بۆ ئەوەی کاندیدانمان بە ئاسایی بتوانن بانگەشە بۆخۆیان بکەن، یاخود هەر بەو شێوەیە دەمێنێتەوە".  بە گوتەی جوان رۆژبەیانی گفتوگۆکان لەگەڵ وەزیری هەرێم بۆ کاروباری بەغدا و نوێنەری هەرێمی کوردستان "هەم بۆ پرسیارکردن و هەم بۆ بەدواداچوونە بۆ ئاساییکردنەوەی رەوشی ئەو ناوچانە کە تاوەکو ئێستا هەروەکو خۆی ماوەتەوە، بۆچی رێککەوتنی شنگال تاوەکو ئێستا هیچ خاڵێکی جێبەجێنەکراوە، بە گشتی باسی هەموو ناوچە کوردستانییەکان دەکەین بە تایبەت کەرکووک و شنگال کە هەردووکیان لە بارودۆخێکی زۆر نالەباردان".