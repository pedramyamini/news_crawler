رووداوەکە کاژێر ٠٥: ٣٥ خولەکی بەیانی ئەمڕۆ سێشەممە ١٥ - ٠٦ - ٢٠٢١ روویداوە.   فازڵ حاجی، گوتەبێژی هاتووچۆی هەولێر سەبارەت بە هۆکار و چۆنییەتی رووداوەکە دەڵێت "ئۆتۆمبێلێکی کلایزەری تایبەت پێچیکردەوە و یەکسەر هاتەنێو شەقامەکە، بەبێ ئەوەی سەیری شەقامی سەرەکیی بکات و بزانێت ئۆتۆمبێل هەیە یان نا، هەر لەگەڵ پێچکردنەوەی کەوتە سەر رێڕەوی ئۆتۆمبێلێکی هیۆندای تۆکسنی تایبەت کە ئەویش زۆر خێرابووە بەهۆیەوە پێکدادان روویدا. "  گوتەبێژی هاتووچۆی هەولێر دەشڵێت، لە ساتی پێکدادانەکە هیۆندای تۆکسن کۆنتڕۆڵی لەدەستدا و خۆی کێشا بە ستوونێکی کارەبا، دواییش گەڕایەوە بۆ ناو شەقام و لەلایەکی شەقامەکەی دیکە دابەزی، پاشان خۆی کێشا بە شۆستە و دارەکانی جوانکاری و وەستا.  سەبارەت بە زیانە گیانی و ماددییەکان، فازڵ حاجی ئاماژە بەوە دەدات "لە رووداوەکەدا شۆفێری تۆکسۆن گیانی لەدەستداوە و دوو سەرنشینیشی برینداربوون. " لەگەڵ کەوتنەوەی زیانێکی ماددی زۆر بە هەردوو ئۆتۆمبێل و ستوونی کارەبا و دارەکانی جوانکاری.  گوتەبێژی هاتووچۆی هەولێر داوا لە هاونیشتمانیان دەکات، هیچ کات چۆڵیی شەقام و درەنگانی شەو و بەرەبەیان بە هەلوەرنەگرن بۆ پابەندنەبوون بە یاساکانی هاتووچۆ، چونکە لە هەمووکات ئەگەر هەیە ئۆتۆمبێل هەبێت، ئەگەر کەمیش بێت.