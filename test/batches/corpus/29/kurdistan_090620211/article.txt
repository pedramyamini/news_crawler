بەپێی نووسراوێک کە وێنەیەکی دەست تۆڕی میدیایی رووداو کەوتووەوە و واژۆی خالید هادی چاوشلی، سەرۆکی دیوانی چاودێری دارایی هەرێمی کوردستانی لەسەرە، بۆ جێبەجێکردنی ماددەی (١١ / دووەم / جیم) لە یاسای بودجەی گشتی  ژمارە ٢٣ی ساڵی ٢٠٢١، پاڵپشت بە یاسای ئیدارەی دارایی فیدراڵی ژمارە ٦ی ساڵی ٢٠١٩ و بڕیاری ئەنجوومەنی وەزیرانی هەرێمی کوردستان ژمارە ٩٥ لە ٧/٤/٢٠٢١، هەروەها نووسراوی دیوانی چاودێری دارایی فیدراڵی ژمارە ١/١/١٥/٩٥٦٩ و هاوپێچ بە فەرمانی دیوانی ژمارە ٩٥٦٥ لە ٢/٦/٢٠٢١ و ئەو وەرەقەیەی (هەنگاو و  قۆناخی رێکارەکانی جێبەجێکردنی پابەندبوونەکانی یاسای بودجەی گشتی ژمارە ٢٣ی ساڵی ٢٠٢١) واژۆکراوە لەنێوان هەردوو دیوان لە ١/٦/٢٠٢١ و بەپێی ئەو دەسەڵاتەی پێیاندراوە بڕیاریانداوە:  یەکەم: پێکهێنانی تیمی سەرپەرشتی هاوبەش، کە پێکهاتوون لە:  جەبار عەبدولفەتاح، بەڕێوەبەری گشتی / فەرمانگەی وردبینی هەولێر.  ئەحمەد ئەمین، بەڕێوەبەری گشتی / فەرمانگەی وردبینی سلێمانی.  فەریق سلێمان، بەڕێوەبەری گشتی کاروباری هونەری و توێژینەوە.  ئەیاد عەزیز، یاریدەدەری بەڕێوەی گشتی بە وەکالەت / چالاکی کۆمەڵایەتی  د. عەلی خزیەر، بەڕێوەبەری بەشی توێژینەوەی هونەری و توێژینەوە  ئەرکی ئەو لیژنەیە بریتییە لە:  ١ - ئامادەکردنی بەرنامەی وردبینی هاوبەش و خشتەی کات بۆ شوێن و تۆمارەکان، کە وردبینی تێدا دەکرێت.  ٢ - ئاراستەکردنی تیمی چاودێری و سەرپەرشتی لەسەر بەدواداچوونی ئەنجامی کاری چاودێریی لە هەموو قۆناخەکاندا و رێنماییدان بە ئەندامانی تیمەکان.   دووەم: پێکهێنانی تیمێکی وردبینی لەنێوان دیوانی چاودێری دارایی فیدراڵی و دیوانی چاودێریی دارایی لە هەرێمی کوردستان بۆ جێبەجێکردنی بەرنامەی وردبینی، کە رێککەوتنی لەسەر دەکرێت لە سنووری هەردوو پارێزگای هەولێر و دهۆک، تیمەکە ١١ ئەندام پێکهاتوون.  سێیەم: پێکهێنانی تییمێکی وردبینی لەنێوان دیوانی چاودێری دارایی فیدرالی و دیوانی چاودێریی دارایی لە هەرێمی کوردستان بۆ جێبەجێکردنی بەرنامەی وردبینی، کە رێککەوتنی لەسەر دەکرێت لە سنووری هەردوو پارێزگای سلێمانی و هەڵەبجە، تیمەکە لە ٩ ئەندام پێکهاتوون.  چوارەم: تیمی پێکهێنراو بەپێی بڕگەکانی یەک دوو و سێی سەرەوە، هاوئاهەنگی دەکەن لەگەڵ مریەم عوسمان باپیر، بەڕێوەبەری گشتی فەرمانگەی ژمێریاریی گشتی لە هەرێمی کوردستان وەک نوێنەری کاروباری هاوئاهەنگی لەسەر ئاستی وەزارەت و ساماڵ عەبدولڕەحمان، بەڕێوەبەری گشتیی گومرگی هەرێمی کوردستان وەک نوێنەری کاروباری هاوئاهەنگی لەسەر ئاستی مەیدانی لە دەروازە سنوورییەکان بە ئامانجی هاوئاهەنگی لۆجستی و پێدانی تۆمار و داتای پێویست و داواکراو بۆ ئەنجامدانی ئەرکی دەستە هاوبەشەکان.