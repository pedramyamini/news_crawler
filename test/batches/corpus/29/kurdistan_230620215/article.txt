کارزان ئەمیر، موقەدەمی پۆلیس و بەڕێوەبەری راگەیاندنی بەڕێوەبەرایەتیی گشتیی پۆلیسی هەرێمی کوردستان بە رادیۆی رووداوی راگەیاند: "ئێستا لە هەرێمی کوردستان زیاتر لە ٢٠ هەزار هاووڵاتیی ئاسایی مۆڵەتی یاسایی چەکهەڵگرتنیان لایە کە لە دەرەوەی هێزە ئەمنییەکانن و داوای فەرمییان بۆ هەڵگرتنی چەک پێشکەش کردووە و مۆڵەتیان وەرگرتووە. هەیشیانە لەوانەیە نەزانێت چەکەکەی بەکار بهێنێت. "  رووداوەکانی توندوتیژی ئەمساڵ کارەساتی گەورەیان لێ کەوتنەوە و لە زۆر شوێنیش لەسەر شەقامەکاندا شەڕە تەقە روویاندا. ئەوەیش بووەتە هۆی ئەوەی کە هاونیشتمانییان گلەیی ئەوە بکەن کە خەڵكی چەک بکرێن و نەهێڵرێت بە ئاسانی چەک هەڵبگرن.  بەڕێوەبەری راگەیاندنی بەڕێوەبەرایەتیی گشتیی پۆلیسی هەرێمی کوردستان گوتی: "زیادبوونی تووندوتیژی چەند هۆکارێکی هەیە کە یەکێکیان ئەوەیە خەڵکێکی زۆر چەکی یاساییان لایە. هۆکارێکی دیکەیش ئەوەیە کە خەڵک پەنا دەباتە بەر تۆڵەکردنەوەی خودی لە بری ئەوەی پەنا بباتە بەر دادگەکان. بە داخیشەوە دەزگاکانی راگەیاندن لە جیاتی ئەوەی هەوڵ بدەن کێشە و رووداوەکان بچووک بکەنەوە، گەوترەتریان دەکەن. "  کارزان ئەمیر ئاماژەی بەوە دا، ئەو رووداوانەی لە هەرێمی کوردستاندا روودەدەن، مەرج نییە هەموویان بە چەکی بێمۆڵەت بن، چونکە ئەندامانی دەزگا ئەمنییەکان ئێجگار زۆرن کە چەند هەزار پۆلیس، چەند هەزار ئاسایش و چەند هەزار پێشمەرگە هەن کە هەموویان چەکی حکومەتیان لایە.   بەپێی یاسای چەک، جگە لە هێزە ئەمنییەکان و پاسەوانان، خاوەن کۆمپانیاکان و ئەوانەی سەرمایەیەکی زۆریان هەیە دەتوانن مۆڵەتی چەک وەربگرن.  ئەو موقەدەمەی بۆلیس گوتی: " ٨٠ % ی ئەو رووداوانەی کوشتنیان لێ دەکەوێتەوە لە رێگەی بەکارهێنانی چەکی گەرمەوەیە. چەند هەوڵێک دراوە بۆ ئەوەی ئەم کێشەیە چارەسەر بکرێت، بەڵام بنبڕکردنی دیاردەی چەکهەڵگرتن و چەکی بێمۆڵەت، نەک لە کوردستان، لە هەموو وڵاتانی دونیادا شتێکی ئەستەمە. دەتوانرێت رێژەی چەکی بێمۆڵەت کەم بکرێتەوە، بەڵام ناتوانرێت بنبڕ بکرێت. "  زۆر جار رووداوەکانی کوشتن بە ئاشتەوایی خێڵایەتی (سوڵحی عەشایەری) لەنێوان هەردوو بنەماڵەی کوژراو و بکوژدا کۆتایی پێ دێت کە بەشیک لە هاونیشتمانییان پێیان وایە ئەوە وای کردووە کە رووداوەکانی کوشتن زیاد ببن.  کارزان ئەمیر گوتی: "لەناو یاسای پۆلیس و یاسای سزاداندا هیچ شتێک بە ناوی ئاشتەوایی خێڵایەتیەوە نییە. ئەو خەڵکانە لە دەرەوەی دەزگا ئەمنی و دادگەکان ئاشتەواییەک دەکەن. ئەمە واناکات کە ئیدی یاسا لێیان خۆش ببێت.   بەڕێوەبەری راگەیاندنی بەڕێوەبەرایەتیی گشتیی پۆلیسی هەرێمی کوردستان ئەوەی خستەڕوو، ساڵانە لە کۆتایی ساڵدا ئاماریان بڵاودەکردەوە، بەڵام ئەمساڵ بە فەرمانی بەڕێوەبەری گشتیی پۆلیسی هەرێمی کوردستان بڕیار دراوە هەر شەش مانگ جارێک ئامار رابگەیەنن و لە کۆتایی مانگی حوزەیراندا ئامارەکان بڵاودەکەنەوە.  سزای هەڵگرتنی چەکی بێ مۆڵەت تاوەکو ساڵێک بەندکردن دەڕوات، ئەگەر بێتو ئەو کەسە چەکەکەی دەربهێنێت و بەکاریشی نەهێنێت، سزاکەی دوو هێندە و زیاتریش دەبێت، ئەگەر تەقەی لە کەسێک یان شوێنێکی گشتی کرد، دەچێتە خانەی ماددەی ٤٠٥ کە رەنگە تاوەکو سزای هەتاهەتایی و سێدارەش بڕوات.  کارزان ئەمیر گوتی: "لە سەرەتای ساڵی ٢٠٢١ ـدا بە بڕیاری وەزیری ناوخۆ پێدانی مۆڵەتی فەرمی بۆ هەڵگرتنی چەک راگیرا تا ئەو کاتەی رێکارەکان تووندوتۆڵتر دەکرێن. بەپێی یاساکە دەبوو چەکهەڵگر تەمەنی لە ١٨ ساڵ کەمتر نەبێت کە ئەوە تەمەنێکی کەمە و خۆ شۆفێری نییە. بۆیە یاساکە هەموار دەکرێتەوە بۆ ئەوەی تەمەنەکە زیاد بکرێت. ئەو یاسایە کەموکووڕیی تێدایە , هەم لە تایبەتمەندێتییەکانی دەستبەسەرداگرتنی چەک هەم لە سزاکاندا. ئەم یاسایە ئەو سەنگەی نییە کە کەسێک چەک هەڵدەگرێت لێی بترسێت. "  لە هەرێمی کوردستان چەک لە رێگەی ئۆنلاینەوە دەفرۆشرێت و لە تۆرە کۆمەڵایەتییەکان چەندین پەیج بۆ فرۆشتنی چەک داندراون و بە گوێرەی یاساکانی هەرێمی کوردستان نابێت کڕین و فرۆشتن بە چەکەوە بکرێت.   بەڕێوەبەری راگەیاندنی بەڕێوەبەرایەتیی گشتیی پۆلیس گوتی: "ئێمە وەک بەڕێوەبەرایەتیی گشتی پۆلیسی هەرێمی کوردستان یاداشتێکمان بۆ پۆلیسی پارێزگاکان بەرزکردەوە کە چاودێری بخەنە سەر ئەو پەیجانەی کڕین و فرۆشتن بە چەکەوە دەکەن. من بە چاوی خۆم زیاتر لە ٣٠ پەیجم بینیوە کە هەندێکیشیان ژمارەی تەلەفۆنیان داناوە. "  باس لەوە دەکرێت کە لە هەندێک لە دەروازە سنوورییەکانی هەرێمی کوردستانەوە چەک بە قاچاخی دەهێنرێتە ناوەوە کە ئەوەیش هۆکارێکی زیادبوونی چەکی بێمۆڵەتە.  کارزان ئەمیر گوتی: "دەبێت خاڵە سنوورییەکان و بازگەکان زیاتر تووندوتۆڵتر بکرێن بۆ ئەوەی نەهێڵن چەکی بێمۆڵەت بێتە هەرێمی کوردستانەوە. رۆژانە دەزگا ئەمنییەکان دەست بەسەر سەتان چەکی بێمۆڵەتدا دەگرن. زۆربەی چەکە بێمۆڵەتەکان هی کاتی شەڕی داعشن کە لە بازاڕی رەشدا کڕین و فرۆشتنیان پێوە کراوە. "   لە ساڵی ٢٠٢٠ دا دەستبەسەر ٦٦١ چەکی بێ مۆڵەتدا گیرا، هەروەها دەستیش بەسەر سەدان چەکدا گیراوە کە لەلایەن قاچاخچییەکانەوە مامەڵەیان پێوە کراوە. بەو پێیەی لە هەرێمی کوردستاندا هیچ کارگەیەکی دروستکردنی چەک نییە، چەکەکان لە دەرەوە بەشێوەی قاچاخ دەهێنرێن. هەر لە ساڵی رابردوودا ٢٦٠ حاڵەتی کوشتن و خۆکوشتن تۆمارکراون کە بەگوتەی پۆلیس ٩٠ % یان بە چەک بوون.