رووداوەکە ئەمڕۆ کاژێر ٠٩: ٠٠ی بەیانی روویداوە، هۆگر عەزیز، گوتەبێژی پۆلیسی پارێزگای هەولێر بە رووداوی راگەیاند "یەکێک لە باوکی قوتابییەکانی قوتابخانەی پایانی بنەڕەتی لە گەڕەکی ١٢١ی گوڵان هەڵدەکوتێتە سەر قوتابخانەکە، جنێوێکی زۆری بە مامۆستاکان داوە و هەڕەشەیان لێدەکات، دواتر ویستوویەتی بەمەبەستی لێدان دەستدرێژی بکاتە سەر مامۆستایەک".  بە گوتەی گوتەبێژی پۆلیسی هەولێر، "یەکێک لە مامۆستاکان ویستوویەتی ڤیدیۆ تۆماربکات، [باوکی قوتابییەکە] مۆبایلەکەی لە مامۆستاکە وەرگرتووە، شکاندوویەتی و بردووشیەتی".  مامۆستاکانی قوتابخانەکە چوونەتە بنکەی پۆلیس و سکاڵایان تۆمارکردووە، هۆگر عەزیز دەڵێت، بەدواداچوونی تەواویان کردووە و لە ماوەی چەند کاژێرێکدا توانیویانە تۆمەتبارەکە دەستگیربکەن و راپێچی دادگە بکرێت.  دادوەری لێکۆڵینەوە بەپێی ماددەی ٢٢٩ لە یاسای سزادانی عێراقی، کە تایبەتە بەو کەسانەی هەڵدەکوتنە سەر موڵ و کارمەندانی حکومەت لەکاتی دەوامدا، دەستگیرکراوە و دراوەتە دادگە.  سەبارەت بە هۆکاری هێرشکردنە سەر قوتابخانەکە لەلایەن باوکی ئەو قوتابییەوە، گوتەبێژی پۆلیسی هەولێر گوتی، "گوایە [مامۆستاکان] بانگی قوتابییەکەیان کردووە، لەبەر ئەو هۆکارە بووە؛ بەڵام ئێمە گومانمان لەوە کردووە کە لەژێر کاریگەریی ماددە هۆشبەرەکاندا بووە و ئێستاش بەردەوامین لە لێکۆڵینەوە، چونکە چەند بەڵگەیەکمان دۆزیوەتەوە کە کێشەری ماددەی هۆشبەر بێت، بەڵام دواتر لە تاقیگە و لێکۆڵینەوەکان ئەوەمان بۆ دەردەکەوێت".