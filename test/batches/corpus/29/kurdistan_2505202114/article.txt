ئەمڕۆ سێشەممە، ٢٥ی ئایاری ٢٠٢١، رەحمان خانی، بەڕێوەبەری بەنداوی دەربەندیخان بە تۆڕی میدیایی رووداوی گوت، دابەزینی ئاستی ئاو لە رووباری سیروان "کە بە مەترسیداری ناو برد"، بۆ کەمیی بارانبارین و گرتنەوەی ئاو لەلایەن کۆماری ئیسلامیی ئێران و دروستکردنی چەندین بەنداو گەڕاندەوە.  بەڕێوەبەری بەنداوی دەربەندیخان ئاماژەی بەوەشکرد "بەراورد بە ساڵی رابردوو، بڕی ٦٥٠ ملیۆن مەتر سێجا ئاومان کەمترە و ئەمەش کاریگەریی لەسەر کشتوکاڵ و ئاودێری و ژیانی خەڵک بەگشتی دادەنێت".  رەحمان خانی گوتیشی، "ئەوە ماوەی ٦٠ ساڵ دەبێت بەو رادەیە ئاستی ئاو لە رووباری سیروان کەمی نەکردووە، ئەمساڵ لەدیوی ئێرانیشەوە ئەو سەرچاوانەی کە ئاویان لێدەڕژێنە نێو رووبارەکەوە ئاستی ئاویان کەمیکردووە".  رووباری سیروان لە زنجیرە چیاکانی زاگرۆس لە رۆژھەڵاتی کوردستانەوە لە نزیک سنە سەرچاوە دەگرێت، سیروان درێژییەکەی لە ھەردوو دوو دیوی کوردستان و عێراقدا دەگاتە ٤٤٥ کم.  دوو بەنداو لەسەر رووبارەکە لە هەرێمی کوردستان دروستکراون کە بەو ھۆیەشەوە دوو دەریاچەی دروستکردووە کە دەریاچەی دەربەندیخان و دەریاچەی حەمرینن.  کەمبوونەوە و دابەزینی ئاستی ئاو لە سیروان، کەمئاوی لە هەڵەبجەوە دروست دەکات تاوەکو دەربەندیخان و لەوێیشەوە بۆ سنووری دیالە. نزیکەی ٢٠٠ هەزار دۆنم زەویی کشتوکاڵی پشت بە ئاوی سیروان دەبەستن، بەنداوی دەربەندیخانیش بە رێژەی ٧٥ % ئاوی خۆی لە رووباری سیروان وەردەگرێت.  بەڕێوەبەری بەنداوی دەربەندیخان لە قسەکانیدا ئاماژەی بۆ ئەوەکرد پلانیان هەیە لانیکەم تا پێنج مانگی داهاتوو سەرچاوەی ئاوی خواردنەوە بۆ ناوچەکە دابین بکەن.  سالار عەزیز، گوتەبێژی بەڕێوەبەرایەتیی ئاوی دەوروبەری گەرمیان، لە لێدوانێکدا بۆ رووداوی پشتڕاستکردەوە بەهۆی کەمئاوییەوەوە ئەگەری چۆڵبوونی ژمارەیەک لە گوندەکانی گەرمیان هەیە.  لەنێوان عێراق و ئێراندا ٤٢ رووبار، لق و زێی ئاوی هەن، هەندێک جار ئەو ئاوانە بە تەواوی وشک دەکرێن، گرینگتیرنیان زێی بچووک و رووباری سیروان، ئەڵوەند، چەمی هەواسان و قۆرەتوون.  سالار عەزیز گوتی، "بەشێک لە سەرچاوەکانی ئاو لە بیر و کانییەکان وشکیان کردووە و ئاوی خواردنەوە کێشەیەک دەبێت لە کێشە سەرەکییەکانی گەرمیان، هەر بۆیە حکومەتی هەرێمی کوردستان بەمنزیکانە بودجەیەکی تایبەت بە وشکەساڵی بۆ گەرمیان دابین دەکات، دوای هەستکردن بە کێشەکە".