ئەمڕۆ هەینی ١١ی حوزەیرانی ٢٠٢١ دادگای تێهەڵچوونەوەی ئامەد تانەی پارێزەرەکانی لەیلا گوڤەن پەرلەمانتاری پێشووی پارتی دیموکراتی گەلان و هاوسەرۆکی کۆنگرەی جڤاکی دیموکراتیک - کەجەدەیان رەتکردەوە و سزای ٢٢ ساڵ و ٣ مانگ زیندانیکردنی ئەو سیاسەتڤانە کوردەیان پەسندکرد.   دادگا بە پاساوی ئەگەری هەڵاتنی لە تورکیا، بڕیاری دا بە هێشتنەوەی لەیلا گوڤەن لە زیندان. لە رووی یاساییەوە دەرگا واڵایە بۆ تانەگرتن لە بڕیارەکەی دادگا.   نۆیەمین دادگای سزا قورسەکانی ئامەد رۆژی ٢١ی کانوونی یەکەمی ٢٠٢٠ بە تۆمەتی ئەندامبوون و پڕوپاگەندەکردن بۆ پەکەکە سزای ٢٢ ساڵ و ٣ مانگ بەندکردنی بۆ لەیلا گوڤەن، هاوسەرۆکی - کەجەدە دەکرد. گوڤەن هەمان رۆژ درەنگانی شەو دەستبەسەرکرا و خرایە زیندانەوە.  لەیلا گوڤەن پێشتریش لە ٣١ی کانوونی دووەمی ٢٠١٨ خرابووە زیندانەوە. لە دوایین هەڵبژاردنە گشتییەکانی تورکیا کە لە ٢٤ی حوزەیرانی ٢٠١٨ بەڕێوەچوو، لەسەر لیستی هەدەپە لە بازنەی جۆلەمێڕگ هەڵبژێردرا و بووە پەرلەمانتار، بەڵام ئازادنەکرا و لە گرتووخانە مایەوە.  گوڤەن لە گرتووخانە بۆ لابردنی گۆشەگیری سەر عەبدوڵڵا ئۆجەلان، رێبەری زیندانیکراوی پەکەکە، مانگرتنی لە خواردن راگەیاند، لە ٧٩ یەمین رۆژی مانگرتنەکەیدا ئازادکرا و لە ٢٠٠ ەمین رۆژی مانگرتنەکەشیدا لەسەر داوای ئۆجەلان بەوەی مانگرتنەکە گەیشتووەتە ئامانج کۆتایی بە مانگرتن هێنا.  دوای تێپەڕبوونی نزیکەی یەک ساڵ بەسەر هەڵبژاردندا، لەیلا گوڤەن لە رۆژی چوارشەممە ١٠ی تەمموزی ٢٠١٩ دا لە دانیشتنی پەرلەماندا سوێندی یاسایی خوارد و وەک پەرلەمانتار دەستبەکاربوو.   رۆژی ٤ی حوزەیرانی ٢٠٢٠ لە پەرلەمانی تورکیا بە تۆمەتی ئەندامێتی و بانگەشەکردن بۆ پەکەکە پارێزبەندی لەسەر لەیلا گوڤەن لادرا،. یەک رۆژ دوای لادانی پارێزبەندییەکەی، لەیلا گوڤەن دەستگیرکرا و خرایە زیندانی جۆری D لە ئامەد. دوای یەک هەفتە مانەوەی لە زیندان ئازادکرا.   لەیلا گوڤەن کە لە ٢٢ی کانوونی یەکەمی ٢٠٢٠ ـەوە خراوەتە زیندانەوە و ئێستا لە زیندانی ژنان لە پارێزگای خارپێتی باکووری کوردستانە.