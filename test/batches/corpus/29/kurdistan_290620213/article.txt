بەپێی سەرۆکایەتیی رووداوە کتوپڕەکانی تورکیا - ئافاد بومەلەرزەکە کاژێر ٠٦: ٤١ خولەکی بەرەبەیانی ئەمڕۆ سێشەممە ٢٩ی حوزەیرانی ٢٠٢١ روویداوە.  بوومەلەرزەکە لە قووڵایی ٧.١٥ کیلۆمەتر تۆمارکراوە و شارۆچکەی مادەن چەقی بوومەلەرزەکە بووە.   ئیسماعیل چاتاکڵی، گوتەبێژی وەزارەتی ناوخۆی تورکیا کاژێرێک دوای روودانی بوومەلەرزەکە لە هەژماری تایبەتی خۆی لە تۆڕی کۆمەڵایەتیی تویتەر رایگەیاند، تاوەکو ئێستا هیچ هەواڵێکیان لەبارەی هەبوونی زیانی بوومەلەرزەکەمان بەدەست نەگەیشتووە. گەڕانی تیمەکان بۆ دەسنیشانکردنی زەرەر و زیان بەردەوامە.   هەینی رابردوو ٢٥ی حوزەیران کاژێر ٢١: ٢٨ خولەکی شەو، بومەلەرزەیەک بە گوڕی ٥.٢ پلەی رێختەر پارێزگای چەولیگ و ٥.٣ پلە پارێزگای خارپیت لە باکووری کوردستان هەژاند. بوومەلەرزەکە لە پارێزگاکانی ئامەد، مەلەتێ، دێرسم، بەدلیس، سێرت، ئەرزەڕۆم و ئەرزینگان هەستی پێکرا.   بەهۆی بوومەلەرزەکەوە لە گوندەکانی شارۆچکەی چەرمێ و گێخی سەربە پارێزگای چەولیگ زیاتر لە ١٠ خانوو رووخاون، دوو کەس برینداربوون.  رۆژی ٢٤ی کانوونی دووەمی ٢٠٢٠ بوومەلەرزەیەک بە گوڕی ٦.٨ پلەی رێختەر لە شارۆچکەی سیڤریجەی خارپێتی هەژاند و بەو هۆیەوە ٤١ کەس گیانیانلەدەستدا و زیاتر لە ١٥٠٠ کەسی دیکەش برینداربوون.