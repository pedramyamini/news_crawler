وەزارەتی خوێندنی باڵا دەڵێت، بە مەبەستی هاندان و پاڵپشتیکردنی سێ یەکەمەکانی زانکۆکانی کوردستان کە تاوەکو ئێستا دانەمەزراون، ئەنجوومەنی وەزارەت بڕیاریدا لە خوێندنی ماستە بۆ ساڵی ٢٠١٩ - ٢٠٢٠ کە لە زانکۆکان وەرگیراون بەشێوازی پارالێڵ، یەکەمەکان بەرێژی ٧٥ %، دووەمەکان بەرێژەی ٥٠ % و سێیەمەکان بەرێژەی ٣٠ % لە کرێی ساڵی دووەمیان دادەشکێندرێت.  بڕیارەکە لە کۆبوونەوەی ئەمڕۆ دووشەممە ٧ - ٦ - ٢٠٢١ی ئەنجوومەنی وەزارەت بە سەرپەرشتی د. ئارام محەممەد قادر، وەزیری خوێندنی باڵا و توێژینەوەی زانستی و بە ئامادەبوونی ئەندامانی ئەنجوومەنەکە درا.   هەر لە کۆبوونەوەکەدا ناوى کۆلێژى تەکنیکى تەندروستى لە زانکۆ پۆلیتەکنیکیەکانى هەرێمى کوردستان گۆڕدرا بۆ کۆلێژى تەکنیکى تەندروستى و پزیشکى، هاوشێوەى کۆلێژە تەکنیکییەکانى عێراق.   ئەنجوومەنی وەزارەت لەبارەی پڕۆسەی خوێندنیش لە هەرێمی کوردستان دوا و د. ئارام محەممەد قادر رایگەیاند: "خوێندنى پیشەیی و تەکنیکى یەکێکە لە ئەولەویاتە هەرە گرنگەکانى حکومەتى هەرێمى کوردستان، چونکە ئەم خوێندنە تەنیا تایبەت نییە بە هەرێمى کوردستان، بەڵکو بابەتێکى نێودەوڵەتییە و وڵاتان بۆ پێشخستنى بارى ئابوورییان بایەخى زۆرى پێدەدەن. پێویستە فەلسەفەى خوێندن و پرۆگرامەکانمان بگونجێنین لەگەڵ بازاڕى کارى کوردستان بۆ ئەوەى راستیى ئێستاى هەرێمى کوردستانمان لەبەرچاو بێت".  وەزیری خوێندنی باڵا و توێژینەوەی زانستی گوتیشی، "نامانەوێت زانکۆ تەنیا بڕوانامە ببەخشێت و فەرمانبەر بۆ کەرتى گشتى ئامادەبکات، بەڵکو پێویستە زانکۆ کارامەیى و پیشەیی بۆ خوێندکارانى دروستبکات تا دواى تەواوکردنى خوێندن بتوانن دەرفەتى کار بۆ خەڵکى دیکە بڕەخسێنن و لە بازاڕى کارى کوردستاندا هەلی کارى گونجاویان بۆ بەدەستبهێنن، بۆیە زانکۆ پۆلیتەکنیکییەکان و خوێندنى تەکنیکى و پیشەیی دەتوانن ئەو رۆڵە ببینن و کادیرى ناوەندى دروستبکەن و پێداویستییەکانى بازاڕى کارى کوردستان دەستەبەربکەن و خوێندکارى کارامە بۆ بازارى کار پێبگەیەنن".  وەزارەتی خوێندنی باڵا دەڵێت، هەر لەچوارچێوەى تاوتوێکردنى بەرنامەى کارى کۆبوونەوەى ئەنجوومەنى وەزارەت، پاڵپشت بە دوو پرۆپۆزەڵى زانکۆى پۆلیتەکنیکى سلێمانى و یاداشتەکانى دەزگاى سەرپەرشتى و دڵنیایى جۆرى لە وەزارەت، ئەنجوومەنى وەزارەت بڕیاریدا بە کردنەوەى خوێندنى ماستەرى پیشەیی (MBA)، دکتۆراى پیشەیی (DBA) و هەروەها کردنەوەى سەنتەرى خوێندنى پیشەیی یەک ساڵە بۆ دەرچووانى خوێندنگە ئامادەییە زانستى و وێژەییەکان و پەیمانگە پێنج ساڵییەکان، لە زانکۆ پۆلیتەکنیکییەکانى هەرێمى کوردستان.