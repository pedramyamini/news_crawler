د. دورەید سەلیم، بەڕێوەبەری ژینگەی گەرمیان بە رادیۆی رووداوی راگەیاند: "لە گەرمیان ١١٧ میلیمەتر باران باریوە. ئەوە و درووستکردنی بەنداویش لەسەر رووباری سیروان لە ئێرانەوە کاریگەریی لەسەری هەبووە و ئاوی رووبارەکە ٧٠ % کەمی کردووە. "  هەروەها د. عەبدولموتەلیب رەفعەت، پسپۆڕی بەڕێوەبردنی سەرچاوەکانی ئاو و ژینگە رایگەیاند: "رووباری سیروان ٧٠ % ی ئاوەکەی لە دەرەوە دێت و ٣٠ % ـی لە ناوخۆوەیە. ئەو ٧٠ % یەی بە تەواوەتی گیراوەتەوە و داهاتی ئاوی رووبارەکە تاوەکو ئێستا نزیکەی سفرە. ئەوە کاریگەریی زۆر خراپ لەسەر ئەو ناوچانە دروست دەکات کە لەسەر رووبارەکەن، بە تایبەتی دیالە، چونکە ئەو پارێزگایە بە تەواوەتی پشتی بە رووباری سیروان بەستووە. ئەگەر چارەسەرێکی گونجاوی بۆ نەدۆزنەوە نزیکەی دوو ملیۆن دۆنم لە زەوییە کشتوکاڵییەکانیان لەناو دەچن. "  لە کاتێكدا یاسای نێودەوڵەتی ئەو رووبارانەی سنووری زیاتر لە وڵاتێک دەبڕن بە موڵکی گشتی ناوبردووە، وڵاتان پێوەی پابەند نین، بۆ نموونە ئێران و تورکیا زیاتر لە ٣٠ بەنداویان لەسەر ئەو رووبارانە دروستکردووە کە دەڕژێنە نێو هەرێمی کوردستانەوە، کاریگەریی هەنگاوەکەی هەردوو وڵاتی دراوسێ و کەمبوونەوەی بارانبارینیش ساڵ دوای ساڵ زیاتر لە هەرێمی کوردستان دەردەکەوێت.  د. عەبدولموتەلیب رەفعەت گوتی: "لاوازبوونی حکومەتی عێراق هەلێکی گەورەیە لە بەردەم ئێراندا بۆ ئەوەی ئاو بگرێتەوە. ئێران پرۆژەی زۆر گەورەی لەسەر رووبارە نێودەوڵەتییەکان دروست کردووە، یەکێکیان کە کاریگەریی راستەوخۆی لەسەر هەرێمی کوردستان و عێراق هەبووە پرۆژەی ئاوی گەرمەسێرە کە لە ١٣ بەنداو پێکهاتووە. هەروەها چەند بەنداوێکی لاوەکیی لەسەری دروست کردووە بۆ ئەوەی ئەو زیادەیەی لە بەنداوەکانەوە دەڕوات و ئەو لافاوەی دوای بارانبارین هەڵدەستێت، بیانگرێتەوە و بیانباتەوە بۆ ناو تونێلی نەوسوو کە تونێلێکی گەورەیە و لە ساڵێکدا توانای گواستنەوەی نزیکەی ١.٥ ملیار مەتر سێجا ئاوی هەیە. "  ئەو پسپۆڕەی بەڕێوەبردنی سەرچاوەکانی ئاو ئاماژەی بەوە دا کە ٤٠ رووبار و جۆگەی نێودەوڵەتی لەنێوان عێراق و ئێراندا هەن و، ئێران پرۆژەی لەسەر هەموویان دروست کردووە، ئاراستەی زۆربەیانی بۆ ناو خاکی خۆی گۆڕیوە و هەوڵی بووژاندنەوەی کشتوکاڵ دەدات.   رووباری سیروان کە بە گەرمیاندا تێدەپەڕێت، ژمارەیەک شۆردنگەی چەو و لم لەسەر رووبارەکە هەن کە گۆماوی زۆریان تێدا دروست کردووە و بوونەتە هۆی کەمکردنەوە و گۆڕینی رێڕەوەکەی. کۆمەڵێک گەنج لە گەرمیان هەڵمەتێکیان بۆ راگرتنی کاری ئەو کارگانە راگەیاندووە تا زیانەکانیان لەسەر رووبارەکە کەم ببێتەوە.  ئەیاد محەممەد، یەکێک لە سەرپەرشتیارانی کەمپینی بووژاندنەوەی رووباری سیروان گوتی: "لە دەربەندیخانەوە تاوەکو ناحیەی کوڵەجۆ نزیکەی ٤٠ کارگەی چەو و لم لەسەر رووباری سیروان کار دەکەن کە ئاراستەی رووبارەکەیان گۆڕیوە و ژینگەی ناوچەکەیان تێکداوە. ئێمەیش بەم هۆیەوە ئەم کەمپینەمان راگەیاندووە. "  د. دورەید سەلیم، بەڕێوەبەری ژینگەی گەرمیان گوتی: "ئێمە هەمیشە لە یاداشتەکانماندا جەختمان لەوە کردووەتەوە کە دەبێت کارگەکانی چەو و لم بۆ شوێنێکی دیکە بگوێزرێنەوە بۆ ئەوەی بتوانین رووباری سیروان بپارێزین. خۆشبەختانە زنجیرەیەک کۆبوونەوە لەگەڵ ئیدارەی گەرمیان یاداشتەکانمان بە هەند وەرگیراوە. کارگەکان لەبەر ئەوەی مۆڵەتیان پێدراوە، تاوەکو کۆتایی ئەمساڵ لە کار بەردەوام دەبن، لە دوای ئەمساڵەوە دەبێت شێوازی کاریان بگۆڕن. "  لە هەرێمی کوردستاندا ١٧ بەنداوی گەورە و ١٤ بەنداوی بچووك هەن، توانای گلدانەوەی ١٠ ملیار مەتر سێجا ئاویان هەیە. بە مەستی گلدانەوەی ئاو بۆ کاتی پێویست لە ٩ی ئایاری ٢٠٢١ ـدا وەزارەتی کشتوکاڵ و سەرچاوەکانی ئاوی هەرێمی کوردستان دروستکردنی نۆ بەنداوی گەورەی ستراتیجیی راگەیاند.