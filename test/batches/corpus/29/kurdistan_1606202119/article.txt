عەمید عوسمان محەممەد، بەڕێوەبەری گشتیی راگەیاندن و هۆشیاریی نیشتمانیی وەزارەتی پێشمەرگە بە تۆڕی میدیایی رووداوی راگەیاند "دوای کۆتاییهاتنی قۆناخی یەکەمی چاکسازییەکانی نێو وەزارەتی پێشمەرگە، لە چوارچێوەی قۆناخی دووەمی چاکسازییەکاندا ٣٤ پۆست گۆڕانکارییان تێدا دەکرێت و بۆ ئەو مەبەستەش فەرمان دەرچووە و هەفتەی داهاتوو گۆڕانکارییەکان دەچنە واری جیبەجێکردنەوە"، گوتیشی، "بەشێکی گۆڕانکارییەکان پۆستە ئیدارییەکانی نێو دیوانی وەزارەتی پێشمەرگەن".  عەمید عوسمان ریشە رایگەیاند، "دوای هەڵسەنگاندنی توانا و لێهاتوویی ئەو ئەفسەرانەی کە دەستبەکار دەبن و کۆتاییهاتنی هەڵسەنگاندنەکان بۆیان، چاوەڕوان دەکرێت ئەو ئەفسەرانە لە ماوەی یەک هەفتەدا لە پۆستە نوێیەکانیان دەستبەکاربن".  ئاماژەی بۆ ئەوەش کرد، ئەو ئەفسەرە نوێیانە گەنجن، شارەزای بواری سەربازین و بە لێهاتووییان ناسراون، ئەوەشی خستەڕوو، هیچ پۆستێک لەوانەی گۆڕانکارییان تێدا دەکرێت، پۆستی نوێ نین و ئەو پۆستانەن کە پێشتر لە وەزارەتی پێشمەرگەدا هەبوون.  پێشتر لە مانگی نیسانی رابردوودا وەزارەتی پێشمەرگە بڵاویکردەوە، لە چوارچێوەی چاکسازییەکانی حکومەتی هەرێمی کوردستاندا لە وەزارەتی پێشمەرگە، ئاڵوگۆڕی بە ٣٧ بەرپرسی وەزارەتەکە کراوە، کە لە ١٨ پۆستدا بوون.  لیژنەی کاروباری پێشمەرگە لە پەرلەمانی کوردستان لە ماوەی رابردوودا رەخنەی سست بەڕێوەچوونی چاکسازییەکانی لەنێو وەزارەتی پێشمەرگە گرت و بۆ ئەو مەبەستەش لیژنەکە مانگی رابردوو سەردانی سەرۆکایەتیی هەرێمی کوردستانیان کرد بە مەبەستی خێراکردنی ئەو چاکسازییانە و یەکخستنی هێزی پێشمەرگەی کوردستان.