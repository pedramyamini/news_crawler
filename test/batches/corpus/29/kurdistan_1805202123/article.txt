نیوەڕۆی رۆژی سێشەممە ١٨ - ٥ - ٢٠٢١ دوو پەنابەری رۆژهەڵاتی کوردستان کە وەکو پەنابەری سیاسی لە هەرێمی کوردستانن، بە مەبەستی داواکردنی هاوکاری، سەردانی نووسینگەی نەتەوە یەکگرتووەکانیان کردبوو لە شاری هەولێر، ئەوەشیان بە بەرپرسانی نووسینگەکە راگەیاندبوو ئەگەر هاوکاری نەکرێن و داواکارییەکانیان جێبەجێ نەکرێت، خۆیان دەسووتێنن، دوای هاتنە دەرەوەشیان لەبەردەم چاوی چەند راگەیاندنێک یەکێک لە دوو پەنابەرەکە ئاگری لە جەستەی خۆی بەردا.  هەرزوو چۆنیەتیی رووماڵی رووداوەکە لەلایەن چەند کەناڵێکی راگەیاندنەوە کاردانەوەی تووندی لێکەوتەوە. فەرمانگەی میدیا و زانیاری حکومەتی ھەرێمی کوردستان لە راگەیێندراوێکدا سەرۆکۆنەی دەکات و رایدەگەیێنێت: "بەداخەوە ئەمڕۆ پەنابەرێکی خەڵکی شاری بۆکان لە بەردەم بارەگای نەتەوە یەکگرتووەکان لە شاری ھەولێر ئاگری لە جەستەی بەردا. لەکاتێکدا دڵگرانیی خۆمان لەم رووداوە دڵتەزێنە دەردەبڕین، بە تووندی ئیدانەی کردەوەی ئەو کەناڵانە دەکەین کە بەبێ گوێدانە رەوشتی کاری رۆژنامەگەری و یاسا کارپێکراوەکانی و رێنمایەکانی حکومەتی هەرێمی کوردستان، بە شێوەیەکی دڵڕەقانە رووماڵی ئەم رووداوەیان کرد بەبێ هەستکردن بە بەرپرسیاریەتی کاری رۆژنامەوانی".  فەرمانگەی میدیا و زانیاری حکومەتی ھەرێمی کوردستان بەپێویستی دەزانێت: "لایەنی پەیوەندیدار رێگری بکات لەو کردەوانە و داواکاری گشتی بە ئەرکی خۆی هەڵسێت بۆ دووبارە نەبوونەوەی ئەمجۆرە کارە نامرۆڤانانە".  هەروەها وەزارەتی رۆشنبیریی حکومەتی هەرێمی کوردستان راگەیێندراوێکی لەو بارەیەوە بڵاوکردەوە و داوای لە دەستەى سەرۆکایەتیى داواکاریى گشتى کرد، هەموو رێکارێکى یاسایی بەرامبەر ئەو دەزگا راگەیاندن و پەیجانەى سۆشیالمیدیا و پەیامنێر و وێنەگرانەى کە رووماڵى رووداوەکەیان کردووە، بگرێتەبەر.  دوای رووداوەکە ئەمبوڵانسێکی نووسینگەی نەتەوە یەکگرتووەکان ئەو پەنابەرەیان گواستووەتەوە نەخۆشخانەی ئیمێرجێنسی و پەنابەرەکەی دیکەش لەلایەن پۆلیسەوە دەستبەسەرکراوە.