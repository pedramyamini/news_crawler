خەڵکی گوندەکە لەترسی بۆردوومان ناتوانن ئەو ئاگرە بکوژێننەوە، چونکە دەترسن جارێکی دیکە تورکیا ناوچەکە بۆردوومان بکاتەوە.   خەمێ سەعدی، هاونیشتمانییەکی ئەو گوندەکەیە و سەرقاڵی پاککردنەوەی ماڵەکەیەتی، چونکە بەهۆی بۆردوومانی تورکیا زیان بەر خانووەکەیان کەوتووە. پەیامنێری رووداو دەڵێت: فڕۆکەی تورکیا کەمتر لە ٧٠٠ مەتر ماڵی هاونیشتمانییەکەی بۆردوومانکردووە.   خه‌مێ سه‌عدی ئاماژە بەوە دەدات کە لەکاتی بۆردوومانەکەدا زۆر شڵەژاوە و دەستی بە هاوار کردووە و ترساوە لەوەی خانووەکە بەسەریاندا بڕووخێت.   رێباز هاونیشتمانییەکی دیکە و لەکاتی بۆردوومانەکە لەگەڵ منداڵەکانی لە دەرەوەی ماڵ دانیشتبوو و دەڵێت، ساچمەی بۆردوومانەکە لەنزیکی ئەوان کەوتووە و سەلامەت دەرچوون، بەڵام "بۆردوومانەکە ترسی لای منداڵەکان دروستکردووە. "  بەهۆی بۆردوومانی تورکیا ئاگر دەوروبەری سێ گوند دەسووتێنێت و هاونیشتمانیانی ئەو گوندانەش ناتوانن ئاگرەکە بکوژێننەوە و دەڵێن، ترسمان هەیە لە دووبارە بۆردوومانکردنەوە و تاوەکو ئاگرەکە نەگاتە نزیکی گوند ناتوانن بیکوژێننەوە.  محیه‌دین ره‌مه‌زان، هاونیشتمانییەکی دیکەی و دەڵێت، ئەو شوێنەی بۆردوومانکراوە و ئاگری لێکەوتووەتەوە سماق (ترش)، قەزوان و گۆیژی لێکراوە و لەترسی بۆردوومانیش ناتوانن ئاگرەکە بکوژێننەوە.   گوندی باسفرێ ٥٥ کلیۆمەتر لە سنووری باکووری کوردستان دوورە، لە ماوەی ٢٤ کاژێردا جگە لە چیای خێری، فڕۆکە و تۆپخانەکانی سوپای تورکیا گەلی قومرێی و نزیکی گوندی هروورێیان لە دەڤەری بەرواری باڵا و گوندی روسێی لە نزیک کۆمەڵگەی بێگوڤا بۆردوومانکردووە.