ئەحمەد خدر کە لەدایکبووی ساڵی ١٩٩١ ە و ماوەی ساڵ و نیوێکە رووی لە ئەڵمانیا کردووە، نیشتەجێی یەکێک لە کەمپەکانی ئەڵمانیایە، ماوەی دوو هەفتە دەبێت کەوتووەتە سەرکار، بۆ بەسەربردنی کاتی پشووی خۆی لەگەڵ برایەکی دەچنە شاری وێسێڵ لەسەر رووباری راین و لەوێ لە نزیک بەندەری ئۆرسۆی بۆ مەلەکردن دەچنە ناو ئاوەکە.  کەسێکی نزیک لە ئەحمەد بە (رووداو)ی گوت: "دوای ئەوەی ئەحمەد لەگەڵ براکەی دەچێتە نێو ئاوەکە، شەپۆل دەیبات و چەند جارێک هەوڵی خۆ دەربازکردن دەدات و هاوار دەکات، بەڵام بەهۆی شەپۆلی بەهێزی ئاوەکە ناتوانێت خۆی بگەیەنێتە کەنار رووبارەکە و دواجار دەنگی نامێنێت و دیار نامێنێت.  ئەو کەسەی نزیک ئەحمەد گوتیشی: "رووداوەکە کاژێر ١٩: ٠٠ی رۆژی ٩ - ٦ - ٢٠٢١ روویداوە و هێشتا چارەنووسی ئەحمەد دیارنییە، بەڵام پۆلیسی ئەڵمانیا و هێزەکانی فریاکەوتن هەموو هەوڵێکی خۆیان خستووەتەگەڕ بۆ زانینی چارەنووسی ئەو گەنجە".  ئەحمەد پەیمانگەی تەکنیکی تەواوکردووە لەکۆتایی ساڵی ٢٠١٩ بە رێگەی قاچاخ چووەتە یۆنان و دواتر خۆی گەیاندووەتە ئەڵمانیا.