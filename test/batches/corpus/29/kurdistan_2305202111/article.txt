نەقیب زانیار عومەر، گوتەبێژی بەرگریی شارستانی پارێزگای هەڵەبجە، بە تۆڕی میدیایی رووداوی راگەیاند: "چەندین تیمی ئێمە بەدرێژایی ناوچەکانی هەورامان و هەڵەبجە و چەند ناوچەیەکی دیکە بڵاوبوونەوە و توانییان لەماوەیەکی پێوانەییدا ئاگرەکان کۆنتڕۆڵبکەن".  نەقیب زانیار عومەر ئاماژەی بەوەدا هەورە بروسکە و گۆرانکارییەکانی دوێنێی کەشوهەوا هیچ زیانێکی گیانییان نەبووە، بەڵام زیانی مادی هەبووە و بە دەیان دۆنم زەویی چێندراو بە گەنم سووتاون.  بەپێی زانیارییەکانی بەڕێوەبەرایەتی کەشناسی و بوومەلەرزەزانی هەرێمی کوردستان، دوای سێ رۆژ لە بەرزبوونەوە و تۆمارکردنی تاوەکو ئاستی ٤٦ پلەی گەرمی لەهەندێک لە ناوچەکانی باشووری کوردستان، لە ئەمڕۆ یەکشەممەوە پلەی گەرما دادەبەزێت و دەگەرێنەوە ئاستەکانی ٣٥ و ٣٦ پلە.