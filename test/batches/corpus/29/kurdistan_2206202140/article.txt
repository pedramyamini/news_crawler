فەلاح مستەفا، راوێژکاری باڵای سەرۆکی هەرێمی کوردستان بە تۆڕی میدیایی رووداوی راگەیاند، "پەیوەندییەکانی هەرێمی کوردستان لەگەڵ شانشینی ئوردنی هاشمی پەیوەندییەکی درێژ و لەمێژینەن، لە چەند قۆناخێکدا بووە، ئەو سەردانەش هەر لە چوارچێوەی ئەو جموجۆڵە دیپلۆماسییەی سەرۆکی هەرێمی کوردستانە بۆ پتەوکردنی پەیوەندییەکان، بۆ ئاڵوگۆڕی بیروڕا، بۆ دروستکردنی تێگەیشتنی هاوبەش لەسەر ئەو پرسانەی کە جێگەی بایەخی هەردوولایە. "  لەبارەی ئەو پرسانەی کە بڕیارە تاوتوێبکرێن راوێژکاری سەرۆکی هەرێمی کوردستان دەڵێت، "پەیوەندییەکانی هەرێمی کوردستان لەگەڵ شانشینی ئوردنی هاشمی، پەیوەندییەکانی عێراق و ئوردن، هەروەها پرسی سەقامگیریی ناوچەکە، تێگەیشتنی سیاسی، پرسی تیرۆر و شەڕی تیرۆر و ئایندەی ناوچەکە، مامەڵەکردن لەگەڵ ئیدارەی نوێی ئەمریکا، چۆنێتیی زیاتر بەرەوپێشبردنی ئەو پەیوەندییانەی کە هەن. "  هەروەها لەبارەی پەیوەندییەکانی هەرێمی کوردستان و ئوردن، فەلاح مستەفا دەڵێت، "لە قۆناخێکی زوو کۆنسوڵگەری گشتیان لە هەرێمی کوردستان کردەوە، هێڵی ئاسمانی رۆیال جۆردن - یان هەر لە سەرەتاوە گەشتی راستەوخۆی بۆ هەولێر و سلێمانی هەبووە، دەرگایان کردبووەوە بە ئاسانکاری پێدانی ڤیزە، خەڵکێکی زۆر بۆ چارەسەری تەندروستی و پرسی بازرگانی و گەشتیاری هاتووچۆی ئەو وڵاتەیان کردووە".  فەلاح مستەفا سەردانەکە بە گرنگ باس دەکات و دەڵێت، "شانشینی ئوردنی هاشمی پێگەیەکی بەهێزی هەیە لە رۆژئاوا و لەلایەن ئەمریکا، لە ماوەیەکی نزیکدا خاوەن شکۆ پاشای ئوردن سەردانی بۆ ئەمریکا دەبێت، بە یەکێک لەو بەرپرسە باڵایانەی کە لە ناوچەی رۆژهەڵاتی ناوەڕاست کۆبوونەوەی فەرمی لەگەڵ سەرۆکی ئەمریکا دەبێت".  بە گوتەی فەلاح مستەفا هەڵوێستی سیاسیی هەرێمی کوردستان پێشوازییەکی گەرمی لێکراوە و لەبارەی رۆڵی هەرێمی کوردستانیشەوە دەڵێت، "هەڵوێستی سیاسیی هەرێمی کوردستان لەوەی پرسەکان چارەسەر بکرێن و تێگەیشتنی باش هەبێت، لە رێگەی دیالۆگ و دانیشتن و شێوازی سیاسییانە پرسەکان چارەسەر بکرێن".  ئەمڕۆ سەرۆکایەتیی هەرێمی کوردستان بڵاویکردەوە کە سبەی چوارشەممە، ٢٣ - ٦ - ٢٠٢١، نێچیرڤان بارزانی، سەرۆکی هەرێمی کوردستان بە سەردانێکی فەرمی دەگاتە عەممان و لەگەڵ شا عەبدوڵڵای دووەم، شای ئوردن کۆدەبێتەوە.   پەیوەندییەکانی هەرێمی کوردستان لەگەڵ شانشینی ئوردنی هاشمی پەیوەندییەکی درێژ و لەمێژینەن، لە چەند قۆناخێکدا بووە، بە گوتەی فەلاح مستەفا، "ئەو سەردانەش هەر لە چوارچێوەی ئەو جموجۆڵە دیپلۆماسییەی جەنابی سەرۆکی هەرێمی کوردستانە بۆ پتەوکردنی پەیوەندییەکان، بۆ ئاڵوگۆڕی بیروڕا، بۆ دروستکردنی تێگەیشتنی هاوبەش لەسەر ئەو پرسانەی کە جێگەی بایەخی هەردوولایە. "