نایف رەمەزان، پەیامنێری رووداو لە کانی ماسێ رایگەیاند، لە شەوی رابردووەوە بۆردوومان و تۆپبارانی چڕی زناری کێستە، پشت گوندی کێستەو گوندی چەلکێ و هرور دەکرێت، رووبەرێکی زۆری زەوی ئەو ناوچەیە سووتاوە و ئاگرەکەش فراوانتر دەبێت.  پەیامنێری رووداو دەشڵێت؛ لە پشتی گوندی قومری بەهۆی تۆپارانەوە ئاگر بەربووەتە ئاقاری ئەو گوندانەش، چەند رۆژێکە لە گەلی قومری و پشت گەلی قومری شەڕێکی دژوار هەیە.  ریڤینگ هرورى، سەرۆکی لیژنەی پێشمەرگە لە پەرلەمانی کوردستان دانیشتووی گوندی هرور لەبارەی ئەو مەترسیانەی لەسەر ئەو ناوچەیە دروستبووە دوابەدوای ئەو مەترسیانەی لەسەر هەردوو گوندی کێستە و چەلکێ هەبوون و چۆڵکران بە تۆڕی میدیایی رووداوی راگەیاند: " مەترسی لەسەر هەموو ناوچەکە هەیە، کە لە راستیدا شەڕێکی ستەمکارانەیە، شەڕی نێوان سوپای تورکیا و گەریلاکانی پەکەکە رۆژ بە رۆژ بەرەو خوار دێت و شەڕەکە دەهێننە نێو خەڵکی، مەترسی هەر گەورەش بۆسەر ژینگەی ئەو وڵاتەیە کە هەمووی تێکدرا، کە ژیانی خەڵکی ئەو ناوچەیە لەسەر ئەو داراستان و پووش و پاوانەیە کە لەو ناوچەیە هەیە، واتە ژێرخانی ئابووری ئەو خەڵکە هەموو تێکدرا".  ریڤینگ هرورى دەڵێت: "لەڕێگەی رووداوەوە دەمەوێت هەم ئاگاداری لایەنە پەیوەندیدارەکانی حکومەتی هەرێمی کوردستان و هەم تورکیا و هەم ئەو چەتانەی لەگەڵ لەشکری تورکیادا بکەمەوە، ئەو شوێنانەی کە بۆی دەچن رێگەشی بۆ دەبەن، کاتێک ئەو رێگەیانە دروست دەکەن داروباری ئەو ناوچانە دەبڕن، کە داری تێدایە تەمەنی سەتان ساڵە، ئێستا دەستیان بە بڕینەوەی ئەو دارانە کردووە، لەڕێگەی ئەو کۆمپانیایانەی لەگەڵیانن، دارستانەکانی ئێمە مەترسییەکی زۆریان کەوتووەتە سەر".  بۆردوومانەکە لەکاتێکدایە دوێنێش دوو هاونیشتمانی لە بۆردوومانەکانی سوپای تورکیا برینداربوون و گوندێکی دیکەش لە سنووری کانی ماسێ چۆڵکرا، تاوەکو ئێستا سێ گوند چۆڵکراون و سێ هاونیشتمانیش لە ماوەی کەمتر لە سێ رۆژ برینداربوون.