رەحمان خانی، بەڕێوەبەری بەنداوی دەربەندیخان بە رووداوی راگەیاند، ئاستی ئاوی بەنداوەکە رۆژانە کەمدەکات، بەشێوەیەک کە لە هەر رۆژێکد سێ بۆ چوار سانتیمەتر دادەبەزێت.  بەنداوی دووکانیش بە هەمان شێوە دابەزینی ئاو تیایدا بەردەوامە، کۆچەر جەمال، بەڕێوەبەری بەنداوی دووکان بە تۆڕی میدیایی رووداوی راگەیاند، "رۆژانە ٢ بۆ ٣ سانتیمەتر ئاستی ئاوی بەنداوی دووکان دادەبەزێت، بەراورد بە ساڵی رابردووش، هەشت مەتر ئاستی ئاوی بەنداوەکە کەمیکردووە".  کاریگەرییەکانی دابەزینی ئاستی ئاو لە بەنداوەکان تەنها زیانی بۆ کشتوکاڵ و کەمبوونەوەی ئاوی شیرین نەبووە، بەڵکو لەسەر بەرهەمهێنانی کارەبا زیاتر کاریگەرییەکە دەرکەوتووە. لە بەنداوی دەربەندیخان، ئێستا تەنیا یەک تۆڕباین کاردەکات و بڕی ١٥ مێگاوات کارەبا بەرهەمدەهێنێت، ساڵی رابردوو، ٧٠ بۆ ٧٥ مێگاوات کارەبا لە بەنداوەکە بەرهەمدەهات.  لە بەنداوی دووکانیش، ئێستا تەنیا یەک تۆڕباین کاردەکات و بڕی ٥٠ مێگاوات کارەبا بەرهەمدەهێنێت، لەکاتێکدا ساڵی رابردوو، ١١٨ مێگاوات کارەبا لە بەنداوەکە بەرهەمدەهات.  لە هەرێمی کوردستاندا ١٧ بەنداوی گەورە و مامناوەند و ١٤ بەنداوی بچووكیش هەن، هەموو ئەوانەش توانای گلدانەوەی ١٠ ملیار مەتر سێجا ئاویان هەیە و وشکەساڵی و کەمبارانیی ئەمساڵیش کاریگەرییەکی زۆری لەسەر دابەزینی ئاستی ئاوەکانیان داناوە.  دابەزین و کەمبوونەوەی ئاستی ئاوی بەنداوەکان لەکاتێکدایە، بڕیاربوو لەنێوان ساڵانی ٢٠١٣ و ٢٠١٧ دا ٢٥ بەنداو لە هەردوو پارێزگای سلێمانی و دهۆک دروستبکرێن، بەڵام بەھۆی قەیرانی داراییەوە پارەکە خەرج نەكرا.