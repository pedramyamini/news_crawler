نادین ماینزا، کۆمیسیاری کۆمیسیۆنی ئازادییە ئایینییەکانی ویلایەتە یەکگرتووەکانی ئەمریکا لە تویتێکدا نووسیویەتی، "نیگەران و تووشی شۆک بووین کاتێک زانیمان بۆردوومانێکی تورکیا زیانی بە کەنیسەیەک لە دهۆک گەیاند".   کۆمیسیۆنی ئازادییە ئایینییەکانی ویلایەتە یەکگرتووەکانی ئەمریکا بابەتێکی تۆڕی میدیایی رووداوی لەبارەی بۆردوومانکردنی گوندی میسکا لە رۆژی ٢٥ی مانگی رابردوو لە لایەن تورکیاوە بڵاوکردووەتەوە و لەسەر بابەتەکە تویتێکی نووسیوە.   لە بەشێکی دیکەی تویتەکەدا هاتووە، پێویستە حکومەتی تورکیا هەموو رێکارێکی پێویست بگرێتەبەر بۆئەوەی رێگە نەدات هاووڵاتیانی سڤیل زیانیان بەربکەوێت و رێگەش نەدات شوێنی خوداپەرستی زیانی پێبگات.   هاوکات رێکخراوی "نیگەرانیی نێودەوڵەتیی کریستیان" لە راگەیێندراوێکدا دەڵێت، سەرلەبەیانی رۆژی ٢٥ی ئایار، خەڵکی گوندی "میسکا" بە دەنگی بۆردوومانی سوپای تورکیا بەخەبەرهاتن. میسکا گوندێکی کریستیان نشینە و بۆردوومانەکەش زیانی بە ژمارەیەک لە خانوو و بیناکان گەیاند، لەوانەش کەنیسەکە.   رێکخراوی نیگەرانیی نێودەوڵەتیی کریستیان دەڵێت، "بەداخەوە، بۆردوومانەکانی تورکیا زۆرن و بوونەتە راستییەک بۆ ئەو کەسانەی لە هەرێمی کوردستاندا دەژین. دانیشتووانی دوو گوند کە تەنیا چەند کیلۆمەترێک لە میسکاوە دوورن ماڵ و حاڵی خۆیان جێهێشتووە بۆئەوەی خۆیان لە بۆردوومانەکانی داهاتوو بپارێزن. ئێستا لە میسکا تەنیا ٨ خێزان ماون و دەکرێت دوای هێرشەکەی ئەم دواییەش ئەو ژمارەیە کەمتر بێتەوە. بۆردوومانەکانی سوپای تورکیا کۆمەڵگەی کریستیانی وەک خەڵکی میسکای خستوەتە نێو شەڕێکەوە کە ئەوان ناخوازن بەشێک بن لێی".      کەنیسەیەکی گوندی میسکا کە لەلایەن فڕۆکەکانی تورکیا بۆردوومان کراوە. وێنە: رووداو  نیگەرانیی نێودەوڵەتیی کریستیان ئاماژە بەوە دەکات، بۆردوومانەکانی ئێستای کوێستانەکانی هەرێمی کوردستان لەچوارچێوەی شەڕی ٣٠ ساڵەی نێوان سوپای تورکیا و پەکەکەدایە، بەڵام باس لەوەش دەکات، ماوەی چەند ساڵێکە ئەو بۆردوومانە زیادیکردووە و دەشڵێت، لە دەستپێکی ئۆپەراسیۆنەکانی سوپای تورکیاوە لە هەرێمی کوردستان ٥٠٤ گوند چۆڵکراون کە لانیکەم ١٥٠ یان کریستیاننشین بوون.   لە بەشێکی دیکەی راگەیێندراوەکەدا هاتووە، ئەوەی روودەدات نموونەیەکی دیکەی چەوساندنەوەی کۆمەڵگەی کریستیانی ئاشوورییە لە هەرێمی کوردستان و هەربۆیە دەبێت تورکیا کاری زیاتر بکات بۆ دڵنیابوونەوە لەوەی جموجووڵە سەربازییەکانی زیان بە خەڵکی سڤیل ناگەیێنن، لەوانەش کریستیانەکان.