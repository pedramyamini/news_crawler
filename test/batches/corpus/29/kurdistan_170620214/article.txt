مەسرور بارزانی، سەرۆکوەزیرانی هەرێمی کوردستان لە رێورەسمی دانانی بەردی بناخەی پرۆژەیەکی گەورەی کشتوکاڵیی لە رۆڤیای پارێزگای دهۆک گوتی: ". ئەو پرۆژەیەی ئەمڕۆ لێرە بەردی بناخەکەی دادەنرێت، وەکو بیستمان هەزاران دەرفەتی کار بۆ جووتیاران و کرێکاران لەو دەڤەرە و لەو پارێزگایە دەڕەخسێنێت. ئەوەش پشتیوانێکی زۆرە بۆ ئەوەی خەڵکی ئێمە پشت بە خۆی ببەستێت و ئێمە چیدیکە ناچار نەبین بەرهەم و بەروبوومی بیانی هاوردەی کوردستان بکەین".  گوتەکانی مەسرور بارزانی، سەرۆکی حکومەتی هەرێمی کوردستان لە رێوڕەسمی دانانی بەردی بناخەی پرۆژەی کشتوکاڵیی جووتیار لە رۆڤیا.     خۆم بە خۆشحاڵ دەزانم کە ئەمڕۆ لێرە بەشدارین بۆ دانانی بەردی بناخەی کارگەی جووتیار، بۆ بەروبوومی کشتوکاڵی و ساخکردنەوەی بەروبوومی جووتیارانی هەرێمی کوردستان.     ئەم جۆرە پرۆژانە، بێگومان پرۆژەی گرنگ و ستراتیژین بۆ پشتیوانیکردنی کەرتی کشتوکاڵی و پێشخستنی ئابووریی هەرێمی کوردستان.     لێرەوە جێی خۆیەتی سوپاسێکی زۆری کۆمپانیای جێبەجێکار KH کوردستان - هۆڵەندا بکەم، کە دەستی هەبووە لە جێبەجێکردنی ئەو پرۆژەیە، پشتیوانی شانشینی هۆڵەندا بۆ ئەو پرۆژەیە، جێگەی رێز و پێزانینی ئێمەیە.     ساڵی رابردوو کاتێک سەردانی هۆڵەندام کرد، دیدارێکمان هەبوو لەگەڵ بەڕێز مارک رووتە سەرۆکوەزیرانی شانشینی هۆڵەندا. باسی ئەوەمان کرد پشتیوانی بەرنامەی چاکسای هەرێمی کوردستان و پێشخستنی ئابووری هەرێمی کوردستان بکەن، زۆر بە دڵخۆشییەوە بەرەو پیری داخوازی ئێمە هاتن و هەموو ئامادەییەکی خۆیان پیشاندا بۆ ئەوەی پشتیوان و هاریکاربن بۆ ئەوەی لە هەرێمی کوردستان کەرتی کشتوکاڵی بە تایبەت هەم کەرتەکانی دیکەی ئابووری بەرەو پێش بچن.     جارێکی دیکە سوپاسی شانشینی هۆڵەندا دەکەم نەک تەنیا بە پشتیوانیکردنیان لە پێشخستنی باری ئابووری لە کوردستان، بەڵکو بۆ پشتیوانی بەردەوامی ئەوان هەر لە شەڕی داعش و تاوەکو ئێستاش لە پشتیوانیکردنی پێشمەرگە لە رووبەڕووبوونەوەی تیرۆریستان و مەشقپێکردنی هێزەکانی پێشمەرگە و لەم دواییەش بۆ چاکسازی و ریفۆرم لە وەزارەتی پێشمەرگە.     هەموو لایەکمان ئەوە دەزانێت کە کەرتی کشتوکاڵ یەکێکە لە بناخە بنچینەییەکان بۆ پێشخستنی ئابووریی هەر وڵاتێک، هەر پرۆژەیەک دادەمەزرێت دەبێتە هۆکارێک بۆ دامەزراندنی چەندین پرۆژەی دیکەی پیشەسازیش. ئەو پرۆژەیەی ئەمڕۆ لێرە بەردی بناخەکەی دادەنرێت، وەکو بیستمان هەزاران دەرفەتی کار بۆ جووتیاران و کرێکاران لەو دەڤەرە و لەو پارێزگایە دەڕەخسێنێت. ئەوەش پشتیوانێکی زۆرە بۆ ئەوەی خەڵکی ئێمە پشت بە خۆی ببەستێت و ئێمە چیدیکە ناچار نەبین بەرهەم و بەروبوومی بیانی هاوردەی کوردستان بکەین.     ئەمە پشتیوانێکی بەهێز دەبێت بۆ ئەوەی کەرتی پیشەسازی و بازرگانیش لە کوردستاندا هەنگاو بە هەنگاو بەرەو پێش بچێت، ئەو جووتیارە پەتاتە دەچێنێت یان گەنم دەچێنێت، پێویستە دڵنیابێتەوە لەوەی بەرهەمەکی ساخ دەبێتەوە.      بەرنامەی حکومەتی هەرێمی کوردستانیش ئەوەبووە هیچ نیگەرانییەک لای جووتیارانی ئێمە نەمێنێت و گرنگی بە بەرهەمەکانی خۆیان بدەن لە جۆری ئەو بەروبوومەی بەرهەمی دەهێنن، لە خەمی ئەوەدا نەبن بەرهەمەکانیان چی لێبەسەر دێت و چۆن ساخ دەبێتەوە، حکومەت پشتیوان دەبێت بۆ ساخکردنەوەی بەرهەمەکانیان و وەرگرتنی بەرهەمەکانیان، هاوکات لە پەیوەندییەکانمان لەگەڵ وڵاتان و دۆستانمان لە دەرەوە و ئەوروپاش هەموو هەوڵێکمان داوە بۆ ئەوەی بازاڕی دەرەوە بۆ بەروبوومی کوردستان بدۆزینەوە، بە سوپاسیشەوە هەنگاوی باش لەوبارەیەوە نراوە، ئەوەش دەزانم کە وەزارەتی کشتوکاڵیش لەو بارەیەوە کاری کردووە، سوپاسی ئەوان و ماندووبوونیان دەکەین کە پشتیوان بوونە لە زیادکردنی بەروبوومی ناوخۆیی بەو شێوەیەی ئێمە باسمان لێوەکرد.     داواکاری من لە جووتیارانی خۆشەویست ئەوەیە گرنگی بە جۆری بەرهەمەکانیان بدەن، ئێمە دەمانەوێت کوردستان بناسرێت بە جۆری بەرهەمەکانی، بەو تام و چێژەی لە بەرهەمەکانی کوردستان هەیە خەڵکی دیکە بزانێت، ئەمەش ببێتە (trademark) بۆ بەرهەمی کوردستان کاتێک لە دەرەوە دەفرۆشرێت.     ئەو رێککەوتنەی نێوان حکومەتی هەرێمی کوردستان و حکومەتی فیدراڵی کراوە بۆ ناردنی بودجەی هەرێمی کوردستان، هەنگاوێکی دیکەی باش دەبێت بۆ زیاتر پەرەپێدان بە ئابووری کوردستان و دابینکردنی پێداویستییەکانی خەڵکی کوردستان و لەنێویشیاندا مووچەی خەڵکی کوردستان.     حکومەتی هەرێمی کوردستان بەردەوام دەبێت لە پێشخستنی باری ژیانی هەموو هاووڵاتیان لە هەموو ئاستێکدا. من لەو بڕوایەدام مادام ئێستا لە کوردستاندا کەشێکی وا هەیە بۆ ئەوەی بتوانین باری ئابووری بەرەوپێش ببەین، هیوادارم حکومەتی فیدراڵیش بەرەو پیری داخوازییەکانی هەرێمی کوردستان بچێت و بازاڕی عێراق بەڕووی بەروبوومی ناوخۆیی هەرێمی کوردستان بکاتەوە، ئەمەش دەبێتە هەنگاوێک بۆ باشترکردنی ئابووری عێراق بەشێوەیەکی گشتی.     ئەو دەستکەوتانەی لە هەرێمی کوردستان بەدی دەهێندرێن، بێگومان سوود و قازانجی بۆ هەموو خەڵکی عێراق دەبێت.