نایف رەمەزان، پەیامنێری رووداو لە نزیک زناری کێستە رایگەیاند: لە بەیانییەوە هیچ پێکدادان و شەڕێک لە ناوچەکە رووینەدابوو، بەڵام لەدوای نیوەڕۆوە تۆپێک بەر پشتی گوندی کێستە کەوت، لە بەری رەدێ و پشتی بێگۆڤاش تۆپباران و بۆردوومان بەردەوامە، لە دەروبەری کاژێر ٣ی دوای نیوەڕۆش تۆپێک بەر ناوچەی زناری کێستە و رێگەی هرورێ کەوت.  بەهۆی بۆردوومان و تۆپبارانی بەردەوامی ئەو ناوچەیە بەشێکی زۆری ئاقارەکانی گوندی کێستە سووتاون، ئاگر تاوەکو نزیک گوندیش چووبوو، بەپێی ئەو بۆردوومان و تۆپبارانە بەردەوامەی تورکیا بێت لەو ناوچانە، پێدەچێت جموجۆڵی گەریلاکانی پەکەکە لەو ناوچانە زۆربێت هەر بۆیەش تورکیا ئەو ناوچانە بۆردوومان و تۆپباران دەکات.  لە پشتی کێستەش لە دوای نیوەڕۆی ئەمڕۆوە دەنگی تۆپباران و بۆردوومانکردن دەبیسترێت، پێدەچێت لەو ناوچانەش شەڕ و رووبەڕووبوونەوە هەبێت. بۆ یەکەمجاریشە تورکیا تۆپبارانی دەوروبەری گوندی رێوانی لە بەرامبەر زناری کێستە لە نزیک مەتین کرد، بە درێژایی شەوو رۆژ ناو بەناو زناری کێستە تۆپباران دەکرێت، تاوەکو دێت شەڕە زیاتر پەرە دەسێنێت ئێستا شەڕی قورس کەوتووەتە گوندەکانی دشیش و ئەدنا و سەرەڕۆ.