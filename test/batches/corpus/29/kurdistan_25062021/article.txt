سەرچاوەیەک لە بنکەی پۆلیسی داقووق بە تۆڕی میدیایی رووداوی راگەیاند، "کاژێر ١٠: ٣٠ خولەکی شەوی رابردوو، چەکدارانی داعش بە قەناس کامێرەی چاودێری (کامێرەی حەرار)ی پۆلیسی فیدراڵییان شکاند و کشانەوە، بەڵام دواتر بە ژمارەیەکی زیاتر چەکدار لە کاژێر ١١: ٠٠ هێرشی دووەمیان کردە سەر سەنگەرەکانی لیوای ٢٠ی فیرقەی ٥ی پۆلیسی فیدراڵی".  بەپێی زانیارییەکانی ئەو سەرچاوەیە بۆ رووداو "شەڕەکە ماوەی ٤٥ خولەکی خایاندووە و پێنج کوژراو و سێ برینداری پۆلیسی فیدراڵی ھێندراونەتە نەخۆشخانەی داقووق و دۆخی بریندارەکان ناجێگیرە".  دوای ھێرشەکەی داعش، سوپا و پۆلیسی فیدراڵی بۆ ھاوکاریکردنی پۆلیسەکانی لیوای ٢٠ چوونەتە شوێنی رووداوەکە، بەڵام چەکدارەکانی داعش بەبێ زیان لە شوێنی رووداوەکە ھەڵاتوون.  ئەمەش لەکاتێکدایە، ناوبەناو چەکدارانی داعش هێرش ئەنجامدەدەن و بەهۆیانەوە کوژراو و بریندار و زیانی ماددی دەکەوێتەوە.