بەپێی نووسراوی ژمارە ٧٧٩٧ی وەزارەتی پێشمەرگە کە لە رۆژی ١٥ - ٠٦ - ٢٠٢١ دەرچووە و لەلایەن شۆڕش ئیسماعیل، وەزیری پێشمەرگەوە واژۆ کراوە، بڕیاردراوە بە بەرزکردنەوەی پلەی پێنج هەزار و ٩٩٥ پلەدار و پێشمەرگەی سەر بە دیوانی وەزارەت و لیواکان.  لە نووسراوەکەدا هاتووە، پلە بەرزکردنەوەکە بەپێی خشتەیەک و بەپێی خزمەتی سەربازی و بڕوانامەکانیان رێکخراوە و بەسەر دوو لیستدا دابەشکراون، بەمشێوەیە:  - لیستی یەکەم لە ٥ هەزار و ٨٧٤ پلەدار و پێشمەرگە پێکدێت.  - لیستی دووەم لە ١٢١ پلەدار و پێشمەرگە پێکدێت.  سەرچاوەکەی وەزارەتی پێشمەرگە بە تۆڕی میدیایی رووداوی راگەیاند، لە مانگی داهاتووەوە ئەو بەرزکردنەوە جێبەجێ دەکرێت و مووچەی مانگی حوزەیران نایانگرێتەوە و لە مووچەی مانگی تەممووزی داهاتووەوە بۆیان هەژماردەکرێت.