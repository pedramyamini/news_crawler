ئێوارەی رۆژی ١٤ - ٠٦ - ٢٠٢١ لەڕێگەی دەربەندیخان و باوەنوور، پێکدادان لەنێوان ماتۆڕسکیلێک و ئۆتۆمبێلێکدا روویدا، بەهۆیەوە شۆفێر و سەرنشینی ماتۆڕسکیلەکە گیانیان لەدەستدا.  لەبارەی رووداوەکەوە رائید رێژەن بوورهان، بەڕێوەبەری هاتووچۆی دەربەندیخان بە تۆڕی میدیایی رووداوی گوت، "ئەو دوو کەسەی گیانیان لەدەستداوە، خەڵکی شارۆچکەی رزگارین لە سنووری ئیدارەی گەرمیان و لە رێگەدا بوون و بۆ گەرمیان گەڕاونەتەوە، ئۆتۆمبێلەکەش بە پێچەوانەوە رۆیشتووە، تەرمەکانیشیان براونەتە پزیشکی دادوەری".  پۆلیسی هاتووچۆی دەربەندیخان سەرقاڵی لێکۆڵینەوەن لە هۆکاری رووداوەکە، وەکو رێژەن بوورهان دەڵێت، تاوەکو ئێستا نازانن هۆکاری رووداوەکە چی بووە.  هەر ئەمڕۆ لە سنووری گەرمیان، لە رووداوێکی هاتووچۆدا کەسێک گیانی لەدەستدا.  بەپێی ئامارەکان، لە سێ مانگی سەرەتای ساڵی ٢٠٢١ ـەدا لە هەرێمی كوردستان،  ٨٣٤ رووداوی هاتووچۆ روویانداوە و بەهۆیانەوە ١٢٦ كەس  گیانی    لەدەستداوە، كە ١٠١ پیاو ٢٥ ژنن بوون، هاوكات هەزار و ٤٣٩ كەسیش بریندار  بوون.