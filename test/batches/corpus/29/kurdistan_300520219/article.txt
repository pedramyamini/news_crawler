حەسۆ هورمی، سەرۆکی دامەزراوەی نێودەوڵەتیی ئێزدی بۆ بەرەنگاربوونەوەی قڕکردنی بەکۆمەڵ - کۆمەڵکوژی -، لە لێدوانێکدا بە تۆڕی میدیایی رووداوی گوت، "گەڕاندنەوەی خێزانی چەکدارانی داعش لە کەمپی هۆلەوە بۆ عێراق بۆمبێکی چێندراوە و دەبێت حکومەتی عێراق شارەزایانە مامەڵە لەگەڵ دۆسییەکە بکات".  سەرۆکی دامەزراوەی نێودەوڵەتیی ئێزدی گوتیشی، راپۆرتێکیان لەبارەی چۆنێتی مامەڵەکردن لەگەڵ ئەم دۆسییە ئامادەکردووە و داویانەتە حکومەتی عێراق و نەتەوەیەکگرتووەکان و ژمارەیەک رێکخراوی دیکە بۆ سوودوەرگرتن و بەکارهێنان.  راپۆرتەکەی دامەزراوەی نێودەوڵەتیی ئێزدی بۆ بەرەنگاربوونەوەی قڕکردنی بەکۆمەڵ، بە ناونیشانی "گەڕانەوە لە کەمپی هۆلەوە.. تێکەڵکردنی خێزانەکانی داعشە عێراقییەکان لەنێوان مەترسییە ئاسایشییەکان و داخوازییەکانی دادپەروەری"ی ئامادەکراوە، گەڕانەوەی خێزانەکانی داعش بە ئاڵنگارییەکی گەورە دەبینێت کە رووبەڕووی حکومەتی عێراق دەبێتەوە.  بەپێی راپۆرتەکە چەند ساڵێکە عێراق ئامادەنییە ئەو خێزانانە وەربگرێتەوە کە ژمارەیان ٨ هەزار و ٢٤٥ خێزانن کە کۆی ئەندامانی خێزانەکانیان ٣٠ هەزار و ٨٧٢ کەس دەبن، راپۆرتە بە پشتبەستن بە زانیاریی دیکە باس لە بوونی نزیکەی ٤٠٠ کچ و منداڵی ئێزدی لەو کەمپە دەکات.  لەبارەی شوێنی نیشتەجێکردنیشیانەوە دامەزراوەکە پێشنیاز دەکات:  - لە شوێنێکی نزیک لە بەغدا نیشتەجێبکرێن بۆ ئەوەی رێگری لە چەکدارانی داعش بکرێت بگەنە کەمپەکە.  - دابەشکردنی ئەو خێزانانە لەسەر بنچینەی گرووپی بچووک بچووک بۆ ئەوەی لەڕووی ئاسایشەوە کۆنتڕۆڵ بکرێن.  - پاسەوانێتیی باش بکرێن لەپێناو ئامادەبوون بۆ هەر هێرشێکی داعش.  - دیاریکردنی ماوەیەکی کاتی بۆ مانەوەی ئەو خێزانانە لەنێو کەمپەکان و دواتر تێکەڵکردنەوەیان بە کۆمەڵگە پاش چاکسازیکردن لەنێویاندا.  - کەمکردنەوەی هۆکارەکانی پەیوەندیی دەرەکی لەپێناو دوورخستنەوەی هەر فاکتەرێکی دەرەکی کە ببێتە هۆی لە کۆنتڕۆڵ دەرچوون.  - رێکخستنی لیستی گەڕاوەکان، خێزانەکان بەپێی دۆخی کۆمەڵایەتی جیابکرێنەوە، بێوەژنەکان لەگەڵ منداڵەکانیان، گەنجان بەجیا و بەپێی تەمەن.  - مامەڵەکردن لەگەڵ کەیسی گەڕاوەکان وەکو تاک نەوەک خێزان و لەسەر بنچینەی پێکگەیاندنەوە.  هەروەها دامەزراوەکە لەڕووی ئایینی و کۆمەڵایەتی، سیاسی، تەندروستی، ئاسایشی، میدیایی و دارایی پێشنیازی هەیە بۆ رێکخستنەوەی بارودۆخی گەڕاوەکان.  دامەزراوەی نێودەوڵەتیی ئێزدی بۆ بەرەنگاربوونەوەی قڕکردنی بەکۆمەڵ، رێکخراوێکی کۆمەڵگەی مەدەنییە و لە هۆڵەندا بەفەرمی تۆمارکراوە، سەنتەرێکی راوێژکاری لە نەتەوەیەکگرتووەکان هەیە.  لەبارەی منداڵانی بێ دایک و باوک یان باوک و دایک نادیاریشەوە، دامەزراوەی نێودەوڵەتیی ئێزدی بۆ بەرەنگاربوونەوەی قڕکردنی بەکۆمەڵ پیشنیازی ئەم خاڵانە دەکات:  - وەزارەتی کار و کاروباری کۆمەڵایەتی بەشێوەیەکی کاتی و بەهاوئاهەنگی لەگەڵ رێکخراوە نێودەوڵەتی و خێرخوازییەکان ئەو منداڵانە لەخۆبگرن، نابێت سەرزەنشتبکرێن.  - دۆزینەوەی ئەو خێزانانەی ئامادەی وەرگرتنی منداڵن لەپێناو رەخساندنی کەشێکی خێزانی بۆ ئەو منداڵانە.  - دابینکردنی هۆکارەکانی خۆشگوزەرانی بۆ ئەو منداڵانە.