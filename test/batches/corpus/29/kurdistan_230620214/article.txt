مونا قەهوەچی، سکرتێری پەرلەمانی کوردستان بە تۆڕی میدیایی رووداوی راگەیاند، هەموو ئەو فراکسیۆنانەی داوای سەرنجیان لێکرابوو لەبارەی دەستوور، سەرنجەکانیان ناردووە جگە لە کۆمەڵی دادگەری و یەکگرتووی ئیسلامی، بڕیارە ئەوانیش ئەمڕۆ یان سبەی سەرنجی خۆیان پێشکێش بکەن.  مونا قاوەچی گوتی: "ئێمە لە خولی رابردوو لیژنەی دەستوورمان هەبوو، کارەکانی لێژنەکەمان درێژکردەوە بۆ ٩٠ رۆژ، ئەوە دەبێت هەموار بکرێتەوە، کە ئایا بتوانین بە چی ئالیەتێک سەرلەنوێ ئەم لیژنەیە پێکدەهێنرێت".  عوسمان کانی کوردەیی، ئەندامی فراکسیۆنی کۆمەڵ بە رووداوی راگەیاند "ئەو لیژنەیەی کە کۆمەڵی دادگەری پێکیهێنا بۆ کۆکردنەوەی را و سەرنجەکان، کاری کۆتایی نەهاتووە، ئێمەش تاوەکو ئێستا وەڵامی داواکاریی دەستەی سەرۆکایەتیی پەرلەمانمان نەداوەتەوە، بەڵام هیوادارین لەم هەفتەیەدا داواکارییەکان کۆکەینەوە و رادەستی دەستەی سەرۆکایەتیی پەرلەمانی بکەین".  لە ساڵی ٢٠٠٩ دەستووری هەرێمی کوردستان نووسرایەوە و پەرلەمان پەسندی کرد، بەڵام بەهۆی ناکۆکی لایەنە سیاسییەکان رەشنووسەکە نەخرایە گشتپرسی و تەنیا وەکو مەرەکەبی سەر کاخەز مایەوە.  لە خولی چوارەمدا جارێکی دیکە دەستوور لە کۆی زیاتر لە ١٢٠ ماددە، ٧٣ ماددەی نووسرایەوە، بەڵام ئاڵۆزیی سیاسی کۆتایی بە نووسینەوەکە هێنا.