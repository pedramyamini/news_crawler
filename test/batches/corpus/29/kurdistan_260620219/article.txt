د. بەشیر حەداد، جێگری سەرۆکی ئەنجوومەنی نوێنەرانی عێراق لە کۆنگرەیەکی رۆژنامەڤانیدا رایگەیاند، بە پێویستی دەزانێت حکومەتی عێراق بە هاوئاهەنگی لەگەڵ حکومەتی هەرێمی کوردستان هەوڵی چارەسەرکردنی کێشەی ناوچە سنوورییەکان بدەن و دەشڵێت: "مەسەلەی سنووری و کێشەکان لە سنوور بابەتێکی فیدراڵییە".  جێگری سەرۆکی ئەنجوومەنی نوێنەرانی عێراق بە سەرۆکایەتیی شاندێک سەردانێکی مەیدانی بۆ قایمقامیەتی قەزای سۆران ئەنجامدا، بۆ لە نزیکەوە ئاگاداربوون و بەدواداچوون لە رەوشی ناوچە سنوورییەکان و هاوپێچکردنی راپۆرتی خۆیان بە راپۆرتی ئەو لیژنەیەی پێشتر سەردانی ناوچە سنوورییەکانی پارێزگای دهۆکیان کردبوو.  د. بەشیر حەداد رایگەیاند: "مەسەلەی سنووری و کێشەکان لە سنوور بابەتێکی فیدراڵییە، پێویستە حکومەتی عێراقیش لەسەر هێڵ بێت بە هاوئاهەنگی لەگەڵ حکومەتی هەرێمی کوردستان بۆ چارەسەرکردنی ئەو کێشانە و سەقامگیریی ئەمنی و ئاسایش لەو ناوچانە".  بەشیر حەداد ئاماژەی بە رووداوەکانی ئەمدواییەی ناوچە سنوورییەکانی پارێزگای دهۆکی کرد کە لە ئەنجامی شەڕی نێوان پەکەکە و سوپای تورکیا کەوتوونەتەوە و گوتی: "بەهۆیەوە چەندین گوند چۆڵکران و زەرەر و زیان بە خەڵکی سڤیل کەوتووە و ژمارەیەکی زۆر لە داری ناوچەکە بڕایەوە، ئێمە لەسەر ئەو بابەتە لە بەغدا هەم بانگهێشتی باڵیۆزی تورکیامان کرد بۆ ئەو مەبەستە، هەم لیژنەیەکیشمان پێکهێنا بۆ بەدواداچوون لە رەوشی ناوچە سنوورییەکانی سنووری پارێزگای دهۆک، ئێستا سەرقاڵی ئامادەکردنی راپۆرتێکی تێر و تەسەلن لەسەر دۆخی ئەو ناوچانە.   لە بەشێکی دیکەی قسەکانیدا بەشیر حەداد ئاماژە بەوە دەکات، "ئێمە پێمان باشبوو پێش کۆتاییهاتنی ئەو راپۆرتە سەردانی ئەو ناوچەیە بکەین، بۆ ئەوەی بزانین بارودۆخی ئەمنی و ئاسایش لەو ناوچانە چۆنە و حکومەتی عێراق چۆن بە رۆڵی خۆی هەستێت و چی پێویست دەکات بۆ ئەوەی بە هاوئاهەنگی لەگەڵ حکومەتی هەرێمی کوردستان بیکات".  بە گوتەی بەشیر حەداد، دوای سەردانی بۆ قایمقامیەتی قەزای سۆران، سەردانی ناوچە سنوورییەکان ئەو دەڤەرە دەکەن و چاوی بە خەڵکی ناوچەکەش دەکەوێت، "بۆ ئەوەی لەو راپۆرتەدا جێگیری بکەین و پێشکەش بە حکومەتی عێراقی دەکەین، جەخت لەسەر ئەوەش دەکەینەوە کە پێویستە حکومەتی عێراق بە پەلە هەندێک رێکار بگرێتەبەر بە هاوئاهەنگی لەگەڵ حکومەتی هەرێمی کوردستان بۆ چارەسەرکردنی کێشەی ئەو ناوچانە".  سەبارەت بە گەیشتنی ٢٠٠ ملیارەکەی بەغداش جێگری سەرۆکی ئەنجوومەنی نوێنەرانی عێراق گوتی: "لیژنەی تەکنیکی بەغدا لە هەرێمی کوردستان کاری وردبینی دەکەن و تاوەکو تەواوبوونی کارەکانیان بەغدا بڕیاریداوە ٢٠٠ ملیار دینار بنێرێت، پێشبینی دەکەین پێش کۆتایی ئەم مانگە ئەو پارەیە بگاتە هەرێمی کوردستان".  لەبارەی ئاستەنگی بەردەم ناردنی پارەکەش، بەشیر حەداد دەڵێ: "ئەوانەی ئاستەنگ دروست دەکەن چەند لایەنێکن دژی هەرێمی کوردستان و عێراق ئەو کارە دەکەن و بۆ کۆکردنەوەی دەنگی خەڵک رێکلامێک بۆ هەڵبژاردنەکان وەکو موزایەدەیەکی سیاسی ئاستەنگ بۆ ناردنی پارەکە دروست دەکەن".     هەڵکەوت عەزیز، پەیامنێری رووداو لە بەغدا رایگەیاند، دوو رۆژ پێش ئێستا سەرچاوەیەکی باڵای حکومەتی هەرێمی کوردستان پێی راگەیاندووە، حەمید غزی، ئەمینداری ئەنجوومەنی وەزیرانی عێراق فەرمانیکردووە بە خەرجکردنی ٢٠٠ ملیار دینار بۆ هەرێمی کوردستان.     بەو پێیەش وەزارەتی دارایی دەبێت نووسراوێك بۆ بانکی ناوەندیی عێراق لقی هەولێر بکات کە ئەو بڕە پارەیە بۆ حکومەتی هەرێمی کوردستان خەرجبکات.     هەروەها مستەفا کازمی ئاماژەی بەوە کرد، "ئێمە تەنیا پێشەكییەكمان داوە بەمەبەستی پێدانی مووچەی فەرمانبەرانی هەرێم. ناكرێت فەرمانبەرانی هەرێم مووچە وەرنەگرن. سەرەڕای ئەوەش، ئەمە بودجە نییە، بەڵكو پێشینەیە و لە رێگەی پرۆسەیەكی ژمێریارییەوە، دوای ئەوەی دیوانی چاودێری لە هەرێم و دیوانی چاودێریی فیدراڵی حیسابەكان لێكدەدەن و بەراوردیان دەكەن، ئەوکات لێیان دەبڕدرێتەوە. "     شەوی رابردوو لە هەڤپەیڤینێکدا لەگەڵ تەلەڤزیۆنی فەرمیی عێراق مستەفا کازمی، سەرۆکوەزیرانی عێراق رایگەیاند، ئەو بڕە پارەیەی بۆ هەرێمی کوردستان دەنێردرێت، سولفەیە نەک بودجە و مەبەستەکە ئەوەیە هەرێمی کوردستان بتوانێت مووچەی فەرمانبەرانی بدات.     ١٥ی حوزەیران وەزارەتی دارایی عێراق رایگەیاند، مانگانە ٢٠٠ ملیار دینار بۆ هەرێمی کوردستان دەنێرێت، ئەویش دوای وردبینیکردن لە داهاتە نانەوتییەکانی هەرێمی کوردستان.     رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەر بوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.