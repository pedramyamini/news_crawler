بەڕێوەبەری پێشووی فەرمانگەی کشتوکاڵی کەرکووک دەڵێت "دۆخی فەرمانبەران لە پارێزگای کەرکووک بەشێوەیەکی بەرچاو لە خراپیدایە و رۆڵی جارانیان نەماوە و هیچ رۆڵێکیان پێنادرێت، ئێستا بەشێکی زۆری پۆستەکان لەلای لایەنەکانی دیکەن و خەڵکیان لە پارێزگاکانی دیکەوە هێناوە، پۆستیان پێداون و نامۆن بە شارەکە".  لەدوای ١٦ی ئۆکتۆبەری ٢٠١٧ وە ١٢٢ پۆستی ئیداری و ئەمنی لە دەستی کورد دەرهێندراون و بەشی زۆریان بە بەرپرسانی عەرەب و دواتر بە تورکمان پڕکراونەتەوە.  بەپێی داتاکانی مەڵبەندی کەرکووکی یەکێتیی نیشتمانیی کوردستان، رێژەی فەرمانبەرانی کورد لە ٥٨ % ی ساڵی ٢٠١٧ وە، ئێستا بۆ ٢٢ % دابەزیوە.  محەممەد عوسمان، لێپرسراوی مەڵبەندی ٢ی کەرکووک دەڵێت "وەفدێک پێکدەهێنین و سەردانی سێ سەرۆکایەتییەکەی هەرێمی کوردستان و حکومەتی عێراقیش دەکەین، کۆمەڵێک پۆست لەم شارە پشکی کورد بوون، بەپێی دەستوور دەبێت بگەڕێندرێنەوە بۆ کورد، لە دۆسیەی ئەمنیشدا پێنج دەزگای ئەمنی لە کەرکووک هەن، کە هیچیان کورد نین و بگرە لە کەرکووکیش نین و لە پارێزگاکانی دیکەوە هێندراون لەسەر کێشەکانی کەرکووک و ناوچەکانی دەرەوەی سنووری ماددەی ١٤٠، لیژنەی ناوچە کوردستانیەکانی پەرلەمانی کوردستان میوانداریی وەزیری هەرێم بۆ کاروباری هەولێر و بەغدا و نوێنەرایەتیی حکومەتی هەرێمی کوردستان لە بەغدای کرد".  خالید شوانی، وەزیری هەرێم بۆ کاروباری هەولێر و بەغدا ئاماژەی بەوە کرد "رێژەی نوێنەرانی ئێمە لەنێو دامودەزگا حکومی و سەربازییەکاندا زۆر کەمیکردووە و دەیانەوێت بە بەرنامە و لەڕێگەی یاساوە ئەو جومگە ئیدارییانە تەعریب بکەن، ئەوەی لە توانای ئێمەدابێت رێگریمان کردووە و بەرنامەمان هەیە لەگەڵ ئەمیندارێتیی ئەنجوومەنی وەزیرانی عێراق قسە بکەین و لەوێ لیژنەیەک هەیە لەگەڵیان گفتوگۆ دەکەین، تاوەکو ئەو پرۆسەی بەعەرەبکردنی دامودەزگاکان رابگرێت".  پشکی زۆری پۆستەکانی کەرکووک ئێستا لەلای پێکهاتەی عەرەبە، لە دوا هەنگاویشدا بەڕێوەبەری فڕۆکەخانە و بەڕێوەبەری ئاسایشی فڕۆکەخانەی کەرکووک، بە عەرەب دراون و داوای بەڕێوەبەری نووسینگەی کەرکووکی کۆمیسیۆنی هەڵبژاردنەکانیش دەکەن.