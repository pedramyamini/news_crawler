'' هەوڵدەدەین ئەو بەرهەمە بچێنین کە کەمترین بارانی پێویستە ''، ئەمە گوتەی زۆربەی جووتیارانی باکووری کوردستانە. چونکە ئەو وشکەساڵییەی ناوچەکەی گرتووەتەوە لە باکووری کوردستانیشدا کاریگەریی نەرێنیی لەسەر بەروبووم هەبووە.  نیسکی سوور یەکێکە لە بەروبوومە بەناوبانگەکانی رووها. ساڵی ٢٠١٩ لەسەر رووبەری یەک ملیۆن هێکتار ٩١ هەزار تۆن بەرهەمی هەبوو. لە ساڵی ٢٠٢٠ دا لەسەر رووبەری ٧٥٠ هەزار هێکتاردا ١٠٥ هەزار تۆن بەرهەمیان هەبووە. هەروەها ئەمساڵ لەسەر رووبەری یەک ملیۆن و ٢٠٠ هەزار هێکتار زەویدا چاوەڕێی ١١٠ هەزار تۆن بەروبوومی نیسکی سووریان دەکرد، کەچی وشکەساڵی ئەنجامی پێچەوانەی پێداون.   عەلی رەزا ئۆزتورکمان، مامۆستای زانکۆ لە بەشی کشتوکاڵ دەڵێت "بەهۆی ئەو کێشەیەی کە لە کەمیی باران سەرچاوەی گرت، شانلی ئورفاش هاوشێوەی رۆژهەڵاتی ئەنادۆڵ بەرهەمی کشتوکاڵیی تا بڵێی کەمبووەوە. جووتیارانمان تەنانەت ناتوانن خەرجیی بەرهەمهێنانەکە پڕ بکەنەوە".  سەرۆکی ئەنجوومەنی ژووری کشتوکاڵی رووها داوا لە حکومەتی تورکیا دەکات ئاوڕێک لە جووتیارانی زیانلێکەوتوو بداتەوە.  هاوکات وەرزی دروێنەی گەنم و جۆ لە دیلۆکی باکووری کوردستان دەستیپێکرد. هاوشێوەی زۆربەی شارەکانی دیکە، جووتیارانی دیلۆکیش بەم رێژەیەی بەرهەم دڵخۆش نین.   محەمەد کۆسە، سەرۆکی ژووری کشتوکاڵیی شارۆچکەی ئیسڵاحیە دەڵێت "لە شارۆچکەکەماندا ١٣٠ هەزار دۆنم گەنم و ٢٠ هەزار دۆنم جۆ چێنراوە کە کۆی گشتی دەکاتە ١٥٠ هەزار دۆنم. بەهۆی ئەوەی مانگەکانی نیسان و ئایار زۆر وشک تێپەڕین، لەو بڕوایەداین بەروبووم بە رێژەی ٤٠ - ٥٠ % داببەزێت".  شەمسی بەیراکتار، سەرۆکی کۆمەڵەی ژوورەکانی کشتوکاڵی تورکیا رایگەیاند، زەویوزاری ٤١ پارێزگای تورکیا تووشی وشکەساڵی بوونەتەوە. ئەمە لەکاتێکدایە ١٩ لەو پارێزگایانە دەکەونە باکووری کوردستان.