ئەدهەم بارزانی رۆژی ٢٩ - ٥ - ٢٠٢١ هەرێمی کوردستانی بەجێهێشت و دوای بڵاوکردنەوەی پەیامێک لەبارەی هێرشەکانی تورکیا بۆ سەر ناوچە سنوورییەکانی هەرێمی کوردستان کە تێیدا باسی لەوە کردبوو "کوردستان کەوتووەتە بەر گەڕێکی دیکەی داگیرکاری سوپایی و جینۆسایدی ژینگەیی"، دەنگۆی ئەوە بڵاوکرایەوە کە بەتەواوی کوردستانی بەجێهێشتووە و ناگەڕێتەوە.  ئەدهەم بارزانی لە راگەیێندراوێکدا ئەوە رەتدەکاتەوە و دەڵێت: "ئەو سەفەرە، لە راگەیاندنی کوردستان و دەرەوەشدا، کۆمەڵێک دەنگۆی زۆر و راو بۆچوونی جۆراوجۆر و جیاوازی لێکەوتەوە، بەھۆی ھەڵوێستەکانم لە مەڕ داگیرکردنی خاکی کوردستانی وڵاتمان، ئێستاش ئێوەی خۆشەویست دڵنیا دەکەمەوە، کە کوردستان وارگەی پیرۆزی منە و تەنانەت مردنیش من و وڵات لەیەک دوور ناخاتەوە".  لە راگەیێندراوەکەیدا هەروەها ئەدهەم بارزانی پێداگریی لە هەڵوێستەکانی کردووە و دەڵێت: "ئەوەی من باسم لێکردووە و ھەڵوێست و بۆچوونەکانم گۆڕانکارییەکیان بەسەردا نەھاتووە و ئەوەی داکۆکی لێ دەکەمەوە ئەوەیە کە لای من پرسی پارێزگاریی لە نیشتمان و هەلوێستی دژە داگیرکاری، بڕیاری هەمیشەیین و من بەردەوام لەسەر ئەو هەڵوێستە دەمێنمەوە و هەرگیز لەو هەڵوێستە نیشتمانیانە پاشەکشە ناکەم".  دەقی راگەیێندراوەکەی ئەدهەم بارزانی  دوای ئەوەی بە مەبەستی سەفەر و ھەندێک چارەسەری پزیشکی بۆ ماوەیەک لەدەرەوەی کوردستان بووم ئێستا بە لوتفی پەروەردگاری مەزن باشم بەرەو وڵات و خاکی پیرۆزی نیشتمان لە ماوەیەکی کەم دا دەگەڕێمەوە.  ئەو سەفەرە، لە راگەیاندنی کوردستان و دەرەوەشدا کۆمەڵێک دەنگۆی زۆر و راو بۆچوونی جۆراوجۆر و جیاوازی لێکەوتەوە،  بە ھۆی ھەلوێستەکانم لە مەڕ داگیرکردنی خاکی کوردستانی وڵاتمان، ئێستاش ئێوەی خۆشەویست دڵنیا دەکەمەوە، کە کوردستان وارگەی پیرۆزی منە و تەنانەت مردنیش من و وڵات لەیەک دوور ناخاتەوە.  ئەوەی من باسم لێکردووە و ھەلوێست و بۆچونەکانم گۆڕانکارییەکیان بە سەردا نەھاتووە و ئەوەی داکۆکی لێ دەکەمەوە ئەوەیە، کە لای من پرسی پارێزگاری لە نیشتمان و هەڵوێستی دژە داگیرکاری، بڕیاری هەمیشەیین و من بەردەوام لەسەر ئەو هەڵوێستە دەمێنمەوە   و هەرگیز لەو هەڵوێستە نشتمانیانە پاشەکشە ناکەم.  بێ ئەندازە سوپاسگوزاری و پێزانینم بۆ نیگەرانی و لێپرسینەکانتان هەیە لە ھەموو بەشەکانی کوردستان بە گشتی و لە ھەندەران بە تایبەتی  کە لەو ماوەیەدا بۆ برای خۆتان هەتانبووە و ھەمیشە لە رێزەکانی پێشەوەی خزمەتکردن و خزمەتکاری ئێوەی ئازیزدام لە ھەر شوێنێک بم.