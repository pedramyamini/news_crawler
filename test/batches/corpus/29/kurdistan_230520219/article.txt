عەلی بانیشاری، ئەندامی دەستەی نوێنەرایەتی فەرمانبەرانی گرێبەست لە هەرێمی کوردستان و یەکێک لەو سێ کەسەی بڕیارە کاژێر ١٢ سەردانی ئەنجوومەنی وەزیرانی هەرێمی کوردستان لە شاری هەولێر بکات، بە تۆڕی میدیایی رووداوی راگەیاند: "بڕیاربوو ئەمڕۆ گردبوونەوەی سەرتاسەری فەرمانبەرانی گرێبەست لە هەرێمی کوردستان بکرێت، بەڵام بەهۆی نەبوونی مۆڵەتەوە پێمان باش نەبوو لە هەولێر ئەو گردبوونەوەیە بکەین".  عەلی بانیشاری ئاشکرای کرد لەلایەن ئەنجوومەنی وەزیرانەوە ئاگادارکراونەتەوە  بۆ گفتوگۆکردن لەبارەی کێشەکانی فەرمانبەرانی گرێبەستەوە ئەمڕۆ بچنە ئەنجوومەنی وەزیران و لەگەڵ بەڕێوەبەری گشتی فەرمانگەی کارگێری و دارایی ئەنجوومەنی وەزیران لەبارەی کێشەکانیان کۆدەبنەوە.  سەبارەت بە ژمارەی فەرمانبەرانی گرێبەست لە هەرێمی کوردستان، عەلی بانیشاری گوتی: "ئێمە ژمارەمان لە هەرێمی کوردستان ٢٨ هەزار ٨٨٦ فەرمانبەرە، کە ١٤ هەزاریان لەسەر میلاکی وەزارەتی شارەوانین، ئێمە لەنێوان ٤ بۆ ١٥ ساڵ خزمەتمان هەیە و هێشتا نەکراوین بە فەرمانبەری هەمیشەیی، لە کاتێکدا هەموو ئەرکەکانی فەرمانبەری ئاساییمان لەسەرە".  ئەمڕۆ لەژێر دروشمی "با بەشێك بین لە بودجە" و "بەڵێ بۆ بە هەمیشەییكردنی فەرمانبەرانی گرێبەست"،  کاژێر ١٠ی بەیانی ئەمڕۆ یەكشەممە ٢٣ی ئایار،  فەرمانبەرانی گرێبەست "سلێمانی / بەردەم باڵەخانەی پارێزگا، ئیدارەی گەرمیان / بەردەم باڵەخانەی قایمقامیەت، هەڵەبجەی شەهید / بەردەم باخی گشتی، ئیدارەی راپەڕین / بەردەم باڵەخانەی سەرۆكایەتی شارەوانیی رانیە گردبوونەوە.  ئەندامەکەی دەستەی نوێنەرایەتی فەرمانبەرانی گرێبەست لە هەرێمی کوردستان گوتی مووچەکانی ئەوان لەنێوان ٣٠٠ بۆ ٧٠٠ هەزار دینارە و پێشتر وەزارەتی دارایی و ئابووری هەرێمی کوردستان رێنمایی هەبووە هەر فەرمانبەرێکی گرێبەست خاوەنی سێ ساڵ خزمەت بێت، دوای ئەو ماوەیە دەبوو بە فەرمانبەری هەمیشەیی، بەڵام ئەمە راگیراوە".  لەبارەی داواکارییەکانیشیانەوە گوتی: "داوا دەکەین هاوشێوەی فەرمانبەرانی گرێبەست لە عێراق کە دوای پێنج ساڵ خزمەتدەکرێن بە هەمیشەیی ئێمەش لە رەشنووسی بودجەی ئەمساڵ ٢٠٢١ جێگەمان بۆ بکرێتەوە و بکرێین بە هەمیشەیی، یان کار بە رێنماییەکانی پێشووی وەزارەتی دارایی بکرێت".