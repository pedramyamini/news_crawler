حاکم ئەحمەد ئەنوەر، سەرۆکی دەستەی دەستپاکیی حکومەتی هەرێمی کوردستان بە تۆڕی میدیایی رووداوی راگەیاند، کاژێر ١٢: ٠٠ی نیوەڕۆی ئەمڕۆ لەگەڵ عەبدولحەکیم خەسرۆ، سكرتێری لیژنەی باڵای چاكسازیی حکومەتی هەرێمی کوردستان، لەلایەن لیژنەی دەستپاکیی پەرلەمانی کوردستانەوە میوانداری کراون و وەڵامی چەندین پرسیاری لیژنەکە لەبارەی چاکسازیی دەدەنەوە.  حاکم ئەحمەد ئەنوەر گوتی: "لەو كۆبوونەوەیەدا شاندی حكومەت و پەرلەمانی کوردستان گفتوگۆ لەسەر راپۆرتی دووەمی ھەنگاوەكانی یاسای چاكسازی دەكەن" لیژنەكەی پەرلەمانی کوردستانیش ژمارەیەك تێبینی و پرسیاریان ھەیە لەسەر ئاستەنگەکانی بەردەم جێبەجێكردنی یاساكە.  رۆژی ٢٦ی نیسانی ٢٠٢١ حکومەتی هەرێمی کوردستان راپۆرتی دووەمی لیژنەی باڵای چاکسازیی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان رادەستی پەرلەمان کرد.  پرۆژەیاسای چاکسازی لە مووچە و خانەنشینی و دەرماڵە و ئیمتیازاتەکانی دیکە، لە خولی پێشووی پەرلەمان پەسندکرا، بەڵام بەهۆی ناڕەزایی خەڵک لە مووچە و خانەنشینی پلەباڵاکان و کەمیی مووچەی خانەنشینی فەرمانبەران پرۆژەکە گەڕێندرایەوە بۆ حکومەت.  یاسای چاكسازی لە ١٩ ماددە پێكهاتووە، لە ١٦ - ٠١ - ٢٠٢٠ لە پەرلەمان   دەرچووە رۆژی ٠٣ - ٠٢ - ٢٠٢٠ لەلایەن نێچیرڤان بارزانی، سەرۆكی هەرێمی كوردستان واژۆی لەسەر کرا.  لە سەرەتای مانگی ٧ی ساڵی رابردوو یاساكە چووەتە بواری  جێبەجێكردنەوە.  لە ٠١ - ٠٧ - ٢٠٢٠ یەکەمین راپۆرتی چاکسازیی درایە پەرلەمانی کوردستان و حکومەت بڕیاریداوە هەر سێ مانگ  جارێك راپۆرتێك لەسەر چۆنێتی  جێبەجێكردنی یاساكە بداتە پەرلەمانی   كوردستان و دیوانی چاودێریی دارایی.