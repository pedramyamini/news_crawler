بەختیار قادر، پەیامنێری رووداو لە سۆران رایگەیاند: دوای ئەوەی وەزارەتی پەروەردە دەستپێکردنەوەی پرۆسەی خوێندنی ناو پۆلی لە ١٦ - ٥ - ٢٠٢١ رایگەیاند، لەو کاتەوە دەوام بە شێوەی بە نۆرە - تەناوب - لەنێو قوتابخانەکان دەکرێت، بەڵام بەهۆی وەرزی گەرما ئەو قوتابخانانەی ئامێری فێنککەرەوەی پێویستیان نەبووە، قوتابیان و مامۆستایانیان دۆخیان خراپ بووە. پەروەردەکانیش بۆ دابینکردنی ئامێری فێنککەرەوە پەنایان بۆ چەندین لایەن بردووە تاوەکو بەردەوامی بە پرۆسەکە بدرێت.  بە گوتەی یەکێک لە شۆفێرەکانی پەروەردەی سۆران ئەوان لە مزگەوتەکانەوە فێنککەرەوەیان بۆ قوتابخانەکان دەبر و پاشان بۆ مزگەوتەکانیان دەگەڕاندەوە.  بەڵام لە هەنگاوێکدا خێرخوازێکی خەڵکی سۆران هەستا بە دابینکردنی ژمارەیەک زۆر لە ئامێرەکانی فێنککەرەوە بۆ قوتابخانەکانی سنووری پەروەردەکانی و سۆران و رواندز و چۆمان و مێرگەسۆر. ئەو خێرخوازە داوای لەو پەروەردانە کردووە لیستی پێداویستیەکانیان پێی بدەن بۆ ئەوەی ئەویش بەپێی توانا دابینیان بکات.  نەریمان بەکری خێرخواز لەبارەی کارە خێرخوازییەکەی بە رووداوی گوت: "لە سۆنگەی هەستکردنم بە بەرپرسیاریێتی، بڕیارمدا وەک هەنگاوی یەکەم ١٠٠ موبەریدە بۆ ناو سۆران و دەوروبەری چۆمان و سیدەکان و برادۆست بە تەواوەتی ئەوەی لەتوانامدابێت دابینی بکەم. هاوکات پانکەو ئاوی خواردنەوەشیان بۆ دابین دەکەین".  نەریمان بەکر دەڵێ: "بۆ وەرزی زستانیش بڕیارمداوە سەتان سۆبا لە جۆری تۆڕبۆی یابانی بۆ قوتابخانەکان لەسەر ئەستۆی خۆم دابین بکەم، هەم وەک هاریکارییەک بۆ حکومەت و هەم بۆ منداڵەکانمان بۆ ئەوەی بتوانن بەردەوامی بە پرۆسەی خوێندن بدەن. پشتیوان بە خودا وەناکەم لە وەرزی زستان پەروەردەی سۆران و رواندز و دەوروبەری پێویستیان سۆبا و نەوتیش ببێت".  بە گوتەی نەریمان هەر کەسێک بچێتە ئەو قوتابخانانەی ئەو سەردانی کردوون "بەڕاستی کارەساتی تێدایە، منداڵەکانمان لە قەیراندانە، بۆیە داوا لە خێرخوازان و خواپێداوان دەکەم بێنە سەر خەت و هاریکاری حکومەت بکەن، من ئەو کارەشم لەسەر وەسیەتی دایکم کردووە، پێی گوتوومە یارمەتی قوتابخانەکان بدەم".  وەزارەتی پەروەردەی هەرێمی کوردستان رۆژی ١٥ - ٥ - ٢٠٢١ دەستپێکردنەوەی پرۆسەی خوێندنی ناو پۆلی لە رۆژی ١٦ - ٥ - ٢٠٢١ بەشێوازی تناوب بۆ قۆناخەکانی یەکەمی بنەڕەتی تا یازدەیەمی ئامادەیی بە (حکومی - ناحکومی)یەوە راگەیاند.