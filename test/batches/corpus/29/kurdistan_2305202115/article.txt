شایەتحاڵێک لە شوێنی رووداوەکە رایگەیاند، لە سەربانەکەی خۆیانەوە دیمەنەکەی بینیوە، "دوو لایەن هەبوون تەقەیان دەکرد، ئاسایشەکان بە ئاسماندا تەقەیان دەکرد، بەڵام لایەنەکەی دیکە [کە مەبەستی تۆمەتبارەکەیە] بەرەوڕووی کۆڵانەکە تەقەی دەکرد. "   رووداوەکە نزیکەی کاژێر ١٠: ٣٠ خولەکی بەیانی لە نزیک مزگەوتی خەدیجە کوبرا و لەسەر شەقامی ١٠٠ مەتری روویداوە. بە گوتەی ئەو شایەتحاڵە، نزیکەی ١٠ خولەک تەقەکردن لەنێوان تۆمەتبارەکە و هێزەکانی ئاسایش هەبووە.   هادی سەلیمی، پەیامنێری رووداو ئاماژەی بەوە کرد، تۆمەتبارەکە هەڵاتووە و هێشتا دەستگیرنەکراوە. ئەو ئۆتۆمبێلەیشی کە پێی هەڵاتووە، هی خۆی نییە و هی کەسێکی دیکەیە دزیویەتی.   شایەتحاڵەکەی قسەی بۆ رووداو کرد، گوتی هەردوولا بە چەکی کڵاشنیکۆڤ تەقەیان لە یەکدی کردووە. تاوەکو ئێستا ئاسایش و پۆلیسی هەولێر هیچ روونکردنەوەیەکیان لەبارەی رووداوەکە بڵاونەکردووەتەوە.