ئەمڕۆ دووشەممە ٧ - ٦ - ٢٠٢١، وەزیری ناوخۆی حکومەتی هەرێمی کوردستان لەگەڵ ژمارەیەک لە ستافی وەزارەتەکەی لەگەڵ لیژنەی ناوخۆ و ئاسایش و ئەنجوومەنە خۆجێیەکان لە پەرلەمانی کوردستان کۆبووەوە، لە کۆبوونەوەکەدا گفتوگۆ لەبارەی چوار تەوەری سەرەکی کراو، کە بریتی بوون لە (خانەنشینی هێزەکانی ناوخۆ و ئاسایش و ئەنجوومەنە خۆجێیەکان، هەمواری یاسای چەک ژمارە ١٦ی ساڵی ١٩٩، دروستکردنی یەکەیەکی پاسەوانی لە هەرێمی کوردستان و هەروەها پەیڕەوی هاتووچۆ لە هەرێمی کوردستان).  دوای کۆبوونەوەکەش لە کۆنگرەیەکی رۆژنامەڤانیدا رێبەر ئەحمەد، وەزیری ناوخۆی حکومەتی هەرێمی کوردستان رایگەیاند: "لەسەر بابەتی یەکەی پاسەوانی روونکردنەوەی پێویستمان بە لیژنەی ناوخۆدا، کە پەیڕەوەکە دەرچووە لە ئەنجوومەنی وەزیران، رێنوێنیی پێویستیش لە وەزارەتی ناوخۆ دەرچووە بۆ رێکخستنی یەکەی پاسەوانی و دەستبەکاربوونی ستافی یەکەی پاسەوانی لە وەزارەتی ناوخۆ".  رێبەر ئەحمەد داوای لە حیزب و لایەنە سیاسییەکانی کوردستان کرد هاوکاریان بن و لە نزیکەوە لەگەڵیان کار بکەن "بۆ ئەوەی یەکەی پاسەوانی لە هەرێمی کوردستان جێبەجێ بکەین، داواش لە هەموو بەرپرسان دەکەین، کە بە هەر جۆرێک لە جۆرەکان پاسەوانیان بۆ دانراوە، هەوڵ بدەن خۆیان بگونجێنن لەگەڵ بڕگە و خاڵەکانی ئەم پەیڕەوە و رێنوێنییەکانی وەزارەتی ناوخۆ هاوکاربن لە جێبەجێکردنی، لەم رێگەیەوە یەکسانی و دادپەروەری جێبەجێ دەکرێت و، داهاتێک بۆ گەنجینەی حکومەت دەگەڕێتەوە".  وەزیری ناوخۆی حکومەتی هەرێمی کوردستان یەکخستنەوەی هێزەکانی ٧٠ و ٨٠ لە چوارچێوەی وەزارەتی پێشمەرگە بە پرۆسەیەکی ئاسانتر دەبینێت لە رێکخستنەوەی یەکەی پاسەوانی و هۆکارەکەی بۆ ئەوە گەڕاندەوە "کە یەکەی پاسەوانی پەیوەندیی بە تاک بە تاکی بەرپرسان و کەسایەتی و پیاو ماقوڵانی ئەو وڵاتە و لایەنە سیاسییەکانەوە هەیە، بەڵام یەکەی ٧٠ و ٨٠ دوو حیزبی سەرەکین، ئەگەر بڕیار بدەن ئەو دوو یەکەیە بچنە ناو وەزارەتی پێشمەرگە بڕیارێکە و تەواو، ئەوەی من ئاگاداربم پارتی بڕیاریداوە و یەکەی ٨٠ چووەتە ناو وەزارەتی پێشمەرگە و پرۆسەکە دەستیپێکردووە، چاوەڕێ دەکرێت برایانمان لە یەکێتیی نیشتمانیی کوردستانیش ئەو بڕیارە بدەن، ئەمەش پرۆسەیەکی ئاسانترە لە رێکخستنەوەی یەکەی پاسەوانی".  هەر لە میانی کۆنگرە رۆژنامەڤانییەکەدا رێبەر ئەحمەد تیشکی خستە سەر هێرشی ئەم دواییەی سەر هێزەکانی پێشمەرگە لە چیای مەتین و ئیدانەی هێرشەکەی کرد و گوتی: "پێش هەموو شتێک سەرکۆنەی ئەو کردارە دەکەین، ئەمە بەدەر لە هەموو نەریتێکە، هێزێک کە هیچ پەیوەندییەکی بە هەرێمی کوردستانەوە نییە، هێزێک نییە لە رووی چەکدارییەوە رێگەپێدراو بێ، چ لە رووی سیاسی و چ لە رووی مۆڵەتی حیزبییەوە، ئەم حیزبە لە هەرێمی کوردستان رێگەپێدراو نییە".     بە گوتەی رێبەر ئەحمەد، سەرەڕای ئەوەی کوردستان باوەشی بۆ هەموو پارچەکانی دیکەی کوردستان کردووەتەوە ئەوەی پێویستی بە هاوکاری حەوانەوە بێت، "سوو ئیستفادە لەو بابەتە وەرگیراوە، وای لێهاتووە خاوەن ماڵ حەرامە لە هەندێک شوێن هاتووچۆ بکات و دەبێت مۆڵەت لە خەڵکی دیکە وەربگرین بۆ ئەوەی هێزی پێشمەرگە هاتووچۆ بکات لەو شاخ و بۆ ئەو شاخ یان ناو شارەکان.. پێشمەرگە مافی خۆیەتی لە خاڵی سفری سنوورییەوە تاوەکو ناوەندی شارەکان لە هەر شوێنێک بێت مۆڵەت لە هیچ کەسێک وەرناگرێت، خاکی خۆمانە ئێمە بەرپرسین لەو وڵاتە، ئەوەی کە کراویشە تەجاوزێکی زۆر بێمانایە لەسەر پێشمەرگە و رووبەڕووبوونەوەی پێشمەرگە، ئەمەش لە هیچ کەس و لایەنێک قبووڵ ناکرێت".  سەبارەت بەو دەنگۆیانەش کە گوایە یەکلانەبووەتەوە هێزەکەی پێشمەرگە لە چیای مەتین لەلایەن چ لایەنێکەوە کراوەتە ئامانج، وەزیری ناخۆی حکومەتی هەرێمی کوردستان گوتی: "بەڵێ، یەکلابووەتەوە کە لەلایەن هێزەکانی پەکەکەوە لە پێشمەرگە دراوە، لە رۆژی یەکەمەوە هیچ گومان نەبووە، بەڵام بە داخەوە هەندێک کەس بەبێ ئەوەی کە زانیارییان هەبێت و لە ئاستی بەرپرسیاریێتیشدا بوون لە خۆیانەوە شتیان گوتووە، کە ئەمە یەکلا نەبووەتەوە. بەڵێ لە رۆژی یەکەمەوە یەکلا بووەتەوە، ئەوان خۆیان رایانگەیاندووە کە ئێمە تەقەی هەواییمان کردووە بۆ ئەوەی رێگری بکەین لە هاتنە پێشی هێزەکانی پێشمەرگە.. چیای مەتین چیایەکی باشووری کوردستانە هێزی پێشمەرگە ئازادە لە هەر کوێیەک جموجۆڵ بکات و سەنگەر دابنێت بۆ ئەوەی ئاسایش و ئارامی هەرێمی کوردستان پارێزراوتر بێت".