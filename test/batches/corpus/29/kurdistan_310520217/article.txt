نەبەز عەبدولحەمید، قایمقامی هەولێر لەو بارەوە بە رادیۆی رووداوی راگەیاند: "بەرپرسیارێتیی پاراستنی باڵندە و ئاژەڵی کێوی تەنها ئەرکی قایمقامییەت نییە، بەڵکو لەسەر هەموو لایەک پێویستە کە رووبەڕووی ئەم دیاردەیە ببنەوە بەتایبەت ئەو لایەنانەی پەیوەندیدارن بە پاراستنی سرووشتی شاری هەولێر، قایمقامییەت سەرپەرشتی هەموو ئەو لیژنانە دەکات کە ئەو کارانە ئەنجام دەکەن".  لە بەشێکی دیکەی قسەکانیدا قایمقامی قەزای ناوەندی هەولێر رایگەیاند: "لە ماوەی رابردوودا چەندین هەڵمەتمان ئەنجامداوە بۆ دەستبەسەر داگرتنی ئەو باڵندە و ئاژەڵەکێوییانەی کە لەلایەن فەرمانگەی ژینگەی هەولێرەوە بە لیستێک بۆمان دیاری کراون کە راوکردنیان قەدەخەیە و هەڵمەتەکانیشمان بەردەوامن، تەنها ئەو ئاژەڵ و باڵندانە رێگەپێدراون کە بۆ جوانی رادەگیرێن و لە شوێنی مۆڵەتپێدراو کڕین و فرۆشتنیان پێوەدەکرێت".  لە باشووری کوردستان بەهۆی زۆریی دیاردەی راوکردنەوە سرووشت زیانی گەورەی پێگەیشتووە، ئێستا زیاتر لە ٢٠٠٠ راوچی هەن، بەڵام تەنیا ٦٧ کەسیان مۆڵەتیان هەیە و ئەوانی دیکە هەرچیان بەرچاو بکەوێت راوی دەکەن.  قایمقامی هەولێر ئاماژەی بەوەش دا، "ئێستا خەریکی پلانێکن کە لە چەند رۆژی داهاتوو هەڵمەتێکی زۆر فراوانتر و تووندتر دەستپێبکەین بۆ دەستبەسەرداگرتنی ئاژەڵ و باڵندە کێوییەکان، داواش دەکات هاووڵاتیان هاوکار بن و دوور بکەونەوە لە کڕینی ئەو باڵندە و ئاژەڵانەی کە راوکردنیان قەدەخەیە، چونکە سزای ئەو کەسانەش کەمتر نییە لە راوچی و فرۆشیارەکان".   یاساکانی ژماره ٨ی ساڵی ٢٠٠٨ و ١٠ی ساڵی ٢٠١٢ راوكردنی باڵنده و ئاژه‌ڵی كێوییەکانی قه‌ده‌خه کردووە. لە هەرێمی کوردستان زیاتر له چوار هەزار جۆر باڵنده‌ی كێوی هەن، به‌پێی رێنوێنیی ژماره ١ ساڵی ٢٠١٥ سزای راوی نایاسایی له ١٠٠ هه‌زاره‌وه بۆ ١٠ ملیۆن دینارە و بەندیش دەکرێت بۆ ماوه‌یه‌ك.  سزاکان بە جۆرێكن کە سزای راوكردنی پڵنگ، ورچ، ئاسك و بزنی كێوی ١٠ ملیۆن دینارە، سزای راوكردنی كەو پێنج ملیۆن دینارە، بەرازی كێوی ٥٠٠ هەزار دینارە و رێوی ٣٠٠ هەزار دینار و راوكردنی سمۆرە ١٠٠ هەزار دینارە.