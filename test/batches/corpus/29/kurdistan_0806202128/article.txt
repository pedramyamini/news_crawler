ئەمڕۆ سێشەممە ٠٨ - ٠٦ - ٢٠٢١ شاندێکی یەکێتیی زانایانی ئایینیی ئیسلام بە سەرۆکایەتیی مەلا عەبدوڵڵا وەیسی سەردانی نێچیرڤان بارزانییان کرد، هەروەها پشتیوان سادق، وەزیری ئەوقاف و کاروباری ئایینی لە دیدارەکەدا ئامادە بوو.  سەرۆکایەتیی هەرێمی کوردستان راگەیێندراوێکیان لەو بارەوە بڵاوکردەوە و تێیدا هاتووە، "نێچیرڤان بارزانی دووپاتی کردەوە کە کۆمەڵگەی کوردستان کۆمەڵگەیەکی ئایینییە، بۆیە مامۆستایانی ئایینی رۆڵ و کاریگەریی زۆریان لەسەر کۆمەڵگە و ئاراستەکردنی هەیە و لەمبارەوە دەتوانن رۆڵی ئەرێنیی خۆیان لە پتەوکردنی بنەما کۆمەڵایەتییەکان و ئاشتەواییی کۆمەڵایەتی و ناتوندوتیژی و رەتکردنەوەی توندڕەویدا بگێڕن. "  لەبارەی دەستووری هەرێمی کوردستان یەکێتیی زانایان پشتگیریی هەوڵەکانی سەرۆکی هەرێمی کوردستان بۆ نووسینەوەی دەستوور دەکەن، بەپێی راگەیێندراوەکەی سەرۆکایەتیی هەرێمی کوردستان یەکێتیی زانایان "دەستووریان لەسەر بنەمای هاووڵاتیبوون و رەچاوکردنی ئایینی ئیسلام وەک یەکێک لە سەرچاوەکانی داڕشتنی و رێزگرتن لە تایبەتمەندیی ئایینەکانی دیکە و ئازادییەکانیان بە پێویست زانی بە شێوەیەک ئایین نەکرێتە بابەتێکی سیاسی. "  وەکو لە راگەیێندراوەکەدا باسکراوە، هاریکاری و هاوئاهەنگیی نێوان وەزارەتی ئەوقاف و کاروباری ئایینی و یەکێتیی زانایانی ئایینی ئیسلامی کوردستان، کارەکانی بۆردی وتاری ئایینی، دۆخ و گوزەرانی مامۆستایانی ئایینی و خوێندنی ئایینی لە کوردستان، چەند تەوەرێکی دیکەی کۆبوونەوەکە بوون.