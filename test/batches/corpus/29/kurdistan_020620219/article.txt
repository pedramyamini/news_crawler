مەلا بەختیار، ئەندامی ئەنجوومەنی باڵای سیاسی و بەرژەوەندیی یەکێتیی نیشتمانیی کوردستان کە هاوکات سەرپەرشتیاری ناوەندی رۆشنگەری چاودێرە لە دیدارێکدا لەگەڵ ئەندامانی ناوەندەکە و پلاتفۆرمی دابڕان رایگەیاند، "هەموو ئەوانەی هەڵوێست، باوەڕو كەسایەتی خۆیان دەپارێزن، مرۆڤی گەورە و جوانی مێژوون. چونكە قورسە مرۆڤ جوانی باوەڕ و كەسایەتیی خۆی بپارێزێت. "  لە بەشێکی دیکەی قسەکانیدا مەلا بەختیار ستایشی ئەو کەسانە دەکات کە بەرپرسیارێتی هەڵدەگرن و دەڵێت ئەوانە کار بە سیاسەتی "هەقم هەس [پەیوەندیی بە منەوە هەیە] " کاردەکەن، هەروەها بەو کەسانەیشی کە بەرپرسیارێتی هەڵناگرن دەڵێت کەسی "بێباک" و سیاسەتی "هەقم چەس [پەیوەندیی بە منەوە نییە] " کاردەکەن.  گرنگیی رۆڵی رێکخراوی مەدەنی لە خەبات و بەدیهێنانی دیموکراسی لە کۆمەڵگە تەوەرانی دیکەی قسەکانی مەلا بەختیار بوون، لەو بارەیەوە دەڵێت، "گەورەترین كێشەی مرۆڤ، رێكخراو یان پارتی سیاسیش ئەوەیە فیكری نەبێ. ئەوروپاش شاهێدی بەرجەستەی ئەو واقیعەیە، كە لە فكرەوە بوو بەم ئەوروپایەی ئێستا، بە تایبەت لەو كاتەی زانست بووە چەقی بیركردنەوەیان، بەپێچەوانەی رۆژهەڵاتەوە كە بیركردنەوەی نازانستی ئێمەی زۆر خستووەتە دوای ئەوروپاوە".  بەئاماژەدان بەوەی کە لە ماوەیەکی دیاریکراوی مێژوویدا بەشێک لە وڵاتانی رۆژهەڵاتی نێوەڕاست بەرەوپێشچوونیان بە خۆیانەوە بینیوە، مەلا بەختیار دەڵێت، " شارستانییەت لە رۆژهەڵاتی ناوەڕاستدا كەم نەبووە، بەڵام ئێستا بەهۆی نەبوونی بیر و نەبوونی بنەماكانی زانستی بیركردنەوە، وایكردووە رۆژهەڵات و ئێمە و مانانیش لە سەدەكانی ناوەڕاستدا گیربخۆین".