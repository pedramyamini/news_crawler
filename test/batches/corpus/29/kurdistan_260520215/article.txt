حوسێن حەمەکەریم، گوتەبێژی وەزارەتی کشتوکاڵی هەرێمی کوردستان هەواڵەکەی بۆ تۆڕی میدیایی رووداو پشتڕاستکردەوە و رایگەیاند، وەک وەزارەتی کشتوکاڵی هەرێمی کوردستان هەموو ئامادەکارییەکیان بۆ ئەو سەردانەی وەزیری کشتوکاڵی عێراق کردبوو، بەڵام بەشێوەیەکی چاوەڕواننەکراو، شەوی رابردوو ئاگاداری کردوونەتەوە و داوای لێبووردنی کردووە کە ناتوانێت سەردانی هەرێمی کوردستان بکات، بۆیە سەردانەکە بۆ کاتێکی نادیار دواخراوە.  بەپێی قسەکانی گوتەبێژی وەزارەتی کشتوکاڵ، رەنگە وەزیری کشتوکاڵ هەفتەی داهاتوو سەردانی هەرێمی کوردستان بکات، بەڵام تاوەکو ئێستا یەکلایینەبووەتەوە.  ئێوارەی سێشەممە، بێگەرد تاڵەبانی، وەزیری کشتوکاڵی هەرێمی کوردستان لە بەرنامەی لەگەڵ رەنجی تۆڕی میدیایی رووداو رایگەیاند، رۆژی چوارشەممە وەزیری کشتوکاڵی عێراق سەردانی هەرێمی کوردستان دەکات، کۆبوونەوە و دیداریان دەبێت بۆ چارەسەرکردنی کێشەکانیان، بڕیاریشە رۆژی پێنجشەممە لەگەڵ سەرۆکوەزیرانی هەرێمی کوردستان کۆبێتەوە.  ئەوە چەند جارێکە وەزیری کشتوکاڵی عێراق بەڵێندەدات سەردانی هەرێمی کوردستان بکات، بەڵام دواتر بەڵێنەکەی ناباتەسەر و سەردانەکەی هەڵوەشاندووەتەوە، پێشتریش لە چاوپێکەوتنێکدا لەگەڵ تۆڕی میدیایی رووداو راگەیاند، سەرەتای مانگی چوار سەردانی هەرێمی کوردستان دەکات و زۆربەی کێشەکانیان لەگەڵ وەزارەتی کشتوکاڵی هەرێمی کوردستان چارەسەر دەکەن، لەوانەش قەدەخەکردنی چوونی بەرهەمی کشتوکاڵی و پەلەوەری ناوخۆی هەرێمی کوردستان بۆ ناوەڕاست و باشووری عێراق.