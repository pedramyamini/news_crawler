سیامەند کەریم، گوتەبێژی شارەوانیی هەولێر بە تۆڕی میدیایی رووداوی راگەیاند، ئەمڕۆ چوارشەممە ٠٢ - ٠٦ - ٢٠٢١ فەرمانگەی ٨ی حەسارۆک لە کاژێر ٨: ٣٠ خولەکی بەیانییەوە تاوەکو ٢: ٠٠ی دواینیوەڕۆ بۆ وەرگرتنی رێپێدانی خانوو مامەڵەی هاونیشتمانیان وەردەگرێت.  لە بەشێکی دیکەی قسەکانیدا سیامەند کەریم ئاماژەی بەوە دا: "ئەو هاونیشتمانیانەی کە سەردانی فەرمانگەکە دەکەن، پێویستە وێنەی تۆمار و چەسپاندنی سنووری زەوییەکەیان لەگەڵ فۆرمی تایبەتدا هاوپێچ بکەن بۆ کارئاسانی بەڕێکردنی مامەڵەکانیان".  هەشتی حەسارۆک، یەکێکە لە گەڕەکە گەورەکانی شاری هەولێر و دەکەوێتە سەر رێگەی کۆیە، زەوییەکانی ئەو گەڕەکە کە ژمارەیان ١٦ هەزار پارچە زەوی دەبێت نزیکەی ١٨ ساڵە دابەشکراون، بەهۆی نەبوونی خزمەتگوزاری چەندینجار خاوەن زەوییەکان گردبوونەوە و داوای خزمەتگوازییان کرد. لە مانگی ئایاری ٢٠٢١ دا سەرۆکی حکومەتی هەرێمی کوردستان چووە سەر زەوییەکان و بەڵێنی گەیاندنی خزمەتگوزاری بە گەڕەکەکە دا.  رۆژی چوارشەممە ١٢ - ٠٥ - ٢٠٢١ بەپێی راگەیاندنی سەرۆکایەتیی حکومەتی هەرێمی کوردستان، مەسرور بارزانی، سەرۆکوەزیرانی هەرێمی کوردستان دوای سەردانی زەوییەکانی هەشتی حەسارۆک رایگەیاندووە، "لە ئایندەیەکی نزیکدا، کێشەکانیان [کێشەی خاوەن زەوییەکان] چارەسەر دەکات و بوار بۆ پێدانی مۆڵەتی بیناکردن دەکرێتەوە و پرۆسەی گەیاندنی خزمەتگوزاری بۆ ئەم زەوییانە بەپێی پلانێکی گونجاو دەستپێدەکات".