سەرکەوت ئەحمەد، گوتەبێژی پۆلیسی پارێزگای سلێمانی بە رووداوی راگەیاند، دوای وەرگرتنی بڕیاری دادوەر، مەفرەزەكانی بنكەی پۆلیسی سەرچنار و بەشی پۆلیسی دووكان، شەش تۆمەتباریان دەستگیركرد كە حەب و ماددەی هۆشبەریان پێبووە و گوتیشی: "تۆمەتبارەکان ئێرانین".  سەرکەوت ئەحمەد گوتی: "دوای ئەوەی زانیاری گەیشتە هێزەكانی پۆلیسی پارێزگای سلێمانی كە سێ تۆمەتبار ماددەی هۆشبەریان پێیە و بەكارهێنەری ئەو ماددانەن، بەڕێوەبەری پۆلیسی پارێزگای سلێمانی بنكەی پۆلیسی سەرچناری راسپارد کە لێکۆڵینەوە و بەدواداچوون بۆ دەستگیرکردنی تۆمەتبارەکان دەستپێبکەن و توانرا هەریەك لە تۆمەتباران (ك، ح، ا) لە دایكبووی ١٩٨٣، (ع، ح، د) لە دایكبووی ١٩٩٤ و (ك، م، م) لە دایكبووی ١٩٨٣ لەناو شاری سلێمانی دەستگیربكرێن و دەستیش بگیرێت بەسەر بڕێك حەب و ماددەی هۆشبەردا".  گوتەبێژی پۆلیسی سلێمانی ئاماژەی بەوەشکرد، دوای لێكۆڵینەوەكانی پۆلیس، دەركەوت كە تۆمەتبارەكان بەڕەگەز ئێرانین و دانیشتووی قەزای دووكانی سەر بەپارێزگای سلێمانین و سێ تۆمەتباری دیكەیان لەگەڵدا بووە، بۆیە بەشی پۆلیسی دووکان و بنکەی پۆلیسی فریاکەوتنی دووکان دەستیانکرد بەگەڕان و پشكنینی شوێنی نیشتەجێبوونی تۆمەتباران و توانرا هەریەك لە تۆمەتباران (ا، ح) لە دایكبووی ١٩٨٧، (ب، ح) لە دایكبووی ١٩٨٥ و (پ، م) لە دایكبووی ١٩٨١ دەستگیربکرێن و دەستیشبگیرێت بەسەر بڕێك حەبی بێهۆشكەرو ماددەی هۆشبەر لە جۆری حەشیش.  تۆمەتباران بە بڕیاری دادوەری لێكۆڵینەوە و بەپێی ماددەی ١٤ی ماددە هۆشبەرەكان راگیراون و پۆلیس دەڵێت: "لێكۆڵینەوەكان بەردەوامن".