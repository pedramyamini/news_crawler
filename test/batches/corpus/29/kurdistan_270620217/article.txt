هاونیشتمانییەکی پێنجوێن قسەی بۆ رووداو کرد و ئاماژەی بەوە کرد، ماوەی نزیکەی دوو هەفتەیە کارەبای پێنجوێن نزیکەی شەش کاژێرێک کەمبووەتەوە. ئەو گوتیشی، "بەڵێنیان پێداوین دۆخی کارەبا باش دەکەن. "  بەپێی ئەو بەڵێنانەی بە هاونیشتمانیانی پێنجوێن دراوە، لە ئەمڕۆ یەکشەممەوە دۆخی کارەبا لەو قەزایە باش دەبێتەوە.   بەشێک لە خۆپێشاندەرانیش دەڵێن، گرتن و داخستنی رێگەکە "باشترین گوشار بووە" بۆسەر لایەنی پەیوەندیدار، چونکە ئەو رێگەیە ئۆتۆمبێلەکانی هەردوو دەروازەی سنووریی سەیرانبەند و باشماخی پێدا تێپەڕ دەبێت.   هاونیشتمانییەکی دیکە قسەی بۆ رووداو کرد، ئەو باسی لەوە کرد، ئەگەر پاشنیوەڕۆی ئەمڕۆ کارەبا ببڕێتەوە، ئەوا جارێکی دیکە خۆپێشاندان دەکەن.   لە پێنجوێن ٢٤ کاژێر کارەبای نیشتمانی هەیە، دانیشتووانی پێنجوێن دەڵێت، ئەوە دیاریی مام جەلال تاڵەبانی، سکرتێری گشتیی کۆچکردووی یەکێتیی نیشتمانیی کوردستان بووە.   بە گوتەی ئەو خۆپێشاندەرانەی لە پێنجوێن قسەیان بۆ پەیامنێری رووداو کرد، لە گوندەکان نزیکەی شەش کاژێر کارەبا بڕاوە، بەڵام لە ناوەندی قەزاکە، تەنیا سێ کاژێر کارەبا بڕاوە.   لە شارەکانی هەرێمی کوردستان، کەمتر لە ١٤ کاژێر کارەبای نیشتمانی هەیە، رۆژی هەینی، ٢٥ ـی حوزەیران، ئومێد ئەحمەد، گوتەبێژی وەزارەتی کارەبا لەبارەی کەمبوونەوەی کاژێرەکانی پێدانی کارەبا بە تۆڕی میدیایی رووداوی راگەیاند، لە دوای ١٥ ـی مانگ بەهۆی کێشەیەکی تەکنیکییەوە ٤٠٠ مێگاوات کارەبا کەمی کردووە، هەروەها بەرزبوونەوەی پلەی گەرمیش یەکێکی دیکەیە لە هۆکارەکانی کەمبوونەوەی کاژێری کارەبا. ئاماژەی بەوەشکرد، "هەفتەی داهاتوو کاژێرەکانی پێدانی کارەبای نیشتمانی لە ١٤ کاژێر زیاتر دەبێت. "