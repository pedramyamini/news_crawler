لە تاقیکردنەوەی زمانی کوردی تایبه‌ت به قۆناخی ٩ی بنه‌ڕه‌تی كه وه‌زاره‌تی په‌روه‌رده‌ی هه‌رێمی کوردستان پرسیاریان بۆ داده‌نێت، ١٥ پرسیار له‌سه‌ر شاعیری نێوداری کورد هەژاری موکریانی هاتوونه‌ته‌وه، ئەمەش بووەتە جێگەی رەخنە لەلایەن بەشێک لە قوتابیان و شارەزایان.  موسلیم عەبدوڵڵا، جێگری سەرۆکی لیژنەی پەروەردە لە پەرلەمانی کوردستان بە تۆڕی میدیایی رووداوی راگەیاند، " ١٥ پرسیار لەسەر یەک کەسایەتی لە تاقیکردنەوەدا، لای ئێمەش جێگەی پرسیار و هەڵوەستەیە، بۆیە رۆژی دووشەممەی داهاتوو و لەکاتی بانگهێشتکردنی وەزیری پەروەردەدا داوای روونکردنەوەی لێدەکەین".  لە زمان و ئەدەبی کوردی پۆلی نۆی بنەڕەتیدا ژیان و بەرهەمی چەند شاعیرێکی کورد دەخوێنرێت، بەڵام ئەمساڵ لە تاقیکردنەوەی کۆتایی ساڵدا، زۆربەی پرسیارەکان لەسەر هەژاری موکریانی هاتبوونەوە.  لەوبارەوە رووداو پەیوەندیی بە گوتەبێژی وەزارەتی پەروەردەوە کرد، بەڵام ئامادە نەبوو لێدوان بدات و گوتی: "ئەوە تایبەتە بە بەڕێوەبەری گشتیی ئەزموونەکان". هەروەها پەیوەندیشی کرد بە بەڕێوەبەری گشتیی ئەزموونەکانەوە، بەڵام وەڵامی پەیوەندییەکەی نەدایەوە.