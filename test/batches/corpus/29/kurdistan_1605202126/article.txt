میران بامەڕنی، بەڕێوەبەری ناحیەی بامەڕنێ بە رووداوی راگەیاند، ئەو ئافرەتە ناوی ئەسیە شەمشونە و بە تەنیا لە خانووەکەیدا دەژیا. دوای ئەوەی خاوەنی موەلیدەی گوندەکە بۆ وەرگرتنی پارە چووەتە ماڵەکەی، لە پەنجەرەی خانووەکەیەوە بینیویەتی ئافرەتەکە لەسەر زەوی کەوتووە و گیانی لەدەستداوە.  بەڕێوەبەری ناحیەی بامەڕنێ گوتیشی، تیمەکانیان چوونەتە شوێنی رووداوەکە و بە بڕیاری دادوەر دەرگەی ماڵەکەیان شکاندووە و تەرمەکەیان ناردووە بۆ پزیشکی دادی دهۆک، ئێستاش لەژێر لێکۆڵینەوەدایە و بڕیارە سبەینێ ئەنجامی کۆتایی لەسەر چۆنێتی گیانلەدەستدانی بخرێتەڕوو.  زوهێر سلێوە، یەکێک لە گوندنشینەکانی داودیە بە رووداوی راگەیاند، دوو ساڵ پێش ئێستا هاوژینی ئەسیە کۆچی دواییکرد، کە هاوژینی دووەمی بوو، هیچ منداڵی لێی نەبوو، بەڵام سێ کوڕی هەبوو لە هاوژینی یەکەمی کە ئێستا لە دهۆک دەژین.  ئەو گوندنشینەی گوندی داودیە ئاماژەی بەوەش کرد، تاوەکو ئێستا نازانن چەند رۆژ بووە گیانی لەدەستداوە، لەبەرئەوەی کەس ئاگاداری نەبوو تاوەکو خاوەنی موەلیدەکە ئاگاداری کردوونەتەوە.  گوندی داودیە سەر بە ناحیەی بامەڕنێیە لە قەزای ئامێدی و کریستیاننشینە، ئێستا ٥٠ ماڵ لە گوندەکە هەن.