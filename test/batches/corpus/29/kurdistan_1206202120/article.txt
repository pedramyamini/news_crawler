دکتۆر كەمال كەركوكی، بە تۆڕی میدیایی رووداوی گوت، "حەشدی شەعبی بەنیازە لەم مانگەدا نمایشێکی سەربازی ئەنجامبدات کە بۆ نیشاندانی هێزی خۆیەتی لە بەرامبەر ئەمریکا و دەیانەوێت ئەمریکای پێبترسێنن، چونکە ئەوان پێیانوایە ئەمریکا بە هێز نەبێت ناچێتە دەرەوە وەک چەند جارێکیش باسیانکردووە. "  حەشدی شەعبی دژی سیاسەتەکانی ئەمریکایە، بۆیە وەکو کەمال کەرکووکی باسی کرد، "لە رێگەی هەڕەشەکانییەوە دەیەوێت ئەو پەیامە بدات کە ئەمریکییەکان لە عێراق جێگەیان نابێتەوە. "  کەمال کەرکوکی کە پێشتر بەرپرسی میحوەری رۆژئاوای كەركوكی هێزی پێشمەرگەی كوردستان بوو، پێچەوانەی بۆچوونی سەرکردەکانی حەشدی شەعبی مانەوەی هێزەکانی ئەمریکای لە عێراق بە پێویست ناوبرد و هۆکارەکەشی گەڕاندەوە بۆ ئەوەی "هێشتا مەترسیی داعش لە ناوچە کوردستانییەکانی دەرەوەی ئیدارەی هەرێمی کوردستان هەیە و زۆریشە. "  بە بڕوای ئەو بەرپرسەی پێشووتری پێشمەرگە، "هێشتا داعش توانای گورزوەشاندنی لە خەڵک و سەقامگیری و دامەزراوەکان هەیە، هێشتا بەشێک لە ناوچە کوردستانییەکانی دەرەوەی هەرێمی کوردستان بوونە پەناگەیەک بۆ داعش و دوای نەمانی هێزەکانی پێشمەرگە لەو ناوچانە، بە یارمەتی چەند هێزێک و ژمارەیەکی خەڵکی ناوچەکە خەریکی چالاکی و خۆڕێکخستنەوەن. "  کەمال کەرکووکی ئاماژەی بەوەشکرد، ئەو مەترسییەی لەسەر کەرکووک و ناوچە کێشەلەسەرەکان هەیە بە تەنیا لەلایەن داعشەوە نییە، گوتیشی"ئێستا داعش و حەشد تێکەڵبوون، پێشتر داعش تەنیا بوون، ئێستا دوای ئەوەی حەشدی هۆزەکان هاتن و لەگەڵ حەشدی شەعبی تێکەڵبوون مەترسییەکە گەورەتربوون، چونکە ئەوانە حەشدی هۆزەکان بوون پێشتر داعش بوون، هەروەها ئێستا ئیدارەی کەرکووکیش رۆڵی خراپ دەگێڕێت بۆ جێبەجێکردنی پلانی خراپ. "