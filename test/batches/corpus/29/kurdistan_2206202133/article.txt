شەوی رابردوو، بەڕێوەبەرایەتیی دەروازەی سنووریی سێمالکا لە رۆژئاوای کوردستان راگەیێندراوێکی بڵاوکردەوە و رایگەیاند: "هەڵوێستی بەرپرسانی دەروازەی سنووری پیشخابوور شەرمەزار دەکەین، کە لێکۆڵینەوەی ورد لەو کەسانە دەکەن، کە سەردانی هەرێمی کوردستان دەکەن و فۆڕمیان پێ پڕدەکەنەوە".   دوای ئەو راگەیێندراوە، ئەمڕۆ سێشەممە ٢١ی حوزەیرانی ٢٠٢١، بەرپرسانی دەروازەکە لە سنووری رۆژئاوای کوردستان، سنوورەکەیان بە یەکجاری داخست.  لە راگەیێندراوەکەی بەڕێوەبەرایەتیی دەروازەی سنووری سێمالکادا هاتووە: "بڕیاری بەرپرسانی دەروازەکە کە پارتی دیموکراتی کوردستان بەڕێوەی دەبات نایاساییە". داواش دەکەن بڕیارەکە هەڵبوەشێندرێتەوە و "بەرپرسانی باشووری کوردستان ئەو بڕیارە رابگرن".  بەپێی راگەیێندراوەکەی دەروازەی سێمالکا، بەرپرسانی دەروازەکە لە دیوی هەرێمی کوردستانەوە (پیشخابوور) "داوای پڕکردنەوەی فۆرمێکی زانیاریی لە گەشتیاران دەکەن، کە زانیاریی هەواڵگرییە، هەروەها گەشتیار لەوانە نەخۆش، بووک و زاوا، دەبێت ٤٨ کاژێر چاوەڕێ بکەن، تاوەکو رێگە بدرێت بە دەروازەکەدا تێپەڕن، بەڵام راستییەکەی چوار رۆژی پێدەچێت، ئەوەش لە کاتێکدایە زۆربەی گەشتیارەکان لە دۆخێکی تایبەت و بەپەلە دان، وەک نەخۆشانی تووشبووی شێرپەنجە کە بۆ چارەسەری دەچن".  بەپێی بڕیارە نوێیەکەی دەروازەی سنووریی سێمالکا، ئەو هاووڵاتیانەی ئەوروپا کە سەردانی رۆژئاوای کوردستانیان کردووە، تەنیا سبەی چوارشەممە ٢٣ی حوزەیرانی ٢٠٢١ دەتوانن لە رۆژئاوای کوردستانەوە بێنەوە هەرێمی کوردستان.  دەروازەی سێمێلکا - پیشخابوور، دەروازەی سەرەکیی نێوان رۆژئاوا و باشووری کوردستانە، جگە لە هاتووچۆی هاونیشتمانیان و شاندە نێوخۆیی و بیانییەکان، بۆ مەبەستی بازرگانیش بەکاردێت و دەکەوێتە سێگۆشەی سنووریی نێوان رۆژئاوا، باشوور و باکووری کوردستان.  رووداو پەیوەندی بە بەڕێوەبەری دەروازەی پیشخاپوورەوە کرد، بەڵام ئامادەنەبوو هیچ قسەیەک لەم بارەیەوە بکات.