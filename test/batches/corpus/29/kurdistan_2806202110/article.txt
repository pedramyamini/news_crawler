رۆژی دووشەممە ٢٨ - ٠٦ - ٢٠٢١ نێچیرڤان بارزانى، سەرۆکى هەرێمى کوردستان پێشوازیى لە جینۆرۆسۆ کالۆنج، باڵیۆزى فیلیپین لە عێراق کرد. لە دیدارێکدا پەیوەندییەکانى عێراق و هەرێمى کوردستان لەگەڵ فیلیپین، دۆخى رەوەند و دەستى کارى فیلیپینى لە هەرێمى کوردستان، هەڵبژاردنەکانى داهاتووى عێراق، پەیوەندییەکانى هەولێر - بەغدا، بەرەنگاربوونەوەى تیرۆر و تووندڕەوى، پرۆسەى کوتان بە ڤاکسین و لێکەوتەکانى پەتاى ڤایرۆسى کۆرۆنا، بەتایبەتى لەڕووى ئابوورییەوە، تاوتوێ کران.  بەپێی راگەیێندراوێکی سەرۆکایەتیی هەرێمی کوردستان، لە کۆبوونەوەکەدا هەردوولا هاوڕا بوون کە "بەرەنگاربوونەوەى تیرۆر و بیرى تووندڕەوى و تووندوتیژى تەنیا لەڕێگەى سەربازییەوە ناکرێت، بەڵکو دەبێت وڵاتان لەڕووى پەروەردەیى و کولتوورییەوە بەرەنگارى ببنەوە و ئەو زەمینەیە بکرێتە ئامانج کە بیرى تووندڕەوى و تووندوتیژى و هاندانى تیرۆرى تێدا دەکرێت، هەروەها هانى ناتووندوتیژى و لێبوردەیى بدرێت".  باڵیۆزى فیلیپین ئاماژەى بە هەوڵەکانى وڵاتەکەى بۆ بەرەنگاربوونەوەى بیرى تووندڕەوى و تیرۆر کرد و دووپاتىکردەوە "وڵاتەکەى خوازیارە سوود لە ئەزموونى هەرێمى کوردستان بۆ چۆنێتیى بەرەنگاربوونەوەى تووندڕەوى و تیرۆر وەربگرێت".  چۆنێتیى برەودان بە هاریکارى و هاوبەشى و بوارە جیاجیاکانى پەیوەندیى عێراق و هەرێمى کوردستان لەگەڵ فیلیپین، تەوەرێکى دیکەى دیدارەکە بوو.