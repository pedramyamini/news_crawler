رۆژنامەی واشنتن پۆستی ئەمریکی ئاشکرایدەکات ئەو هێرشانەی گرووپە چەکدارەکانی عێراق نزیک لە ئێران بۆ سەر هەولێر کە لە مانگی نیسانی ئەمساڵدا کرا، لە رێگەی فڕۆکەی بێفڕۆکەوانی ئێرانییەوە کراون، ئەوەش بەپێی ئەنجامە سەرەتاییەکان.   رۆژنامەکە ئاماژەی بەوە کردووە قەبارەی درۆنەکان بچووک بوون و لە ئاستێكی نزمدا فڕیون کە سیستەمی بەرگری ئاسمانیی هێزەکانی ئەمریکا لە بنکەی سەربازییان لە هەولێر نەیتوانیوە بۆ ماوەیەکی زۆر چاودێری بکەن و رێگری لێبکەن.  هێرشەکەی مانگی نیسانی ئەمساڵ بە گوتەی رۆژنامەکە لە زاری چەند بەرپرسێکی ئەمریکی کە نەیانویستووە ناویان ئاشکرا بکرێت، ساباتێكی ناوەندی هەواڵگری ئەمریکی (CIA)  لەنێو فڕۆکەخانەی هەولێر کردووەتە ئامانج، ئەو بەرپرسانە هاوکات نەیانشاردووەتەوە کە هێرشی گرووپە چەکدارەکانی عێراق گەورەترین نیگەرانی بۆ ئەمریکییەکانی دروستکردووە.  بەگوێرەی زانیارییەکان، هێزەکانی ئەمریکا سەرەتا  لە دووری نزیکەی ١٧ کیلۆمەتر ئاگایان لە هاتنی فڕۆکەکە بووە و دواتر لەدوای ئەوەی فڕۆکەکە هاتووەتە نێو رێڕەوی ئاسمانی فڕۆکەوانی فڕۆکە سیڤیلەکان و بەهۆی نزمی ئاستی فڕینەکەیەوە لە سیستەمی چاودێری ئەمریکا بزربووە و پاشان هێرشەکەی کردووە.  رۆژنامەکە ئاماژەی بەوە داوە شیکارییە سەرەتاییەکانی ئەمریکا بۆ سەر پاشماوەی فڕۆکەکە ئەمریکییەکان، بەو باوەڕە گەیاندووە کە فڕۆکەکە ئێرانی بووە.  واشنتن پۆست ئاماژەی بەوە داوە چەند بەرپرسێکی نێو کۆشکی سپی لەنێوانیاندا برێت مەکگۆرک، هاوئاهەنگکاری ئەنجوومەنی ئاسایشی نیشتمانی ئەمریکا بۆ کاروباری رۆژهەڵاتی ناوەڕاست پێشنیازی وەڵامدانەوەی سەربازی ئێرانیان خستووەتە بەردەم جۆ بایدن، سەرۆکی ئەمریکاوە کە دواجار ئەو پێشنیازەی رەتکردووەتەوە.  لەمانگی نیسانی ئەمساڵدا و لەدوای هێرشەکە، گرووپی چەکداری بەناوی سەرایا ئەولییاء ئەل - دەم بەرپرسیارەتی خۆیان لە هێرشەکە راگەیاند و تێیدا ئاشکرایانکرد کە هێرشەکەیان بنکەیەکی مۆساد لە هەولێر کردووەتە ئامانج، بەڵام بەگوتەی واشنتن پۆست هێرشەکە ناوەندێکی تایبەتی (CIA) کردووەتە ئامانج.