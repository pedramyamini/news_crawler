ئێوارەی رۆژی یەکشەممە ١٦ - ٠٥ - ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە شاندێکی باڵای ئەمریکی کرد کە پێکهاتبوو لە جۆی هوود، یاریدەدەری وەزیری دەرەوە بۆ کاروباری رۆژهەڵاتی نزیک به وه‌كاله‌ت؛ ئەیمی کەترۆنا نوێنەری تایبەتی ئەمریکا بۆ سووریا بە وەکالەت و زەهرە بیڵ، بەڕێوەبەری کاروباری سووریا و عێراق لە ئەنجوومەنی ئاسایشی نیشتمانیی ئەمریکا.  لە تەوەرێکی کۆبوونەوەکەیاندا هەردوولا پشتیوانیی خۆیان بۆ ئازادیی کاری راگەیاندن و ئازادیی رادەربڕین و رێزگرتن لە مافەکانی مرۆڤ و کاری رێکخراوەکانی کۆمەڵگەی مەدەنی دەربڕی، "کە سیمایەکی گەشی هەرێمی کوردستان و هەر کۆمەڵگەیەکی دیموکراتە". لەسەر کەیسی حوکمدراوانی بادیناندا، سەرۆکی حکومەتی هەرێمی کوردستان ئاماژەی بەوە دا کە "ئەوە بابەتێکی یاساییە و لەو چوارچێوەیەدا هەڵسوکەوتی لەگەڵ دەکرێت"، هەروەها پشتیوانی و پێزانینی خۆی بۆ کاری دیپلۆمات و نێردە دیپلۆماسییەکان لە هەرێمی کوردستان دەربڕی.  مەسرور بارزانی جەختی لەوە کردەوە کە "رەفتارە نایاساییەکانی حوکمدراوان و خراپ بەکارهێنانی پەیوەندییەکانیان، بە هیچ شێوەیەک گومان لەسەر لایەنە دیپلۆماسیيەکان دروست ناکات. حکومەتی هەرێمی کوردستان، کاری دیپلوماتکارانی ناو هەرێمی کوردستان، بەرز دەنرخێنێت و هەموو ئاسانکارییەکی پێویستیان پێشکەش دەکات".  لە بەشێکی دیکەی کۆبوونەوەکەدا گفتوگۆ دەربارەی بارودۆخی عێراق و سووریا و پەرەپێدانی پەیوەندییەکانی نێوان هەرێمی کوردستان و ویلایەتە یەکگرتووەکانی ئەمریکا کرا.  بەپێی راگەیێندراوی حکومەتی هەرێمی کوردستان، شاندی باڵای ئەمریکا جەختی لە بەردەوامبوونی هاوکاریکردنی پێشمەرگە بۆ رووبەڕووبوونەوەی تیرۆریستانی داعش کردەوە، هەروەها ئاماژە بە گرنگیی کاراکردنی سەنتەری هەماهەنگیی هاوبەش کرا لەنێوان هێزی پێشمەرگە و سوپای عێراق.  هاوکات تیشک خرایە سەر پەیوەندییەکانی نێوان هەرێمی کوردستان و حکومەتی فیدراڵی و گرنگیی پابەندبوون بە یاسای بودجەی فیدراڵی و ناردنی شایستە داراییەکانی هەرێمی کوردستان. هەر لە کۆبوونەوەکەدا، گفتوگۆ دەربارەی گۆڕانکارییەکانی دۆخی سووریا کرا و هەردوولا جەختیان لە گرنگیی بەردەوامبوونی گفتوگۆی نێوان لایەنە کوردییەکانی سووریا کردەوە لەپێناو برەودان بە ئازادیی کاری سیاسی و فرەلایەنی و هاوبەشیکردن لە دەسەڵاتدا.