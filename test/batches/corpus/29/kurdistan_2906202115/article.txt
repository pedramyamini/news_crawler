کوێستان ئەکرەم، سەرۆکی شارەوانیی هەڵەبجە بە رادیۆی رووداوی راگەیاند: "ژمارەیەک پرۆژەی باش لە هەڵەبجەدا بەردی بناخەیان بۆ دانرا، بەڵام بەهۆی قەیرانی داراییەوە وەستان و تەواو نەکران. دواتر بەهۆی شەڕی داعشەوە کە بودجەکانیان لەسەر ئەنجوومەنی وەزیران بوو هەموو پارەکانیان بۆ شەڕی داعش سەرف کران. ئەمانە هۆکار بوون کە نەتوانین وەک پێویست خزمەتی هاووڵاتییان بکەین. لەناو ناوەندی هەڵەبجەدا نۆ پرۆژەمان هەن کە هەموویان وەستێنراون. ئەو پارەیەیشی بۆیان دابین کرابوو نەماوە، بۆ شەڕی داعش خەرجکرا و دەبێت جارێکی دیکە بودجەیان بۆ دابین بکرێتەوە. "  حکومەتی هەرێمی کوردستان لە چوارچێوەی پرۆژەکانی پەرەپێدانی پارێزگاکان و پرۆژەی وەزارەتەکاندا بڕیاری دا ٣٠ ملیار دینار بۆ هەڵەبجە خەرج بکات. رۆژی ٢٠٢١/٠٣/١٦ ئازاد تۆفیق، پارێزگاری هەڵەبجە بە رووداوی راگەیاند: "داوای ١٠٠ ملیارمان کردووە و ٢٥٢ پرۆژەمان وەستاوە و سەدان گەنجمان بێکارن.. ٣٠ ملیارەکە جێگەی رێزە، بەڵام خەمی هەڵەبجە بە ٣٠ ملیار و ٦٠ ملیار چارەسەر نابێت. "  کوێستان ئەکرەم گوتی: "ئێستا بڕیار دراوە هەندێک لەو پرۆژانە بکەونەوە کار و چەند پرۆژەیەکی نوێیش جێبەجێ بکرێن کە خەریکی رێکاری مامەڵە هونەری و کارگێڕییەکانیانین. ئێستا بۆ تەواوکردنی رێکارە یاساییەکانی ئەو پرۆژانەی کە تەواو نەکراون تا بکەونەوە کار و بودجەکانیان بخرێتەوە سەر وەزارەتی شارەوانی، لیژنەیەکی هونەریمان لە وەزارەتی شارەوانی و ئەنجوومەنی وەزیرانە. "  لە زۆرێک لە گەڕەکەکانی هەڵەبجەدا کەلاوە هەن و بەشێکی کۆڵانەکانیش هێشتا قیرتاو نەکراون و ئاوەڕۆیان نییە کە گرفتی بۆ دانیشتووانەکەیان دروست کردووە. ئەوە لە کاتێکدایە کە شارەکە دانیشتووانەکەی لە زیادبووندایە.  سەرۆکی شارەوانیی هەڵەبجە باسی لەوە کرد کە "بەداخەوە لە دوای ٣٣ ساڵ لە کیمیابارانی هەڵەبجە ئێستایش گەڕەک هەیە پێویستی بە قیرتاوکردن و ئاوەڕۆیە. ئێمە لەسەرەتاداین. کاتی کیمیاباران رووبەری هەڵەبجە حەوت کیلۆمەتر دووجا بووە، ئێستا بووەتە ٣٢ کیلۆمەتر دووجا. ئێمە زۆر پێویستمان بە پرۆژە خزمەتگوزارییەکانی کارەبا، قیرتاوکردن، ئاوەڕۆ، کۆنکرێت و شۆستەیە. "  پێشتر بڕیار بوو کۆمپانیایەکی ئەڵمانی ماستەرپلانی هەڵەبجە بکێشێت و بۆ ئەو مەبەستەیش دەستی بە کار کرد، بەڵام تاوەکو ئێستا هیچی دیار نییە.  کوێستان ئەکرەم گوتی: "ئێمە تاوەکو ئیستا ماستەرپلانمان نییە. پێشتر لەلایەن رێکخراوێکی ئەڵمانییەوە هەندێک ئامادەکاریی بۆ کرا و بە جۆرێک لە جۆرەکان گەیشتە قۆناخی کۆتایی. بەڵام بەهۆی ئەوەی کۆمپانیاکە نەیتوانیبوو پرۆژەکە بە دروستی و باشی جێبەجێ بکات، لەلایەن وەزارەتی شارەوانی و بەشی نەخشەدانانەوە وەرنەگیرا. دواتریش وەزارەتی شارەوانی هەوڵی دا خۆی ماستەرپلان بۆ هەڵەبجە و چەند شارێکی دیکە دابنێت. چەند جارێک لە کۆبوونەوەکاندا باسمان کردووە و باسی تێچووەکەیمان کردووە. لەلایەن وەزارەتیشەوە نووسراو بۆ ئەنجوومەنی وەزیران کراوە کە بۆ ئەو مەبەستە پێویستیان بە بودجەیە. "  ناوبازاڕی هەڵەبجە ئێستایش سیمایەکی دێرینی هەیە و سیمای بازاڕی شارێکی سەدەی ٢١ ـەمی پێوە دیار نییە. بڕیار بوو ناوبازاڕەکەی فراوان بکرێت و بەشێک لە دووکانەکانی کە بەر ئەو پرۆژەیە دەکەون بڕووخێنرێن و خاوەنەکانیان قەرەبوو بکرێنەوە.  سەرۆکی شارەوانیی هەڵەبجە گوتی: "پرۆژەی فراوانکردنی شەقامە سەرەکییەکانی هەڵەبجە یەکێک بوو لەو پرۆژانەی لە بەرنامەدا بوو دەست بە جێبەجێکردنی بکەین کە بودجەی رووخاندن، نۆژەنکردنەوە و قەرەبووکردنەوەی خاوەن موڵکیشی لە ئەنجوومەنی وەزیران بۆ دابین کرابوو. لە سەروبەندی ئەوەی دەستمان بە کار کرد و خاوەنی موڵکەکانمان ئاگادار کردنەوە، ئەوە بوو شەڕی داعشی بەسەردا هات و، ئیتر ئەوەیش وەکو خۆی ماوەتەوە. "  هەڵەبجە یەکێکە لەو پارێزگایانەی هەرێمی کوردستان کە کەمترین پرۆژەی بازرگانی و کەرتی تایبەتی تێدایە و هیچ پرۆژەیەکی ستراتیژیی تێدا نییە.  کوێستان ئەکرەم گوتیشی: "ئێمە هیچ کاتێک دەستمان بە رووی هیچ وەبەرهێنەرێکەوە نەناوە کە ویستبێتی لە هەڵەبجەدا پرۆژەیەک جێبەجێ بکات. یەکێک لەو هۆکارانەی کە وەبەرهێنەران نایەن لە هەڵەبجە کار بکەن ئەوەیە کە شارێکی کەنارە بۆیە کاری بازرگانیی تێیدا سستە. "  دوای حەوت ساڵ لە بەپارێزگاکردنی، هێشتا هەڵەبجە ئەنجوومەنی پارێزگای نییە. تەنیا پارێزگار و جێگرەکەی دانراون.   پارێزگای هەڵەبجە، کە لە ناوەندی شار و چوار ناحیە پێکدێت، لەگەڵ هەولێر، سلێمانی، دهۆک، یەکێکە لە چوار پارێزگاکەی هەرێمی کوردستان. هەڵەبجە دەکەوێتە باکووری رۆژهەڵاتی هەرێمی کوردستان و باکووری رۆژهەڵاتی عێراق، رووبه‌ره‌كه‌ی (١٥٩٩) كیلۆمه‌تر دووجایە، ژمارەی دانیشتووانەکەی نزیکەی ١٢٠ هەزار کەس دەبێت، لەگەڵ ئێراندا ٧٥ کیلۆمەتر سنووری هەیە.  هەڵەبجە لە ساڵی ١٨٨٩ کراوەتە قەزا و، لە ساڵی ١٩٩٩ لەلایەن پەرلەمانی کوردستانەوە وەکو پارێزگا ناسێنرا و یاسایەکی تایبەتی بۆ دەرکرا، لە رێکەوتی ١٣ی ئاداری ٢٠١٤ لەلایەن حکومەتی هەرێمی کوردستانەوە بڕیاری بە پارێزگاکردنی بۆ دەرچوو.