سەرچاوەی داهاتی هەرێمی کوردستان بریتییە لە باج، رسومات، داهاتی دەروازە سنوورییەکان، فرۆشی نەوت و ئەو ٢٠ ملیار دینارەی هاوپەیمانان بۆ پێشمەرگە تەرخانی دەکەن؛ راستە دەنگ بە یاسای بودجەی ساڵی ٢٠٢١ی عێراقیش دراوە، بەڵام تاوەکو ئێستا بەغدا هیچ بڕە پارەیەکی نەناردووە.  قوباد تاڵەبانیش دەڵێت، حكومەتی ھەرێمی کوردستان بە ناوەڕۆك و دەقەكانی یاسای بودجەی عێراقەوە پابەندە و گوتی، " چاوەڕێین حكومەتی عێراقیش بڕیارەكەی بۆ رەوانەكردنی شایستە داراییەكانی ھەرێمی کوردستان جێبەجێ بكات".   لە ٢٢ هەزار كۆمپانیای تۆمارکراو لە هەرێمی کوردستاندا كەمتر لە ١٠ هەزاریان چالاكییان هەیە، زۆربەیان پێنج ساڵە مۆڵەتیان نوێ نەكردووەتەوە و باجیان نەداوە.  بەڕێوەبەری گشتیی باجی هەرێمی كوردستان دەڵێت: زیاتر لە ٩٠ % ی كۆمپانیاكان خۆیان لە پێدانی باج دەدزنەوە و رەتیشیکردەوە، باجێکی زۆر لە پیشەوەرەکان وەربگیرێت.  کەمال وەرتی، بەڕێوەبەری گشتیی باجەکان و دەرامەت لە هەرێمی کوردستان بە رووداوی راگەیاند "تەرکیزمان بە نمرە یەک لەسەر کۆمپانیان گەورەکانە، هەر ئەوەش وایکردووە ٨٠ % ی داهاتی باج لە هەرێمی کوردستان لە ٤٠٠ - ٥٠٠ کۆمپانیا تێناپەڕێت و نزیکەی ملیۆنێک باج لە ٢٠ % ی داهاتەکەی دیکە لەخۆ دەگرێت. زۆربەی هەرەزۆری باج لە پیشەوەر و هتد.. ئەگەر تێکڕای وەربگری ساڵانە باجەکانیان لە ٦٠ هەزار بۆ ٧٠ هەزار تێناپەڕێت. "  زۆربەی پڕۆژەگەورەکانی وەبەرهێنان بەپێی یاسای وەبەرهێنان کە لە پەرلەمانەوە دەرچووە، تاوەکو ماوەی ١٠ ساڵ هیچ باجێک بە حکومەت نادەن.   نزیکەی ١٢ کۆمپانیا سەرەکییەکانی بەرهەمهێنانی نەوتیش بەپێی گرێبەستەکانیان لەباج بەخشراون، بەڵام نزیکەی ٦٠٠ كۆمپانیای دیكەی خۆماڵی بواری نەوت ئێستا باجیان لێوەردەگیرێت، بابەتی وەرگرتنی باج کەرتەکانی دیکەشی گرتووەتەوە.  سەبارەت بە کەرتی تەندروستیش دەڵێت، بڕیارە لە مانگی ئابی ئەمساڵەوە باج لەسەر نەخۆشخانە تایبەتەکانی کوردستان بە رێژەی ٥ % زیاد بکرێت.  لە ساڵی ٢٠٢٠ داهاتی باج لە هەرێمی کوردستان ٥٨٨ ملیار و ٨٠٩ ملیۆن دینار بوو: ٥١ % ی لە هەولێر کۆکراوەتەوە، کە دەکاتە ٢٩٧ ملیار و ٩٤٩ ملیۆن دینار، ٢٦ % ی لە سلێمانی بووە، کە دەکاتە ١٥٢ ملیار و ٩٢ ملیۆن دینار، ٢٣ % ی لە دهۆک بووە، کە دەکاتە ١٣٨ ملیار و ٨٠٩ ملیۆن دینار.  لە هەرێمی کوردستاندا ١.٢٥١.٤٥١ مووچە خۆر هەن، کە ٧٥١.٨٠٥ کەسیان فەرمانبەرانی سەربازی و شارستانین؛ ٢٤٢.٢٦٩ کەسیان خانەنشینن، حکومەت مانگانە بۆ پێدانی مووچە بێ لێبڕین ٨٩٥ ملیار دیناری پێویستە.