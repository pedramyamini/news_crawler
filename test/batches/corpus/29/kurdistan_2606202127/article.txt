گەنجێک کە ماددەی هۆشبەر دەکێشێت و ئالوودەبووە، قسەی بۆ رووداو کرد و دەڵێت، لە هەر کۆڵان و شوێنێکی [دهۆک] گەنجی تێدایە کە ماددەی بێهۆشکەر بەکاردەهێنێت، بۆیە داوا لە لایەنی پەیوەندیدار دەکەین، چارەسەرێک بۆ ئەم دۆخە بدۆزێتەوە.  هەر یەکێک لەو گەنجانەی قسەیان بۆ رووداو کردووە، چیرۆکێکی جیاوازیان هەیە، ئەوان وەکو خۆیان دەڵێن، بەهۆی ئەو کارەیانەوە ژیانیان لێ بووەتە "دۆزەخ. "  رووداو لە یەکێک لە گەنجەکان دەپرسێت، لە کوێ ئەو ماددە هۆشبەرانەتان دەستدەکەوێت؟ پارەی زۆری پێدەدەن، ئەو وەڵامدەداتەوە و دەڵێت، "تاوەکو ئێستا پارەیەکی زۆرم لە بەکارهێنانی ماددە هۆشبەرەکاندا رۆیشتووە. " دەشڵێت، کڕین و فرۆشتنی پێوەدەکرێت.   ژمارەی ئەو گەنجانەی کە رووداو سەردانی کردوون، ١٢ کەسن، تەمەنیان لەنێوان ١٥ بۆ ٣٠ ساڵاندایە. یەکێکیان تەمەنی ١٧ ساڵانە و دەڵێت، لە ١٢ ساڵییەوە ماددەی هۆشبەر بەکاردەهێنێت و لە ئێران فێربووە.   ئەو گەنجانە بەهۆی بەکارهێنانی ماددەی هۆشبەر لە ماڵ و کەسوکاریان دابڕاون، یەکێکیان بە پەیامنێری رووداو دەڵێت، "کەسانی بەدڕەوشت هێرۆین و حەشیشیان داپێمان و ئێمەش تووشبووین. "