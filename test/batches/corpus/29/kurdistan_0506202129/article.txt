ئەمڕۆ شەممە، ٥ی حوزەیرانی ٢٠٢١، د. نەبيل حەمدی بوشناق، لە لێدوانێکدا بە تۆڕی میدیایی رووداوی راگەیاند، "ژمارەی ئەو کەسانەی تاوەکو ئەمڕۆ ڤاکسینی دژە کۆرۆنایان لە پارێزگای کەرکووک بەکارهێناوە، گەیشتووەتە ٢٨ هەزار و ٧٧٥ کەس. "  لەبارەی بەکارهێنانی جۆرە جیاوازەکانی ڤاکسینەکەوە، د. نەبيل حەمدی بوشناق گوتی "ئەوانەی ڤاکسینی سینۆفارمیان بەکارهێناوە ٤ هەزار و ٦١٤ کەسن، ئەوانەی ڤاکسینی ئەسترازێنیکایان بەکارهێناوە ژمارەیان ١١ هەزار و ٢٢٥ کەس دەبێت، ئەوانەشی ڤاکسینی فایزەریان بەکارهێناوە، ژمارەیان ١٢ هەزار و ٩٣٦ کەس دەبن. "  سەبارەت بە هۆکارەکانی کەمیی ژمارەکانی ئەو کەسانەی ڤاکسینەکە بەکاردەهێنن، بوشناق ئاماژەی بەوە کرد، "بەداخەوە خەڵک هێشتا بابەتەکەیان بە جیددی وەرنەگرتووە، ئەم بابەتە هی ئەوەیە خەڵک بەهانایەوە بچن و بەخێرایی ڤاکسینەکە وەربگرن. "  هەرچی پەیوەستە بە کەمبوونەوەی رێژەی تووشبوون بە ڤایرۆسی کۆرۆنا لە عێراق و کەرکووک، وەکو نەبیل حەمدی کە بەرپرسی یەکەمی کەرتی تەندروستییە لە کەرکووک باسیکرد، "ژمارەی تووشبووان بە ڤایرۆسەکە کەمبوونەتەوە، بەڵام حاڵەتەکان تووندتربووە و تووشبووەکان بارودۆخیان خراپتربووە. "  بەڕێوەبەری گشتیی تەندروستیی کەرکووک لەبارەی بڵاوبوونەوەی نەخۆشیی کەڕووی رەشیش گوتی "تاوەکو ئەمڕۆ هیچ تووشبوویەکمان تۆمارنەکردووە، بەڵام گومان هەیە لەوەی تووشبوومان هەبێت، بەڵام یەکلایی نەبووەتەوە. "  رۆژی ٢ ـی ئاداری ٢٠٢١ یەکەم کاروانی ژەمە ڤاکسینی کۆرۆنا گەیشتە پارێزگای کەرکووک. ئەمڕۆ شەممەش بەپێی راگەیێندراوی تەندروستیی عێراق، لەو پارێزگایە ٦٨ تووشبووی کۆرۆنا تۆمارکراون.