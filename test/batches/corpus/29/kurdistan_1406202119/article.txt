هەندێک رێکار بۆ پاراستنی دارستانەکانی ئەزمەڕ و گۆیژەی سلێمانی گیراونەتەبەر، یەکێک لە رێکارەکانیش دروستکردنی تەلبەندێکە بە پانیی ٢٠ مەتر و درێژیی دوو هەزار مەتر، بەڵام زیاتر لە ٧٠ % ی ئەو دوو دارستانە هێشتا نەپارێزراون.  ئەزمەڕ و گۆیژە رووبەریان زیاتر لە شەش هەزار دۆنم سەوزایی و دارستانە. بەهۆی ئاگرەکەی ساڵی رابردووەوە ٢٠ هەزار دار و درەختی جۆراوجۆر و زیاتر لە ٤٥٠ دۆنم پووش و پاوان سووتاون.  تیمی رووداو لەگەڵ سەرۆکی پارتی سەوزی کوردستان چووە شوێنی دارە سووتاوەکانی ساڵی رابردوو لە دارستانی گۆیژە، ئەو دەڵێت، جگە لەوەی لەجێی دارە سووتاوەکان داری نوێ نەچێندراوە، ئامادەکاریی پێویستیش نەکراوە بۆئەوەی کارەساتی ژینگەیی روونەداتەوە.  ملکۆ بازیانی، سەرۆکی پارتی سەوزی کوردستان بە رووداوی گوت "ژمارەیەکی زۆر نەمام و دار لەسەر چیای ئەزمەڕ و گۆیژە دوای ئاگرکەوتنەوە گەورەکەی ساڵی رابردوو نێژراون، بەڵام هیچکامیان لە شوێنی دارە سووتاوەکان نەبوون، هەروەها هێشتا دارستانەکە نەبووەتە جێگەی خەم بۆ بەرپرسان و ئەوەندە گرنگییان نەداوە بە پاراستنی، تاوەکو ئێستاش کارمەندی پاسەوان و ژینگەپارێزی تەواوەتیی نییە".  سەرجەم دارستانەکانی دیکەی  سلێمانی کە زیاتر لە دوو ملیۆن داریان تێدایە، لەژێر سەرپەرشتیی بەڕێوەبەرایەتیی دارستان و پاوانی سلێمانییە، بەڕێوەبەری ئەو دارستانانەش گلەیی هەیە و دەڵێت، حکومەت بودجەیان بۆ خەرج ناکات و پاسەوان و کارمەندی ژینگەپارێزیشی بۆ زیادنەکردوون.  عەبدوڵڵا ئەحمەد، بەڕێوەبەری دارستان و پاوانی سلێمانی ئەوەی خستەڕوو "حکومەتی هەرێمی کوردستان ئەمساڵ هیچ بودجەیەکی بۆ دابین نەکردووین تاوەکو کرێکار بە کرێ بگرین و خزمەتی دارستانەکەی پێبکەین، ئێستا بە ژمارەیەک ئامێر دارستانەکان پاکژ دەکەینەوە و لە سووتان دەیپارێزین، کە لاوازن و هەندێکیان کار ناکەن و ناشتوانن وەکو کرێکارەکان بە تەواوەتی دارستانەکە بە باشی پاکبکەنەوە، ئێمە پێویستمان بە ژمارەیەک پاسەوان و کارمەندی ژینگەپارێزە".  ساڵی رابردوو لە سنووری پارێزگای سلێمانی ١٩٥٠ رووداوی ئاگرکەوتنەوە لە دارستان و زەویی پووش و پاوانەکان کەوتبووەوە. قایمقامیەتی سلێمانی بۆ دووبارەنەبوونەوەی ئەو حاڵەتانە ئاگرکردنەوە لەسەر و خواری چیا و مانەوەی گەشتیاران و هاونیشتمانیانی لە شەو تاوەکو بەیانی و خەوتن لەسەر چیاکە قەدەخە کردووە.  داواش لە خواردنگەکانی سەر چیای ئەزمەڕ و گۆیژە کراوە پابەندبن بە مەرج و رێنوێنییەکانی کارکردن بۆ پاراستنی چیاکە، هەروەها ژمارەیەک ئاگربڕیش دروستکراون. ژمارەیەکی زۆر نووسراوی هۆشیاریشیان لەسەر چیاکە هەڵواسیوە، بۆئەوەی ئاگرکەوتنەوە روونەداتەوە.