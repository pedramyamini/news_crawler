دوێنی سەرچاوەیەک لە وەزارەتی دارایی هەرێمی کوردستان بە تۆڕی میدیایی رووداوی گوت: "بە دڵنیاییەوە مووچە لەکاتی خۆیدا دابەش دەکرێت و دواناکەوێت". سەرچاوەکە ئاماژەی بەوەشدا، " ٩٠ % ی پارەی داهاتی نەوت گەیشتووەتە گەنجینە و داهاتی ناوخۆش ئامادەیە. بۆیە پێدانی مووچە بەدڵنیاییەوە دواناکەوێت".   رۆژی ٢٤ی حوزەیرانی ٢٠٢١ جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند، حکومەت پابەندە بە دابەشکردنی مووچە لە هەر ٣٠ رۆژ جارێکدا، بەڵام لەبارەی ئەوەی کە ئەگەر ٢٠٠ ملیار دینارەکەی بەغدا بگات، دەتوانن مووچە بەبێ لێبڕین دابەشبکەن یان نا، گوتی: "ئەوە نازانین، چونکە ئەو بابەتە دیراسەی وردی دەوێ و پەیوەستە بە وەزارەتەکانی دارایی، پلاندانان و سامانە سرووشتییەکانەوە" و گوتیشی، "بڕواناکەم کەسێک لەنێو حکومەت هەبێ پێی خۆشنەبێ مووچە ١٠٠ % دابەشبکرێت".  جگە لە مانگی رابردوو کە دابەشکردنی مووچە دواکەوت، لە ماوەی چەند مانگی رابردوودا دابەشکردنی مووچە بە لێبڕینی ٢١ % ەوە لە ٢٥ی مانگ دەستیپێکردووە و لە ماوەی چەند رۆژێکدا دابەشکراوە.   لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.