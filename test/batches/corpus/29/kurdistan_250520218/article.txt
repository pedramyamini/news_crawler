ئەمڕۆ سێشەممە، ٢٥ ـی ئایاری ٢٠٢١، شۆڕش حاجی، ئەندامی کۆمیتەی ناوەندیی سازمانی خەباتی کوردستانی ئێران  بە تۆڕی میدیایی رووداوی گوت "کاژێر ٠٩: ٣٠ خولەکی سبەینێ چوارشەممە ٢٦ ـی ئایار لە گۆرستانی کەسنەزانی شاری هەولێر، رێوڕەسمی بەخاکسپاردنی شەهید بەهزاد مەحموودی بەڕێوەدەچێت. "  گوتیشی "بەجێبەجێکردنی رێنماییەکان و خۆپارێزی رێوڕەسمەکە بەڕێوەدەچێت و هەموو حیزبەکانی رۆژهەڵات و باشوورمان بۆ ئەو مەبەستە و ئامادەبوون ئاگادارکردووەتەوە".  نیوەڕۆی رۆژی سێشەممە ١٨ ـی ئایاری ٢٠٢١ دوو پەنابەری رۆژهەڵاتی کوردستان کە وەکو پەنابەری سیاسی لە هەرێمی کوردستانن، بەمەبەستی باشترکردنی رەوشی ژیانیان چوونە بەردەم بارەگای نەتەوە یەکگرتووەکان لە شاری هەولێر، ئەوەیان پێڕاگەیاندبوون کە بەهۆی خراپیی دۆخی ژیانیانەوە ئاگر لە جەستەی خۆیان بەردەدەن، دواتر یەکێک لەو دوو گەنجە بەناوی بەهزاد مەحموودی ئاگری لە جەستەی خۆی بەردا و ڤیدیۆی خۆسووتاندنەکەشی کاردانەوەی زۆری بەدوای خۆیداهێنا.  شەوی ٢٣ ـی ئەم مانگە بەهزاد بەهۆی زۆریی رێژەی سووتانی جەستەیەوە کە ٩٣ % بوو، گیانی لەدەستدا.  شۆڕش حاجی باسی لەوەشکرد، پاش بەخاکسپاردنی بەهزاد مەحموودی، بڕیارە کاژێر ٠٣: ٠٠ بۆ ٠٥: ٠٠ ـی دوانیوەڕۆی هەمان رۆژ لە بارەگای سەرکردایەتی سازمانی خەباتی کوردستان لە ناحیەی رزگاریی پارێزگای هەولێر رێوڕەسمی پرسەکەی بەڕێوەبچێت.  ئامارە فەرمییەکانی حکومەتی هەرێمی کوردستان دەری دەخەن ١٠ هەزار و ٧٠٦ پەنابەری رۆژهەڵاتی کوردستان لە هەرێمی کوردستان نیشتەجێن، ئەمان بەردەوام لە چەندین بۆنە و کاتی جیاوازدا گوزارشتیان لە دۆخی خراپی ژیانیان کردووە.