وەرزێر عەلی، کەسی نزیکی رزگار قادر بە رووداوی گوت: "پێشنیوەڕۆی ئەمڕۆ لەناو شاری سلێمانی و لە بەردەم تێرمیناڵی شارەزوور، رزگار قادر، لەلایەن چەند کەسێکی ناسراوەوە دراوتە بەر دەستڕێژی گوللە و گوللەیەک لە قاچی و دوو گوللەش لە پشتی دراوە و بەسەختی بریندارکراوە".     دکتۆر چالاک قەشانی، بەڕێوەبەری نەخۆشخانەی شۆرش بە تۆری میدیایی رووداوی راگەیاند: "کاژێر ١١: ٠٠ ـی ئەمڕۆ بریندارێکیان هێنایە نەخۆشخانەی شۆرش بەهۆی سەختیی برینەکەیەوە راستەوخۆ نەشتەرگەریی گەورەی بۆ ئەنجامدراوە و نزیکەی ٥ کاژێر لە ژووری نەشتەرگەریدا بووە. سێ فیشەکی بەرکەوتووە فیشەکەکانی بەر سک و سنگ و پشتی کەوتوون، ئێشتا تەندروستیی جێگیرە و نێردراوەتە ژووری چاودێریی ورد".     رزگار قادر، فەرماندەی پێشمەرگەیە لە لیوای سێی پیادەی سەر بە یەکەی هەشتا، لەبارەی چۆنێتی رووداوەکەش وەرزێر عەلی گوتی: "موقەدەم رزگار لەگەڵ کەسێکی دیکە بۆ پرسە چوون، لە گەڕانەوەدا چەند کەسێک بۆسەیان بۆ داناوەتەوە و لە بەردەم تێرمیناڵی شارەزووردا دەستڕێژی گوللەیان لێکردووە".  لەبارەی هۆکاری رووداوەکەش گوتی: "پێشتر کێشەیەکی کۆمەڵایەتی لەنێوان خێزانی هەردوولادا هەبووە، بەڵام لە ساڵی ١٩٩٤ ئاشتبوونەتەوە، کەچی بنەماڵەکەی دیکە ئێستا تەقەیان لە موقەدەم رزگارکردووە کە خزمی نزیکی یەکدیشن و ژن و ژنخوازی لەنێوانیاندا هەیە".  رووداو پەیوەندیکرد بە گوتەبێژی پۆلیسی سلێمانییەوە، بەڵام ژمارەکەی بەردەست نەبوو، کەسوکاری بریندارەکەش تاوەکو ئێستا سکاڵای یاساییان تۆمارنەکردووە، بەڵام دەڵێن: "دەزانین تەقەکەرەکان کێن و بێگومان سکاڵا تۆمار دەکەین".