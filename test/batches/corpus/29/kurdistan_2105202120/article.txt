بۆیە چاوەڕوان دەکرێت لیژنەی ناوەندیی وەرگرتنی گەنمی جووتیاران لە عێراق وادەی دەستپێکردنی پرۆسەی وەرگرتنی گەنمی جووتیارانی هەرێمی کوردستان دیاری بکات.  نەوزاد شێخ کامیل، بەڕێوەبەری گشتیی بازرگانیی هەرێمی کوردستان بە تۆڕی میدیایی رووداوی گوت، "لەو بڕوایەداین لە ساڵی رابردوو کەمتر وەرنەگرن، بەڵام داواشمان کردووە ئەمساڵ ٦٤٠ هەزار تۆن گەنممان لێ وەربگرن، ئێمە بۆ دیاریکردنی ئەو بڕە لەسەر هێڵین و چاوەڕێین لەم نزیکانەدا بەپێی ئەو رێژەیەی بۆمان دیاریکراوە، بڕەکەمان پێ بڵێن".  لەبارەی وەرگرتنی گەنم لە باشوور و ناوەڕاستی عێراق، نەوزاد شێخ کامیل دەڵێت، "لە مەخموور دەست بە وەرگرتنی گەنم کراوە. دوو هەفتەیە لە ناوچەکانی ناوەڕاست و باشووری عێراق دەست بە وەرگرتنی گەنم کراوە، چونکە ئەوان زووتر گەنمیان پێگەیشتووە".  لە هەرێمی کوردستاندا زیاتر لە هەشت سایلۆی فەرمی هەن: لە پارێزگای سلێمانی سایلۆکانی پیرەمەگروون، رانیە، چەمچەماڵ و سەیدسادق؛ لە هەولێر تەنیا لەسەر رێگەی شەمامک سایلۆ هەیە؛ لە دهۆکیش سایلۆکانی فایزە، شێخان و زاخۆ هەن.  نەوزاد شێخ کامیل گوتیشی، "لە پارێزگای هەڵەبجە سایلۆ نییە، بەڵام بەنکەر هەیە کە زیاتر لە ١٠ هەزار تۆن گەنم دەگرێت. ئەمساڵ بڕیاردراوە لەسەر پشکی وەزارەتی بازرگانی و پیشەسازیی حکومەتی هەرێمی کوردستان سایلۆی بۆ دروستبکرێت".  بەرهەمی گەنمی جووتیارانی هەرێمی کوردستان لە ساڵی ٢٠٢٠ دا ٢ ملیۆن و ٤٠٠ هەزار تۆن بوو، کەچی حکومەتی عێراق تەنیا ٣٩٠ هەزار تۆنی لێ وەرگرت.  ئەمساڵیش نرخی وەرگرتنی گەنمی پلە یەک لە عێراق بە ٦٤٠ هەزار دینار دیاریکراوە، نرخی گەنمی پلە دووش ٥٣٠ هەزار دینارە، نرخی گەنمی پلە سێش ٤٧٠ هەزار دینارە.  وەزارەتی کشتوکاڵی هەرێمی کوردستان دەڵێ؛ پرۆژەی ستراتیژی بەبازاڕکردنی گەنمی جووتیاران ٧٠ % ـی تەواو بووە؛ پرۆژەکە لە ٤٠ سایلۆ پێکدێت کە هەریەکەیان ٥ هەزار تۆن گەنم دەگرێت و دوو کارگەی ئاردیشى لەگەڵدایە کە هەریەکەیان رۆژانە ١٠٠٠ تۆن گەنم وەردەگرن.