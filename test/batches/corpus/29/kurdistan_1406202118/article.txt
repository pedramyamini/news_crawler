رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند "دوای ئەوە سەردانی وەزیرانی پلاندانان و شارەوانی و داراییمان کرد، دواجار بڕیاردرا کە پرۆژەی چارەسەری کەمئاویی چەمچەماڵ بکرێتە گرنگترین و ستراتیژیترین پرۆژەی ساڵی ٢٠٢١، سوپاس بۆ هەموولایەک، بە هیواین بەزووترین کات پرۆژەکە بکرێتە بواری جێبەجێکردنەوە".  قایمقامی چەمچەماڵ ئاماژەی بەوەش کرد، کۆمپانیای دانا غاز ئەو پرۆژە بۆ خەڵکی سنوورەکە بە گرنگ دەزانێت و بەشێوەیەکی زارەکی بەڵێنیان داوە ئەوانیش هاوکاربن و کێشەکە بە هەموولایەک چارەسەر بکرێت.  لە نووسراوێکی وەزارەتی شارەوانیدا بە ژمارە (٢٦٠٩) کە لە ٢٤ - ٠٥ - ٢٠٢١ ئاراستەی ئەنجوومەنی وەزیران کراوە، پێشنیاز کراوە بە تەرخانکردنی زیاتر لە حەوت ملیۆن و ٦٨١ هەزار دۆلار بۆ هەڵکەندنی ژمارەیەک بیری ئیرتیوازی لە ناوچەی کانی شەیتان و بەستنەوەی بە هێڵی ئاوی چەمچەماڵەوە، هاوکات لە خاڵی دووەمدا وەکو چارەسەری بنەڕەتی کێشەی ئاوی چەمچەماڵ پێشنیازی جێبەجێکردنی پرۆژەی ئاوی گۆپتەپە - چەمچەماڵ دەکات.  کۆتایی مانگی ئایار قایمقامی چەمچەماڵ رایگەیاند، ناوەندی چەمچەماڵ و ناحیەکانی شۆڕش و تەکیە بەدەست نەبوونی ئاوی شیرینەوە دەناڵێنن و هەفتەی یەک جار ئاو بە ماڵان دەدرێت، گوتیشی "لە هاویندا دوو هەفتە جارێک دەتوانین ئاو بە ماڵان بدەین".