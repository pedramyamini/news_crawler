عەلی رەشید، سەرۆکی ئەنجومەنی پارێزگای هەولێر بە تۆڕی میدیایی روداوی راگەیاند، رۆژی دووشەممە، هەر سێ سەرۆکی ئەنجوومەنی پارێزگاکانی هەولێر، دهۆک و سلێمانی لەسەر داوای ڤاڵا فەرید، وەزیری هەرێم بۆ کاروباری پەرلەمان کۆبووینەوە و باسی گرفتی کەمئاوی و گرینگترین پێشهاتەکانمان کرد لە پارێزگاکانی کوردستان  سەرۆکی ئەنجومەنی پارێزگای هەولێر ئاشکرای کرد، لەو کۆبوونەیەدا ڤالا فەرید، کە وەزیری هەرێمە، ئەرکی سەرپەرشتیکردنی ئەنجوومەنی پارێزگاکانی پێسپێردرا و ئێستا پۆستەکەی بووەتە "وەزیری هەرێم بۆ کاروباری پەرلەمان و ئەنجوومەنی پارێزگاکان".   عەلی رەشید گوتیشی: "دەربارەی کەمئاوی لە پارێزگاکانی هەرێمی کوردستان گفتوگۆ کراوە و سەرەڕای وشکەساڵی، بەشێکی گرفتەکە بۆ لەکارکەوتن یان وشکبوونی بیرەکان و هەروەها زیادەڕۆییکردن لە بەهەدەردانی ئاو لەلایەن بەشێک لە هاونیشتمانییان گەڕێندرایەوە".  سەرۆکی ئەنجوومەنی پارێزگای هەولێر ئاماژەی بەوەشکرد، پێشتر بە نووسراوی فەرمی حکومەتی لە کێشەی کەمئاوی ئاگادارکردبووەوە و پێشبینیش دەکات کە دوو مانگی داهاتوو کێشەی کەمئاوی گەورەتریش بێت.