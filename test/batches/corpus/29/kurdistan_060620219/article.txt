ئەمڕۆ یەکشەممە ٠٦ - ٠٦ - ٢٠٢١ سەرۆکایەتیی کۆماری عێراق لە راگەیێندراوێکدا ئاماژەی بە رووداوەکەی بەرەبەیانی دوێنی لە چیای مەتینا کرد و رایگەیاند، "گوتەبێژی سەرۆکایەتیی کۆمار کشانەوەی ھێزەکانی تورکیا لە ناوچەکانی ھەرێمی کوردستان و موسڵ بە پێویست دەزانێت، چونکە بوونی ئەو ھێزانە پێچەوانەی ھاوسێیەتی باش دەکات و رێککەوتننامە نێودەوڵەتییەکانیشە. "  لە بەشێکی دیکەی راگەیێندراوەکەدا لەبارەی بوونی پەکەکە لە هەرێمی کوردستان و هێرشکردنە سەر تورکیا هاتووە، "دەستوور رێگرە رێگەنادات خاکی عێراق ببێتە سەرچاوەی ھەڕەشە بۆسەر دراوسێکان. "  سەرۆکایەتیی کۆماری عێراق بایەخی بەهێزکردنی پەیوەندی لەگەڵ تورکیا لەسەر بنەمای بەرژەوەندیی هاوبەش دووپاتدەکاتەوە، وەکو لە راگەیێندراوەکەدا هاتووە، پێویستە چارەسەری کێشەکانی سنوور و دۆسیەی ئەمنی لەنێوان ھەردوو وڵات، بە رێگەی ھاوئاھەنگی و لە یەکدی تێگەیشتن بێت و رەچاوی رێزگرتن لە سەروەری و دوور لە کاری یەکلایەنە بکرێت.  دوێنێ لە هێرشێکدا بۆ سەر کەمپی مەخموور سێ کەس گیانیان لەدەستدا، لە راگەیێندراوەکەدا ئاماژە بەوە دراوە و رایدەگەیێنێت، "ھێرشکردنە سەر ناوچەکانی کامپی مەخموور مەترسیدارە بۆ ژیانی هاووڵاتیان و ئاوارەکان و، ناکۆکیشە لەگەڵ یاسا نێودەوڵەتی و مرۆییەکان. "     دوێنێ کاژێر ٠٢: ٠٠ ـی بەرەبەیان لە چیای مەتینا ئۆتۆمبێلێکی هێزەکانی پێشمەرگە تەقییەوە و پێنج پێشمەرگە شەهید و حەوتی دیکەش بریندار بوون، وەزارەتی پێشمەرگە لەبارەی رووداوەکە راگەیێندراوێکی بڵاوکردەوە و رایگەیاند، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "     لەلایەکی دیکەوە هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".     هەروەها پێشتر سەرۆکایەتیی هەرێمی کوردستان لە راگەیێندراوێکدا لەبارەی شەهیدبوونی پێنج پێشمەرگە دەڵێت، "به تووندى سه‌ركۆنه‌ى ئه‌و هێرشه ده‌كه‌ين كه به‌ره‌به‌يانى ئه‌مڕۆ چه‌كدارانى PKK له ناوچه‌ى مه‌تينا له سنوورى ئامێدى كرديانه سه‌ر پێشمه‌رگه"     مەسرور بارزانی، سەرۆکوەزیرانی هەرێمی کوردستان "بە تووندی هێرشی ئەمڕۆی پەکەکە بۆ سەر پێشمەرگە سه‌ركۆنه و شەرمەزار" دەکات و داوای یەکدەنگیی دژی "ئەم دەستدرێژییە" دەکات.     سەرۆکوەزیرانی هەرێمی کوردستان هەروەها داوا لە پەرلەمانی کوردستان و لایەنە سیاسییەکان دەکات "بە یەکدەنگیی لە دژی ئەم دەستدرێژییە بووەستنەوە".     دەقی راگەیێندراوی سەرۆکایەتیی کۆماری عێراق:   سەرۆکایەتی کۆمار بەنیگەرانییەوە چاودێری پێشھاتە نەخوازراوەکانی ھەرێمی کوردستان دەکات و سەرکۆنەی ئەو ھێرشانە دەکات، کە رۆژی شەممە ٥ی حوزیران، کرانە سەر ھێزەکانی پێشمەرگە، لەناوچەی ئامێدی پارێزگای دھۆک و لە ئاکامدا چەند شەھید و بریندارێکی ھێزەکانی پێشمەرگەی لێکەوتەوە.   وتەبێژی سەرۆکایەتی کۆمار، جەختدەکاتەوە کە پێویستە ئەو رووداوە ئازاربەخشانە بەکۆتابێن. بوونی ھێزی چەکداری پارتی کرێکارانی کوردستان لەناو خاکی عێراق و ھەرێمی کوردستان نایاساییە و پێویستە سنوورێک بۆ ئەو دەسدرێژیانە دابنرێت کە مەترسی بۆ ئەمنی هاووڵاتییان و ئاسایشی عێراق دروست دەکات. دەستوور رێگرە رێگەنادات خاکی عێراق ببێتە سەرچاوەی ھەڕەشە بۆسەر دراوسێکان.  وتەبێژی سەرۆکایەتی کۆمار، پێداگری دەکات لەسەر، بنەبڕکردنی ھەموو ئەو زیادەڕۆییانە و پێشێلکردنی سەروەری عێراق دەکەن، لەم رووەوە کشانەوەی ھێزەکانی تورکیا لە ناوچەکانی ھەرێمی کوردستان و موسڵ بە پێویست دەزانێت، چونکە بوونی ئەو ھێزانە پێچەوانەی ھاوسێیەتی باش دەکات و رێککەوتنامە نێودەوڵەتییەکانیشە، ھەروەها ھێرشکردنە سەر ناوچەکانی کامپی مەخمور مەترسیدارە بۆ ژیانی هاووڵاتیان و ئاوارەکان، و ناکۆکیشە لەگەڵ یاسا نێودەوڵەتی و مرۆییەکان.  سەرۆکایەتی کۆمار، بایەخی بەهێزکردنی پەیوەندی لەگەڵ تورکیای دراوسێمان دووپاتدەکاتەوە لەسەر بنەمای بەرژەوەندی هاوبەش، کە پێویستە چارەسەری کێشەکانی سنوور و دۆسیەی ئەمنی لەنێوان ھەردوو وڵات، بەرێگای ھەماھەنگی و لەیەکتری تێگەیشتن بێت و رەچاوی رێزگرتن لە سەروەری و دوور لە کاری یەکلایەنە. لەم پێوەدانگەوە عێراق دووپاتیدەکاتەوە کە نابێت ببێتە مەیدانی یەکلاکردنەوەی ناکۆکییەکانی دەرەوە، ھەروەک چۆن رێگەنادات خاکەکەی بکرێتە مۆڵگەی پەلاماردانی ھیچ کەس و لایەنێک.