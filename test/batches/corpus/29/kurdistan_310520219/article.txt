ئەمڕۆ دووشەممە، ٣١ی ئایاری ٢٠٢١، ئەبوبەکر سلێمان، ئەندامی سەرکردایەتیی یەکگرتووی ئیسلامی و بەرپرسی مەڵبەندی دووی یەکگرتوو لە هەولێر بە تۆڕی میدیایی رووداوی راگەیاند "ئەو کۆبوونەوانەی لە چەند رۆژی کۆتایی ئەم مانگە لەگەڵ ژمارەیەک سەرۆکهۆز و کەسایەتییەکانی هۆزەکان کراون، لەسەر داوای خۆیان بووە".  بە گوتەی ئەو ئەندامەی سەرکردایەتیی یەکگرتووی ئیسلامیی کوردستان "ماوەیەکی زۆرە سەرۆکهۆز و کەسایەتییەکان داوای کۆبوونەوە و بینینی مامۆستا سەلاحەدین دەکەن، بەڵام بەهۆی ڤایرۆسی کۆرۆنا مامۆستا سەلاحەدین کۆبوونەوەکانی دوادەخست. "  رۆژانی ٢٩ و ٣٠ی ئەم مانگە، سەلاحەدین بەهائەدین، ئەمینداری گشتیی یەکگرتووەی ئیسلامی کوردستان، دیداری لەگەڵ سەرۆکهۆزەکانی بابۆڵی، هەنارەیی و ژمارەیەک لە کەسایەتییەکانی هۆزەکانی مەنتک و سیان کرد.  ئەو بەرپرسەی یەکگرتووی ئیسلامی کوردستان کە ئامادەبووەیەکی کۆبوونەوەکان بووە، بۆ رووداو رەتیکردەوە ئەو دیدارانە بانگەشەی پێشوەختەی هەڵبژاردن بێت و بەمەبەستی کۆکردنەوەی دەنگ بێت بۆ هەڵبژاردنی ئەنجوومەنی نوێنەرانی عێراق کە بڕیارە رۆژی ١٠ - ١٠ - ٢٠٢١ بەڕێوەبچێت.  هەروەها ئاماژەی بۆ ئەوەکرد، حیزبەکەی پەیوەندیی پتەوی لەگەڵ هۆزەکان هەیە و ئەوانیش رۆڵی یەکگرتوویان بەرزنرخاندووە لە ئاشتەوایی کۆمەڵایەتی، جگە لە رۆڵی جێبایەخی لە پەروەردە، لەڕووی کۆمەڵاییەتیشەوە هەڵوێستەکانی یەکگرتووی ئیسلامییان بۆ پێکەوەژیان و قایمکردنی بنەمانکانی پێکەوەژیان بە گرنگ زانییەوە.