رووداوەکە ئێوارەی رۆژی ٢٤ی ئەم مانگە روویداوە. موقەدەم حاتەم زوبێر، بەڕێوەبەری بەڕێوەبەرایەتی ئاسایشی رواندز بە تۆڕی میدیایی رووداوی راگەیاند "رووداوەکە دروست کاژێر ٠٥: ٠٠ی ئێوارە روویداوە و شەڕەکەش بەهۆی کێشەیەکی کۆمەڵایەتی لەنێوان خێزانێکی کورد و خێزانێکی دیکەی عەرەب کە خەڵکی نەجەف بوون روویداوە. "  بەڕێوەبەری بەڕێوەبەرایەتی ئاسایشی رواندز دەڵێت، چەند خولەکێک دوای شەڕەکە تیمەکانی ئاسایش گەیشتوونەتە شوێنی رووداوەکە "بەڵام کاتێک ئەوان گەیشتوونەتە شوێنەکە لەنێوان خۆیاندا کۆتاییان بە کێشەکە هێناوە و کاسبکار و گەشتیارانی دیکەش یارمەتیدەربوون بۆ ئەوەی شەڕەکە زیاتر گەورە نەبێت. "  دەشڵێت، "لە شەڕەکەدا هیچ جۆرە چەکێک بەکارنەهێنراوە و هیچ کەسیش بریندارنەبووە هەردوو لایەنیش [خێزانە کورد و عەرەب] ـەکە سکاڵایان تۆمارنەکردووە. "  "لە کاتی شەڕەکە ٣ ملیۆن و ٧٠٠ هەزار دیناری یەکێک لە گەشتیارە عەرەبەکان بزردەبێت"  بەگوتەی بەڕێوەبەری بەڕێوەبەرایەتی ئاسایشی رواندز لە کاتی شەڕەکەدا یەکێک لە گەشتیارەکان بەناوی (حەلیمە) بڕی سێ ملیۆن و ٧٠٠ هەزار دیناری لێبزردەبێت "دواتر لەلایەن کەسێکەوە کە ناسیاوی یەکێک لە ئاسایشەکانی سەر بە بەڕێوەبەرایەتی ئاسایشی رواندزە پارەکە دەدۆزرێتەوە و دواتر بەڕێزەوە دەدرێتەوە بە ژنەکە. "  بارزان محەممەد، بەڕێوەبەری گەشتوگوزاری سۆران بە تۆڕی میدیایی رووداوی راگەیاند، نازانن هۆکاری شەڕەکە چی بووە "بەڵام شەڕەکە لەنێوان دوو خێزانی کورد و عەرەب روویداوە، دواتر لەلایەن بەشێک لە کاسبکار و گەشتیارانی دیکە نێوبژی کراون و نەیانهێشتووە شەڕەکە برینداری لێبکەوێتەوە. "  سەید دیار سەید غەفوور، کاسبکارێکی هاوینەهەواری بێخاڵە و چێشتخانەی هەیە، ئەوکاتەی شەڕەکە روویداوە لەوێ بووە و بە رووداوی راگەیاند "سەرەتای رووداوەکە کەمێک لە شوێنی شەڕەکەوە دووربم، بەڵام دواتر بینیم قەرەباڵخی و دەنگەدەنگ پەیدابوو و منیش چوومە نێو شەڕەکە و ناوبژیوانیم کرد، لەگەڵ چەند کەسێکی دیکە نەمانهێشت شەڕەکە گەورە بێت. "  ئەو کاسبکارە داوای لە لایەنی پەیوەندیدار کرد کە بەردەوام ئاسایش یاخود پۆلیس لە سەیرانگەکە هەبێت "بۆ ئەوەی کێشەی هاوشێوەی ئەوە هەبوو زوو بتوانن کێشەیە چارەسەر بکەن و گەورە نەبێت. "   بەڕێوەبەری بەڕێوەبەرایەتی ئاسایشی رواندزیش دەڵێت، ئەوان لە رۆژانی قەرەباڵخدا بەردەوام کارمەندی ئاسایش دەنێرنە سەیرانگەکانی سنووری رواندز "بڕیارمانداوە لە رۆژی ١ - ٠٦ - ٢٠٢١ ـەوە بەردەوام کارمەندی ئاسایش لەنێو سەیرانگەی بێخاڵ و سەیرانگەکانی دیکە هەبێت. "  هاوینەهەواری بێخاڵ دەکەوێتە سنووری قەزای رەواندز لە پارێزگای ھەولێر، ١١٢ کیلۆمەتر لە ھەولێرەوە دوورە و دەکەوێتە رۆژھەڵاتی تاڤگەی گەلی عەلی بەگ. خەڵکی لە سەرەتای بەھارە تا کۆتایی ھاوین سەردانی دەکەن، بەتایبەتی خەڵکی ناوچەکانی ناوەڕاست و باشووری عێراق و خەڵکی دەرەوەی عێراق.