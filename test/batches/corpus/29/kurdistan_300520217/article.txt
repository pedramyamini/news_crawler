عەبدوڵڵا ئاکرەیی، بەرپرسی پەیوەندییەکانی نێوان حکومەتی هەرێمی کوردستان و ئێران بە رادیۆی رووداوی راگەیاند: "لەم دواییانەدا شاندە ئێرانییەکان زۆر هەوڵیان دا کە کۆمپانیای فڕۆکەوانیی ماهان دەست بە گەشتەکانی بکاتەوە. ئەوە بوو هەفتەی رابردوو وەزیری ناوخۆ رەزامەندیی دا کە ماهان گەشتەکانی بۆ هەولێر دەست پێبکاتەوە، هەر بەو جۆرەی لە سەرانسەری عێراقدا دەستی پێکردووەتەوە. رۆژی هەینی یەکەمین فڕۆکەی ماهان لە فڕۆکەخانەی هەولێر نیشتەوە. ئیدی هەفتانە دوو رۆژ گەشت دەکات؛ هەینی و یەکشەممە بۆ هەولێرە. لە سلێمانییش کۆمپانیای دیکە هەیە کە هێڵی ئاسمانیی قشمە کە هەفتەی دوو رۆژ گەشت دەکات. "  دوای ئەوەی زیاتر لە ساڵێک گەشتی ئاسمانیی نێوان هەرێمی کوردستان و کۆماری ئیسلامیی ئێران بەهۆی کۆرۆناوە راگیرا، رۆژی ٢٠٢١/٠٥/٠٢ گەشتەکان دەستیان پێکردەوە.  بەرپرسی پەیوەندییەکانی نێوان حکومەتی هەرێمی کوردستان و ئێران گوتی: "ماهان هەوڵی ئەوە دەدات کە لە سلێمانییش دەست بە گەشتەکانی بکاتەوە کە لەوێ ببنە دوو کۆمپانیا: ماهان و قشم. رەنگە بەم نزیکانە ماهان لەوێیش دەست بە گەشت بکاتەوە. ئێستا هەوڵی ئەوە دەدرێت کە جگە لەو دوو گەشتەی ماهان بۆ هەولێر، گەشتی دیکەیش بۆ ورمێ و دوورگەی کیش هەبێت، چونکە خەڵکێکی زۆر بۆ چارەسەری نەخۆشی دەچنە ورمێ و کیشیش ناوچەیەکی گەشتوگوزارییە. "  لەبارەی ئەوەیشی کە ژووری بازرگانیی سنە گلەیی ئەوەی کردووە بازاڕی هەرێمی کوردستان بۆ کاڵا تورکییەکان یەکلایی بووەتەوە و شوێن بۆ کاڵاکانی ئەوان کەمبووەتەوە، عەبدوڵڵا ئاکرەیی گوتی: "من پێم وانییە کە وابێت. ئێستا سێ سنووری فەرمیمان لەنێواندایە کە ئاڵوگۆڕی بازرگانیی باشیان تێدا دەکرێت کە پەروێزخان، باشماخ و حاجی ئۆمەرانن. ئەوان نیگەرانی ئەوەن کە حکومەتی عێراق بازگەی داناوە و ناهێڵێت کاڵا ئێرانییەکان بەرەو ناوەڕاست و باشووری عێراق بڕوات. ئەوەیش بە بیانووی ئەوەی گوایە لە ئێرانەوە کاڵا بە قاچاخ و بە کوالێتیی خراپ دێت. ئێمە لەگەڵ ئێرانییەکان و کۆنسوڵگەری قسەمان کردووە و ئێرانییەکان دەڵێن بە هیچ شێوەیەک شتی وانییە و ئەگەر کاڵای خراپ و قاچاخ لە سنوورەکانەوە بێنە ناوەوە، پێمان بڵێن و رێگەی لێ دەگرین. "  لە سەرەتای بڵاوبوونەوەی کۆرۆنا گەشتە ئاسمانییەکانی نێوان عێراق و ئێران راگیران، دواتر بۆ ماوەیەک دەستیپێکردووە، بەڵام زۆری نەخایاند لەبەر زیاتر تەشەنەکردنی کۆرۆنای گۆڕاو، لیژنەی باڵای تەندروستیی و سەلامەتی نیشتمانیی عێراق بڕیاریدا گەشتەکانی بۆ بەریتانیا، نەمسا، بەلجیكا، دانیمارك، فینلەندا، فەرەنسا، جۆرجیا، ئەڵمانیا، یۆنان، ئیرلەندا، لۆكسمبۆرگ، سلۆڤاكیا، ئیسپانیا، بەڕازیل، ئەمریكا، هیندستان، ئوستڕالیا، ژاپۆن، باشووری ئەفریقا، زامبیا و ئێران رابگرێت.