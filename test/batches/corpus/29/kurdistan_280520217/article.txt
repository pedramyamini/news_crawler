رۆژی سێشەممە ٣٠ ئاداری ٢٠٢١، دووەم دانیشتنی دادگا لەبارەی دۆسیەی ئەحمەد کایا، هاوسەرۆکی پێشووی شارەوانیی شارۆچکەی ئەرخەنی لە هەشتەمین دادگای سزا قورسەکانی ئامەد بەڕێوەچوو، دەستەی دادوەران بڕیاریان دا کە ئەحمەد کایا بێتاوانە.   دوای ئەوەی لە وادەی یاساییدا هیچ تانەیەک لە بڕیاری دادگا نەدرا، رۆژی ٧ی نیسانی ٢٠٢١ بڕیاری بێ تاوانی کایا بە یەکجاری یەکلابووەوە و رێگای تانەدان لە بڕیارەکە داخرا. دواتر پارێزەرەکانی ئەحمەد کایا داواکارییان پێشکەشی وەزارەتی ناوخۆ و پارێزگای ئامەد کرد بۆ ئەوەی کایا وەک سەرۆکی شارەوانیی ئەرخەنی بگەڕێتەوە سەر کارەکەی.    بەڵام پارێزگای ئامەد نووسراوێکی ئاراستەی هەمان دادگا کرد و تێیدا ئاماژەی بەوەدا، ئاگای لەو بڕیارە نییە و  پێدەچێت تانە لە بڕیارەکە بدەن. هەروەها بە پاساوی ئەوەی لەوانەیە بڕیارەکە زیان بە کەرتی گشتی بگەیێنێت و داوایان لە دادگا کرد جێبەجێکردنی بڕیارەکە رابگرێ. دادگاش لەسەر داواکاری پارێزگای ئامەد بە بڕیارەکەی خۆیدا چووەوە دەرگای واڵا کرد بۆ تانەدان لە بڕیارەکە.   ئەحمەد کایا هاوسەرۆکی پێشووی شارەوانیی شارۆچکەی ئەرخەنی، بە پاساوی بەشداریکردنی لە کۆبوونەوەکانی بانگەشەی هەڵبژاردن، ئاهەنگی نەورۆز، پرسەی گەریلایەکی پەکەکە سکاڵای لەسەر تۆمارکرابوو.    ئەحمەد کایا، یاریدەدەری سەرۆکی گشتیی پارتی ئینسان و ئازادی لە هەڵبژاردنە خۆجێییەکانی ٣١ی ئاداری ٢٠١٩ بەربژێری هاوپەیمانی پارتە کوردستانییەکانی باکووری کوردستان بوو و لەسەر لیستی هەدەپە بووە هاوسەرۆکی شارەوانیی شارۆچکەی ئەرخەنی.   کایا، رۆژی ٢٣ی ئاداری ٢٠٢٠ بەهۆی ئەو تۆمەتانەی درابوونە پاڵی، بە فەرمانی وەزارەتی ناوخۆی تورکیا لەسەر کار لادرا و قایمقامی شارۆچکەی ئەرخەنی وەک قەیووم لە شوێنی دانرا.  ئەحمەد کایا دواتر لەلایەن تیمەکانی ئاسایشی ئامەد دەستبەسەرکرا و دوای وەرگرتنی گوتەکانی لە بەڕێوەبەرایەتیی ئاسایش بە فەرمانی داواکاری گشتیی ئامەد ئازادکرا.   پارتی دیموکراتی گەلان، هەدەپە ٣١ی ئاداری ٢٠١٩ لە هەڵبژاردنی شارەوانییەکاندا شارەوانییەکانی ٣ گەورەشار، ٥ شار، ٤٥ شارۆچکە و ١٢ شارەدێی بەدەستهێنا و بووە خاوەنی ٦٥ شارەوانی.   هەر لە سەرەتاوە بەڵگەنامەی کارکردن بە ٦ شارەوانیی هەدەپە نەدرا، بۆ ٥٩ شارەوانییەکە، تاوەکو ئێستا قەیووم لەسەر ٥٢ یان دانراوە، سەرۆکی ٢ شارەوانی لەلایەن هەدەپە دوورخرانەوە، ئەو دوو سەرۆکشارەوانییە سەرەتا دەستیان لە هەدەپە کێشایەوە و دواتر چوونە سەر لیستی ئاکپارتی. ئێستا تەنیا ٥ شارەوانی بەدەست هەدەپەوە ماون.   لە ١٩ی ئابی ٢٠١٩ دانانی قەیوم لە شوێنی سەرۆکشارەوانییەکانی هەدەپە دەستیپێکرد، تاوەکو ئێستا قەیوم بۆ سێ گەورە شارەوانی، پێنج شارەوانیی شار، ٣٣ شارۆچکە و ٧ شارەدێی هەدەپە دانراون.  هەروەها تاوەکو ئێستا ٧٢ هاوسەرۆکی شارەوانی هەدەپە دەستبەسەرکراون، ٣٧ هاوسەرۆکی شارەوانی کە ١٩ یان هاوسەرۆکی ژنن، خراونەتە زیندانەوە.  ١٥ هاوسەرۆکی شارەوانی لە زیندانەکانن، لەم ژمارەیە ٧ هاوسەرۆکیان ژنن. هەروەها لەو ماوەیەدا سزای بەندکردن لە ماڵەوە بەسەر ٧ هاوسەرۆکی شارەوانی ئەو پارتەدا سەپێنراوە.   بێجگە لە لادانی هاوسەرۆکانی ئەو شارەوانییانە، ٨٠٧ ئەندامی ئەنجوومەنی شارەوانییەکانی هەدەپە لە کارەکانیان دوورخراونەتەوە.  بەگوێرەی راپۆرتی هەدەپە کە لە ١٨ی ئابی ٢٠٢٠ بڵاوکراوەتەوە، ژمارەی دەنگی ئەو شارەوانیانەی هەدەپە کە قەیوومیان لەسەر دانراوە ٤ ملیۆن و ٢٦٨ هەزار دەنگ بووە. دوای دانانی قەیووم لەسەر شارەوانیی قەرس، کە هاوسەرۆکەکەی ئایهان بیلگەن بوو و لە ٣٠ ئەیلولی ٢٠٢٠، کۆی دەنگی ئەو شارەوانییانەی هەدەپە کە قەیوومیان لەسەر دانراوە گەیشتە ٤ ملیۆن و ٣٢٠ هەزار دەنگ.