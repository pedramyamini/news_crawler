سەرکۆ ئازاد گەڵاڵی، بڕیاردەی لیژنەی وزە و سامانە سرووشتییەکان و پیشەسازی و بازرگانی لە پەرلەمانی کوردستان بە رادیۆی رووداوی راگەیاند: "پێویستە بازاڕ چاودێری بکرێت. سیاسەتی حکومەت بەرامبەر بە جووڵەی بازرگانی ناڕوونە، لەبەر ئەوەی بەشێکی بەرپرسان لە پاڵ کاری سیاسی و حوکمڕانیدا بازرگانی دەکەن و لە رووی بازرگانییەوە کاریگەرییان لەسەر کەسانی بڕیاربەدەستی ناو حکومەت هەیە. "   بەشێکی پەرلەمانتاران باس لەوە دەکەن کە لە دەروازە سنوورییەکاندا بەهەدەردانێکی زۆری سامانی حکومی هەیە و باجێکی زۆر لە بازرگانان وەردەگیرێت.  بڕیاردەی لیژنەی وزە و سامانە سرووشتییەکان و پیشەسازی و بازرگانی گوتی: "ئێمە سەردانی هەموو دەروازە سنوورییەکانی هەرێمی کوردستانمان کردووە، ٩٧ %- ٩٩ % ی جووڵەی بازرگانیمان هاوردەکردنە. حکومەت لە جیاتی ئەوەی کارئاسانی بکات بۆ ئەوەی نرخی ئەو کاڵا هاوردەکراوانە کەم ببنەوە، بە ٢١ جۆر پارە لەو بارە بازرگانییانە وەردەگرێت. "  هەروەها حەسەن رەحیم، بازرگانی خۆراک بە رادیۆی رووداوی گوت: "هەندێک باج لەسەر کۆمپانیا ناوخۆییەکان زیاد کراون کە هاووڵاتی ئاگای لێیان نییە. بۆ نموونە لەسەر هەندێک کۆمپانیا ٥٠٠ % باج زیادی کردووە کە پێنج هێندەی دوو ساڵ پێش ئێستایە. لە دەروازە سنوورییەکاندا کۆمەڵێک پارە وەردەگیرێن کە هەر نازانیت هی چین. "  سەرکۆ ئازاد گەڵاڵیش ئاشکرای کرد کە لە نزیکەی شەش هەزار کارگە زیاتر لە سێ هەزار کارگەی ناوخۆیی داخراون و، بەهۆی ئەو باج و کرێ زۆرەی کارەبا کە لەسەریانە بەشێکیان رۆیشتوون بۆ باشوور و ناوەڕاستی عێراق.  لە بازاڕەکانی هەرێمی کوردستاندا نرخی زۆربەی کاڵا و شتەمەکەکان بە شێوەیەکی بەرچاو زیاد بووە کە زیاتر هۆکارەکەی بۆ زیادبوونی نرخی دۆلار بەرامبەر بە دینار دەگەڕێنرێتەوە.  سەرکۆ ئازاد گەڵاڵی گوتی: "وەزیری بازرگانیمان بانگ کرد و رەخنەی ئەوەمان گرت کە بۆچی نرخی کاڵاکان بەو جۆرەیە. دەیگوت: ' ئێمە پارەی بەنزینمان نییە بۆ ئەوەی لیژنەکانمان لە شارەکان بۆ چاودێریی بازاڕ بگەڕێن، بەتایبەتی لە قەزا و ئیدارە سەربەخۆکان.' "  حەسەن رەحیمیش گوتی: "لە کاتی زیادبوونی نرخی دۆلار بەرامبەر بە دیناردا گرانبوونی کاڵاکان شتێکی ئاساییە، چونکە رێژەی زیادبوونی نرخەکە بەرچاوە و کەم نییە کە ٢٠ % ـە. لە هەندێک کاتیشدا هەر گرانبوونی دۆلار بەرامبەر بە دینار مەرج نییە؛ کاڵاکانیش بەپێی داخوازی گۆڕانکاری لە نرخیاندا دروست دەبێت. کاڵای خۆراکیی وەکو رۆن و شەکر بۆرسەی جیهانییان هەیە. واتە پەیوەندییان بە بازاڕێکی جیهانییەوە هەیە. چەدا داخوازییان لەسەر بێت ئەوەندە نرخیان زیاد دەبێت. کاتێک نرخی رۆن و شەکر گران دەبێت، تەنیا کاریگەریی لەسەر خۆیان نییە، بەڵکو هەموو ئەو کاڵایانەی رۆن و شەکر لە دروستکردنیاندا بە کار دەهێنرێن گران دەبن. "  لە ماوەی کەمتر لە مانگێکدا نرخی سووتەمەنی، بە تایبەتی بەنزین، لە بازاڕەکانی هەرێمی کوردستاندا بە شێوەیەکی بەرچاو گران بوو کە ئەوەیش گەلەیی هاونیشتمانییانی بەدوای خۆیدا هێناوە.  سەرکۆ ئازاد گەڵاڵی گوتی: "لەبارەی پرسی بەرهەمە سووتەمەنییەکانیشەوە ئێمە لە هەرێمی کوردستاندا پاڵاوگەمان هەیە کە قەیوان و بازیان لە سلێمانی و کۆمپانیاکانی کار و لانازیش لە هەولێر و دەوروبەری کە کار بۆ حکومەتی هەرێمی کوردستان ناکەن و نەوتی رەش لە دۆرەوە دەهێنن و دەیکەن بە بەنزین. ئەگەر حکومەتی هەرێمی کوردستان بتوانێت پاڵاوگەی حکومی دابنێت و پێداویستییەکانی ناوخۆیان پێدابین بکات، ئیتر کارناکاتە سەر ئەوەی ترسمان هەبێت لەم گۆڕانکارییانە کە بە ناوی زیادبوونی نرخی دۆلارەوە باس دەکرێن. "  بەشێکی زۆری بەنزین لە دەرەوەی هەرێمی کوردستانەوە هاوردە دەکرێت کە چەند کۆمپانیایەک مۆڵەتی ئەو کارەیان هەیە.