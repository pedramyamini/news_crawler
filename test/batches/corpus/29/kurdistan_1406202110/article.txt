حکومەتی هەرێمی کوردستان بە نووسراوی ژمارە  ٦٦١٣، کە لە ٩ی حوزەیرانی ٢٠٢١ دەرچووە، بڕیاری هەڵوەشاندنەوەی دەوامی نۆرەی لە دیوانی سەرۆکایەتی ئەنجوومەنی وەزیرانی هەرێمی کوردستان دا، کە بەهۆی رێوشوێنەکانی بڵاوبوونەوەی زۆری ڤایرۆسی کۆرۆنا لەساڵی ٢٠٢٠ وەکو رێگەچارەیەک دابووی.  لە بڕیارەکەدا کە ئومێد سەباح، سەرۆکی دیوانی ئەنجوومەنی وەزیرانی رۆژی ١٣ی حوزەیران واژۆی کردووە، هاتووە: "لەبەر بەرژەوەندی گشتی و باشتر راییکردنی کاروباری هاووڵاتیان، کاری پێویست ئەنجامبدەن بۆ نەهێشتنی دەوامی بە نۆرە (تناوب)ی فەرمانبەران و پابەندکردنییان رۆژانە بە کاتەکانی دەوامی فەرمی".  هەروەها لەبارەی پابەندنەبوون بە بڕیارەکەوە ئەوە هاتووە: "بەپێچەوانەوە رێکاری یاسایی دەگیرێتەبەر بەرامبەر فەرمانبەری سەرپێچیکار بەپێی یاسای رێکاری فەرمانبەرانی دەوڵەت و کەرتی گشتی ژمارە ١٤ی ساڵی ١٩٩١ی هەموارکراو".  یوسف عوسمان عەوێنەیی، سەرۆکی یەکێتی فەرمانبەرانی کوردستان بە تۆڕی میدیایی رووداوی راگەیاند: "ئەو بڕیارە تەنیا فەرمانگەکانی دیوانی سەرۆکایەتی ئەنجوومەنی وەزیران دەگرێتەوە". گوتیشی: "حکومەت خەریکی دیراسەکردنە کە دەوامی نۆرە لە سەرجەم فەرمانگەکان نەهێڵێت، بەڵام دەبێت زۆر وردبێت لەبڕیاردان لەسەر ئەم پرسە و پەلە نەکات".  یوسف عوسمان عەوێنەیی گوتیشی: " حکومەت کاتێک بیەوێت بڕیاری وا بدات دەبێت تەواو لە رەوشی بڵاوبوونەوەی کۆرۆنا دڵنیابێت، چونکە دواجار بەرپرس دەبێت بەرامبەر بە گیانی هەموو فەرمانبەران، لەگەڵ ئەوەشدا ئەو بڕیارە کاتێک دەدرێت بتوانێت مووچەی فەرمانبەران بەبێ لێبڕین و لەکاتی خۆی بدات، هەروەها بەرزکردنەوەی پلەی فەرمانبەران بگەڕێنێتەوە".  وەزارەتی ناوخۆی حکومەتی هەرێمی کوردستان لە ٢٤ی ئۆکتۆبەری ٢٠٢٠ و بەپێی راگەیێنراوی ژمارە ٥٢ بڕیاری پەیڕەوکردنی نۆری لە دەوامی فەرمانبەران دا و سەرۆكی فەرمانگەكانی حكومەتی هەرێمی كوردستان سەرپشكکران بە مەبەستی دەستنیشانكردنی رێژەی پێویست بۆ دەوامكردنی فەرمانبەران و رەچاوكردنی سیستەمی نورە (مناوبە) بەشێوەیەك نەبێتە هۆی خاوبوونەوە یان كەمتەرخەمی لەو خزمەتگوزارییانەی كە پێشكەش بە هاووڵاتیان دەكرێت.