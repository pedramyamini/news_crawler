ئەحمەد محەممەد، گوتەبێژی دەستەی ژینگەی هەرێمی کوردستان لە کاتی بەشداریکردنی لە گفتوگۆی رۆژانەی تۆڕی میدیایی رووداو، کە رۆژان ئەبوبەکر پێشکەشی دەکات، لەبارەی کاریگەری شەڕی تورکیا و پەکەکە لەسەر ژینگەی کوردستان، رایگەیاند: " تۆپباران و بۆردوومانکردنی ناوچە سنوورییەکان کاریگەری زۆری لەسەر ژینگە هەبووە، لە ماوەی ١٠ ساڵی رابردوو بەهۆی بۆردوومان و هۆکارە ناوخۆییەکان ئاگرێکی زۆر کەوتووتەوە، سەرووی ملیۆنێک دۆنم لە دراستان سووتاوە، تەنیا لە ساڵی ٢٠٢٠ نزیکەی ٢٧٨٠ رووداوی ئاگرکەوتنەوە روویانداوە، ٣٥ % ی ئەو ئاگرکەوتنەوانە هۆکارەکەی بۆردوومانکردنی ناوچە سنوورییەکان بووە لەلایەن وڵاتانی دراوسێ".  ئەحمەد محەممەد دەڵێت: "ئەم بۆردوومانانە کاریگەریی زۆری هەبووە لەسەر کەمبوونەوەی دار و درەخت و رێژەی سەوزایی و بەرزبوونەوەی پلەکانی گەرماو بە بیابانبوونی ئەو ناوچانە، هەمەجۆری زیندەوەران کە ماڵەکانی ئەوان دارستانەکانە بەهۆیەوە سەرگەردان و بێماڵ دەبن، رێژەیەکی زۆر لە گازە ژەهراوییەکان تێکەڵ بە هەوا دەبێت و لە بەرامبەردا گازی ئۆکسجین کەمدەبێت کە پێویستییەکی سەرەکی مرۆڤە".  بە گوتەی گوتەبێژەکەی دەستەی ژینگەی هەرێمی کوردستان ئەوان لە ماوەی رابردوودا لە دەستەی ژینگە بەهاوکاری لەگەڵ وەزارەتی کشتوکاڵ توێژینەوەیەکیان لەسەر کاریگەریی سووتان لەسەر زەویدا کردووە و دەڵێ: "بۆمان دەرکەوت کە ئەو زەویانەی دەسووتێن کاریگەری لەسەر سیفەت و پێکهاتەی خاکەکە لە رووی فیزیایی، بایۆلۆجی و کیمیایی دەبێت، ئەو بەروبوومانەشی تێیاندا دەچێندرێن بە شێوەیەکی زانستییانە چەکەرە ناکەن، دواتر کاریگەری لەسەر کۆی ئەو بەروبوومە دەبێت کە لە وەرزی داهاتوودا دەچێندرێت".  سەبارەت بە رێگرییەکان و پاراستنی ئەو ناوچانە لە سووتان و کەمرکردنەوەی زیانە ژینگەییەکان، ئەحمەد محەممەد گوتی: "لە ماددەی ٣٣ی دەستووری عێراقدا باس لە فەراهەمکردنی ژینگەیەکی تەندروست و پارێزگاریکردن لە ژینگەو هەمەجۆری زیندەوەران کراوە کە ئەرکی دەوڵەتە، بۆیە ئێمە داوا لە حکومەتی عێراق بە تایبەتیش وەزارەتی دەرەوەی عێراق دەکەین لەگەڵ هاوتاکانیان لە ئێران و تورکیا کار لەسەر ئەو بابەتە بێنە دەنگ بۆ ئەوەی کەمترین زیان بەر ئەو ناوچە سنووریانە بکەوێت".