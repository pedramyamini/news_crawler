فازڵ ئیبراهیم، بەڕێوەبەری کەشناسی و بومەلەرزەزانی هەرێمی کوردستان لە لێدوانێکدا بە تۆڕی میدیایی رووداوی راگەیاند، " بەپێی پیشبینییەکانی ئێمە پلەکانی گەرما لە ئەمڕۆوە تاوەکو کۆتایی هەفتە وەکو خۆی دەمێنێتەوە، بەڵام لە هەفتەی داهاتوو پلەکانی گەرما دوو بۆ سێ پلە بەرزدەبێتەوە و لە گەرمیان و کەرکووک دەگاتە ٤٥ بۆ ٤٦ پلە و لە پارێزگاکانی هەولێر و سلێمانی و دهۆک لەنێوان ٤٢ بۆ ٤٣ پلەی گەرمی دەبێت، ئیدی وەرزی هاوین پلەکانی گەرما لە سەروو ٤٠ دەمێنێتەوە و ئەمساڵ بەهۆی کەمیی رێژەی بارانباراین و وشکەساڵییەوە پلەکانی گەرما بەرزتر دەبن".  بەڕێوەبەری کەشناسی دەشڵێت، ئەمساڵیش وەکو ساڵانی رابردوو پێشبینی دەکرێت لە کۆتایی مانگی تەمموز و سەرەتای مانگی ئاب پلەکانی گەرما بۆ سەروو ٥٠ پلە لە هەندێک لە ناوچەکانی هەرێمی کوردستان بەتایبەت گەرمیان و کەرکووک بەرزببێتەوە.  بەڕێوەبەری کەشناسی و بومەلەرزەزانی هەرێمی کوردستان لە باسی دەستپێکی وەرزی هاوین ئاماژەی بەوە کرد لە ساڵی ٢٠١٥ ەوە پلەکانی گەرما ساڵانە بەرزدەبێتەوە و بەوپێیە ئەمساڵ لە هاوینی ساڵی پار گەرمتر دەبێت.  بەپێی پێوانە فەلەکییەکان ئەمڕۆ دووشەممە ٢١ی حوزەیرانی ٢٠٢١ کاژێر ٠٦: ٣٢ ئێوارە بە کاتی هەولێر دەستپێکی وەرزی هاوینە لەنیوەگۆی زەوی کە ناسراوە بە دیاردەی هەڵگەڕانەوەی Summer Solstice، لەو رۆژەدا ماوەی رۆژ لەنێو هەرێمی کوردستان بۆ ١٤ کاژێر و ٢٨ خولەک درێژدەبێتەوە و شەویش بۆ نزیکەی ٩ کاژێر و ٢٣ خولەک کورت دەبێتەوە.  وەرزی هاوین بە رۆژی درێژ و شەوی کورت لە وەرزەکانی دیکە جیادەکرێتەوە لە نیوەگۆی باکووری زەویدا، بەڵام لە نیوەگۆی باشووری زەویی رۆژ کورت دەبێت و شەو درێژ دەبێت، لە زۆرینەی وڵاتانی جیھان ئەم وەرزە پشووی قوتابخانە و زانکۆکانی تێدایە، خەڵک لە رۆژئاوا بۆ رزگاربوون لەو گەرمایە روودەکەنە کەناری دەریا و نزیک سەوزاییەکان.