ئەمڕۆ یەکشەممە، ٣٠ی ئایاری ٢٠٢١، نەبەز ئیسماعیل، گوتەبێژی وەزارەتی ئەوقاف و کاروباری ئایینیی حکومەتی هەرێمی کوردستان، بە تۆڕی میدیایی رووداوی راگەیاند: "هەندێک لە کۆمپانیاکان کە ژمارەیان کەمە پڕوپاگەندە بڵاودەکەنەوە گوایە حەجی بازرگانی دەکەن، بەڵام هێشتا یەکلایی نەبووەتەوە کە بۆ ئەمساڵ حەج دەکرێت یان نا، دواتر وەزارەتی ئەوقاف و کاروباری ئایینی بەرپرسی ئەوەیە نەوەک کۆمپانیاکان، بۆیە هاونیشتیمانیان نەچن بەدەم ئەو رێکلام و پڕوپاگەندانەوە".  ساڵانە رێنوێنییەکانی حەج و عەمرە لەلایەن سعودیەوە دەردەچن و دواتر رێنوێنییەکان دەداتە وڵاتان. نەبەز ئیسماعیل دەڵێت: "تائێستا دەستەی باڵای حەج و عەمرەی عێراق لە هیچ شتێک ئاگاداری نەکردووینەتەوە کە ئایا حەج دەکرێت یان نا".  نەبەز ئیسماعیل گوتیشی، "هەر کۆمپانیایەک بانگەشە بۆ حەجی بازرگانی لە ئەمساڵدا بکات، ئەوا رێوشوێنی کارگێڕی و دواتر یاسایی بەرامبەر دەگیرێتەبەر و سزا دەدرێن".  قسەکانی گوتەبێژی وەزارەتی ئەوقاف و کاروباری ئایینیی هەرێمی کوردستان لەکاتێکدایە، بەهۆی بڵاوبوونەوەی ڤایرۆسی کۆرۆنا ساڵی ٢٠٢٠ فەریزەی حەج نەکرا.  ئەمڕۆ یەکشەممە، بەڕێوەبەرایەتیی حەج و عەمرەی هەرێمی کوردستانن راگەیێندراوێکی بڵاوکردەوە و دەڵێت: "وێرای ئامادەیی و پەرۆشی  بۆ پرۆسەکە بەردەوام لەگەڵ دەستەی باڵای حەجی عێراقی لەسەر ھێڵە بۆ زانینی دوایین بریاڕەکان و دەستکردن بە رێکارەکان بۆ حاجیانی ھەرێم".  هەروەها لە راگەیێندراوەکەدا هاتووە: "ھەندێکجار لێرە و لەوێ بە رێگەی راگەیاندن و سۆشیاڵمیدیا رێکلامی بەشێک لە کۆمپانیاکان دەبینرێن و پڕوپاگەندەی حەجی بازرگانی دەکەن و داوا لە ھاونیشتیمانیان دەکرێت خۆیان ناونووس بکەن بۆ ئەو مەبەستە، لێرەوە رایدەگەیێنین پرۆسەی فەریزەی حەج تەنیا لە رێگەی بەڕێوەبەرایەتیی گشتییەوە دەبێت، ھەروەھا ئاگاداری ئەو کۆمپانیایانە دەکەینەوە کە ئەم کارە نایاساییەیان کردووە، بەزووترین کات پڕوپاگەندەکانیان راگرن بەپێچەوانەوە رێکاری یاسایی و کارگێڕییان بەرامبەر دەگیرێتەبەر".