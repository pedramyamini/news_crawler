محەمەد سەعدەدین، بڕیاردەری لێژنەی دارایی پەرلەمانی کوردستان بە تۆڕی میدیایی رووداوی گوت: "رۆژی دووشەممە ئاوات شێخ جەناب، وەزیری دارایی حکومەتی هەرێمی کوردستان و عەبدولحەکیم خەسرۆ، سەرۆکی لێژنەی باڵای چاکسازییەکانی حکومەت سەردانی لێژنەکەمان دەکەن و پرسیاریان لەبارەی چاکسازییەکانی حکومەت لێدەکرێت، هەروەها لەبارەی بودجە و مووچەی مووچەخۆرانیشەوە پرسیاریان لێدەکرێت، لەنێویاندا پرسی لیبڕینی ٢١ % ی مووچە مووچەخۆران هەیە".  عومەر گوڵپی، ئەندامی لێژنەی دارایی پەرلەمانی کوردستان، بە (رووداو)ی گوت هاتنی وەزیری دارایی لە چوارچێوەی کۆبوونەوەی لێژنە پەرلەمانییەکەیە لەگەڵ چوار وەزیری حکومەتی هەرێمی کوردستان کە وەزیری دارایی دوایینیانە.  عومەر گوڵپی گوتیشی: "رێژە و ژمارەکان ئەوە دەردەخەن کە چاکسازییەکانی حکومەتی هەرێمی کوردستان بەسستی بەڕێوەدەچن و یاسای چاکسازی وەکو پێویست جێبەجێ ناکرێت، بۆ ئەو مەبەستە ئێمە پێشتر بۆ بەدواداچوونی هۆکارەکانی و کۆمەڵێک پرسی دیکە لەگەڵ وەزیرانی ناوخۆ، پێشمەرگە، کاروباری شەهیدان و ئەنفالکراوان کۆبووینەوتەوە کە لەگەڵ هەموویان سەرۆکی لێژنەی چاکسازی ئامادەبووە، بەیانیش کۆتایی پێدێت".  ئەو پەرلەمانتارە ئاماژە بەوەدەدات لە خانەنشینی نایاسایی و پاسەوانی و هێزی پێشمەرگە هیچ هەنگاوێکی کرداری نەنراوە و چاکسازییەکان لەمبارەیەوە لە سفرەوە نزیکن، سەبارەت بە کاروباری شەهیدانیش چاکسازییەکان لەنێوان ٤ % بۆ ١٢ % دەبێت، چاکسازییەکانی وەزارەتی ناوخۆش ئەوەیە تەنیا رێنماییەک دەرچووە و یەکەیەک دروستکراوە، هیچ پاسەوانێک رێکنەخراوەتەوە، بۆیە لەم وەزارەتەش رێژەکە لە سفرەوە نزیکە، "بۆیە بەگشتی رێژەی چاکسازییەکان و جێبەجێکردنییان زۆر زۆر کەمە".  بە گوتەی عومەر گوڵپی، کۆبوونەوەکانی لێژنەکەیان لەگەڵ ئەو چوار وەزیرەی حکومەت لەسەر راسپاردەی سەرۆکایەتیی پەرلەمانی کوردستانە، بۆیە لەپاش تەواوبوونی کۆبوونەوە لەگەڵ وەزیری دارایی، راپۆرتێک لەبارەی کۆبوونەوەکانییانەوە لەگەڵ وەزیرەکان دەدەنە سەرۆکایەتی پەرلەمانی کوردستان.  یاسای ژمارە ٢ی ساڵی ٢٠٢٠ی یاسای چاکسازی لە مووچە و دەرماڵە و بەخشین و ئیمتیازاتەکان و خانەنشینی لە هەرێمی کوردستان - عێراق، لە ١٦ی کانونی دووەمی ٢٠٢٠ لە پەرلەمانی کوردستان پەسەندکراوە، لە ٤ی شوباتی ٢٠٢٠، نێچیرڤان بارزانی، سەرۆکی هەرێمی کوردستان واژۆی لەسەر یاساکە کرد.