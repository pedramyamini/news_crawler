لە میانی بەڕێوەچوونی رێوڕەسمی کردنەوەی نووسینگەی دانەغاز هەڤاڵ ئەبوبەکر، پارێزگاری سلێمانی رایگەیاند: "پێمانوایە دانەگاز و وەربەهێنان لە بواری نەوتی بە تایبەتی گاز لە کوردستان و بە تایبەتیش لە ناوچەکەی ئێمە بە دیاریکراویش لە ناوچەی کۆرمۆر گرنگییەکی جیهانی و گەردوونی هەیە، ئێمە دەباتە سەر نەخشەی ژینگەی جیهانی و وزە و نوێیەکان کە ئێمە لە ساڵی ٢٠١٨ وە سلێمانیمان کردووە بە ئەندامی کارا لە پەیمانی نێودەوڵەتیی وزە نوێیەکان لە بروکسل".  بە گوتەی هەڤاڵ ئەبوبەکر ئەوان هانی کەرتی تایبەت و هاووڵاتیانی خۆیان داوە بۆ ئەوەی "وزەکانیان چ لە ئۆتۆمبێل، بۆ گەرمکردنەوە و ساردکردنەوە، چ بۆ کارپێکردنی کارگەکان بگۆڕن بە گازی شل و ئەو شێوازە نوێیەی لەگەڵ ژینگەدا دۆستە، دەتوانێت هاوئاهەنگ و هاوکاربێت بۆ بەکارهێنانی ئەم سەرمایە سرووشتییەی لە هەرێمی کوردستان هەیە".  پارێزگاری سلێمانی سوپاسی کۆمپانیای دانەگازی کرد بەو پێیەی "لە سەرەتاوە تاوەکو ئێستا زۆر باش کاریکردووە لە ناوچەیەکی کارەساتباردا، بە تایبەتی چەمچەماڵ کە پایتەختی شەهیدان و ئەنفالی هەرێمی کوردستانە و پێویستی بە دەستی ئاوەدانی زۆر هەیە، وڵاتەکەی ئێمەش بە تایبەتی لە ٢٠١٤ وە بۆ ئێستا لە قەیرانێکی دارایی و ئابووریی زۆر قوڵ و سەختدایە، پێویستییەکی زۆری بە پشتیوانیی کەرتی تایبەتی نیشتمانی و نێودەوڵەتیش هەیە".  هەڤاڵ ئەبوبەکر ئومێدی خواست لە چوارچێوەی ئەو پشتیوانیانەی دانەگاز پێشکەشی دەکات، "بیر لەو پێشنیازەی ئێمە بکاتەوە، لە رێگەی دانەگازەوە بە دەستپێشخەری ئەوان ئاوی گۆپتەپە بگەیێنین بە چەمچەماڵ، کە دەبێتە هۆی دروستکردنی ئاشتیی کۆمەڵایەتیی زۆر گەورە لە ناوچەکەدا و پشتیوانێکی گەورەی هەموو ئەو بواری سەرمایەگوزاری و وەبەرهێنارانە دەبێت کە سوپاس بۆ خودا دەستی تەکنیکی دانەگاز بەرەوپێشچوونی گەورە هەیە بە پشتیوانی وەزارەتی سامانە سروشتییەکان، ئومێد دەکەین بەرپرسانی ئەو کۆمپانیایە پێشنیازەکە بە هەند وەربگرێت، بە هەموومان کار بکەین لەسەر گەیاندنی هێڵی ئاو لە گۆپتەپەوە بۆ چەمچەماڵ".  هەر لە میانی رێوڕەسمەکە ئەحمەد موفی، بریکاری وەزارەتی سامانە سرویشتییەکان رایگەیاند: "بەرهەمهێنانی گاز تەنیا بۆ کۆمپانیا بەرهەمهێن نییە، بەڵکو سوودی بۆ حکومەتی هەرێم و خەڵکی کوردستان و بەهێزکردنی ئابووری هەرێمی کوردستانە، هەروەها گاز تەنیا واتای گاز، بەڵکو واتای وزەیە، وزەش واتای پیشەسازی و ئابووری و هەلی کار دەگەیێنێت. "   لە بەشێکی دیکەی قسەکانی ئەحمەد موفی دەڵێت، "کاتێک بەرهەمی گاز زیاد دەکات، بەرهەمی گاز دەهێنینە سەر ئاستێک کە بتوانین سوودی لێوەرگرین، دەتوانین وابکەین کارەبا زیاد ببێت، کە بە خۆشحاڵییەوە ٩٠ % زیاتر بەرهەمهێنانی کارەبا لە رێگەی گازی سروشتیەوەیە، کە ئێستا لە هەرێمی کوردستان رۆژانە ٤٤٠ ملیۆن پێ سێجا لە کێڵگەی کۆرمۆر بەرهەم دەهێندرێت، فراوانکردنی ئەو نووسینگەیەش هاوتەریبە لەگەڵ زیادکردنی پلانی بەرهەمهێنانی گاز، هیوادارین بتوانین ئەو پلانە بە سەرکەوتوویی ئەنجام بدەن، بە پاڵپشتی هەموو لایەک بۆ ئەوەی ٢٥٠ ملیۆن پێی سێجای دیکە لە کێڵگەی کۆرمۆر زیاد بکات".  کردنەوەی ئۆفیسی دانەگاز دوای ئاسانکردنی رێوشوێنەکانی دژی ڤایرۆسی کۆرۆنا دێت. کۆمپانیاکە پلانێکی بەرفراوانی پەرەپێدانی کێڵگەکانی هەیە بۆ بەرزکردنەوەی ئاستی بەرهەمهێنانی گازی سرووشتی لە هەرێمی کوردستان لە ٤٤٠ ملیۆن پێی سێجا کە ئێستا بەرهەمیدەهێنێت بۆ ٩٠٠ ملیۆن پێ سێجا تاوەکو ٢٠٣٠.