بەرەبەیانی ئەمڕۆ لە هێرشێکدا پێنج پێشمەرگە شەهید و چواری دیکەش بریندار بوون، عەمید دلێر زێباری لەبارەی وردەکاریی رووداوەکە بە تۆڕی میدیایی رووداوی راگەیاند، "بەیانی ئەمڕۆ هێزێکی پێشمەرگە جووڵەی پێکراوە بۆ ئەوەی بچن سەری ئامێدی بگرن، بە داخەوە لە دەستپێکدا تی ئێن تییەک لە سەر رێگەکەیاندا پێیاندا دەتەقێتەوە، پاشان مووشەکێک ئاراستەی هێزەکانی پێشمەرگە دەکرێت".  لە بەشێکی دیکەی قسەکانیدا عەمید دلێر زێباری دەڵێت، "ئەو بارودۆخەی ئێستا هەرێمی کوردستان بە تایبەت پارێزگای دهۆک بە دەستیەوە دەناڵێنێت، بەهۆی هاتنی سوپای تورکیا دەستبەسەرداگرتنی هەندێک ناوچە، جووڵاندنی ئەو هێزانەش بۆ ئەوە بووە ئەو ناوچانە پارێزراو بن خەڵک زیاتر هەست بە ئارامی بکەن، ئەو شوێنە ستراتیژیەش کە بەسەر ناوچەکە دەڕوانێت کۆنترۆڵی بکەن. "  میدیای پەکەکە دەڵێت، "هێزێکی پێشمەرگە و هێزێکی عێراقی بە یەکەوە ویستوویانە پێشڕەوی بکەن"،  عەمید دلێر زێباری لەو بارەوە دەڵێت، "هێزەکانی پێشمەرگە بە تەنیا بوون و هێزەکانی زێرەڤانی بوون. سەبارەت بە ئێمە وەکو هێزی پاسەوانی سنووری عێراق، ئەو خاڵەی کۆنترۆڵکراوە بە دووری ١٤ کیلۆمەتر دەکەوێتە هێڵی سنووری، کە زنجیرە چیای مەتینە لە ئامێدی، بۆیە لە کاتی چوونی ئەو هێزەی پێشمەرگە پاسەوانی سنووریان لەگەڵ نەبووە. "  لەبارەی هۆکاری جووڵەی هێزەکانی زێرەڤانی لەو ناوچەیە بەرپرسی لیوای یەکی پاسەوانی سنوور دەڵێت، "دیارە کە سوپای تورکیا هاتووەتە ناو خاکی هەرێمی کوردستان، ئەو جووڵەیەی پێشمەرگەش بۆ ئەوە بووە هەندێک ناوچەی ستراتیژی بگرێت بۆ ئەوەی خەڵکی ئەو ناوچانە پارێزراوبن لە هاتنی سوپای تورکیا و هەم هەست بە ئارامی بکەن، چونکە ئەم چیایانە شوێنی ستراتیژی و زۆر بڵندن. "  لەبارەی ئەوەی کە ئایا هێزەکانی پاسەوانی سنوور دەچنە ئەو ناوچانە بۆ رێگریکردن لە رووداوی لەو جۆرە، عەمید دلێر زێباری دەڵێت، "هێزەکانی پاسەوانی سنوور کە سەر بە وەزارەتی ناوخۆی حکومەتی فیدراڵە، پلان هەبووە و جوڵەشمان کردووە و چەند شوێنێکیشمان گرتووە و بووینەتە ئاستەنگ لەبەردەم سوپای تورکیا بۆ ئەوەی زیاتر بێنە ناوەوە، هەر لە ناحیەی باتیفا، دەرکار، کانی ماسێ و زۆر شوێنی دیکە لە بەرزاییەکانی ناوچەکە کۆنترۆڵکراون بۆ ئەوەی سوپای تورکیا زیاتر پێشڕەوی نەکات بۆ نێو خاکی هەرێمی کوردستان".  وەزارەتی پێشمەرگە لەبارەی هێرشەکە راگەیێندراوێکی بڵاوکردەوە و ئاماژەی بەوە دا، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "  هەروەها هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".  عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون".  سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند: "هێزێکی پێشمەرگەی زێرەڤانی لە چیای مەتین کەوتوونەتە بۆسەیەکی پەکەکە و ٥ پێشمەرگەمان شەهیدبوون و چواری دیکەش بریندارن".