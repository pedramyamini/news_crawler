پۆلیسی راپەڕین رایگەیاند، بەرەبەیانی ئەمڕۆ دووشەممە کاتژمێر ٧: ٣٠ خولەک پۆلیسی فریاکەوتنی پشدەر کەسێکیان دەستگیرکرد کە هەڵیکوتاوەتە سەر خاوەنی نووسینگەیەکی ئاڵوگۆڕی دراو، پاشان بەداری کارەبا هێرشی کردووەتە سەری و شوێنەواری ٣ برینیش بەسەریەوە هەیە.  پۆلیسی راپەڕین ئاماژەی بەوەکردووە، دوای دەستگیرکردنی و لێکۆڵینەوە لەگەڵیدا، تۆمەتبارەکە دانی بە تاوانەکەیدا ناوە و بە گوتەی خۆی، "کاژێر ٢: ٠٠ی شەو بە گوریس لەسەربان چووەتە ناو حەوشەی تاوانلێکراو بۆ پارە، لەوێ ماوەتەوە تاوەکو کاژێر ٧: ٣٠ خولەکی بەرەبەیانی، تاوەکو ئەو کاتەی خاوەنی نووسینگەکە ئۆتۆمبێلەکەی ئیش پێدەکات بەمەبەستی چوونی بۆ بازاڕی ئاڵوگۆڕی دراوەکان و دەستبەجێ هێرشی کردووەتە سەری و چەندجارێک داری کارەبایی لێداوە، بەڵام خاوەنی نووسینگەکە بەرگریی لەخۆی کردووە و نەیتوانیوە جانتای پارەکەی لێبستێنێت".  خاوەنی نووسینگەکە پۆلیسی ئاگادارکردووەتەوە و گوتوویەتی، "ئەو کەسەی هێرشی کردووەتە سەری، چەند ماڵێک لە خۆیانەوە دوورە و بەسوود وەرگرتن لەسەربانی دراوسێکان دزەی کردووەتە حەوشەی ماڵیان".  تۆمەتبارەکە دارێکی کارەبایی، گوریسێکی ٨ مەتری، مۆبایلێک، دەستکێش، کڵاوێک و ماسکێکی پێبووە و دەستیان بەسەردا گیراوە، هەروەها بە ماددەی ٤٠٦ بڕگەی ٣١ و دۆسیەی لێکۆڵینەوە بۆ رووداوەکە کراوەتەوە و لێکۆڵینەوەش لەگەڵیدا بەردەوامه.