عەلی ئیسماعیل، ئەندامی لیژنەی پێوەری زیرەک لە وەزارەتی کارەبای حکومەتی هەرێمی کوردستان لە روونکردنەوەیەکدا دەڵێت: "بەدواداچوونی زۆرمان بۆ ئەو دەنگۆ و ناڕەزایەتیانە كرد، كە گوایە پارەی هەندێك هاوبەش زۆر هاتووەتەوە، لە ئەنجامدا دەركەوت، کە پێوەرە زیرەكەكە بە دروستی پارەی كارەباكەی خوێندووەتەوە. تەنیا قەرزەکانی کەڵەکەبوو و زیاد لە پێویست بەکارهێنانی كارەبا دەبێتە بەرزبوونەوەی نرخەکەی".  روونکردنەوەکە، لە پەیجی فەیسبووکی وەزارەتی کارەبا بڵاوکراوەتەوە. ئەو بەرپرسەی وەزارەتی کارەبا دەڵێت: "مانگی رابردوو ٢٥٠ هەزار ماڵ بە پێوەری زیرەك پسوولەی كارەبایان بۆ گەڕاوەتەوە و لەم مانگەشدا ٤٠٠ هەزار ماڵ پسوولەی كارەبایان پێدەدرێت".  هەروەها دەڵێت: "ئەو هاوبەشانەی سەرپێچیان لە پێوەرە كۆنەكە یان لە راكێشانی كارەبا كردووە، بەپێی ئەم پێوەرە نوێیە كۆتایی بەم سەرپێچیانە هاتووە، ئەمەش دادپەروەریی لە پێدانی كارەبا بە هاوبەشان مسۆگەر دەکات".  ئەو بەرپرسەی وەزارەتی کارەبا ئاماژەی بەوەداوە: "لە هەموو جیهاندا پرۆژەی پێوەری زیرەک ٧ - ٨ ساڵ جێبه‌جێ ده‌كرێت، بەڵام ئێمە لەماوەی ١ - ٢ ساڵ ئەم پرۆژەیە به خێراییه‌كى زۆر پێوانه‌یى جێبەجێی دەکەین".