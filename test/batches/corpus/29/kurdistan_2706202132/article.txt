ئومێد ئەحمەد، گوتەبێژی وەزارەتی کارەبا لە حکومەتی هەرێمی کوردستان بە تۆڕی میدیایی رووداوی راگەیاند "ئێستا رۆژانە ٣٣٠٠ بۆ ٣٤٠٠ مێگاوات کارەبا بەرهەم دەهێنین، خواستیش لەسەر بەکارهێنانی کارەبا بۆ ٤٥٠٠ مێگاوات زیادبووە؛ ئێستا ١٤ بۆ ١٥ کاژێر کارەبای نیشتمانی هەیە و هەموو هەوڵێکی خۆشمان دەدەین بڕی بەرهەمهێنانی کارەبا زیادبکەین".  گوتەبێژی وەزارەتی کارەبا، کە هاوکات بەڕێوەبەری کۆنترۆڵی کارەبای هەرێمی کوردستانە، هۆکاری بەرزبوونەوەی خواست لەسەر زیاد بەکارهێنانی کارەبای گەڕاندەوە بۆ "بەرزبوونەوەی پلەی گەرما و زیادبوونی خواست لەسەر بەکارهێنانی و لەکارکەوتنی چوار وێستگەی ١٠٠ مێگاواتی"، کە بەگشتی ٤٠٠ مێگاوات کارەبا کەمیکردووە.  هەروەها ئومێد ئەحمەد گوتیشی "تێکڕا لە ١٥ رۆژی یەکەمی ئەم مانگەدا رۆژانە ١٦ بۆ ١٨ کاژێر کارەبای نیشتمانی هەبووە، بەڵام ئێستا کەمبوونی ٤٠٠ مێگاوات کارەبا و بەرزبوونەوەی پلەی گەرمی و زیادبوونی خواست وایکردووە، ١٤ بۆ ١٥ کاژێر کارەبا هەبێت و لە هەندێک شوێن زیاتریشە".