حکومەتی هەرێمی کوردستان رایگەیاند، وەڵامى هەموو هاونیشتیمانییانی کوردستان دەداتەوە کە لە رێگەى تویتەرەوە پرسیار لەبارەى حکومەت و پڕۆژە و کار و چالاکییەکانى حکومەت دەکەن و دواتر لە لایەن جووتیار عادل، گوتەبێژی حکومەتی هەرێمی کوردستان وەڵامی پرسیارەکانیان دەدرێتەوە.  لە راگەیێندراوەکەدا هاتووە. لە کامپەینەکەدا هەر جارەى پرسێک دەوروژێنرێت بۆ ئەوەى هاونیشتیمانیان بزانن لەبارەى چییەوە پرسیار بکەن؛ یەکەمجار رێگە واڵا کراوە بۆ پرسیارکردن لەسەر بابەتی کشتوکاڵ و سەرچاوەکانی ئاو لە هەرێمی کوردستان و هاونیشتمانیان دەتوانن ئەو پرسیارانەی تایبەتن بەو بوارە ئاراستەی حکومەتی بکەن.  لەو بارەیەوە گوتەبێژی حکومەتی هەرێمی کوردستان و سەرۆکی فەرمانگەی میدیا و زانیاری بە هاونیشتمانیان دەڵێت، '' حکومەتی هەرێمی کوردستان، حکومەتی ئێوەیە و بۆ خزمەتی ئێوە دامەزراوە"، هەنگاوەکەشی بە مەبەستى ناسینى حکومەت بە وردى و نزیکی هێنایە سەر زمان تا هاونیشتیمانییان ئاشنابن بە پڕۆژە و پلانەکان و گوتیشى، "پرسیار ئاراستەی ئێمە بکەن و ئێمەش بە خۆشحاڵییەوە وەڵامی بەڕێزتان دەدەینەوە ''.