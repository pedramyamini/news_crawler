شەوی ٢٨ - ٠٦ - ٢٠٢١ کاژێر ٠٨: ٠٠ گەنجێکى دانیشتووى سەنتەرى قەزاى ئاکرێ بەناوى بیلال عوسمانی تەمەن ٣٦ ساڵ کە باوکى چوار منداڵە دەچێتە دەرەوە، دواى چەند کاژێرێک تەلەفۆنەکەى دادەخرێت.  کەسێکى نزیکى ئەو گەنجە بە تۆڕی میدیایی رووداوی راگەیاند: هەر شەوى رابردوو دەستمان بە  گەڕان کرد، شوفێرێکى تەکسى بە ئێمەی راگەیاند کە ئەو لەگەڵی سەرکەوتووە و بردوویەتی بۆ گوندى نێرگزین کە دوو کیلۆمەتر لە سەنتەرى ئاکرێ دوورە، ئەمڕۆش لە نزیک گوندەکە دەستمان بە گەڕان کرد و، تەرمەکەمان دۆزییەوە کە دیارە گوللەیەک بەر سەرى کەوتووە.  ئەو کەسەی کە نەیویست ناوى ئاشکرابکرێت ئەوەشی گوت کە بیلال عوسمان هیچ کێشەیەکی لەگەڵ کەس نەبووە و ئەوانیش سەریان سووڕماوە بەو هەواڵە، جارێ گومانیان لە کەس نییە.  عەقید رەشید محەممەد، بەڕێوەبەرى پۆلیسى ئاکرێ بە رووداوی راگەیاند، ئەوەی تاوەکو ئێستا دیارە ئەوەیە کە ئەو گەنجە بە گوللە گیانى لەدەستداوە، بەڵام هێشتا دیار نییە کە کوژراوە یان خۆى کوشتووە، بۆیە دەستیان بە لێکۆڵینەوە کردووە و دواتر زانیاریی زیاتر بڵاودەکەنەوە.