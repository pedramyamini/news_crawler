شەعبان خەلیل، بەڕێوەبەری ناحیەی دینارتەی سەر بە قەزای ئاکرێ بە تۆڕی میدیایی رووداوی راگەیاند، بەهۆی وشکەساڵییەوە دەریاچەی بریشۆ "گەلی زەنتا" لە سنووری ناحیەی دینارتە وشکیکردووە و بەهۆیەوە هەزاران ماسی مرداربوون.  شەعبان خەلیل گوتی: "سەرچاوەی دەریاچەکە کانیاوەکانی سنوورەکەیە، هەرچەندە ساڵانە لە وەرزی هاویندا کەمدەبووەوە، بەڵام ئەمساڵ بەهۆی وشکبوونی سەرچاوەکانییەوە، دەریاچەکە زوو وشکیکرد".  ناحیەی دینارتە یەکێکە لەو ناحیانەی کە بە کشتوکاڵی بەراو بەتایبەت برنج بەناوبانگە، بەڵام بەڕێوەبەری ناحیەکە دەڵێ: "بەهۆی وشکەساڵییەوە ئەمساڵ جووتیارەکان برنجیان نەکردووە و بۆ بەروبوومەکانی دیکەش، هەر جووتیارە و هەفتەی یەکجار ئاوی بۆ بەردەدرێتەوە.