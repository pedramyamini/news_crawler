پۆلیس زۆرجار هەوڵی دەستگیرکردنیان دەدات بۆئەوەی کۆتایی بەو دیاردەیە بێت، بەڵام منداڵە ئیشکەرەکان هەر کە پۆلیس دەبینن رادەکەن. رێکخراوی منداڵپارێزی کوردستان چاودێریی ئەو منداڵانە دەکەن کە لەلایەن پۆلیس دەستگیر دەکرێن بۆ ئەوەی لە هۆکاری کارکردن و باری کۆمەڵایەتییان بکۆڵێتەوە.  باسی منداڵی ئیشکەر دەکەین، ئەو منداڵانەی رۆژانە لەنێو بازاڕ و سەر شەقامەکان بە گەرمای هاوین و سەرمای زستان دەیانبینین.  لە هەموو شارەکانی هەرێمی کوردستان ئەو منداڵانە دەبینرێت کە بەدوای بژێویدا رادەکەن و بەردەوامیش لە دەستی پۆلیس هەڵدێن.  دیاردەکە لە سەرجەم شارەکانی هەرێمی کوردستان هەیە، بەڵام بەهۆی گەورەیی و بوونی هەلی کار و پارەی زیاتر، لە هەولێر دیاردەکە زۆرتر دەبینرێت. پەیامنێری رووداو دەیویست هەندێکیان بدوێنێت، بەڵام وا بەئاسانی قسەیان بۆ نەدەکردین، هەڵدەهاتن و دەترسان.  شاهینی تەمەن ١٣ ساڵ، دەگەڕێت تا ئەو پێڵاوانەی تۆز و خۆڵیان لێنیشتووە خاوێنیان بکاتەوە و رەنگیان بکا و شەوق و رەونەقیان پێبدات، سیمای ئەو بۆیاخ پیسی کردووە و ژیان بێرەحمانە هەرچی شەوق و رەونەق هەبێت لە سەرتاپای باڵای منداڵیی سەندووەتەوە.  رێکخراوی منداڵپارێزی کوردستان، رۆژانە تیمەکانیان لەگەڵ پۆلیسی رێککاری شاری هەولێر دەبن، توێژەری کۆمەڵایەتی رێکخراوەکە چاودێریی ئەو منداڵانە دەکەن کە لەلایەن پۆلیسەوە دەستگیر دەکرێن تاوەکو رادەستی دایک و باوکیان دەکرێتەوە.  تیمەکە دوو منداڵی تەمەن پێنج ساڵیان دەستگیرکرد کە لەنێو بازار عەلاگە دەفرۆشن، یەکێکیان ناوی ئەرکانە، توێژەرە کۆمەڵایەتییەکەی منداڵپارێزی کوردستانیش هەوڵ دەدات باری دەروونی هێور بکاتەوە و بەردەوام قسەی بۆ دەکات. زیاتر لە نیو کاژێر هەر دەگریا و هاواری بۆ دایکی دەکرد.  ئەوەندە تەمەنەکەی منداڵە، یومە یومە، دایکە دایکە هەر بەردەوام هاواری بۆ دەکرد. مامە دەمەوێت لەم پاسە دەربازم بێت، لەوپەڕی بێئومێدیدایە و بە خەیاڵی تەمەنی بچکۆلانەی، ئەو دۆخەی ئێستا تێیکەوتووە دایکی فریادرەسیەتی و هاکا پەیدا بوو.  هەندێکجار دەستی ناسک و بچکۆلەی منداڵەکان، لەدەست پۆلیسە چوارشانە و بەهەیبەتەکان دەردەچێت و تا هێزێک بۆ راکردن لە جەستەیاندا هەبێت خۆیان بەدەستەوە نادەن.  وێنەکانی ئەمڕۆ بەئاسانی لە یادەوەری ئەرکاندا ناسڕێنەوە، بەڵام رەنگە سەرەتایەک بێت بۆ داهاتوویەکی باشتر، هەر بە سەیرکردنی چاو، هەوڵی دەدا چیرۆکەکەی ئەمڕۆ بۆ خوشکە سێ ساڵانەکەی باسبکات کە کاک و برا گەورەکە تووشی چی بووە.  تیمەکە هەموو ئەو منداڵانە رادەستی دایک و باوکیان دەکاتەوە کە دەستگیریکردوون، ئەم منداڵە لەلایەن خوشک و براکانیەوە پێشوازییەکی گەرمی لێکرا، وەک ژەنەراڵێکی سەرکەوتوو لە جەنگدا، هەموویان بەخێرهاتنەوەیان کرد، هەشت خوشک و برای هەیە، جگە لەوەی گوزەرانی خێزانەکەمان بینی، بۆ دڵنیایی پرسیارمان لە دراوسێماڵەکانیش کرد.