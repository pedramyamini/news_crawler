ناسر هەرکی، ئەندامی ئەو لیژنەیەی کە پەرلەمانی عێراق بۆ بەدواداچوون و لێکۆڵینەوە لە زیانەکانی شەڕی تورکیا و پەکەکە لەسەر خاکی هەرێمی کوردستان پێکیهێنابوو بە رووداوی راگەیاند، لیژنەکە رەشنووسی کۆتایی خۆی لەبارەی شەڕی تورکیا و پەکەکە و زیانەکانی لەسەر خاکی هەرێمی کوردستان ئامادەکردووە و ئەمڕۆ دەکرێتە راپۆرت و دەدرێتە سەرۆکایەتی پەرلەمانی عێراق بۆ ئەوەی مەترسییەکانی ئەو لەشکرکێشییە، بوونی پەکەکە و قەرەبووکردنەوەی زیانلێکەوتووان بخرێتە بەرنامەیەکی کارەوە.  ناسر هەرکی گوتی: "لە راپۆرتەکەدا داوای بینینی مستەفا کازمی، فەرماندەی گشتیی هێزە چەکدارەکانمان کردووە و دەمانەوێ لە نزیکەوە باسی مەترسییەکانی ئەو شەڕە بۆ سەر خاکی عێراق بکەین و کێشەی گوندنیشانیشی پێبگەیێنین و حکومەتی عێراق بەرژدی بێتە سەر هێڵ و رێگە لە شەڕ بگرێت و زیانلێکەوتووانیش قەرەبوو بکاتەوە".  لە ٢٣ - ٠٤ - ٢٠٢١ سوپای تورکیا ئۆپەراسیۆنی ئاسمانی و زەوینی بۆ سەر ناوچەکانی ئاڤاشین، زاپ، مەتین و حەفتانین بۆ سەر گەریلاکانی پەکەکە دەستپێکردووە و بەهۆیەوە زیانێکی زۆر بەر گوندنشینانی سنوورەکە کەوتووە و چەند گوندێک چۆڵکراون.