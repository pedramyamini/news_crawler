ئارام شوانی گوتەبێژی بەڕێوەبەرایەتیی گەشتوگوزاری سلێمانی بە تۆڕی میدیایی رووداوی راگەیاند، بەپێی ئامارەکان، لە ماوەی دوو رۆژی پێش جەژن و سێ رۆژی جەژندا زیاتر لە ١٠٠ هەزار گەشتیار روویان پارێزگای سلێمانی کردووە، کە ٩٥ % ی خەڵکی ناوچەکانی خوارووی عێراق و ٥ % یش خەڵکی رۆژهەڵاتی کوردستان بوون.  گوتیشی، هاتنی گەشتیاران سوودی زۆری بۆ خاوەنکار و شوێنە گەشتیارییەکان و خاوەن هۆتێل و رێستۆرانتەکان هەبووە و لە ماوەی تەنیا پێنج رۆژدا زیاتر لە ٢٠ ملیۆن دۆلار داهاتیان هەبووە.  گوتەبێژی بەڕێوەبەرایەتیی گەشتوگوزاری سلێمانی ئاماژەی بەوەش کرد، پێشبینی دەکەن لە ماوەی رۆژانی داهاتووشدا هاتنی گەشتیار بۆ سنووری پارێزگای سلێمانی بەردەوام بێت و، دەشڵێت گەشتیاران بەزۆری روویان لە ناوچە گەشتیارییەكانی دووكان لە سنووری پارێزگای سلێمانی و ئەحمەدئاوا، ئاوێسەر و زەڵم لە سنووری پارێزگای هەڵەبجە كردووە.  لە ماوەی رۆژانی جەژندا، لە چوارچێوەی رێکارەکانی رووبەڕووبوونەوەی کۆرۆنا، بازگەکانی هەولێر و دهۆک بەڕووی گەشتیاراندا داخرابوون، بەڵام لە سلێمانی رێگە بە گەشتیارانی ناوچەکانی خواروو و باشووری عێراق درا سەردانی پارێزگاکە بکەن.