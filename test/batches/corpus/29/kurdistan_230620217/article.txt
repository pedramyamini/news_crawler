دیاری محەممەد، بەڕێوەبەری سەنتەری میترۆ بە رادیۆی رووداوی راگەیاند: "چۆن دەبێت رووداوی تەقەکردن ئاسایی بێت و کۆمەڵێک هێزی ئەمنی لەناو سەنتەری شار و لە شەقامێکی قەرەباڵخدا و لەناو هاووڵاتییاندا تەقە لە یەکدی بکەن و دواتریش بە ئاشتەواییەکی ئاسایی لەناو خۆیاندا رێکبکەونەوە، بەڵام رووماڵکردنەکەی قەدەخە بێت و رێگری لە رۆژنامەڤانان بکەن و هێرشیان بکەنە سەر؟ بە راستی ئەمە مەهزەلەیە. بۆیە داوا لە سەرۆکی لیژنەی ئەمنیی سلێمانی دەکەین کە لێکۆڵینەوە لەو کەسانە بکەن و سزای تووندیان بدەن کە ئەو سووکایەتی و هێرشانەیان کردووە. "  دیاری محەممەد ئاماژەی بەوە دا، لەگەڵ هەر خۆپێشاندان و ناڕەزایەتییەک و هەر رووداوێکدا رۆژنامەڤانان بەردەوام رێگرییان بۆ دروست دەکرێت تاوەکو نەتوانن رووماڵی پیشەییانەی خۆیان بکەن. لە کاتێکدا بە یاسای ژمارە ٣٥ی ساڵی ٢٠٠٧ پەرلەمانی کوردستان ئەو ئازادیەی بە رۆژنامەنووسان داوە کە رووماڵی هەموو چالاکی و رووداوێک بکەن.  شەوی دووشەممە ٢٠٢١/٠٦/٢١ لە گەڕەکی سەرچناری سلێمانی شەڕەتەقە لەنێوان دوو هێزی ئەمنیدا روویدا. رۆژنامەڤانان بۆ رووماڵکردنی چوونە شوێنی رووداوەکە، بەڵام لەلایەن هێزە ئەمنییەکانەوە هێرشیان کرایە سەر و تیمی رۆژنامەڤانیی رووداویش هێرشیان کرایە سەر و دەست بەسەر ئامێرەکانیاندا گیرا.  بەڕێوەبەری سەنتەری میترۆ گوتی: "بە داخەوە لەلایەن هێزە ئەمنیەکان و هەندێک کەس بە جلوبەرگی مەدەنییەوە هێرشیان کردووەتە سەر رۆژنامەڤانان و کەلوپەلی کۆمەڵێک رۆژنامەڤانانیش دەستی بەسەر داگیراوە و هەندێک کەناڵی راگەیاندنیش سووکایەتیان پێکراوە. تەنانەت هەندێک لە رۆژنامەڤانان بۆ ماوەیەک دەستبەسەر کراون. ئەمەیش پێمان دەڵێت کە بە داخەوە عاقڵیەتی مامەڵەی هێزە ئەمنییەکان لە هێرشکردنە سەر رۆژنامەڤانان گۆڕانکاریی بەسەردا نەهاتووە و بەردەوامە. "  سەنتەری میترۆ سەرەتای ساڵی ٢٠٢١ لە راپۆرتێکدا ئاماژەی بەوە دا کە رووداوەکانی پێشێلکردنی مافی رۆژنامەڤانان کەمبوونەتەوە.  بەڕێوەبەری سەنتەری میترۆ لەو بارەیەوە دەڵێت: "ئەگەرچی سەرەتای ئەمساڵ ئاماژەمان بەوە کرد کە بەراورد بە ساڵی رابردوو تا رادەیەک پێشێلکارییەکان بەرامبەر بە رۆژنامەڤانان کەم بووەتەوە، بەڵام ئاماژەیشمان بەوە کرد کە رەنگە ئەم کەمبوونەوەیە پەیوەندیی نەبێت بە گۆڕینی عەقڵیەتی هێزە ئەمنییەکان لە مامەڵەکردن لەگەڵ رۆژنامەنووسان، بەڵکو رووداوەکان و ناڕەزایەتییەکان کەم بوونەوەتەوە، ئەگەرنا کاتێک لە تاقیکردنەوەکاندا دەیانبینین و کە رووداوێکی لەم شێوەیە روودەدات دووبارە هێزە ئەمنییەکان دەگەڕێنەوە سەر پیشەکەی خۆیان کە رێگریکردن و هێرشکردنە سەر رۆژنامەنووسانە. "  لەبارەی هەوڵەکانی سەنتەری میترۆ بۆ داکۆکیکردن لە رۆژنامەڤانان دیاری محەممەد گوتی: "هەر سێ سەرۆکایەتییەکەی هەرێمی کوردستان و لایەنە سیاسییەکان هەموویان داکۆکی لە ئازادیی رادەربڕین و کاری رۆژنامەڤانی دەکەن، بەڵام بە داخەوە ئەو قسانە تەنیا لە چوار چێوەی درووشم و بەڵێندا ماونەتەوە و لە ئەرزی واقیعقدا نەبینراوە کە لێکۆڵینەوەی پێویست لەگەڵ ئەم کەسانەدا بکرێت کە تووندوتیژی بەرامبەر رۆژنامەڤانان دەکەن کە ئەمە هۆکارێکە بۆ دووبارەبوونەوەی پێشێلکارییەکان. "  بەڕێوەبەری سەنتەری میتڕۆ پێی وایە"دۆخی ئازادیی رادەربڕین ئێستا لە ئاستێکی زۆر خراپدایە و لە ساڵی رابردووەوە زیاتر لە ١٢ راپۆرتی نێودەوڵەتی بڵاوکراونەتەوە کە باس لە خراپیی رەوشی رۆژنامەڤانان دەکەن و هەرێمی کوردستان لەسەر نەخشەی رەشی ئەو وڵاتانەیە کە بۆ نەبوونی ئازادیی کاری رۆژنامەنووسی و ئازادیی رادەربڕین دەستنیشان کراون. "  هاوکات لەگەڵ ئەو پێشێلکارییانەی شەوی ٢٠٢١/٠٦/٢١ کرانە سەر رۆژنامەنووسان، رۆژی سێشەممە ٢٠٢١/٠٦/٢٢ دادگەی کەتنی دهۆک بڕیاری ساڵێک زیندانیکردن و پێبژاردنی ٢٤٠ هەزار دیناری بۆ رۆژنامەڤان و چالاکڤان ئومێد حەجی فەتاح، ناسراو بە ئومێد بەرۆشکی  دەرکرد. ئەویش بە تۆمەتی خراپبەکارهێنانی ئامێرەکانی پەیوەنییکردن و ماددەی ٢٤٠ی یاسای سزادانی عێراقی.  لەو بارەیەوە دیاری محەممەد، بەڕێوەبەری سەنتەری میترۆ دەڵێت: "لەگەڵ ئەوەی رێز لە هەموو بڕیارێکی دادگە دەگرین، هاوکات داوا دەکەین هەموو کەیسەکان لە رێگەی دادگەوە یەکلایی بکرێنەوە، بەڵام لەگەڵ ئەوەیشدا پێویستە بە پێوەرە نێودەوڵەتییەکان خەڵک دادگایی بکرێت. بەداخەوە لە هەرێمی کوردستان نەک لەو کەیسەدا، بەڵکو لە کەیسی ٥ سزادراوەکەی بادینانیشدا کۆمەڵێک ڕەخنە و تێبینی و سەرەنج هەبوون لەسەر شێوازی دادگاییکردنیان و ئەو بەڵگانەی لە دادگادا خرانە روو لەسەر ئەو تۆمەتانەی رووبەروویان کراوەتەوە و ئەو رێکارانەی کە لە کاتی دەستگیرکردنیاندا بەرامبەریان گیراوەتە بەر. "  شەوی ٢١ی حوزەیرانی ٢٠٢١ لە گەڕەكی سەرچناری سلێمانی شەڕەتەقە  لەنێوان دوو هێزی ئەمنیدا روویدا و بەهۆیەوە ١١ كەس بریندار بوون. بەپێی ئەو ڤیدیۆیانەی بۆ رووداو نێردراون، تەقەكردنەكە نزیكەی ٢٠ خوولەكی خایاندووە.