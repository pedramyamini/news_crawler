مویه‌سه‌ر حه‌جی، بەڕێوەبەری پەروەردەی شنگال بەشداریی بەرنامەی بەرپرسیاری کرد و گوتی، "منیش پاڵپشتی لە قوتابییەکان دەکەم کە ساڵانە تووشی ئەو کێشەیە دەبن، ساڵی رابردوو گوتمان سەردەمی کۆرۆنایە، بەڵکو ئەمساڵ چارەسەر ببێت، بەڵام ئەمساڵیش چارەسەر نەبوو".   بەڕێوەبەری پەروەردەی شنگال لەبارەی هەوڵەکانی وەزارەتی پەروەردە بۆ چارەسەری کێشەکان دەڵێت، "ئالان حەمەسەعید، وەزیری پەروەردە لەسەر خەتە بۆ چارەسەرکردن، بەڵام زەحمەتە کێشەی قوتابیان چارەسەر بکرێت، جوگرافیایی شنگال کە ٣٠٠ کیلۆمەتر لە دهۆک دوورە، پرسیارەکان بە زەحمەت دەگاتە قوتابیان، چونکە تاقیکردنەوەی کۆتایی ساڵ و نیشتمانی زەحمەتە و وەک تاقیکردنەوەکانی دیکە نییە".   ساڵانی پێشوو وەزارەتی پەروەردە هوتێل و شوێنی مانەوەی بۆ خوێندکاران دابیندەکرد، بەڕێوەبەری پەروەردەی شنگال لەو بارەوە دەڵێت، "وەزیری پەروەردە دەیەوێت چارەسەری کێشەی قوتابیان بکات بە مانەوەیان لە هوتێل یان خانوویێک، بەڵام رێژەی قوتابیانی نۆی بنەرەتی نزیکەی ٧٠٠ قوتابین کە بچووکن ناتوانن پشت بەخۆیان ببەستن، ئەوەش کێشەیەکە کە دەبێت بێتە چارەسەرکردن، ئەگەرچی تاقیکردنەوەکانی یەکی بنەڕەتی تاوەکو ١١ ـی ئامادەیی لە شنگال تاقیکردنەوە دەکەن، بەڵام تاقیکردنەوەی نۆی بنەرەتی و ١٢ی ئامادەیی زەحمەتە، چونکە مەترسی بڵاوبوونەوەی پرسیارەکان کە مەترسی هەیە بۆ سەرتاسەری کوردستان. "  لەبارەی پارێزگای موسڵەوە مویه‌سه‌ر حه‌جی دەڵێت، "ئێمە هیچ هاوئاهەنگییەکمان نییە لەگەڵ پارێزگای نینەوا بۆ هاوکاریکردنمان، منیش وەک فەرمانبەرک داواکارم لە لایەنی پەیوەندیدار کێشەی قوتابییەکان چارەسەر بکات، چونکە ئەوە کێشەی هەرێمی کوردستانە و قوتابییەکان لە خوێندنی کوردین. پێویستە هاوئاهەنگیی لەگەڵ حکومەتی عێراق  بکات کێشەکە چارەسەر بکات، خوێندن بۆ ساڵێک و دووان نییە، بەڵکو تاوەکو پەیمانگاش بەردەوام دەبێت، ئەگەر کێشەکە سیاسی و ئیداری چارەسەر نەکرێت قوتابیانی خوێندنی کوردی و خەڵکی شنگال زەرەمەند دەبن. "  بەشێک لە خوێندکارانی شنگال خوێندنیان بە زمانی کوردییە، بەڵام لەم ساڵانەی دواییدا ژمارەیان کەمی کردووە، لەبارەی هۆکارەکەیەوە مویەسەر حەجی دەڵێت، "بەهۆی ئەو کێشانەوە ئێستا خوێندکاری خوێندنی کوردی کەمیکردووە، جگە لە کێشەی قوتابیان و تاقیکردنەوەیان هیچ سەرپەرشتیارەکمان نییە چاودێریی خوێندن بکات، نزیکەی ٤٦ قوتابخانەمان لە شنگال هەیە، قوتابخانەکانیش پەروەردەی عەرەبی وەریگرتووە دەتوانێت کێشەمان بۆ دروستبکەن. "  هەروەها لەباری ئەگەری ئەوەی کە تاقیکردنەوە لە شنگال بکرێت حەجی مویەسەر دەڵێت، "ئەگەر تاقیکردنەوە لە شنگال ئەنجامبدرابووایە بۆ ئێمە و قوتابیانیش زۆرباش دەبوو، وەزارەتی پەروەردە بۆ رێگەیەکی یاسایی دەگەرێت لەپێناو چارەسەرکردنی کێشەی تاقیکردنەوەی قوتابیان. "