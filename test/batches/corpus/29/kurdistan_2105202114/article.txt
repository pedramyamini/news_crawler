نەبەز عەبدولحەمید، قایمقامی هەولێر بە تۆڕی میدیایی رووداوی راگەیاند: "بە بەڵگەوە بەدەستمان گەیشتووە کە چەند جۆر دەرمانی حکومی کە گومان دەکرێت دزیاری بێت، لەم دەرمانخانەیە دەستی بەسەرداگیراوە، بۆیە دەرمانخانە داخراوە".   لە بەشێکی دیکەی قسەکانیدا نەبەز عەبدولحەمید گوتی: بە هیچ شێوەیەک نابێت دەرمانی حکومی لە دەرمانخانە تایبەتەکان بە خەڵک بفرۆشرێتەوە. قایمقامی هەولێر سەرەبات بە داخستنی جاری یەکەمی دەرمانخانەکە دەڵێت: جاری یەکەمیش دەرمانخانەکە سەرپێچی هەبووە و "لە نێو دەرمانخانەکەی دەرزی لە خەڵک داوە".  "هۆکاری داخستنی دەرمانخانەکە هەرزانی دەرمانەکانە"  سەرچاوەیەک لە دەرمانخانەی سەروەران کە نەیویست ناوی ئاشکرا بێت بە رووداوی راگەیاند: "هۆکاری سەرەکیی داخستنی دەرمانخانەکە هەرزانی دەرمانە لەم دەرمانخانەیە لە چاو دەرمانخانەکانی دیکە و هەموو ئەو هۆکارانە کە بۆ داخستنی دەرمانخانەکە باسی دەکەن تەنیا بیانووە".  ئەو سەرچاوە دەشڵێت: "خەڵک لەبەر هەرزانیی دەرمانەکان زیاتر دێنە ئەم دەرمانخانەیە و ناچنە لای دەرمانخانەکانی دیکە، بۆیە خاوەن دەرمانخانەکان گلەیی لەمە دەکەن و بۆیە ناو بەناو دەرمانخانەکەم دادەخەن".  سەبارەت بە بابەتی دەرمانی حکومی گوتی: "ماوەیەک پێش ئێستا کەسێک ٥ دەرزی ئەنسۆلینی بۆ هێناین کە گوتی بۆ دایکم  بووە و ئەو پێویستی پێنەماوە بۆیە ئێوە بیبەخشن بەو کەسانە کە پێویستیان پێیە، بەڵام یەکێک لە کارمەندەکان بە هەڵە یەک لە دەرزیەکانی فرۆشتبوو".  ئەو سەرچاوەیە هەروەها گوتی: "ئەگەر ئێمە مەبەستمان فرۆشتنی دەرزی حکومی بووایە ئەوە زیاترمان دەهێنا، بەڵام ئەمە تەنیا هەڵەیەک بووە کە روویداوە. جاری پێشتر ٤ رۆژ دەرمانخانەکە بە بیانووی ئەوەی دەرمانی بێستیکەری تێدایە داخرا، بەڵام هەمووان دەزانن هەندێ دەرمان هەیە کە حکومەت پشکنینی بۆ ناکات، دەی گەر ئێمە ئەو دەرمانانە نەهێنین نەخۆشەکان چیبکەن؟ ئەو دەرمانانەش لە هەموو دەرمانخانەیەک هەیە".