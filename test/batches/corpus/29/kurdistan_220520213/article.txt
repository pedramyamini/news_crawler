ئاژانسی فەرمیی تورکیا بڵاویکردەوە، بەیانی ئەمڕۆ شەممە ٢٢ی ئایاری ٢٠٢١، لە گەڕەکی تاشی سەر بە شارۆچکەی گرێسۆر لە ئامەدی باکووری کوردستان لەنێوان دوو خێزان کە خزم و کەسوکاری یەکدین لەسەر چارەسەرنەکردنی کێشەی زەویوزاری کشتوکاڵی، دەمەقاڵێ روویداوە و دواتر بۆ شەڕە تەقە پەرەی سەندووە.   لە ئەنجامی شەڕ و پێکدادانی نێوان ئەو دوو خێزانە، نۆ کەس برینداربوون و هێزەکانی جەندرمەش دواتر چوونە شوێنەکە بۆ هێورکردنەوەی دۆخەکە و تەواوی گەڕەکەکەیان گەمارۆ دا و دواتریش ئەمبووڵانسەکان بریندارەکانیان بۆ نەخۆشخانە گواستەوە.   بەگوێرەی زانیارییەکان، یەکێک لە بریندارەکان بەر لە گەیشتنی بۆ نەخۆشخانە گیانی لەدەستداوە و دوو برینداری دیکەش لەژێر نەشتەرگەرییدا وێڕای هەوڵی پزیشکەکان مردوون. لە هەمان کاتدا بەهۆی شەڕەکەوە شەش کەس برینداربوون.  هێزە ئەمنییەکان لێکۆڵینەوەیان لە رووداوەکە دەستپێکردووە و چوار کەسیشیان دەستگیرکردوون.