ئەمڕۆ ٢٣ - ٠٥ - ٢٠٢١ مەسرور بارزانی، سەرۆکوەزیرانی هەرێمی کوردستان لە رێوڕەسمی دانانی بەردی بناخەی پرۆژەی سایلۆ و بەبازاڕکردنی گەنمی جووتیاران لە سلێمانی رایگەیاند، "ئەم جۆرە پرۆژانە لە هەموو پارێزگاکانی کوردستان جێبەجێ دەکرێن، هیوادارین ئێمە بتوانین خودا پشتیوانمان بێت پرۆژەی دیکەی ستراتیجیش جێبەجێ بکەین بۆ پێشخستنی ژێرخانی ئابووری لە هەموو کەرتەکان لە هەرێمی کوردستاندا".  سەرۆکوەزیرانی هەرێمی کوردستان ئاماژەی بەوەشدا، داواکارییەکی لە رێگەی وەزارەتی شارەوانییەوە پێگەیشتووە لەبارەی دابینکردنی بودجەیەک بۆ چاکسازی و بەڕێوەبردنی سەوزاییەکان لە پارکی هەواری شار و شەقامی شێخ مەحموود کە بڕەکەی بایی پێنج ملیار و ٧٠٠ ملیۆن دینارە.   لە بەشێکی دیکەی قسەکانیدا مەسرور بارزانی رایگەیاند، ئەو بڕە بودجەیە تەرخان دەکەن بۆ "خزمەتی شاری سلێمانی. " بڕیارەکەی سەرۆکوەزیرانی هەرێمی کوردستان دوای ئەوە دێت، پێشتر رووداو چەندین راپۆرت و هەواڵی لەبارەی وشکبوونی سەوزاییەکانی سلێمانی بەهۆی ئاونەدانیان کردبوو.   کەرتی کشتوکاڵ یەکێکە لە بەشە گرنگەکانی ژێرخانی ئابووریی هەر وڵاتێک، سەرۆکوەزیرانی هەرێمی کوردستان بە گرنگییەوە باسی ئەو کەرتە دەکات و دەڵێت، "بە پەرەپێدانی کەرتی کشتوکاڵی زۆر کاری دیکەش دێنە ئاراوە و کەرتی پیشەسازی و بازرگانی پەرە دەسێنێت، بەم شێوە راستەوخۆ و ناڕاستەوخۆ هەزاران هەلی کار بۆ خەڵکی کوردستان فەراهەم دەکرێت".     هەرێمی کوردستان لە رووی جوگرافی و کەشوهەواوە ناوچەیەکی لەبارە بۆ کشتوکاڵ، مەسرور بارزانی پێیوایە دەبێت هەوڵ بدەن هەرێمی کوردستان لە رووی دابینکردنی بەرهەمی کشتوکاڵییەوە پشت بە خۆی ببەستێت، هەروەها بەرهەمەکانیش هەناردەی دەرەوە بکرێن، کە ئەوەش دەبێتە سەرچاوەیەکی دیکەی داهات.     لەبارەی دروستکردنی پرۆژەکە سەرۆکوەزیرانی هەرێمی کوردستان رایگەیاند، "دروستکردنی ئەو پرۆژەیە جارێکی دیکە ئەوەمان بیر دێنێتەوە کە بەڵێنەکانی حکومەتی هەرێم یەک لە دوای یەک جێبەجێ دەکرێن".  دەقی گوتاری مەسرور بارزانی، سەرۆکوەزیرانی هەرێمی کوردستان:  زۆر خۆم بە بەختەوەر دەزانم کە لێرە لەگەڵتان ئامادەین لەم شوێنە مێژووییە بۆ دانانی بەردی بناخەی ئەم پرۆژە ستراتیژیە بۆ کڕینەوەی گەنمی جووتیاران و بەرهەمەکانی گەنم.  ئەمە ئەو راستیە پیشان دەدات، کە دروستکردنی ئەو پرۆژەیە جارێکی دیکە ئەوەمان بیر دێنێتەوە کە بەڵێنەکانی حکومەتی هەرێم یەک لە دوای یەک جێبەجێ دەکرێت.  هیوادارم ئەو پرۆژەیە دڵنەوایی بدات هەموو جووتیارانی کوردستان بە تایبەتی خەڵکی خۆشەویستی شاری سلێمانی و پارێزگای سلێمانی، کە چیتر خەمی ئەوەیان نەبێ بەرهەمەکانی چی لێبکەن.  ئەم پرۆژەیە دەتوانێت نەک تەنیا بەرهەمەکانی ئەوان وەربگرێتەوەو بیکات بە خۆراک لە خزمەتی خەڵکی کوردستاندا بەکاریان بهێنێت، بەڵکو ئەمە ئەو گەرەنتیەش دەدات بە خەڵکی کوردستان کە ئاسایایشی خۆراک لە کوردستان دابین دەکرێت.  ئەم جۆرە پرۆژانە لە هەموو پارێزگاکانی کوردستان جێبەجێ دەکرێن، هیوادارین ئێمە بتوانین خودا پشتیوانمان بێت پرۆژەی دیکەی ستراتیجیش جێبەجێ بکەین بۆ پێشخستنی ژێرخانی ئابووری لە هەموو کەرتەکان لە هەرێمی کوردستاندا.  بێگومان کەرتی کشتوکاڵ دەکرێت وەکو سەرچاوەی ژێرخانی ئابووری لە هەر وڵاتێک سەیر بکەین، بە پەرەپێدانی کەرتی کشتوکاڵی زۆر کاری دیکەش دێنە ئاراوە و کەرتی پیشەسازی و بازرگانی پەرە دەسێنێت، بەم شێوە راستەوخۆ و ناڕاستەوخۆ هەزاران هەلی کار بۆ خەڵکی کوردستان فەراهەم دەکرێت.  من دەستخۆشی لە گرووپی کۆمپانیاکانی قەیوان دەکەم بۆ جێبەجێکردنی ئەو پرۆژە ستراتیجییە، هیوادارم بتوانن لە داهاتوودا پرۆژەی گەورەتریش جێبەجێ بکەن.  ئەم ناوچەیە شوێنێکی مێژووییە، پێویستە سوود لەو بەرهەمە گەورەیە وەربگرین کە خودا ئێمەی داوە، پێویستە هەوڵ بدەین وڵاتی ئێمە بکەوێتە سەر پێی خۆی و پێویستیمان بە هاوردەکردنی هیچ پێویستییەکی دیکە نەبێت. نەک تەنیا ئێمە بتوانین پێداویستی ناوخۆی کوردستان دابین بکەین، بەڵکو ئەو بەرهەمە وا لێبکەین هەناردەی دەرەوەشی بکەین، بۆ ئەوەی ببێتە داهاتێکی دیکە، تاوەکو ئێمە تەنیا پشت بە سەرچاوەیەکی داهات نەبەستین. ئەمە لە بەرنامەی حکومەت دابووە لە سەرەتای دروستکردنی ئەو کابینەیە ئێمە گوتوومانە دەمانەوێت داهاتی کوردستان هەمەجۆر بکەین.  جێی خۆشحاڵییە کە نەک تەنیا ئێمە ئێستا قسەی لەسەر دەکەین،  بەڵکو دەبینین لە هەندێک شوێن بەرهەمەکانی هاتوونەتەدی یانیش خەریکە بەرەو تەواوبوون دەچن. لێرەش دروستکردنی ئەو پرۆژەیە، کە هیوادارم لە ماوەیەکی زوو بەرهەمەکانیان ببینین و خەڵکی کوردستان دواتر شایەدی ئەوەمان بۆ بدات کە حکومەتی هەرێمی کوردستان لە م کابینەیە زیاتر لە هەموو شتێک بیری لەوە کردووەتەوە کە ژێرخانێکی ئابووری بەهێز لە کوردستان دروست بکات.  ئێمە بەدوای دەستکەوتی کورتخایەن نەبووین، ئێمە بیرمان بیرێکی ستراتیجییە بۆ ئەوەی کوردستان لە رووی ئابوورییەوە بتوانێت لەسەر پێی خۆی بووەستێت، نەک تەنیا پێویستییەکانی خۆی دابین بکات، بەڵکو ببێت بە سەبەتەیەک بۆ دابینکردنی پێداویستی خواردن خۆراک لە ناوچەکەدا.  جارێکی دیکە سوپاستان دەکەم و دەستخۆشیتان لێدەکەم، پیرۆزبایی لە خەڵکی کوردستان دەکەم، لە کۆتاییدا خاڵێکی دیکەش هەبوو ویستم بۆ ئێوەی بەڕێز بیخەمەڕوو، من داواکاریم بە رێگەی وەزارەتی شارەوانی پێگەیشتووە لەسەر دابینکردنی بودجەیەک بۆ بەڕێوەبردن و چاکسازی، ئەو سەوزاییەی لە پارکی هەواری شار و شەقامی شێخ مەحموود و شەقامی سلێمانی تاسڵوجە هەیە، کە بڕیارەکە زیاتر لە ٥ ملیارو ٧٠٠ ملیۆن دینارە. من لێرە دەمەوێت بە خەڵکی خۆشەویستی شاری سلێمانی رابگەیێنم کە ئێمە ئەو بڕە بودجەیە تەرخان دەکەین بۆ ئەوەی ئەوەش بکەوێتە خزمەت خەڵکی خۆشەویستی شاری سلێمانی.