کامەران حەسەن، قایمقامی قەزای ماوەت بە تۆڕی میدیایی رووداوی راگەیاند، دوێنێ ٣١ - ٠٥ - ٢٠٢١ دوای گەڕانێکی چەند کاژێری نووسینێکی مێژووییمان لەژێر خۆڵدا دەرهێنا، بەئامادەبوونی ناوەندی رووناکبیری شارباژێڕ و نوێنەری بەڕێوەبەرایەتیی شوێنەواری سلێمانی، سەرۆکایەتیی شارەوانی ماوەت و بەشداریی ژمارەیەک لە بەڕێوەبەرانی فەرمانگەکانی پۆلیس و ئاسایش و ھاتووچۆ و کۆمیتەی ماوەت و بەشداریی ژمارەیەک لە دانیشتووانی قەزاکە".  لە بەشێکی دیکەی قسەکانیدا کامەران حەسەن رایگەیاند، " مێژووی شوێنەوارەکە بۆ چەند سەد ساڵێک پێش ئێستا دەگەڕێتەوە، پێشتر لە  نەوەدەکانی سەدەی رابردوو لە باخی هاونیشتمانییەکدا دۆزراونەتەوە، بەڵام دواتر داپۆشراوەتەوە".  بە گوتەی قایمقامی ماوەت پارچە شوێنەوارەکە پارێزراوە و داپۆشراوە، چاوەڕوانن کە بەڕێوەبەرایەتیی مۆزەخانە و شوێنەواری سلێمانی مامەڵەیەکی زانستییانە لەگەڵ ئەو نووسینە بکەن، بە دروستی دەقی نووسینەکە بخوێننەوە و بە شێوەیەکی زانستی قاڵبێکی هونەری بۆ دروست بکەن و بیپارێزن.