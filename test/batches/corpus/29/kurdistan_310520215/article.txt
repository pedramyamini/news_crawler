سەرۆکایەتیی پەرلەمانی کوردستان بانگهێشتی ژمارەیەک بەڕێوەبەر و نوێنەرانی کوردی لە بەشێک لە بەڕێوەبەرایەتییەکانی کەرکووک کردووە کە بەڕێوەبەری خوێندنی کوردییش لە کەرکووک یەکێکە لە بەشداربووان.  شێرزاد رەشید، بەڕێوەبەری خوێندنی کوردی لە کەرکووک لەبارەی کۆبوونەکەیان لەگەڵ پەرلەمانی کوردستان بە رادیۆی رووداوی راگەیاند: "نازانین قەبارەی ئەو داواکارییانەی کە ئەوان دەتوانن بۆمان جیبەجێبکەن چەندە، بەڵام گرنگ ئەوەیە کە ئێمە بۆیان پێشنیاز دەکەین، چونکە ئەوان لەلایەن سەرۆکایەتیی حکومەت و هەموو ئۆرگانەکانی دیکەی حکومەتەوە دەنگێکی بیستراون. "  شێرزاد رەشید دەڵێت: "لە خوێندنی کوردی کۆمەڵێک کێشەمان هەیە و هەموو رۆژێک بە کێشە و ئاستەنگ و هەواڵێکی تازە لەسەر خوێندنی کوردی خەبەرمان دەبێتەوە، بەتایبەت دوای رووداوەکانی ١٦ی ئۆکتۆبەر کە دەستەڵاتی کوردی لە شارەکە لاوازبووە یان دەتوانم بڵێم هەر نەماوە. بۆیە ئێمەیش ئەو کێشەی کە هەمانە دەیخەینە بەردەم پەرلەمان. "  یەکێک لە کێشەکانی خوێندنی کوردی ئەوەیە کە پرۆگرامی خوێندنیان سەر بە حکومەتی هەرێمی کوردستانە، بەڵام تاقیکردنەوەکانیان لەسەر حکومەتی عێراقە.  بەڕێوەبەری خوێندنی کوردی لە کەرکووک گوتی: "لەکاتی تاقیکردنەوەکان چەندین کێشە و ئاستەنگمان بۆ دروست دەکرێت کە زۆر بە زەحمەت و ماندووبوونێکی زۆرەوە دەگەینە چارەسەرێک کە هەم قوتابییەکانمان رازی بکەین و هەم بڕوا بە وەزارەتی پەروەردە بهێنین کە لە چارەسەرکردنی کێشەکانمان زۆر جار وەزیری پەروەردەی هەرێمی کوردستان دەهێنینە سەر هێڵ تاوەکو لەگەڵ وەزارەتی پەروەردەی عێراق هەوڵ بدات کێشەکانمان بۆ چارەسەر بکات. جا کێشەکانیش کۆتاییان پێ نایەت و تازە دەبنەوە. "  یەکێک لە کێشەکانی دیکە کە بەڕێوەبەری خوێندنی کوردی لە کەرکووک باسی لێوە دەکات، پێداویستیی قوتابخانەکانە لەنێویاندا کێشەی بینای قوتابخانەکان کە حکومەتی عێراقی دروستیان دەکات.   شێرزاد رەشید گوتی: "دوای تەواوکردنی بیناکان کێشە دەکەوێتە نێوان تەندەرچییەکان و ئەوانەی پێیان داون کە دواتر دەستەی نەزاهە دەستوەردان دەکات بەمەش بیناکەمان رادەست ناکرێت، دوایی ئەوەی بیناکەش وەردەگرین چەندین کەموکورتیمان بۆ دروست دەبێت کە بەڕێوەبەرایەتیی گشتی وەک خۆی نەماوە و پێمانی راگەیاندووە کە ئێمە سەر بە هەرێمی کوردستانین و پێداویستیەکانمان لەوان وەربگرین. حکومەتی هەرێمی کوردستانیش بەهۆی قەیرانی داراییەوە ناتوانێت ئەو پێداویستییانەمان بۆ دابین بکات، بۆیە داوا لە پەرلەمان دەکەین ئەو کێشەیەمان بۆ چارەسەر بکەن. "  لە سنووری پەروەردەی کەرکووک ٥٢٥ قوتابخانەی خوێندنی کوردی هەن کە ٣٠٨ قوتابخانەیان سەرەتایین، ٣٦ باخچەی ساوایان هەن و تێیاندا ٨ هەزار مامۆستا وانە بە ٩٣ هەزار قوتابی دەڵێنەوە.  گرفتێکی دیکەی خوێندی کوردی لە کەرکووک دانانی پشکێکی زۆر کەمی دامەزراندنە لە مامامۆستایان کە بەپێی گوتەی بەرپرسەکەی خوێندنی کوردی ماوەی ٧ ساڵە هیچ مامۆستایەکی نوێ لە کەرکووک دانەمەزراوە، لە کاتێکدا کۆمەڵێک مامۆستا خانەنشین بوون و کۆمەڵێکی دیکەیان لای ئەوان گرێبەست بوون، بەڵام ئێستا لەسەر میلاکی وەزارەتی پەروەردەی عێراق دامەزراون.  بە گوتەی بەڕێوەبەری خوێندنی کوردی، بەشێکی مامۆستا وانەبێژەکان ئێستا وەک وانەبێژ لەلایانن، بەڵام پارەکەیان زۆر کەمە و ناتوانن بیاننێرن بۆ قوتابخانە دوورەکان، بۆیە داواکارن دامەزراندن بۆ کەرکووک دەست پێبکاتەوە تا خوێندنی کوردی بپارێزن لەو هەڕەشە و گوشارانەی کە خەڵکێکی دیکە بۆ لەناوچوونی دەیکات.  تاوەکو ئێستا ئامارێکی دروست لەسەر گۆڕینی خوێندن لە زمانی کوردییەوە بۆ عەرەبی نییە، وەک بەڕێوەبەری خوێندنی کوردی لە کەرکووک دەڵێت قوتابیان خوێندنی کوردییان خۆشدەوێت و کەسوکاری قوتابییانیش دڵیان بە خوێندی کوردی خۆشە، بەڵام کە کێشە و ئاستەنگ هەبوو و نەتوانیت چارەسەری بکەیت، خانەوادەی قوتابییەکان تووشی دڵەڕاوکێ دەبن و لە ترسی ئەوەی داهاتووی منداڵەکانیان نەفەوتێت، ساڵانە بە رێژەیەی نزیکەی ٣٠ بۆ ٥٠ قوتابی داوای گۆڕێنی خوێندنیان لە کوردییەوە بۆ  عەرەبی دەکەن.  شێرزاد رەشید ئاماژەی بەوە دا کە ئەمساڵ تەنیا ١٠ قوتابی دوایان گۆڕینی خوێندیان کردووە لە کوردییەوە بۆ عەرەبی. لە هەمان کاتتدا قوتابییان هەبووە دوای چوونیان بۆ خوێندنی عەرەبی پەشیمان بوونەتەوە و گەڕاونەتەوە بۆ خویندنی کوردی، چونکە خوێندنی کوردی ئاسانترە و زمانی دایکیانە و دەتوانن لەوێ نمرەی بەرز بە دەست بهێنن.  بەڕێوەبەری خوێندنی کوردی لە کەرکووک باس لەوە دەکات کە لەو هاتووچۆیە لەنێوان ئەو دوو جۆرەی خوێندن هەر بەردەوامە، لە کۆتاییدا ژمارەی قوتابی و قوتابخانەکانیان کەمی نەکردووە و رۆژبەڕۆژ ژمارەی قوتابی و خوێندکاریان لەزیادبووندایە، بەڵام ئەو کێشانەیش دەبێت چارەسەر بکرێن، چونکە لە داهاتوودا ئەگەر خەڵک ببینن خوێندنی کوردی کێشەی هەیە و بەغدا ئاوای لەگەڵدا دەکات، هەر لە پۆلی یەکی سەرەتاییەوە منداڵەکانیان دەنێرنە بەر خوێندنی عەرەبی.  پرۆگرامی خوێندنی کوردی لەسەر هەرێمی کوردستانە و تاقیکردنەوەشیان لەسەر حکومەتی عێراقە، بەڵام پەروەردەی حکومەتی عێراقی رەزامەندیی دەربڕیوە کە هەندێک ماددە هاوشێوەی هەرێمی کوردستان بۆ تاقیکردنەوەکان تەرک بکات و ئێستا ئەمە چووەتە بواری جێبەجێکردنەوە.