بەپێی راگەیێندراوی بەڕێوەبەرایەتیی ئاسایشی سلێمانی، ئەمڕۆ چوارشەممە ٢٣ی حوزەیرانی ٢٠٢١، جەعفەر شێخ مستەفا، سەردانی بەڕێوەبەرایەتیی ئاسایشی سلێمانی کردووە بەمەبەستی "گرتنەبەری رێکاری یاسایی و چەسپاندنی یاسا و پاڵپشتی خۆی بۆ جێبەجێکردنی یاسا دووپاتکردەوە".  دواتر جەعفەر شێخ مستەفا سەردانی بریندارەکانی تەقەکردنەکەی سەرچناری لە سلێمانی کرد کە لە نەخۆشخانەی شار خەوێندراون.  کاژێر ١١: ٣٠ی شەوی ٢١ لەسەر ٢٢ی حوزەیرانی ٢٠٢١، دوو هێز لە سەرچنار لە سلێمانی رووبەڕووی یەکدی بوونەوە و لە ئەنجامی رووداوەکە ١١ کەس برینداربوون، لەو رووداوەدا ناوی جەحفەر شێخ مستەفا هات کە گوایە کچێکی لەو شوێنە هۆکاری شەڕەکە بووە.  ئاسایشی سلێمانی رۆژێک دوای رووداوەکە روونکردنەوەیەکی بڵاوکردەوە و رایگەیاند، لەو کاتەی هێزەکانیان لە ئەرکدا بوون شۆفێرێک پابەندنابێت بە رێکار و رێنوێنییە ياساييەكان و لەمەشەوە گرفت دروستبوو، دواتر ئەو كەسە ھێزێکی چەکدار بەکاردەھێنێت بەشێوازێکی دەرچوو لە یاسا و ھەڵدەکوتنە سەر ئەو ھێزە ئەمنییەی کە لە ئەرکدا بوون و بە تەقەکردن رووبەڕووی ھێزە ھاوبەشەکە دەبنەوە و ئەنجام شەش کارمەندی ھێزەکانی ئاسایشی سلێمانی و كارمەندێکی هێزەكانى فرياكەوتنى بەڕێوەبەرایەتیی پۆليسى سلێمانی برينداربوون و رەوانەی نەخۆشخانەکران بەمەبەستی چارەسەر.