بەختیار قادر، پەیامنێری رووداو ئاماژەی بەوە کرد، ئۆتۆمبێلەکە لەنێوان گوندەکانی دێگە و کانی لانی لە قەزای پشدەر کراوەتە ئامانج  بەکر وەیسی، بەڕێوەبەری شارۆچکەی هەڵشۆ بە تۆڕی میدیایی رووداوی راگەیاند، فڕۆکەکانی تورکیا کاژێر ٠١: ٢٠ خولەک ئۆتۆمبێلێکی مەدەنیان کردووەتە ئامانج و تیمەکانیان بەرەو ناوچەکە دەڕۆن بۆ ئەوەی لێکۆڵینەوە لە رووداوەکە بکەن.    بەڕێوەبەری شارۆچکەی هەڵشۆ باس لەوەش دەکات، "تاوەکو ئێستا نازانن چەند سەرنشین لەنێو ئۆتۆمبێلەکە بوون. " بەپێی زانیارییەکانی رووداویش، زیاتر لە چوار کەس لەنێو ئۆتۆمبێلەکەدا بوون.  بەپێی زانیارییەکانی بەکر وەیسی، ئەو ئۆتۆمبێلەی کراوەتە ئامانج لە جۆری تۆیۆتا هیلۆکس بووە. هاوکات گوتی، چوار سەرنشینیش لەنێو ئۆتۆمبێلەکەدا گیانیان لەدەستداوە.  ئەو زانیارییانەی لە بەشێک لە میدیای تورکیاش لەبارەی بۆردوومانەکە بڵاوکراونەتەوە باس لەوە دەکەن، پێنج گەریلای پەکەکە لەنێو ئۆتۆمبێلەکەدا بوون و کوژراون.  ئەو شوێنەی کە ئۆتۆمبێلەکەی تێدا کراوەتەئامانج، ١٢١ کیلۆمەتر لە سنووری تورکیاوە دوورە. جگە لە زیانی گیانی بەهۆی بەئامانجگرتنی ئەو ئۆتۆمبێلەوە، ئاگر لە پووش و پاوانی ناوچەکە کەوتووەتەوە کە بە زیاتر لە ٤٠ دۆنم دەخەمڵێندرێت. تیمەکانیش سەرقاڵی کۆنترۆڵکردنی ئاگرەکەن.    عەلی قادر، گوتەبێژی بەرگریی شارستانیی هەڵشۆ بە تۆڕی میدیایی رووداوی راگەیاند، کاتێک ئاگادارکراونەتەوە لە بە ئامانجگرتنی ئۆتۆمبێلەکە، تیمەکانیان چوونەتە شوێنی رووداوەکە و ئاگرەکەیان کوژاندووەتەوە. بە گوتەی عەلی قادر، ئەو کەسانەی لە ئۆتۆمبێلەکەدا بوون چوار کەس بوون، "بەجۆرێک سووتاون کە نەک ناسنامەیان بەڵکو تەرمەکانیشیان ناناسرێتەوە. "    ئەو رێگەیەی ئۆتۆمبێلەکەی تێداکراوەتەئامانج بەردەوام هاتووچۆی تێدا دەکرێت و لە ئاوەدانی نزیکە.          وێنەیەک کە لە سۆشیاڵمیدیا بڵاوکراوەتەوە و باس لەوە دەکرێت شوێنی رووداوەکەیە.