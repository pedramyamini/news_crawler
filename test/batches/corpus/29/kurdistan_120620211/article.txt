سنووری دەربەندیخان و گەرمیان زیاندمەنترین ناوچەن بەهۆی گرتنەوەی ئاوی ئێرانەوە؛ ئاستی ئاوی بەنداوی دەربەندیخان بەراورد بە ساڵی رابردوو ١١ مەتر و نیو کەمیکردووە و بەرهەمهێنانی کارەباش بەراورد بە ساڵی رابردوو ٧٥ % کەمیکردووە.   رەحمان خانی، بەڕێوبەری بەنداوی دەربەندیخان کە یەکێکە لە ئەندامانی شاندەکە بە تۆڕی میدیایی رووداوی راگەیاند، بڕیاربوو سبەی یەکشەممە سەردانی ئێران بکەن، بەڵام تاوەکو ئێستا بە فەرمی لەلایەن وەزارەتی سەرچاوەکانی ئاوی عێراقەوە ئاگادار نەکراونەتەوە بۆ ئەنجامدانی ئەو سەردانە.   عەونی زیاب، گوتەبێژی وەزارەتی سەرچاوەکانی ئاوی عێراق بە تۆڕی میدیایی رووداوی راگەیاند، بڕیاربوو سبەی یەکشەممە شاندێکی وەزارەتی سەرچاوەکانی ئاوی عێراق لەبارەی پرسی ئاو سەردانی کۆماری ئیسلامیی ئێران بکات، بەڵام سەردانەکە ناکرێت و بۆ کاتێکی دیکە دواخراوە.  لەبارەی هۆکاری دواخستنی سەردانەکە، گوتەبێژی وەزارەتی سەرچاوەکانی ئاوی عێراق ئاماژەی بەوەکرد، دواخستنەکە لەسەر داواکاری لایەنی ئێرانی بووە، یەکێک لە پاساوەکان بەڕێوەچوونی هەڵبژاردنەکانە لەو وڵاتە و سەرقاڵبوونیانە. سەردانەکەش دەکەوێتە مانگی داهاتوو.   لە هەرێمی کوردستاندا ١٧ بەنداوی گەورە و ١٤ بەنداوی بچووك هەن، توانای گلدانەوەی ١٠ ملیار مەتر سێجا ئاویان هەیە.   بە مەبەستی گلدانەوەی ئاوی زیاتریش بۆ کاتی پێویست، لە ٩ی ئایاری ٢٠٢١ ـدا وەزارەتی کشتوکاڵ و سەرچاوەکانی ئاوی هەرێمی کوردستان پلانی دروستکردنی نۆ بەنداوی گەورەی ستراتیژی راگەیاند.