گوڵستان سەعید، جێگری سەرۆکی لیژنەی کاروباری کۆمەڵایەتی و داکۆکیکردن لە مافی مرۆڤ بە رادیۆی رووداوی راگەیاند: "داوامان کردووە پەرلەمان نامەیەک ئاراستەی ئەو حیزبانە بکات کە مەکتەبی کۆمەڵایەتییان هەیە و سوڵحی عەشایەری دەکەن، بۆ ئەوەی واز لەو کارە بهێنن و بکوژانیش داڵدە نەدەن. ئەمە کارەساتێکی زۆر گەورەیە و کۆمەڵگاکەمان دەخاتە بەردەم مەترسییەوە. "  سەرەڕای ئەوەی ژمارەیەک رێکخراوی بواری ژنان، دامەزراوە و دادوەری تایبەت بە کەیسەکانی خێزان لە هەرێمی کوردستان هەن، زۆریی رووداوەکانی کوشتن و خۆکوشتن لە ماوەی ئەمساڵدا وایانکرد حکومەتی هەرێمی کوردستان بێتە سەرهێڵ. پەرلەمانی کوردستانیش لەو بارەوە گفتوگۆ لەگەڵ چوار وەزیری پەیوەنداردا دەکات.  جێگری سەرۆکی لیژنەی کاروباری کۆمەڵایەتی و داکۆکیکردن لە مافی مرۆڤ گوتی: "لەسەر پرسی کوشتن و کوشتنی ئافرەتان پێنج لیژنەی پەرلەمان کۆبووینەوە و کۆنووسەکەی لەلایەن سەرۆکایەتیی پەرلەمانەوە ئاراستەی ئەنجوومەنی وەزیران کرا و ئەوانیش رەزامەندییان دا کە وەزیرە پەیوەندیدارەکان بێنە پەرلەمان و گفتوگۆیان لەبارەوە بکرێت و لە هۆکاری زیادبوونی ئەم دیاردەیە بکۆڵرێتەوە. "  بڕیار بوو هەریەکە لە وەزیری ناوخۆ، وەزیری کاروباری کۆمەڵاتی، وەزیری رۆشنبیری، وەزیری ئەوقاف و سەرۆکی ئەنجوومەنی کارباری خانمان بچنە پەرلەمانی کوردستان، بەڵام ئامادە نەبوون.  گوڵستان سەعید ئاماژەی بەوە دا کە داوایشیان کردووە لە داهاتوودا وەزیرانی پەروەردە، خوێندنی باڵا و دادیش بچنە پەرلەمان.   کۆبوونەوەکەی پەرلەمان لەکاتێکدایە، لە ٥ ـی ئایاردا سەرۆکی حکومەتی هەرێمی کوردستان سەرپەرشتی کۆبوونەوەیەکی تایبەت بە بەرەنگاربوونەوەی تووندوتیژی دژی ژنانی کرد، تێیدا چەند بڕیار و راسپاردەیەک بۆ سنووردارکردنی تووندوتیژی دژی ژنان تاوتوێکرا. داواش لە دەزگاکانی راگەیاندن کرا هاوکار بن و نەبنە سەکۆیەک بۆ هاندانی تووندوتیژی و زیاتربوونی دیاردە کۆمەڵایەتییە نەشیاوەکان.  گوڵستان سەعید گوتیشی: "وەزیری ناوخۆ بەرپرسە لەوەی کە هێزەکانی پۆلیس لە کاتی خۆیدا تاونباران دەستگیر بکەن و رادەستی دادگاکانیان بکەن. وەزیری داد بۆ ئەوە بانگ دەکەین کە دەزانین لە دادگاکاندا لە راپەراندنی دۆسیەی هاووڵاتییاندا رۆتینێکی زۆر هەیە. وەزیری رۆشنبیرییش بۆ ئەوەیە کە بزانین چی کردووە بۆ ئەوەی کۆنترۆڵی ئەو بەرنامە و دراما دۆبلاژکراوانە بکات کە لەگەڵ نەریتی کوردەواریدا ناگونجێن یان ئەو کەناڵانە کۆنترۆڵ بکەن کە ئیتیکی رۆژنامەوانی ناپارێزن. "  بە گوتەی جێگری سەرۆکی لیژنەی کاروباری کۆمەڵایەتی، یەکەم هۆکاری زیادبوونی تووندوتیژی و کوشتن خراپیی باری ئابوورییە. دووەمیش ئەو بازاڕانەی چەکفرۆشتنن کە بە ئاشکرا دەیانفرۆشن. سێیەمیش ئەوەیە کە ئەوانەی لە کەرتی سەربازیدان دوای تەواوبوونی ئەرکەکانیان چەکەکانیان رادەست ناکەنەوە.   بەگوێرەی کەیسەکان کە لای بەڕێوەبەرایەتیی گشتیی بەرەنگاربوونەوەی تووندوتیژیی دژی ژنان و خێزان تۆمارکراوە، لە چوار مانگی سەرەتای ساڵی ٢٠٢١ دا، چوار ژن کوژراون، ٢٦ ژن خۆیان کوشتووە، ٣٠ ژن خۆیان سووتاندووە، ٣٨٦٧ سکاڵا تۆمارکراون و ٣٧ دەستدرێژیی سێکسیش تۆمارکراون.  ژمارەیەکی زۆری خۆکوشتن و کوشتنەکان لە پارێزگای دهۆک، ژمارەیەکی زۆری دەستدرێژییە سێکسییەکان لە پارێزگای سلێمانی و ژمارەیەکی زۆری خۆسووتاندنەکان و سکاڵاکانیش لە هەولێر تۆمارکراون.  بەگوێرەی ئامارە فەرمییەکان، لە ساڵی ٢٠١٠ تاوەکو ٢٠٢٠، ٤٩٠ ژن کوژراون، ٦١٢ ژن خۆیان کوشتووە، ٧٣ هەزار و ١٥ ژن سکاڵایان تۆمارکردووە.