نەبیل حەمدی، بەڕێوەبەری تەندروستیی کەرکووک بە تۆڕی میدیایی رووداوی راگەیاند، ئەمڕۆ سێشەممە ئاگرێک لە گوندی جدیدە - ی سەر بە ناوچەی مەکتەب خالید لە پارێزگای کەرکووک کەوتەوە، کە بەهۆیەوە سێ کەس بەناوەکانی؛ عەدنان عەبد ئەحمەد (٥ ساڵ)، ئینتیسار کەریم شەهاب (٣٠ ساڵ) و ئیبتیهال ئەحمەد مەتەر (٢٢ ساڵ) گیانیان لەدەستدا.   بەڕێوەبەری تەندروستیی کەرکووک زیاتر روونیکردەوە، ئاگرەکە لە نزیک ئەو ماڵێک کەوتووەتەوە، دواتر گەیشتووەتە ئەو ماڵە و بەهۆیەوە ئەو سێ کەسە گیانیان لەدەستداوە.  بەپێی ئەو دیمانەی ڤیدیۆیانەی دەست تۆڕی میدیایی رووداو گەیشتووە، تراکتۆرێک و گەڵابەیەک لەو ئاگرە سووتاون.  بەپێی ئاماری بەڕێوەبەرایەتیی شارستانیی عێراق لەماوەی ١٠ رۆژی رابردوودا لە عێراق دا ١٢ رووداوی ئاگرکەوتنەوە لە کێڵگە کشتوکاڵییەکانی عێراق کەوتوونەتەوە.