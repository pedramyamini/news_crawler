ئێوارەی ئەمڕۆ شەممە ٢٩ - ٥ - ٢٠٢١ محەممەد کەریم خەفاجی، وەزیری کشتوکاڵی عێراق لەگەڵ شاندێکی وەزارەتەکەی گەیشتنە هەولێر  و بڕیارە سبەی لەگەڵ وەزارەتی کشتوکاڵی هەرێمی کوردستان کۆببنەوە.  کەریم سلێمان، بریکاری وەزارەتی کشتوکاڵ و سەرچاوەکانی ئاویی هەرێمی کوردستان بە تۆڕی میدیایی رووداوی راگەیاند: "کۆبوونەوەیەکی تێروتەسەلمان دەبێت لەبارەی دیاریکردنی ئەو بڕە گەنمەی بڕیارە بەغدا لە جووتیارانی هەرێمی کوردستانی وەربگرێت، هەروەها گفتوگۆ لەسەر رێگرییەکانی بەردەم هەناردەکردنی بەروبوومی کشتوکاڵی و پەلەوەریی هەرێمی کوردستان بۆ ناوچەکانی ناوەڕاست و باشووری عێراق دەکرێت، لەگەڵ پرسی کردنەوەی ئۆفیسێکی وەزارەتی کشتوکاڵی عێراق لە هەرێمی کوردستان بۆ بەخشینی بڕوانامەی تەندروستیی تایبەت بە بەرهەمەکانی هەرێمی کوردستان".  بریکاری وەزیری کشتوکاڵ و سەرچاوەکانی ئاوی هەرێمی کوردستان ئاماژەی بەوەشدا وەزیری کشتوکاڵی عێراق و شاندی وەزارەتەکەی سەردانی چەندین پڕۆژەی کشتوکاڵی و پەلەوەریی لە هەرێمی کوردستان دەکات، لەنێویاندا پڕۆژەکانی بەبازاڕکردنی گەنم و سایلۆکانی پارێزگاکانی هەرێمی کوردستان.  وەزیری کشتوکاڵی عێراق و شاندەکەی دوو رۆژ لە هەرێمی کوردستان دەمێننەوە، سبەی یەکشەممە لە هەولێر دەبن و رۆژی دووشەممەش سەردانی سنووری پارێزگای سلێمانی دەکەن.