عەزیز سەعید، بەڕێوەبەری گشتیی وەبەرهێنانی سلێمانی و ئەندامی ئەنجوومەنی شارەوانیی ئەو پارێزگایە بە رادیۆی رووداوی راگەیاند: "یەکێک لەو بابەتە گرنگانەی دەمانەوێت کاری لەسەر بکەین ئەوەیە کە لە پرۆژەکانی نیشتەجێبووندا ئاوی سووک و قورس لە یەکدی جیا بکەینەوە و بتوانین ئەو ئاوە بە کار بهێنینەوە. ٦٨ پرۆژەی نیشتەجێبوونی نوێ لە سلێمانیدا هەن کە ٢٤ یان هی شارەوانین. دەکرێت بەکارهێنانەوەی ئاوەڕۆ لە پرۆژەکانی نیشتەجێبووندا بکەینە مەرج. لە ئەنجوومەنی شارەوانییشدا پێشنیازی دەکەم. "  ئەمساڵ لە هەرێمی کوردستاندا بەهۆی کەمبارانییەوە قەیرانی وشکەساڵی سەری هەڵدا و حکومەتیش زەنگی مەترسیی لێدا. هاوکات هەندێک لە گەڕەکی شارەکانیش جارجار تووشی بێئاوی دەبن و چەند رۆژێک ئاویان نابێت. ئێستا باس لەوە دەکرێت کە پێویستە حکومەت دەست بە دروستکردنی پرۆژەی بەکارهێنانەوەی ئاوەڕۆ بکات.  کامەران حەمەساڵح، بەڕێوەبەری باخچەکانی سلێمانییش گوتی: "لە ساڵی ١٩٤٧ ـەوە تاوەک ئێستاکە سلێمانی هەشت جار تووشی قەیرانی وشکەساڵی بووە. ساڵی ١٩٨٣ گەورەترین پاڵاوگەی ئاوەڕۆ لە تانجەرۆ بوو کە لە ساڵی ١٩٨٩ دا ئەو وێستگەیە پەکی کەوت و لە دوای راپەڕینیشدا ئامێر و پەمپەکانی نەمان. ئێستا بەکارهێنانەوەی ئاوەڕۆی سلێمانی سەختە، چونکە سیستمی ئاوەڕۆکەی سندووقییە و ئاوی ماڵان و هەموو شوێنە گشتییەکان دەچێتە ئەو سیستمە سندووقییەوە. "  بە گوتەی بەڕێوەبەری باخچەکانی سلێمانی، ئەو شارە لە مانگی حوزەیراندا پێویستی بە چوار ملیۆن مەتر سێجا ئاوە و هێڵی دووەمی ئاوی دووکان - سلێمانییش هەشت هەزار مەتر سێجا ئاوی لە کاژێرێکدا پێدا دەڕوات.  هاوکات د. ئومێد محەممەد، مامۆستای زانکۆ و پسپۆڕی هایدرۆجیۆلۆجی گوتی: "ساڵی ٢٠٠٨ پرۆژەیەکم بۆ بەکارهێنانەوەی ئاوەڕۆی سلێمانی پێشکەشی پارێزگاری سلێمانی کردووە. دەبێت سیستمێکمان هەبێت کە لە کاتی بارانباریندا نەهێڵێت باراناو تێکەڵی زێرابی سەرەکیی شار ببێت و بچێتە شوێنێکی تایبەتەوە. ئەگەر ئەو پرۆژەیەی بەکارهێنانەوەی ئاوەڕۆ جێبەجێ بکرێت، دەبێتە ژێرخانی ئابووری بۆ حکومەت. ئەگەر ئێستا بیکەین، زۆر باشترە لەوەی چەند ساڵی داهاتوو بیکەین. "  بەپێی ئامارەکانی ئاو و ئاوەڕۆ  لە  هەرێمی  كوردستان رۆژانە لە هەرێمی كوردستان لە رێگەی ٩١ پرۆژە و ٥٧١٠ بیرەوە نزیكەی دوو ملیۆن مەتر سێجا ئاو دابەش دەكرێت.