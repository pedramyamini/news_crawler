رەجەب تەیب ئەردۆغان، سەرۆککۆماری تورکیا لە پرۆگرامێکی تایبەتی کەناڵی تەرەتە (رادیۆ و تەلەڤزیۆنی تورکیا) وەڵامی پرسیاری رۆژنامەڤانانی دایەوە و لەبارەی دۆخی گەریلاکانی پەکەکە و چوونە شاخ گوتی: "رێکخراوی جوداخواز تووشی سەختی زۆر بووەتەوە لە کۆکردنەوەی میلیشیای نوێ".    نزیکەی سێ هەفتە پێش ئێستا خوڵوسی ئاکار، وەزیری بەرگریی تورکیا رایگەیاندبوو، "ئێمە دەمانەوێ هاوئاهەنگی زیاد بکەین لەگەڵیان، بۆ بەرەنگاربوونەوەی تیرۆرستان. هەروەها دەمانەوێ لە بابەتی شنگال و مەخمووریشدا هاوئاهەنگی لەگەڵ برا عێراقییەکانماندا بکەین و هەم وڵاتەکەمان و هەمیش عێراق لە بەڵای تیرۆر رزگار بکەین".  پێشتریش لە سەرەتاکانی مانگی نیسان خوڵوسی ئاکار، وەزیری بەرگریی تورکیا رەخنەی لە بوونی پارتی کرێکارانی کوردستان (پەکەکە) لە شنگال و مەخموور گرت و گوتی: "چاوەڕێ دەکەین لە کورتترین ماوەدا ئەوەی پێویستە بۆ ناچالاککردنیان ئەنجام بدرێت".  بڕیارە رۆژی چوارشەممە ٠٢ - ٠٦ - ٢٠٢١ ئەنجوومەنی ئاسایشی نیشتمانیی تورکیا، بە سەرۆکایەتیی رەجەب تەیب ئەردۆغان کۆببێتەوە. بەپێی ئاژانسی فەرمیی دەوڵەتی تورکیا، بابەتە ستراتیژییە جۆراوجۆرەکان تاوتوێ دەکرێن، بەتایبەتی ئۆپەراسیۆنەکانی چڕنووک لە باشووری کوردستان.     سەرۆککۆماری تورکیا لەبارەی ئەو گرژییانەی لەنێوان تورکیا و ئەمریکادا هەیە رایگەیاند، لە دیداریان لەگەڵ جۆ بایدن، سەرۆکی ئەمریکا پرسیاری لێکردووە، "بۆچی ئەو گرژییانە لەنێوان وڵاتەکەی و ئەمریکادا هەیە؟ " هەروەها ئەردۆغان بە بایدنی گوتووە، "پێشتر لەگەڵ دیموکراتەکان، لەگەڵ بووش و ئۆباماش کارمان کردووە، بەڵام تووشی گرژییەکی لەمجۆرە نەبووینەتەوە".   دوای دەستبەکاربوونی ئیدارەی جۆ بایدن، پەیوەندییەکانی تورکیا و ئەمریکا بە قۆناخێکی نوێدا رۆشتن، پێشتر دۆناڵد ترەمپ، سەرۆکی پێشووی ئەمریکا و ئەردۆغان پەیوەندییەکی نزیکیان هەبوو. ئەردۆغان لە هەڤپەیڤینەکەدا باسی گەرموگوڕی پەیوەندییە تەلەفۆنییەکانی لەگەڵ دۆناڵد ترەمپ دەکات و ناڕەزایی نیشاندا بەرامبەر نەبوونی ئەو گەرموگوڕییە لەگەڵ بایدن.  بڕیارە لە چوارچێوەی لووتکەی ناتۆدا رەجەب تەیب ئەردۆغان و جۆ بایدن چاویان بەیەکدی بکەوێت.