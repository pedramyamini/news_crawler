رۆژی پێنجشەممە ٣ی حوزەیرانی ٢٠٢١ مەسرور بارزانی، سەرۆکی حکومەتی هەرێمی کوردستان لەگەڵ شاندی دانوستاندنکاری حکومەتی هەرێمی کوردستان بۆ بەغدا کۆبووەوە.  بەپێی راگەیێندراوێکی حکومەتی هەرێمی کوردستان، شاندی دانوستاندنکار دەرئەنجامی کۆبوونەوەکانیان خستەڕوو تایبەت بە جێبەجێکردنی پابەندییەکانی حکومەتی هەرێمی کوردستان لە چوارچێوەی یاسای بودجە لە بواری نەوت و داهاتی نانەوتی، کە لە کۆبوونەوەکان لەگەڵ وەزارەت و لایەنە پەیوەندیدارە فیدراڵییەکان رێککەوتن لەسەر میکانیزمی جێبەجێکردنی یاساکە کرا و ئاماژەش درا بە رێککەوتنی هەردوو دیوانی چاودێریی دارایی فیدراڵی و هەرێم کە رێککەوتوون لەسەر میکانیزمی هاوبەش بۆ جێبەجێکردنی ئەرکەکانیان کە لە یاسای بودجە بۆیان دیاریکراوە بە پێی تایبەتمەندییان.  لە کۆبوونەوەکەدا ئەوە خراوەتەڕوو "ئیدی هیچ بیانوویەک بۆ وەزارەتی دارایی فیدراڵ نامێنێتەوە کە ماف و شایستە داراییەکانی هەرێم خەرج نەکات کە لە یاسای بودجە و خشتە هاوپێچەکانی ئاماژەی پێدراوە".  هەر لەو کۆبوونەوەیەدا جارێکی دیکە جەخت کرایەوە کە هەرێمی کوردستان پابەندە بە یاسای بودجە و لە بەرامبەریشدا،  پێویستە حکومەتی فیدراڵی ماف و شایستە داراییەکانی ھەرێمی کوردستان خەرج بکات.  شەوی رابردوو هەڵکەوت عەزیز، پەیامنێری رووداو رایگەیاند، ئەوەی ئێستا دەکرێت هەنگاوەکانی جێبەجێکردنی رێککەوتنی نێوان هەولێر و بەغدایە. پەیامنێری رووداو دەڵێت، قسەی لەگەڵ ئەندامێکی شاندەکە کردووە و پێی راگەیاندووە کە مستەفا کازمی لە کۆبوونەوەکە گوتوویەتی پشتیوانی لە جێبەجێکردنی ئەو رێککەوتنە دەکەن و داواشیکردووە بەزووترین کات هەنگاوەکانی جێبەجێکردنی بچێتە قۆناخی کرداری.  بە گوتەی پەیامنێری رووداو، تەنانەت باسی ئەوە کراوە کە مانگی داهاتوو هەردوو دیوانی چاودێریی دارایی حکومەتی هەرێمی کوردستان و حکومەتی فیدراڵی کارەکانیان تەواو بکەن بۆئەوەی مانگی داهاتوو پشکی هەرێمی کوردستان لە بودجە بنێردرێت.  کۆبوونەوەکانی شاندی هەرێمی کوردستان لە بەغدا تەواو نەبوون، بەڵام بەهۆی ئەوەی سبەی پشوو دەستپێدەکات، شاندەکە گەڕانەوە هەولێر و بڕیارە لە رۆژی یەکشەممەی داهاتوو بگەڕێنەوە بەغدا و فۆکەسی سەرەکی لەسەر تەواوکردنی رێکارەکان دەبێت بۆئەوەی مانگی داهاتوو پشکی هەرێمی کوردستان لە بودجە بنێردرێت.