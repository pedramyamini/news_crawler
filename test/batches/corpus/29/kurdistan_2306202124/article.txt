کەیوان خەلیل، سەرۆکی لیژنەی کارگە و کۆگەکانی ئاو لە لیژنە هاوبەشەکانی قایمقامیەتی سلێمانی بە رادیۆی رووداوی راگەیاند "پەرداخی ئاوەکان پلاستیکەکەیان لە ماددەی مردووەژی (ریسایکلینـ)ـەوەیە و زۆربەی لە دەرەوە بۆ کارگەکان دێت. ئێمە پشتگیریی ئاوی بەلووعە دەکەین، چونکە خاوێنە و کلۆری تێدەکرێت. ئەو ئاوەی لە دەبەی پلاستیکیدایە ئاوی بیری ئیرتیوازییە و لە چارەسەرکردنیدا ئۆزۆنی پێدا دەکەن کە کلۆر لە ئۆزۆن باشترە، چونکە ئۆزۆنەکە لەگەڵ پلاستیکەکەدا کارلێک دەکات، ئەوەیش زیانی زۆرە".  سەرۆکی لیژنەی کارگە و کۆگەکانی ئاو گوتیشی "ئێمە لیژنەیەکمان هەیە بۆ لێکۆڵینەوە لە پلاستیکی دەبەی ئەو ئاوی خواردنەوانەی کە دەفرۆشرێن. بەپێی پێوانەی عێراقی ئەو دەبەی ئاوانە رەتدەکرێنەوە، چونکە ئەستووریی پلاستیکەکە کەمە و بە ئاسانی دەقوپێت. بەداخەوە ئامێرەکانی پشکنین بۆ ئەو مەبەستە لە هەرێمی کوردستان و عێراقدا بەردەست نین، بۆیە لەگەڵ پارێزگاری سلێمانیدا هەوڵمانداوە لە دەرەوەی عێراق پشکنین بکەین و داواکەمان پەسندکراوە. ئێستاکە خەریکی ئەوەین و لە دەرەوە پشکنین بۆ دەبەکان و ئاوەکەی ناویان دەکەین. ئێمە زیاتر کێشەمان لەگەڵ پەرداخە کەپسە پلاستیکییەکانی ئاودا هەیە کە بەپێی پێوانە عێراقییەکە هەموویان رەتکراوەن و نابێت بەکاربهێندرێن".  ئەمساڵ بەهۆی وشکەساڵی و کەمبارانییەوە رێژەی ئاوی سەر زەوی و ژێر زەویی هەرێمی کوردستان کەمبووەتەوە، ئەوەیش وایکردووە لای هاووڵاتییان داخوازی لەسەر کڕینی ئاو زۆر ببێت. لە ماوەی رابردوودا لە تۆڕە کۆمەڵایەتییەکان چەند وێنە و گرتە ڤیدیۆیەک بڵاوبوونەوە کە تەنکەری ئاوی ماڵان ئاوەڕۆیان تێدەکرا و دەگوترا بە خەڵکی دەفرۆشنەوە.  ئاری عوسمان، لێپرسراوی بەشی زیادەڕۆیی لە شارەوانیی سلێمانی بە رادیۆی رووداوی گوت "لە هەفتەی پێشووەوە هەستمان بەوە کردبوو کە خەڵک هەیە ئاوی پیس دەفرۆشێت کە بۆ ئاودانیش نابێت نەک بۆ خواردنەوە. بۆیە تیممان بۆ ئەو مەبەستە پێکهێنا. ئەو کارەیش زیاتر لە چەمی قلیاسان بەدیدەکرێت. دوێنێ چووینە سەر شوێنێک کە ئاوەڕۆی زۆری کۆکردبووەوە. تانکەری سپیمان گرتووە کە ئاوەڕۆی پێ بووە لە کاتێکدا تانکەری سپی بە فەرمی تایبەتە بە ئاوی خواردنەوە".  ئاو سەرەڕای ئەوەی خواردنەوە و گەلێک پێداویستیی دیکەی رۆژانەی مرۆڤ بەکار دەهێنرێت، بۆ کاری بیناسازییش بە رێژەیەکی زۆر سوودی لێ وەردەگیرێت کە پیسبوونی زیان بە تایبەتمەندێتیی بیناکان دەگەیەنێت و بەرگەگرییان لاواز دەکات.  لێپرسراوی بەشی زیادەڕۆیی لە شارەوانیی سلێمانی گوتی: "ئێستا دیاردەیەکی تازە سەری هەڵداوە: ئەو تانکەر و تێکەڵکەر (میکسەر)انەی لە کارگەکانی چیمەنتۆ کار دەکەن بەشێکیان لەو شوێنانە ئاو تێدەکەن کە ئاوی پیسیان لێیە. ئەو ئاوەیش دەکرێتە ئەو بینایانەی کە چیمەنتۆیان تێدەکرێت بۆ میچ و کۆڵەکە و کارێتە. ئەمڕۆ تیمەکانمان لە چەمی قلیاسان چەند تانکەرێکیان گرتووە، بەڵام لەبەر ئەوەی هێزی ئەمنییان لەگەڵ نەبووە تەنیا وێنەی تابلۆکانیان گرتوون و پێناسەکانیان لێ سەندوون. ئێمە ئەوە دەکەینە سکاڵا و بەرزی دەکەینەوە. "  بەپێی بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.  بەپێی ئامارەکانی ئاو و ئاوەڕۆ  لە  هەرێمی  كوردستان رۆژانە لە هەرێمی كوردستان لە رێگەی ٩١ پرۆژە و ٥٧١٠ بیرەوە نزیكەی دوو ملیۆن مەتر سێجا ئاو دابەش دەكرێت.   لە هەرێمی کوردستاندا ١٧ بەنداوی گەورە و مامناوەند و ١٤ بەنداوی بچووكیش هەن، هەموو ئەوانەش توانای گلدانەوەی ١٠ ملیار مەتر سێجا ئاویان هەیە و وشکەساڵی و کەمبارانیی ئەمساڵیش کاریگەرییەکی زۆری لەسەر دابەزینی ئاستی ئاوەکانیان داناوە.  دابەزین و کەمبوونەوەی ئاستی ئاوی بەنداوەکان لەکاتێکدایە، بڕیاربوو لەنێوان ساڵانی ٢٠١٣ و ٢٠١٧ دا ٢٥ بەنداو لە هەردوو پارێزگای سلێمانی و دهۆک دروستبکرێن، بەڵام بەھۆی قەیرانی داراییەوە پارەکە خەرج نەكرا.