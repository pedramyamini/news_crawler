بەپێی راگەیاندنی پەرلەمانی کوردستان، له‌سه‌ر بانگهێشتی د. رێواز فایەق سه‌رۆكی په‌رله‌مانی كوردستان، ئه‌مڕۆ سێشه‌ممه ٢٠٢١/٦/١٥ ئۆلیك لێڤن، كۆنسوڵی گشتیی كۆماری رووسیای فیدڕاڵ له هه‌رێمی كوردستان، سه‌ردانی سه‌رۆكی په‌رله‌مانی كرد.  د. رێواز فایەق، سه‌رۆكی په‌رله‌مان رایگه‌یاند: "پڕۆژه‌یاسای دامه‌زراندنی دادگەی تاوانكاریی تایبه‌تمه‌ند به تاوانه‌كانی داعش له هه‌رێمی كوردستان، چه‌ندین ره‌هه‌ندی یاسایی نێوده‌وڵه‌تیی به‌رفراوانی هه‌یه، په‌رله‌مان له قۆناخی پرس و راوێژكاری دایه له‌گه‌ڵ ناوه‌نده ئه‌كادیمییه‌كان و یاساناس و شاره‌زایانی ئه‌م بواره و یه‌كێك له راوێژ و هه‌نگاوه سه‌ره‌كییه‌كانی په‌رله‌مانی كوردستان بۆ ئه‌م بابه‌ته گرنگه. "  وه‌رگرتنی دیدگە و تێڕوانینی وڵاته دۆست و هاوپه‌یمانه‌كانی هه‌رێمی كوردستانی بۆ ئەوە گەڕاندەوە کە "یاساكه هیچ هاودژییه‌كی نه‌بێت له‌گه‌ڵ ده‌ستووری عێراق و یاسای نێوده‌وڵه‌تی، هاوكات بۆ تێگه‌یشتن له راده‌ی هاریكاریی نێوده‌وڵه‌تی و پاڵپشتییه ته‌كنیكی و یاسایی، ئه‌منی و داراییه‌كانیشه له‌لایه‌ن كۆمه‌ڵگه‌ی نێوده‌وڵه‌تییه‌وه".  كۆنسوڵی گشتیی رووسیا روونیكرده‌وه ئه‌م بابه‌ته به‌لای ئه‌وانه‌وه شتێكی تازه‌یه و پێویستییان به كاتی زیاتره بۆ تێگه‌یشتن له ره‌هه‌نده جیاوازه‌كانی ئه‌م پڕۆژه‌یاسایه.  هه‌ریه‌ك د. بژار كۆچه‌ر، سه‌رۆكی لیژنه‌ی كاروباری یاسایی، رۆژان محه‌ممەد كه‌ریم، ئه‌ندامی لیژنه‌ی كاروباری یاسایی، به‌ڵێن ئیسماعیل، ئه‌ندامی لیژنه‌ی دارایی و كاروباری ئابووریی پەرلەمانی کوردستان ئامادەی دیدارەکە بوون.