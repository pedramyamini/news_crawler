لە هۆکارە ژینگەییەکاندا پیسبوونی هەوا کاریگەریی زۆری لەسەر تووشبوون بە شێرپەنجە هەیە. زۆربوونی هۆیەکانی گواستنەوە کە کوالێتیی سووتەمەنییان خراپە و ماددەی زیانبەخش دەردەدەن، هۆکارێکە بۆ تووشبوون بە شێرپەنجە.  رەزا خەیلانی، بەڕێوەبەری کاروباری هونەری لە دەستەی ژینگەی هەرێمی کوردستان بە رادیۆی رووداوی راگەیاند: "دەبێت حکومەتی هەرێمی کوردستان هاوردەکردنی ئۆتۆمبێل بەو رێژە زۆرە رابگرێت بۆ ئەوەی ژینگە هێندە پیس نەکرێت. لە هەرێمی کوردستاندا لە هەر شەش کەس دوو ئۆتۆمبێلیان بەرددەکەوێت کە لە هیچ ستانداردێکی جیهانیدا شتی وانییە. پێویستە کوالێتیی سووتەمەنییش چاک بکرێت و چاودێریی ئەو شوێنانە بکرێت کە سووتەمەنی بەرهەم دەهێنن. دەبێت وەزارەتی گواستنەوە و گەیاندن خەمی ئەوە بخوات کە گواستنەوەی گشتی دابین بکات بۆ ئەوەی کەمترین ئۆتۆمبێل بەکاربهێنرێت. "  پسپۆڕانی خۆراک لەسەر ئەوە کۆکن کە خواردنی خواردەمەنیی خراپ و نادروست هۆکارێکی سەرەکییە بۆ تووشبوون بە شێرپەنجە.  د. کامەران رەسووڵ ژاژڵەیی، پسپۆڕی خۆراک بە رادیۆی رووداوی گوت: "خواردن و شێوازی ژیانی نادروست تا رادەی ٣٠ % هۆکاری تووشبوون بە هەموو جۆرەکانی شێرپەنجەن، بە تایبەتی شێرپەنجەی پرۆستات، جگەر و کۆئەندامی هەرس. زیاتر ئەو کەسانە ئەگەری تووشبوون بە شێرپەنجەیان هەیە کە قەڵەون یان خواردنەوە کحوولییەکان زۆر دەخۆنەوە. هەروەها ئەو کەسانەیشی گۆشتی سوور زیاد لە پێویست دەخۆن ئەگەری تووشبوونیان بە جۆرەکانی شێرپەنجە هەیە بە تایبەتی شێرپەنجەی کۆڵۆن، مەمک و پرۆستات. بەڵام دەیشکرێت لە رێگەی خواردنی دروستەوە ئەگەری تووشبوون بە شێرپەنجە بە رێژەی نزیکەی ٣٥ % کەم بکرێتەوە. "  ئێستا لە بازاڕەکاندا خواردەمەنییە ئامادەکراوەکان زۆربوون و، لە کاتی باسکردنی شێرپەنجەیشدا هەمیشە باس لە خواردنە ئامادەکراو و لەقوتوونراوەکان دەکرێت کە بە هۆکارێکی تووشبوون بەو نەخۆشییە دادەنرێن.  د. کامەران رەسووڵ ژاژڵەیی گوتی: "خواردنە ئامادەکراوەکان ئەگەری تووشبوون بە شێرپەنجەکانی کۆئەندامی هەرس، سوورێنچک، گەدە، کۆڵۆن، ریخۆڵە زیاد دەکەن. هەروەها لە پیاواندا دەبنە هۆی شێرپەنجەی پرۆستات و لە ژنانیشدا مەمک. ئەگەر کەسێک هەر ناچار بوو بیانخوات، باشتر وایە زۆر کەمیان لێ بخوات. ئەگەر خواردن زۆر بکوڵێنرێت یان زۆر لە رۆندا سوور بکرێتەوە، ئەگەری تووشبوون بە شێرپەنجە زیاد دەکات. شیرینییش هۆکارێکە بۆ تووشبوون بە شێرپەنجە. کەمخەوییش دەبێتە هۆی کەمبوونەوەی بەرگریی لەش. "  بە گوتەی ئەو پسپۆڕەی خۆراک، بۆ خۆپارێزی لە شێر پەنجە وەرزش زۆر گرنگە کە پێویستە هەموو کەسێک لە هەفتەیەکدا ٣٠٠ خولەک وەرزش بکات کە پێنج کاژێر دەکات، هەروەها خواردنی میوە و سەوزەیش زۆر گرنگە.  له راگه‌یێندراوێكدا به بۆنه‌ی رۆژی جیهانیی بەرەنگاربونەوەی نەخۆشیی شێرپەنجەوه، وەزارەتی تەندروستیی هەرێمی کوردستان رۆژی ٢٠٢١/٠٢/٠٤ رایگەیاند، ساڵی ٢٠٢٠ لە هەرێمی كوردستان شەش هەزار و ٢٩٣ تووشبووی شێرپەنجە تۆماركراون کە بە بەراورد بە ساڵی ٢٠١٩ ژماره‌كه‌ی كه‌م بووه‌ته‌وه كە حەوت هەزار و ٨٣١ نەخۆش تۆمار کراون.   لەو راگەیێندراوەدا ئەوەیش خرابووە روو کە شێرپەنجەی مەمك زۆرترینە بە رێژەی ١٨.٥٨ % و رێژەی تووشبوونیش بە جۆرەکانی شێرپەنجە لە رەگەزی مێدا زیاترە بەراورد بە نێر بە جۆرێك  مێ ٥١.٨٦ % ـە و نێر ٤٨.٥٩ % یە.   بەپێی ئاماری رێکخراوی تەندروستیی جیهانی، لە ساڵی ٢٠٢٠ ـدا لە سەرانسەری جیهاندا ١٩.٣ ملیۆن تووشبووی شێرپەنجە تۆمارکراون و ١٠ ملیۆن تووشبوویش مردوون و، هەروەها شێرپەنجەی مەمکیش لە شێرپەنجەی سییەکان زیاتر بووە.