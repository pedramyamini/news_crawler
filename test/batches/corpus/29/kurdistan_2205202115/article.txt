لە بەرنامەی جڤاکی رادیۆی رووداودا باس لە دەرۆزەکردنی منداڵان کرا کە هەریەکە لە زەکیە ساڵح، بریکاری وەزارەتی کار و کاروباری کۆمەڵایەتی، هۆگر عەزیز، گوتەبێژی پۆلیسی هەولێر و ئومێد ئەنوەر، توێژەری دەروونی لە رێکخراوی منداڵپارێزی کوردستان بەشدار بوون.  هۆگر عەزیز، موقەدەم و گوتەبێژی پۆلیسی هەولێر راگەیاند: "لە هەولێر ترافیکلایت هەیە لەلایەن باندی سواڵکەرانەوە فرۆشراوە، بەڵام ئێستا ئێمە ئەو دیاردەیەمان نەهێشتووە. بە کۆمەڵ ئەو کەسانە دەستگیر دەکەین. کێشەکە ئەوەیە ئەو سزایاساییەی بەسەر دەرۆزەکەراندا دەسەپێنرێت زۆر کەمە. سواڵکەرمان گرتووە کە لە هەفتەیەکدا لەناو شاری هەولێردا ١٢ ملیۆن دیناری کۆکردووەتەوە. "  زەکیە ساڵح، بریکاری وەزارەتی کار و کاروباری کۆمەڵایەتیش گوتی: "ئێمە لە بەرنامەماندایە کە لەگەڵ رێکخراوی یونیسێف و منداڵپارێزی کوردستان و رێکخراوە پەیوەندیدارەکاندا رووپێوییەک بکەین بۆ ئەوەی بزانین چەند کەس لە هەرێمی کوردستاندا دەرۆزە دەکەن و لە هۆکار و بنەچەیان بکۆڵینەوە. "  ئێستا لە ترافیکلایتی زۆربەی شارەکاندا منداڵان دەبینرێن کە دەرۆزە دەکەن و سیمای شاریان ناشرین کردووە، بەشێک لە هاونیشتمانیانیانیش دەڵێن، بەو کارە بێزار دەبن.  گوتەبێژی پۆلیسی هەولێر ئاماژەی بەوە دا، ساڵی ٢٠٢٠ زیاتر لە هەزار و ١١٥ دەرۆزەکەرمان لە هەردوو رەگەز دەستگیر کردووە. رۆژانە هەڵمەتی دەستگیرکردنی ئەو کەسانەیان هەیە و زۆر جار رۆژانە ٤٠ تا ٥٠ کەس دەگیرێن. هەندێک لە دەرۆزەکەران ئەو کارەیان کردووەتە پیشە و کاتێک منداڵەکانیشیان گەورە دەبن هەمان کاریان پێدەکەن. چەندین کەسیان گرتوون کە باندیان هەبووە و سەرپەرشتیی سێ یان چوار منداڵ یان ئافرەتیان کردووە. هاووڵاتی هۆکارێکی دیکەی بەردەوامبوون و زیادبوونی دەرۆزەکەرانە، ئەگەر پارەیان نەدەنێ ئەوانیش بەو شێوەیە لەو کارە بەردەوام نابن.  هۆگر عەزیز ئەوەیشی خستەڕوو کە کێشەیان لەگەڵ منداڵی کۆچەری و قەرەجەکاندا هەیە کە دەستگیریان دەکەن و بەڵێننامە بە دایک و باوکیان پڕ دەکەنەوە تاوەکو ئەو کارە نەکەنەوە، کەچی دواتر دەستی پێدەکەنەوە.  زەکیە ساڵح، بریکاری وەزارەتی کار و کاروباری کۆمەڵایەتی گوتی: "لە بەرنامەماندایە کە یاسایەکی تایبەت بە پاراستنی مافی منداڵان دەربکرێت، چونکە تاوەکو ئێستا یاسایەک لەو بارەیەوە نییە و ژمارەیەکی زۆر منداڵیش دەرۆزەیان پێدەکرێت. کاریش بۆ ئەوە دەکەین لەگەڵ یونیسێفدا یەکەیەکی تایبەت بە پاراستنی منداڵان دابمەزرێنین. "  ئومێد ئەنوەر، توێژەری دەروونی لە رێکخراوی منداڵپارێزی کوردستان گوتی: "بەپێی رووپێوی ساڵی ٢٠١٨ ـمان بۆ پارێزگای هەولێر، دوو هەزار منداڵ هەبوون کە لە خوار تەمەنی یاساییەوە کاریان کردووە، ٧٠ % یان منداڵی ناوخۆ و ٣٠ % ـیان کۆچەری و پەنابەر بوون. "  مانگی نیسانی ٢٠١٧ لەلایەن قایمقامیەتی سلێمانییەوە لیژنەیەکی هاوبەش بۆ زیادکردنی ئاستی پاراستنی ئەو منداڵانە پێکهێنرا کە لە شوێنە گشتییەکاندا کەڵکی ئاوەژۆیان لێ وەردەگیردرێت و بۆ دەرۆزەکردن بەکاردەهێنرێن.  ئومێد ئەنوەر ئاشکرای کرد: "لە ساڵی ٢٠١٧ دا لە سلێمانی رووپێوییەک کرا بۆ ئەوەی بزانرێت چەندە منداڵ لە شوێنە گشتییەکان و ترافیکەکاندا دەرۆزە دەکەن. دەرکەوت ٤٢٤ منداڵ هەن کە دەرۆزە دەکەن کە ٧٠ % یان ئاوارە و پەنابەر بوون، ٣٠ % ـیشیان هی ناوخۆ بوون. ئەوانەی ناوخۆیش رێژەیەکی زۆریان کۆچەرییەکان بوون. لە ساڵی ٢٠١٩ دا ژمارەکە کەمبووەوە و بووە ٢٥٠ منداڵ کە ١٢٥ ـیان ئاوارە و پەنابەرن. لە ساڵی ٢٠٢٠ ـیشدا کەمبووەتەوە بۆ ١٧٤ منداڵ. "  باس لەوە دەکرێت کە دەرۆزەکردن بووەتە باند و کەسانی دیکە کار بە منداڵ و ئافرەتانەوە دەکەن و دەرۆزەیان پێ دەکرێت.  هۆگر عەزیز رایگەیاند، "لە کامێرای سەر شەقامەکانەوە بینیومانە کە ئۆتۆمبێل بەیانیان هاتووە سێ - چوار ئافرەتی بۆ دەرۆزەکردن دابەزاندووە و، ئێوارە هاتووەتەوە بردوونیەتەوە. بەشێک لە ئافرەتە دەرۆزەکەرەکان لەپاڵ ئەو کارەدا هەندێک کاری دیکەی وەک لەشفرۆشی و دزی دەکەن. لەم ماوەیەدا ئافرەتێکمان دەستگیرکرد کە لەگەڵ دەرۆزەکردن و لەشفرۆشیدا دزییشی دەکرد. "  توێژەرە دەروونییەکەی رێکخراوی منداڵپارێزی کوردستان ئاماژەی بەوە کرد "لە ساڵی ٢٠٢٠ ـدا لە سلێمانی چارەسەرمان بۆ ١٧٤ منداڵی کارکەر دۆزیوەتەوە. لە ساڵی ٢٠٢١ ـیشدا تاوەکو ئێستا ٤٠ منداڵ هەن لەسەر شەقامەکاندا کاریان کردبێت کە بەدواداچوونمان بۆ کردوون و خزمەتگوزاریمان پێشکەش کردوون. "  ئەو توێژەرە ئەوەی خستەڕوو کە بەپێی ئەو رووپێوییەی رێکخراوەکەیان ساڵی ٢٠٢٠ کردوویەتی، لە شاری دهۆک ٦٢٤ منداڵ کاریان کردووە کە ٧٠ % یان منداڵی ناوخۆ و ٣٠ % ـیان ئاوارە و پەنابەر بوون.   ئەو کەسانەی دەرۆزە دەکەن و بەو کارە تاوانبار دەکرێن، سزا یاساییەکەیان دەستگیرکردنە بۆ ١٥ رۆژ. ئەوانەیشی کە سۆز و سەرنجی خەڵک رابکێشن یان منداڵێک بەکار بهێنن، سێ مانگ دەستگیر دەکرێن.