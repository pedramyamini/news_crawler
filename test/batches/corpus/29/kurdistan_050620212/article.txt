لیوا حوسێن بلانی، بەرپرسی فێرگەی ئەفسەرانی پێشمەرگە لەو بارەوە بە تۆڕی میدیایی رووداوی راگەیاند، "دوو باجیرۆی ئەندازەی زێرەڤانی ئێمە بە ئەرک چوونە ناوچەی ئامێدی و لەوێ مووشەکێکیان بەرکەوتووە، ئەگەرچی تاوەکو ئێستا دیار نییە، بەڵام ئەگەری زۆر ئەوەیە لەلایەن پەکەکەوە ئەو مووشەکە ئاراستەکرابێت، دواتریش بەدیار دەکەوێت لەلایەن کێوە ئاراستەکراوە. "  وەزارەتی پێشمەرگە لەبارەی هێرشەکە راگەیێندراوێکی بڵاوکردەوە و ئاماژەی بەوە دا، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "  هەروەها هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".  عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون".  سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند: "هێزێکی پێشمەرگەی زێرەڤانی لە چیای مەتین کەوتوونەتە بۆسەیەکی پەکەکە و ٥ پێشمەرگەمان شەهیدبوون و چواری دیکەش بریندارن".  لە بەشێکی دیکەی قسەکانیدا لیوا حوسێن بلانی دەڵێت، " ٥ پێشمەرگەی ئەندازەی ئێمە شەهید بوون و ٤ یش بریندارن، سوپاس بۆ خودا رەوشی تەندروستیان باشە. هەمووشیان پێشمەرگەی پلەدارن، کە دوو ئەفسەر و دوو پێشمەرگەن، ئەوانەی شەهیدیش بوون هەموویان پلەدارن. ئەو پێشمەرگانەش بە ئەرک چوونەتە ئەو ناوچەیە و لەمێژیشە ئەرکیان لەو ناوچانە هەیە بۆ پاراستنی دەڤەرەکە، کاری ئەندازەش ئەوەیە ئەو رێگەیانەی هاتووچۆی لەسەر دەکەن پاکی بکەنەوە".