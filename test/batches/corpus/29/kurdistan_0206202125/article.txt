دوای زنجیرەیەک کۆبوونەوە لە بەغدا، شاندی هەرێمی کوردستان ئێوارەی ئەمڕۆ دوایین کۆبوونەوەی لەگەڵ مستەفا کازمی سەرۆکوەزیرانی عێراق بوو و دوای ئەو کۆبوونەوەیە گەڕایەوە هەرێمی کوردستان.  قوباد تاڵەبانی، جێگری سەرۆکوەزیران و سەرۆکی شاندی دانوستاندنکار لە تویتەری خۆی نووسیویەتی: "کەمێك بەر لە ئێستا لە بەغداوە گەڕاینەوە هەولێر. نزیکین لە رێککەوتنی کۆتایی لەسەر میکانیزمەکانی جێبەجێکردنی یاسای بودجە. نیازپاکی لە هەردوو لاوە هەیە و پابەندبوون بە دەقی یاساکە کاریگەریی باشی دەبێت لەسەر دۆخی دارایی هەرێمی کوردستان و پەیوەندییەکانی نێوان بەغدا و هەرێم - یش دەباتە قۆناخێکی نوێوە".  لەبارەی کۆبوونەوە لەگەڵ مستەفا کازمی سەرۆکوەزیرانی عێراق، پیشتر قوباد تاڵەبانی رایگەیاندبوو: ""لەبارەی دوا پێشهاتی پەیوەندییەکانی ھەردوو حکومەتی هەرێمی کوردستان و فیدراڵ گفتوگۆمان کرد، بەتایبەت میکانیزمی جێبەجێکردنی یاسای بودجەی ٢٠٢١ی عێراق و دەستەبەرکردنی شایستە داراییەکانی هەرێمی کوردستان".   بەگوتەی جێگری سەرۆکوەزیرانی هەرێمی کوردستان "جارێکیتر ھەردوولامان پابەندیمان بە یاسای بودجە دووپاتکردەوە لەپێناو چارەسەرکردنی کێشە کەڵەکە ووەکان لەسەر بنەمای یاسا و دەستوور بۆ دروستکردنی لێکگەیشتنی درێژخایەن و بەردەوام".  هەڵکەوت عەزیز پەیامنێری رووداو رایگەیاند، ئەوەی ئێستا دەکرێت هەنگاوەکانی جێبەجێکردنی رێککەوتنی نێوان هەولێر و بەغدایە. پەیامنێری رووداو دەڵێت، قسەی لەگەڵ ئەندامێکی شاندەکە کردووە پێی راگەیاندووە کە مستەفا کازمی لە کۆبوونەوەکە گوتوویەتی پشتیوانیی لە جێبەجێکردنی ئەو رێککەوتنە دەکەن و داواشیکردووە بە زووترین کات هەنگاوەکانی جێبەجێکردنی بچێتە قۆناخی کرداری. تەنانەت باسی ئەوە کراوە کە مانگی داهاتوو هەردوو دیوانی چاودێریی دارایی حکومەتی هەرێمی کوردستان و حکومەتی فیدراڵی کارەکانیان تەواو بکەن بۆ ئەوەی مانگی داهاتوو پشکی هەرێمی کوردستان لە بودجە بنێردرێت.  کۆبوونەوەکانی شاندی هەرێمی کوردستان لە بەغدا تەواو نەبوون. بەڵام بەهۆی ئەوەی سبەی پشوو دەستپێدەکات، شاندەکە گەڕانەوە هەولێر و بڕیارە لە رۆژی یەکشەممەی داهاتوو بگەڕێنەوە بەغدا و فۆکەسی سەرەکی لەسەر تەواوکردنی رێکارەکان دەبێت بۆ ئەوەی مانگی داهاتوو پشکی هەرێمی کوردستان لە بودجە بنێردرێت.