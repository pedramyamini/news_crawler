لە بڕگەی گفتوگۆی رۆژانە باس لە داهاتی دەروازە سنوورییەکان کرا، عەلی حەمەساڵح، پەرلەمانتاری گۆڕان و سەرۆکی لیژنەی وزە و سامانە سرووشتییەکان لە پەرلەمانی کوردستان و ئەرشەد لۆلانی، پەرلەمانتاری پارتی و ئەندام لە لیژنەی دارایی و کاروباری ئابووری میوان بوون.   عەلی حەمەساڵح دەڵێت، لە دەروازە سنوورییەکان جگە لە قاچاخچێتی، کۆمەڵێک یاساشکێنی هەیە و بەشێک لە کۆمپانیاکان کە پشکی بەرپرسانی حیزبی و حکومییان تێدایە، قۆرخکاری دەکەن. گوتیشی، ئەگەر لە داهاتی بەرمیلێک نەوت ٣٢ دۆلار بگەڕێتەوە بۆ حکومەت ئەوا کێشەی مووچە چارەسەر دەبێت.  سەرۆکی لیژنەی وزە و سامانە سرووشتییەکان لە پەرلەمانی کوردستان باسی لەوەشکرد، سێ مانگە لێکۆڵینەوە لە دۆسیێیەک دەکات کە جیاوازە لە "قاچاخچێتی و کۆمپانیاکاری قۆرخکاری" گوتی، "ئەو داهاتەی لە خاڵە سنوورییەکان وەرگیراوە و بەڕێوەبەرایەتیی گومرگ رادەستی کردووە، لەگەڵ ئەوەی لە وەزارەتی دارایی تۆمارکراوە، جیاوازیی زۆری هەیە کە لە دوو خاڵی سنووریدا ٨٨ ملیار دینار دیارنەماوە. "   پەرلەمانتارەکەی فراکسیۆنی گۆڕان کە بە گوتەی خۆی ئێستا حیزبایەتی ناکات، زیاتر روونی کردەوە و گوتی، "بۆ نموونە ئەگەر لە دەروازەی سنووریی باشماخ ٢٢ ملیار دینار تۆمارکرابێت، لە وەزارەتی دارایی ١٨ ملیار دینار تۆمارکراوە و باقییەکەی دیارنەماوە. "  بۆ بەدواداچوونی زیاتریش بۆ ئەو دۆسێیە، عەلی حەمەساڵح دەڵێت، لە ٤ ـی ئەم مانگەوە دۆسیەکەی ناردووە بۆ وەزارەتی دارایی، بەڵام وەڵامیان نەداوەتەوە. گوتیشی، لە دەروازە سنوورییەکان "نادادپەروەریی زۆر هەیە. "  هەرچەندە بەڕێوەبەری گشتیی گومرگ لە دەروازە سنوورییەکان ئاماژەی بەوە کردووە، بەراورد بە پێنج مانگی رابردوو، داهاتی دەروازە سنوورییەکان زیادی کردووە، عەلی حەمەساڵح باسی لەوە کرد، "لە مانگی رابردوو داهاتی دەروازەی سنووریی پەروێزخان لە ١٦ ملیار دینار بووە، لەکاتێکدا لە مانگی شوبات ٢٤ ملیار دینار بووە. " گوتیشی، "لە وەزارەتی دارایی کەمتر لەو پارەیە تۆمارکراوە. "   لەلایەکی دیکەوە، ئەرشەد لۆلانی، پەرلەمانتاری پارتی ئەوەی پشتڕاستکردەوە کە داهاتی دەروازە سنوورییەکان بەتەواوی ناگەڕێتەوە وەزارەتی دارایی، ئەو گوتی لەوانەیە لە دەروازە سنوورییەکانی ئیبراهیم خەلیل و حاجی ئۆمەران قاچاخچێتی هەبێت، بەڵام بە بەڵگە نییە. ئەوەی هەیە لە دەروازەکانی باشماخ و پەروێزخانە. ئاماژەی بەوە کرد، "مانگ هەبووە لە باشماخ ١٦ ملیار دینار داهات هەبووە، بەڵام تەنیا پێنج ملیار دیناری گەڕاوەتەوە بۆ خەزێنەی وەزارەتی دارایی. "  حکومەتی هەرێمی کوردستان بڕیاریدابوو لیژنەیەک بۆ چاودێریی دەروازە سنوورییەکان و نەهێشتنی قاچاخچێتی لە وەزارەتی ناوخۆ و پێشمەرگە پێکبهێنێت، بەڵام تاوەکو ئێستا پێکنەهێندراوە. لۆلانی گوتی، "بەداخەوە ئەو سیاسەتەی ئێستا لەنێوان حیزبەکان هەیە وایکردووە لیژنەکان دروستنەکرێت. " ئەو گوتی، قوباد تاڵەبانی، جێگری سەرۆکوەزیران لە کۆبوونەوە گوتوویەتی "من رام وایە ئەمە بە دیالۆگ چارەسەربکرێت نەک هێز دروستبکرێت. "  پەرلەمانتارەکەی پارتی باسی لەوە کرد، ئێستا "چەند کەسێک لەنێو حیزبەکان هەن کە دەسەڵاتیان لە حکومەت زیاترە. "  عەلی حەمەساڵحیش رایگەیاند، قاچاخچێتی لە هەموو دەروازەکان هەیە، بەڵام بە شێوازی جیاواز. بە بڕوای عەلی حەمەساڵح، دەروازە سنوورییەکان چوار کێشەیان هەیە:  - قاچاخچێتی؛ هێزە ئەمنییەکانی دەوڵەت خەریکی قاچاخچێتین بۆ بەرپرسان  - کۆمپانیاکاریی، وەزیر هەیە لە ساڵی ٢٠١٨ مۆڵەتی داوەتە کۆمپانیا بۆ کوالێتیی کۆنترۆڵ کە ٢٩ % ـی پشکی کۆمپانیاکە هی خۆیەتی.  - نەگەڕانەوەی پارەی تەواو بۆ وەزارەتی دارایی  بە بڕوای عەلی حەمەساڵح، بە کۆنترۆڵکردنی دەروازە سنوورییەکان زۆر شت چارەسەر دەبێت، بەڵام "بێئومێد بووم. "   هاوکات ئەرشەد لۆلانی رایگەیاند، "هەر سێ حیزبەکە لێی بەرپرسیارن و پێش هەموو شتێک دەبێت رێککەوتنێکی سیاسی لەنێوان ئەو حیزبانەدا بکرێت. " ئەو گوتیشی "چەند کەسێک هەن لەنێو حیزبەکان کە لە بەرژەوەندیی ئەوانە قاچاخچێتی بمێنێت. "  ئەرشەد لۆلانی دەڵێت، سەرۆکی حکومەت و جێگرەکەی هاتن و "خۆیان گوتیان قاچاخچێتی هەیە. " هاوکات نموونەیەکی باسکرد کە کۆمپانیا هەبووە ٨٠ % ـی داهاتی بردووە، بەڵام ٢٠ % ـی بۆ حکومەت گەڕاندووەتەوە. هەنگاوێکیش هەبووە بۆ ئەوەی ٤٠ % ـی بۆ حکومەت بگەڕێنێتەوە.   عەلی حەمەساڵح لە وەڵامی ئەو پەرلەمانتارەدا گوتی، دەبێت حکومەت چارەسەری ئەو کێشانە بکات. هاوکات "نابێت رێگە بدرێت داهاتی کۆمپانیاکان بەوشێوەیە بمێنێتەوە، چونکە ئەوە رەوایەتیدانە بەو دۆسیەیە... دەبێت کۆی پرۆسەی گومرگی لە هەرێمی کوردستان پێداچوونەوەی بۆ بکرێت. "