سەفەر تەیب، بەڕێوەبەری کارەبای دهۆک بە رادیۆی رووداوی راگەیاند، "بەهۆی زیادبوونی خواست لەسەر بەکارهێنانی، کاژێرەکانی پێدانی کارەبا کەمبوونەتەوە، ساڵی رابردوو زیاتر لە ٣٠٠ مێگاوات کارەبا زیادبووە، بەڵام خواست و هاوبەشەکانیش بەهۆی گەشەی ئابووری و دانیشتووان بەردەوام لە زیادبووندان و رۆژانە ٢٠ هاوبەشی نوێ هەیە، بەهۆی ئەوەش خواست رۆژانە لە زیادبووندایە، لەکاتێکدا بەرهەمهێنان لە هەمان ئاستدا نییە، تەنیا سنووری پارێزگای دهۆک ساڵانە پێویستی بە زیادکردنی ١٠٠ مێگاوات کارەبایە، لەکاتێکدا رێژەی دانیشتووانی دهۆک تەنیا ٢٣ % ـە، بێگومان لە هەولێر و سلێمانی پێویستی زیاترە".  بەڕێوەبەری کارەبای دهۆک ئەوەی خستەڕوو، "کۆتاییهێنان بە سەرپێچیکردن لەسەر کارەبا کارێکی ئاسان نییە، شەش تیم رۆژانە سەردانی هاوبەشەکان دەکەن، تەنیا لە مانگی رابردوودا ٨٢ هاوبەش سزادراون و جگە لە سزای دارایی کە بەپێی جۆر دەگۆڕێت، بۆ ماوەی دوو ساڵ ئەو کارەبایەی کە بە سەرپێچی بەکاریهێناوە لەسەر سەرپێچیکار هەژماردەکرێت".  بە گوتەی سەفەر تەیب، بە بەستنی پێوەری زیرەک و کۆتاییهاتنی ئەو پرۆژەیە و بەستنەوەی هەموو هاوبەشەکان بەو سیستەمە نوێیەوە، کێشەی سەرپێچیکردن بۆسەر کارەبا نامێنێت.  لەبارەی هۆکاری نەدانی کرێی کارەبا لەلایەن هاونیشتمانیانەوە، بەڕێوەبەری کارەبای دهۆک گوتی "هەرکاتێک رەوشی دارایی خەڵک باشبێت، پارەی کارەباش دەدەن، پێشتر زیاتر لە ٦٠ % ی خەڵک پارەیان دەدا، بەڵام بەهۆی ئەو بارودۆخەی ئێستا هەرێمی کوردستان پێیدا دەڕوات و بارێکی قورس لەسەر هاونیشتمانییانە و هەمیشە گوشاری زۆر لەسەر حکومەت هەیە، ئەو رێژەیە زۆر کەمبووە و تاوەکو ئێستا لە سنووری پارێزگای دهۆک بە هەموو هاوبەشە حکومی و پیشەسازییەکانەوە، هاونیشتمانیان ١٠٠ ملیار دینار پارەی کارەبایان نەداوە، هاوبەش هەیە ٢٥٠ ملیۆن دینار قەرزداری حکومەتە، بەڵام ئێستا تیممان هەن گوشار لەسەر هاوبەشەکان دروستدەکەن، بەتایبەت هاوبەشە بازرگانییەکان ئەگەر پارەکە نەدەن، کارەبایان لێدەبڕدرێت".  سەفەر تەیب ئاماژەی بەوەش کرد "وەستانی بڕیاری لێخۆشبوون لە رێژەیەکی قەرزی کارەبای سەر هاونیشتمانیان کاریگەرییەکی گەورەی لەسەر گەڕاندنەوەی ئەو پارەیە کردووە، پێشتر بەدەنگەوەهاتنێکی زۆر هەبوو، ئەمەش لەکاتێکدایە کە ساڵی ٢٠٢٠ ئەو لێخۆشبوونە بە رێژەی ٢٠ % بوو، مانگی کانوونی دووەمی ٢٠٢١ ئەو رێژەیە کەمکراوەتەوە بۆ ١٥ %، مانگی شووبات بۆ ١٠ %، مانگی ئادار بۆ ٥ % و لە مانگی نیسان لێخۆشبوونەکە نەماوە".