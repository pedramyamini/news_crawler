رائید عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند: "شەوی دووشەممە، ٢١ی حوزەیران هێزەکانمان لە دۆزینەوەی تەرمێک لەسەر زبڵدانێکی نزیک بەڕێوەبەرایەتی هاتووچۆی کەرکووک ئاگادارکرانەوە و پاشان دەست بەلێکۆڵینەوە کرا و دەرکەوت ئەو گەنجە بە گوللەیەک کوژراوە کە تەمەنی لەنێوان ٢٥ بۆ ٣٠ ساڵ دەبێت و پاش کوشتنی لەسەر زبڵدانێکی سەر رێگەی کەرکووک - سلێمانی فڕێدراوە".  گوتەبێژی پۆلیسی کەرکووک دەڵێت دەستیان بە لێکۆڵینەوە لە رووداوەکە کردووە و دەرکەوتووە کوشتنێکی ئاسایی بووە و "تیرۆریستی نییە. "  رائید عامر نووری، ئاماژەی بەوەشکرد، چەند کەسێک بەتۆمەتی کوشتنەکە دەستگیرکراون و گەیشتوون بەسەرەداوی باش. روونیشیکردەوە، رووداوەکە بەهۆی کێشەی کۆمەڵایەتییەوە بووە.  وێنەی تەرمی ئەو کەسەش لەو شوێنەی فڕێدراوە لە تۆڕە کۆمەڵایەتییەکان بڵاوکراوەتەوە، کە تۆڕی میدیایی رووداو پشتڕاستیکردووەتەوە و تێیدا دەردەکەوێت کە لەسەر زبڵخانەیەک فڕێدراوە.