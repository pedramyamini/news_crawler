بەپێی راگەیێندراوی قایمقامیەتی سلێمانی کە رۆژی چوارشەممە ٠٢ - ٠٦ - ٢٠٢١ بڵاویکردووەتەوە، مانگی رابردوو لیژنە هاوبەشەکان شەش هەزار و ١٨٧ سەردانیان بۆ دووکان و بازاڕ و شوێنە گشتییەکان ئەنجامداوە و دەستیشیان بەسەر ٤٨ تۆن کاڵا و شمەکی خراپ و ماوەبەسەرچوودا گرتووە.  هەروەها ئاماژە بەوە کراوە کە پسوڵەی سەرپێچی بۆ ٦٣٩ شوێن تۆمارکراوە، بەشی زۆری سەرپێچییەکانیش، وەکو لە راگەیێندراوەکەدا هاتووە، بەهۆی کەمتەرخەمیی خاوەنی شوێنەکان بوون، "نەک چاوچنۆکیی بەدەستهێنانی پارە بەشێوەی نایاسایی"، ٣٤٤ شوێنیش ئاگادارکراونەتەوە کە پابەندی مەرج و رێنوێنییەکانی کارکردن بن.  قایمقامیەتی سلێمانی دەڵێت، ئەو ٤٨ تۆن کاڵا و شمەک و خواردەمەنییە خراپ و ماوەبەسەرچووەی دەستیان بەسەردا گیراوە لەلایەن لیژنەی تایبەتمەندەوە لە دەرەوەی ناوچەی نیشتەجێبوون لەنێوبراون.  هاوکات، هەر به‌هۆی سه‌رپێچیی شوێنه‌كان، لیژنه هاوبه‌شه‌كانی قایمقامیه‌تی سلێمانی بە بڕێك پاره، سزای دارایی خاوه‌ن شوێنه‌كانی داوە، كه بڕه‌كه‌ی له مانگی ئایاری ساڵی ٢٠٢١ دا ٤٢ ملیۆن و ٥٥٠ هه‌زار دیناره و به‌پێی یاسا ده‌خرێته‌وه  سه‌ر داهاتی گشتی.