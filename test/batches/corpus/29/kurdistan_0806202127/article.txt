جەمال شوکر، نوێنەری کورد لە پەرلەمانی عێراق بە تۆڕی میدیایی رووداوی راگەیاند: "بەشێک لە تورکمان و عەرەب لە کەرکووک و بەرپرسانی حکومەتی عێراقی بەهەمان نەفەسی سەردەمی حیزبی بەعس دەیانەوێت کورد لە کەرکووک بسڕنەوە، بەڵام بەعس ئەمەی پێنەکراوە، ئەوانیش بەهیچ شێوەیەک ناتوانن کورد لە کەرکووک بسڕنەوە".  جەمال شوکر ئاماژەی بەوەکرد: "بەهۆی داواکاری و گوشاری بەشێک لە تورکمان و عەرەبەکانی کەرکووک، لە ئۆفیسی کەرکووکی کۆمیسیۆنی باڵای سەربەخۆی هەڵبژاردنەکان گۆڕانکاری کراوە، تادێت پشکی کورد لە کۆمسیۆنەکە کەمدەکرێتەوە و لە بەرامبەردا پشکی تورکمان و عەرەب لەسەر حیسابی کورد زیاتر دەبێت. ئێستا جگە لە بەرپرسی ئۆفیسی کۆمسیۆنەکە کە کوردە، بەڕێوەبەرەکەی گۆڕاوە و کوردێکی دیکە بە ناوی لوئەی کاکەیی دانراوە، زۆربەی پۆستە هەستیار و گرنگەکانی دیکە بەدەست تورکمان و عەرەبەکانەوەیە".  جەمال شوکر کە هاوکات پەرلەمانتاری فراکسیۆنی یەکێتیی نیشتمانیی کوردستان دەڵێت، تەنیا ٢٥ % ی ئۆفیسی کەرکووکی کۆمیسیۆنی باڵای هەڵبژاردنەکان کوردە، لە کاتێکدا بەپێی بەرکەوتە و ژمارەی دانیشتووان بێت، ٥٠ % ئەندامانی ئۆفیسەکە دەبێت کورد بن. بۆیە لە بەرامبەر ئەو گۆڕانکارییانەی ئێستا کراون لە کۆمیسیۆنی کەرکووک لایەنە کوردستانییەکان لەوانەش یەکێتی نیگەرانن، داوا دەکەن لانیکەم ئەو گۆڕانکارییانە رابگیرێن و لەمە زیاتر نوێنەرانی کورد کەم نەکرێتەوە.    هەر لەوبارەوە، نوێنه‌رانی كه‌ركووك له فراكسیۆنی یه‌كێتی لە راگەیێندراوێکدا نیگه‌رانيی دەردەبڕن سه‌باره‌ت به‌و ئاسته‌نگانه‌ی ده‌خرێنه به‌رده‌م پرۆسه‌ی هه‌ڵبژاردن.   لە راگەیێندراوەکەدا ئاماژە بەوکراوە، "هاوكات له‌گه‌ڵ نزیكبوونه‌وه‌ی واده‌ی هه‌ڵبژاردنی ئه‌نجوومه‌نی نوێنه‌ران، گوێبیستی لێدوانی نابه‌رپرسانه‌ی چه‌ند لایه‌نێكی عه‌ره‌بی و توركمانی له كه‌ركووك ده‌بین كه ده‌چنه خانه‌ی ده‌ستێوه‌ردان له كاروباره‌كانی كۆمسیۆنی باڵای سه‌ربه‌خۆی هه‌ڵبژاردنه‌كان، ئێمه له به‌رامبه‌ر ئه‌و لێدوانانه، نیگه‌رانیی خۆمان دژی ئه‌و ئاسته‌نگانه‌ی كه ده‌خرێنه به‌رده‌م پرۆسه‌ی هه‌ڵبژاردن ده‌رده‌بڕین".  نوێنه‌رانی كه‌ركووك له فراكسیۆنی یه‌كێتی داوا له كۆمسیۆن ده‌كه‌ن "گوێ له‌و لێدوان و ده‌نگه نه‌شازانه نه‌گرێت كه خزمه‌ت به ئاشتیی كۆمه‌ڵگه ناكه‌ن و نیازی رژدییان نییه به پابه‌ندبوون به ماف و شایسته تایبه‌ته‌كانی پێكهاته‌كان، به‌تایبه‌تش كاتێك ئێمه ئه‌و گۆڕانكارییانه ده‌بینین كه له نووسینگه‌ی كه‌ركووكی كۆمیسیۆنی باڵای سه‌ربه‌خۆی هه‌ڵبژاردنه‌كان رووده‌ده‌ن، ئه‌ویش له رێگه‌ی دوورخستنه‌وه‌ی پێكهاته‌ی كورد له به‌ش و هۆبه‌كانی ئه‌و نووسینگه‌یه، به راده‌یه‌ك رێژه‌ی نوێنه‌رایه‌تیی كورد گه‌یشتووه‌ته له ٢٥ %، ئه‌وه جگه له گۆڕینی به‌ڕێوه‌به‌ری نووسینگه‌كه به‌بێ هۆكارێكی یاسایی".