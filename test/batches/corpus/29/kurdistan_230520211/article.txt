لە بەرامبەر ئەو جووتیارانەدا خاڵی سەربازیی تورکیا هەیە و ئەوان بەردەوام گوێیان لە دەنگی تۆپ و فڕۆکەیە. سەڵاح عیسا یەکێکە لەو جووتیارانە و دەڵێت، "ترسمان هەیە، بەڵام نازانین دۆخەکە چۆنە. لە ساڵی ١٩٨٨ ـەوە هەر دۆخەکە بەمجۆرەیە و ناخۆشیمان بینیوە، بەڵام ژیان بەردەوامە. "  ئەو جووتیارانە باس لەوەش دەکەن، هەرچەندە خێزان و منداڵەکانیان بەهۆی شەڕی تورکیا و پەکەکە و بۆردوومانەکانی تورکیاوە دەترسن، بەڵام ناچارن بەردەوام بن لە کاری خۆیان.   سەرەڕای سووتان و لەنێوچوونی هەزاران دۆنم زەوی و رەز و باخی هاونیشتمانیان لەو سنوورە، جووتیارەکان لەو ناوچانەی دەستیان دەگاتێ، بەردەوامن لە کارکردن.   عەبدولغەنی ئیسلام جووتیارێکی دیکەیە و زیاتر لە ١٢ دۆنم رەزی هەیە، لە باخەکەیشیدا داری هەنار، گوێز، قۆخ و هەنجیر هەن. دەڵێت، لەو رێگەیەوە بژێویی خێزانەکەی دابین دەکات.   عەبدولغەنی ئیسلام دەڵێت، حکومەت بە کەیفی خۆی دەکات و چی باش بێت بۆی ئەوە دەکات، "بەڵام من تاوەکو پێم بکرێت، دێمە نێو باخەکەم، ئاوی دەدەم و چاودێری دەکەم. "  لە گوندی چەلکێیا موسڵمانان، بازیف، قومریێ و کۆمەڵگەی بریفکا لە سنووری شارۆچکەی کانی ماسێ کە دەکەونە سەر دوایین هێڵی ئۆپەراسیۆنی چڕنووکی برووسکە - چڕنووکی هەورەتریشقەی تورکیا، ئاوەدانن. نزیکەی سێ هەزار خێزان لەو گوند و کۆمەڵگەیانە نیشتەجێن. گوندی چەلکیا موسڵمانان ٩٠ ماڵی تێدا دەژین و هەر کەسە و بە کاری خۆیەوە خەریکە.  مەهدی بەهائەدین، موختاری گوندی چەلکێی موسڵمانانە و دەڵێت، ئەوان لەسەر دوایین هێڵی ئۆپەراسیۆنەکەن. "ئێمە خوێنمان لەسەر ئەم گوندە دەڕێژین، ئەوەی لە تواناماندا بێت دەیکەین، ئەوەی نەشمان توانی، دەیدەینە دەست خوا. "  لە ٢٣ ـی نیسانی ئەمساڵ، تورکیا ئۆپەراسیۆنی چڕنووکی برووسکەی دەستپێکرد و بەبیانووی بوونی گەریلاکانی پەکەکە ناوچەکانی زناری کێستە بۆردوومان دەکات. تاوەکو ئێستاش دوو گوند بەتەواوی چۆڵکراون ئاگر لە دەوروبەری چوار گوند کەوتووەتەوە و گوندێکیش بەشێک لە دانیشتووانەکەی چۆڵیان کردووە.