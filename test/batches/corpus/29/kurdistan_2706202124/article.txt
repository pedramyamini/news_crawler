ستیڤن هیکی، باڵیۆزی بەریتانیا لەکاتی بەشداربوونی لە بوولتەنی کاژێر ١٦: ٠٠ی تۆڕی میدیایی رووداو ستایشی سەرکردەکان و خەڵكی هەرێمی کوردستانی کرد بۆ پێشوازی و دۆستایەتییان کە بەرامبەر ئەو پیشانیان داوە.  باڵیۆزی بەریتانیا باسی لە گەشتێکی خۆی کرد کە لەگەڵ نێچیرڤان بارزانی، سەرۆکی هەرێمی کوردستان چوونەتە ناوچەی بارزان و گوتی "بەختەوەرم بەوەی دەرفەتی ئەوەم هەبوو لەگەڵ خەڵک و سەرکردەکانی کوردستان پەیوەندیم هەبێت و سەردانی کوردستان و ناوچە جیاوازەکانی بکەم".  لە باسی خەسڵەتەکانی نێچیرڤان بازانیدا هیکی گوتی، سەرۆکی هەرێمی کوردستان "دیپلۆماتێکی گەورەیە و میواندۆستێکی زۆر باشە"، ئاماژەی بەوەش کرد، نێچیرڤان بارزانی دەرفەتی بۆ دروستکردووە ناوچەکانی هەرێمی کوردستان و بەتایبەت ناوچەی بارزان ببینێت، کە لەوێ هەم دیمەنی جوانی ناوچەکەی بینیوە و هەم بە مێژووی ئازار و مەینەتییەکانی کورد ئاشنا بووە.  باڵیۆزی بەریتانیا پێیوایە نێچیرڤان بارزانی لە چەند ساڵی رابردوودا وەکو دیپلۆماتێکی نایاب نوێنەرایەتیی هەرێمی کوردستانی لەسەر ئاستی نێودەوڵەتیدا کردووە.  جگە لە گەشتی لەگەڵ نێچیرڤان بارزانی، هیکی باس لە گەشتێکی دیکەی خۆی کرد بۆ ناوچە شاخاوییەکانی سنووری پارێزگای سلێمانی لەگەڵ بەرهەم ساڵح و گوتی، دەرفەتی بینینی ئەو ناوچەیەی کوردستانیشی هەبووە.  باڵیۆزی بەریتانیا جگە لە باسی سەرکردەکان و میواندۆستیی خەڵک، سەرسامیی خۆی بۆ خواردنە کوردییەکانیش دەربڕی، بەتایبەت دۆڵمە، کەباب و کوبە، کە بە گوتەی خۆی ئێستا فێر بووە ئەو سێ جۆرە خواردنەش لە چێشتخانەکەی خۆیدا دروستبکات.