فەزلوڵڵا شیری، سەرۆکی پۆلیسی هاتووچۆی پارێزگای کرماشان قسەی بۆ ئاژانسی ئیسنای وڵاتەکەی کردووە و ئاماژەی بەوە کردووە، ئەگەر بڕانی کارەبا درێژە بکێشێت، گڵۆپی ترافیک لایتەکان دەکوژێنەوە و گڵۆپەکانی دیکەی هاتووچۆش کێشەیان بۆ دروست دەبێت، ئەوەش کێشە دەکات و ئەگەری رووداوی هاتووچۆش بەرز دەکاتەوە.  فەزلوڵا شیری ئاماژەی بەوەشکردووە، بڕانی کارەبای شەقام و شۆستەکان مەترسی رووداوی هاتووچۆی بۆ خەڵکی پیادە زیاتر کردووە و چوار کەسی پیادە ئەمساڵ بەوهۆیەوە تووشی رووداوی هاتووچۆ بوونە و گیانیان لەدەستداوە.  لە ماوەی رابردوودا بەهۆی هاتنی گەرما و زیاتربوونی رێژەی بەکارهێنانی کارەبا، دابینکردنی کارەبا لە ئێران و رۆژهەڵاتی کوردستان کەمبووەتەوە و رۆژانە چەند کاژێرێکی کەم کارەبا دەدرێتە هاووڵاتیان.  هاوکات رەزا ئەردەکانیان، وەزیری وزەی ئێران، ئەمڕۆ سێشەممە بەو هۆیەوە داوای لێبووردنی لە خەڵک کرد و رایگەیاند، "بۆ دابینکردنی کارەبا کێشەمان هەیە. "  پێشتر مستەفا رەجەبی مەشهەدی، گوتەبێژی پیشەسازیی کارەبای ئێران رایگەیاندبوو، بەهۆی وشکەساڵییەوە ئاوی ئەو بەنداوانەی کارەبایان لێ بەرهەم دەهێندرێت، بەراورد بە ساڵی رابردوو ٥٠ % کەمتر بووەتەوە، بەم هۆیەوە سێ هەزار و ٥٠٠ میگاوات کورتهێنانی کارەبا دروستبووە، لەلایەکی دیکەش بەراورد بە ساڵی رابردوو رێژەی بەکارهێنانی کارەبا ٢٠ % زیاتر بووە.  بەرپرسانی حکومەت هۆکارێکی دیکەی بڕانی کارەبا بۆ کێڵگەکانی بەرهەمهێنانی بیتکۆین دەگەڕێننەوە کە پێویستیی بە کارەبای زۆر هەیە.  ڤەڵام محەممەد رەزاپوور ئیبراهیمی، سەرۆکی کۆمیسیۆنی ئابووریی پەرلەمان رۆژی دووشەممە ئەوەی رەتکردەوە و ئاماژەی بەوە کرد، لانی زۆری کارەبا رێپێدراو و رێپێنەدراو بۆ بیتکۆین زیاتر لە ٦٠٠ مێگاوات نییە، کەوابوو ئەو بابەتە گریمانەیەکی نادروستە، کە گوایە کێڵگەکانی بیتکۆین بوونەتەهۆی بڕانی کارەبا.  بەپێی ئاماری وەزارەتی وزەی ئێران، بەکارهێنانی کارەبا لە یەک مانگی رابردوو بە بەراورد بە هەمان ماوە لە ساڵی رابردوودا نۆ هەزار مێگاوات زیاتر بووە، کەچی بەپێی راپۆرتی ئاژانسی مێهر لە سێ ساڵی رابردوودا بەرهەمهێنانی کارەبا ساڵانە دوو هەزار مێگاوات زیاتر بووە. لە پلانی پەرەپێدانی شەش ساڵەی ئێراندا هاتووە، دەبێت ساڵانە پێنج هەزار مێگاوات کارەبا بەرهەم بێت، ئەوەش واتە سێ هەزار مێگاوات کەمتر لەو شتەی لە پلانی پەرەپێدانی شەش ساڵەی ئێراندا هاتووە.   محەممەد حەسەن موتەوەلیزادە، بەڕێوەبەری کۆمپانیای کارەبای ئێران دەڵێ: تەنانەت یەک مانگی داهاتوو بارودۆخ خراپتریش دەبێت.