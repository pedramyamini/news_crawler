کەمال نووری، پارێزەر و سەرۆکی ئەنجوومەنی کۆمەڵگە نیشتەجێبوونەکانی سلێمانی بە رادیۆی رووداوی راگەیاند: "ئەو کڕین و فرۆشتنانەی لەناو شارەکانی وەبەرهێناندا هەن حکومەت لێیان سوودمەند نابێت، چونکە مامەڵەکانیان ناچێتەوە لای حکومەت و هیچ باجێکی نادەنێ. لە کۆمەڵگەکانی نیشتەجێبووندا حکومەت بە هەموو شێوەیەک غائیبە و یەک کۆمپانیای خزمەتگوزاری لە بری حکومەت و دامودەزگاکانی بەڕێوەیان دەبەن. "  سەرۆکی ئەنجوومەنی کۆمەڵگە نیشتەجێبوونەکانی سلێمانی ئاماژەی بەوە دا کە ئەو کەسەی موڵکێک لە پرۆژەیەکی وەبەرهێناندا دەکڕێت هیچ دڵنیاییەکی نییە کە موڵکەکەی بە ناویەوە بێت و هیچ مۆرێکی حکومیی نییە و تەنیا گرێبەستێکە لەنێوان و خۆیی و کۆمپانیا وەبەرهێنەکەدا. نەتوانراوە لە ١٠ % ی یەکەکانی نیشتەجێبوون لەسەر خاوەنەکانیان تاپۆ بکرێن.  ئێستا لە سلێمانیدا نزیکەی ٧٠ کۆمەڵگەی نیشتەجێبوون هەن کە ٤٤ یان مۆڵەتی وەبەرهێنانیان هەیە. ٢٦ ـیان مۆڵەتی شارەوانی و ئاوەدانکردنەوەیان هەیە. لەمانە ٤٦ هەزار و ٧٥٠ یەکەی نیشتەجێبوون هەن.   هێرۆ موڕاد، بەڕێوەبەری یاسایی و کارگێڕی و دارایی لە بەڕێوەبەرایەتیی وەبەرهێنانی سلێمانییش گوتی: "شتێکی یاساییمان نییە کە رێگری لە شێوازی کڕین و فرۆشتنی یەکەکانی وەبەرهێنان بکات. ٥٠ % ی وەبەرهێنەکان لە کڕین و فرۆشتندا کار بە یاسای وەبەرهێنان ناکەن. زۆر هاووڵاتی دێن بۆ لامان سکاڵای ئەوە دەکەن کە یەکەی نیشتەجێبوونیان کڕیوە، بەڵام نووسینگەی خانووبەرەکە داوای پارەیان لێ دەکات بۆ ئەوەی رادەستیان بکەن. یەک پرۆژە هەیە کە بە فەرمی دەڵێت من خۆم وەری دەگرم و لە رێگەی نووسینگەوە وەریناگرم. ئەو گشتاندنەی کراوە کە نابێت پارەی رادەستکردن وەربگیردرێت، هێزی یاساییەکەی لاوازە. "  ئەو کەسانەی لە یەکەکانی نیشتەجێبوون دەکڕن سکاڵای ئەوە دەکەن کە دەبێت لە کاتی کڕیندا بڕە پارەیەکی زۆر بە ناوی رادەستکردنەوە بە خاوەنی پرۆژەکە بدەن. هەروەها گرفتێکی دیکەی کڕیارەکان ئەوەیە کە ئەو یەکەیەی کڕیویانە بۆیان تاپۆ ناکرێت.