ئەمڕۆ دووشەممە ٣١ ـی ئایاری ٢٠٢١ مەسرور بارزانی، سەرۆکوەزیرانی هەرێمی کوردستان پێشوازیی لە ئەسعەد ئەلعیدانی، پارێزگاری بەسرە و ئاراس حەبیب کەریم، ئەندامی ئەنجوومەنی نوێنەرانی عێراق کرد.  بەپێی راگەیێندراوی سەرۆکایەتیی حکومەتی هەرێمی کوردستان پارێزگاری بەسرە لە دیدارەکە رایگەیاندووە، "ئەو قسانە راست نين کە هەرێمی کوردستان لە سەر حیسابی بەسرە و پارێزگاکانی دیکەی عێراق پێشکەوتووە".   پارێزگاری بەسرە لە دیدارکەدا، بەپێی راگەیێندراوی سەرۆکایەتیی حکومەت جەختی لەوە کردووەتەوە کە حکومەتی عێراق، فیدراڵییە نەک ناوەندی، بۆیە پێویستە هەرێمی کوردستان و پارێزگاکانی عێراق بەشێوەیەکی راستەقینە بەشداربن لە دەسەڵات و بڕیارداندا و ناکرێ عێراق، بەشێوەیەکی مەرکەزی بەڕێوەببرێت.   سەرۆکوەزیرانی هەرێمی کوردستان ئامادەیی بۆ هەر هاوکاریی و هاوئاهەنگییەک لەگەڵ پارێزگای بەسرە و پارێزگاکانی دیکەی عێراق دەربڕی و دووپاتیشی کردەوە کە عێراق، لەڕووی سامانی مرۆیی و سروشتییەوە، وڵاتێکی دەوڵەمەندە و ئەگەر حوکمڕانی و بەڕێوەبردنێکی باش هەبێت، دەرفەتی ئەوەی هەیە، ببێتە یەکێک لە وڵاتە پێشکەوتووەکانی ناوچەکە.  دەقی راگەیێندراوی سەرۆکایەتیی حکومەتی هەرێمی کوردستان:  ئەمڕۆ دووشەممە ٣١ی ئایاری ٢٠٢١ مەسرور بارزانی سەرۆکی حکومەتی هەرێمی کوردستان، پێشوازی لە ئەسعەد ئەلعیدانی پارێزگاری بەسڕا کرد.  لە دیدارەکەدا کە ئاراس حەبیب کەریم ئەندامی ئەنجومەنی نوێنەرانی عێراق ئامادەی بوو، پارێزگاری بەسڕا ئاماژەی بەوەدا، کە زۆر سوودیان لە ئەزموونی سەرکەوتووی هەرێمی کوردستان لە بواری ئاوەدانکردنەوە و پێشکەشکردنی خزمەتگوزاری وەرگرتووە. گوتیشی ئەو قسانە ڕاست نين کە هەرێمی کوردستان لە سەر حیسابی بەسڕا و پارێزگاکانی دیکەی عێراق پێشکەوتووە.   پارێزگاری بەسڕا جەختی لەوە کردەوە کە حکومەتی عێراق، فیدراڵییە نەک ناوەندی، بۆیە پێویستە هەرێم و پارێزگاکانی عێراق بەشێوەیەکی ڕاستەقینە بەشداربن لە دەسەڵات و بڕیارداندا و ناکرێ عێراق، بە شێوەیەکی مەرکەزی بەڕێوەببرێت.   سەرۆکی حکومەت ئامادەیی هەرێمی کوردستانی بۆ هەر هاوکاریی و هەماهەنگییەک لەگەڵ پارێزگای بەسڕا و پارێزگاکانی دیکەی عێراق دەربڕی و دووپاتیشی کردەوە کە عێراق، لە ڕووی سامانی مرۆیی و سروشتییەوە، وڵاتێکی دەوڵەمەندە و ئەگەر حوکمڕانی و بەڕێوەبردنێکی باش هەبێت، دەرفەتی ئەوەی هەیە، ببێتە یەکێک لە وڵاتە پێشکەوتووەکانی ناوچەکە.