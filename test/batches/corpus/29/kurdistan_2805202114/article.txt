لە میانەی کردنەوەی پێشانگەی بازاڕی دیپلۆماسی کە کۆنسوڵخانەی چیک لە هەولێر رێکی خستووە، سەفین دزەیی، بەرپرسی فەرمانگەی پەیوەندییەکانی دەرەوەی حکومەتی هەرێمی کوردستان لە کۆنفرانسێکی رۆژنامەڤانیدا گوتی، سەردانی شاندە دیپلۆماسییەکان نامۆ نییە و زوو زوو سەردانی هەرێمی کوردستان دەکەن.   لە بەشێکی دیکەی قسەکانیدا سەفین دزەیی گوتی، "شاندە دیپلۆماسییەکان لە رابردوودا بە ئەرێنی باسیان لە دۆخی ئازادیی رادەبڕین لە هەرێمی کوردستان کردووە و ئەو چەند رووداوەش کە پەیوەندیی بە ئازادی و رادەربڕینەوە هەیە بە واتای بەرتەسککردنەوەی ئازادی لە هەرێمی کوردستان نییە".  رۆژی ٧ ـی تشرینی یەکەمی ٢٠٢٠، پێنج رۆژنامەڤان و چالاکڤان دەستگیرکران و دواتر بە شەش ساڵ زیندانیکردن سزادران. پەسندکردنی بڕیارەکە لەلایەن دادگەی پێداچوونەوە کاردانەوەی زۆری لە ئاستی نێوخۆیی و نێودەوڵەتی بەدوادا هات، بە تایبەت کاتێک لە دیباجەی بڕیاری دادگەی پێداچوونەوە ناوی کۆنسوڵخانەی ئەڵمانیا و ئەمریکا هێنرابوو.  رۆژی ١٠ - ٠٥ - ٢٠٢١ رێکخراوی لێبووردنی نێودەوڵەتی - ئەمنستی - رایگەیاند، بڕیارەکەی دادگەی پێداچوونەوە لەبارەی پێنج حوکمدراوەکەی بادینان "نادادپەروەرانە"یە، لە بەرامبەردا دیندار زێباری، رێکخەر بۆ راسپاردە نێودەوڵەتییەکانی حکومەتی هەرێمی کوردستان رایگەیاند، "حوکمی پێنج سزادراوەکە هیچ پەیوەندییەکی بە پیشەی رۆژنامەگەری و چالاکڤانییەوە نەبووە".  پێشتریش مەکتەبی سیاسی پارتی دیموکراتی کوردستان لە راگەیێندراوێکدا رایگەیاند، "چەند لایەنێك كاردانەوەی دوور لە رەچاوكردنی سەروەریی یاسا و رێساكانی دەسەڵاتی دادوەریان نیشان دا، بەپێویستی دەزانین رێز لە دامودەزگەكانی دادوەری و سەروەری یاسا بگیرێت، دەستوەردان لە كاروباری دادگەكان و بەسیاسی كردنی بابەتەكان سوود بە بارودۆخەکە ناگەیەنێت".  هەروەها مەکتەبی سیاسی یەکێتیی نیشتمانیی کوردستانیش، لە راگەیێندراوێکدا دەڵێت، "بەوپەڕی نیگەرانییەوە دەڕوانینە بڕیاری دادگەی تەمیزی ھەرێم لەبارەی پەسندکردنی سزای ناعادیلانەی سەر چالاکوان و رۆژنامەنووسە دەستگیراوەکانی بادینان". یەکێتی پێشهاتێكی له‌و جۆره‌ش بە "مەترسییەکی گەورە" لەسەر سەروەریی دادگەکان، بنەماکانی مافی مرۆڤ، دیموکراسی و ئازادیی راده‌ربڕین له‌ناو هه‌رێمی کوردستان ناودەبات و دەشڵێت "وێنای ھەرێمی کوردستانیش لەبەرچاوی کۆمەڵگەی نێودەوڵەتی دەشێوێنێت".