لەشکر حەمید، سەرۆکی لیژنە هاوبەشەکانی قایمقامیەتی سلێمانی بە رادیۆی رووداوی راگەیاند "لەمساڵدا زیاتر لە ١٥ پەیجی فرۆشتنی دەرمان دەستیان بەسەردا گیراوە و داخراون کە بە شێوازێکی نادروست دەرمانی پزیشکییان دەفرۆشت. بەشێکی زۆریان ئەوانە بوون کە دەرمانی کەمکردنەوە و زیادکردنی کێش و دەرمانە سێکسییەکانیان دەفرۆشت. کەسی زۆر ناسراویان تێدایە کە ئێستا کەیسەکەی لە دادگەیە".  ئێستا لە هەرێمی کوردستان فەرمانگەیەکی حکومیی تایبەت بە چاودێریی جۆر و چۆنێتیی دەرمان نییە و پەرلەمانتارانیش باس لەوە دەکەن کە بە قاچاخ دەرمان هاوردە دەکرێت.  د. سەباح مەحموود، سەرۆکی لیژنەی تەندروستی لە پەرلەمانی کوردستان بە رادیۆی رووداوی گوت "حکومەتی هەرێمی کوردستان خەریکە دامەزراوەیەک بەناوی دامەزراوەی دەرمان و خۆراک دابمەزرێنێت. ئێمە لە پەرلەمان چاوەڕێی ئەو پرۆژەیاسایەین و بڕیارە لە وەرزی بەهاری ساڵی داهاتوو بگاتە دەستمان. ئێستاکە لە ئەنجوومەنی وەزیران و وەزارەتی تەندروستی خەریکی ئامادەکردنین. هەرکاتێک هات، ئەو کاتە لەگەڵ سەندیکا پەیوەندیدارەکاندا قسە دەکەین".  ئەو پەرلەمانتارە ئاماژەی بەوە دا کە لە هەرێمی کوردستان لە بوارەکانی کوالێتی، قاچاخی، فرۆشتن و هەڵگرتنی دەرماندا کێشە هەیە. تاوەکو دەرچوونی ئەو پرۆژەیاسایە لیژنەکانی قایمقامیەتی پارێزگاکان، وەزارەتی تەندروستی و سەندیکای دەرمانسازان رێنمایی تایبەت دەردەکەن و رێکی دەخەن.  لە هەرێمی کوردستان دیاردەی فرۆشتنی دەرمان لە تۆڕە کۆمەڵایەتییەکان و ریکلامکردن بۆی لەلایەن کەسانی ناسراوەوە زیاد بووە کە دیار نییە ئاخۆ ئەو دەرمانانە دروست و یاسایین یان نا.  د. هاوڕێ حەمەشوان، نوێنەری سەندیکای دەرمانسازانی کوردستان دەڵێت "ئێمە وەکو سەندیکای دەرمانسازان هەوڵمانداوە دیاردەی فرۆشتنی دەرمان لەڕێگەی سۆشیال میدیاوە بنبڕ بکەین. سەندیکا هیچ رێگەپێدانێکی بۆ دەرمانفرۆشتنی ئۆنلاین نییە. ساڵی رابردوو لەکاتی کەرەنتینەکەدا رێگەمان دا بە کۆمەڵێک مەرجەوە دەرمانخانەکان دەرمان بە گەیاندن بفرۆشن، بەڵام ئێستا ئەو رێگەپێدانە هەڵوەشاوەتەوە".  سەرۆکی لیژنە هاوبەشەکانی قایمقامیەتی سلێمانی دەشڵیت "قایمقامی سلێمانی رایسپاردووین پرۆژەیاسایەک ئامادە بکەین کە ئەو کەسانەی ریکلام بۆ خواردن و دەرمانی پزیشکی دەکەن، بەبێ رەزامەندیی لایەنی پەیوەندیداری لیژنە هاوبەشەکانی سنووری قایمقامیەتی سلێمانی رێگە نەدەین ریکلام بکەن".  بەپێی بڕیاری سەندیکای دەرمانسازانی هەرێمی کوردستان پێویستە هەموو دەرمانخانەیەک پزیشکی دەرمانسازی لێبێت و هەر دەرمانخانەیەک دەرمانسازی نەبێت، سزا دەدرێت.  لەشکر حەمید، سەرۆکی لیژنە هاوبەشەکانی قایمقامیەتی سلێمانی ئاماژەی بەوەش کرد "لە چوار مانگی رابردوودا توانیومانە لەڕێگەی لیژنە هاوبەشەکانی قایمقامیەتی سلێمانی و لیژنەی هاوبەشی تەندروستی و لیژنەی باڵاوە ٤٠٥ جار سەردانی دەرمانخانە، نۆرینگە و کۆگاکانی دەرمان بکەین. ١٩٥ پسووڵەی سەرپێچی بۆ ئەو شوێنانە کراوە کە پابەند نەبوون. حەوت کەیسی دادگایشمان هەیە. زیاتر لە ٤٠٠ هەزار دەرمان و پێداویستیی پزیشکی دەستیان بەسەردا گیراوە".  رۆژی ٠٥ - ٠٥ - ٢٠٢١ وەزارەتی تەندروستیی حکومەتی هەرێمی کوردستان بەهۆی "سەرپێچی و کەمتەرخەمیـ"ـیەوە بڕیاریدا حەوت کۆمپانیای دەرمان لە شاری هەولێر دابخات.