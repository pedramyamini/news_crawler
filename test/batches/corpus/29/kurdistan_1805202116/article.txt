ھەڤال ئەحمەد، کە ماوەی ٣ ساڵە مامۆستای وانەبێژە و دوو ساڵیشە لە یەکێک لە قوتابخانەکانی سنووری بەڕێوەبەرایەتی پەروەردەی قەزای ئاکرێ دەوام دەکات، بەڵام دوای ئەوەی رۆژی ١٦ی مانگ دەرگای قوتابخانەکان کرانەوە، وەک ئەو دەڵێت لەلایەن بەڕێوەبەرەکەی ئاگادار کراوەتەوە کە لە کارەکەی دوورخراوەتەوە.  ھەڤال ئەحمەد، بە (رووداو)ی گوت: "پێش دوو رۆژ دەوام دەستیپێکردەوە، تەلەفۆنێکم بۆ هات گوتی نابێت دەوام بکەی، منیش گوتم هۆکار چییە؟ گوتی بڕۆ پەروەردە دەزانی هۆکار چییە، چوومە پەروەردە هۆکارەکەیان بۆ ئاشکرا نەکردم، رۆژی دواتر چوومەوە قوتابخانەکەم و لە بەڕێوەبەرم پرسی چ کێشەیەک هەیە، گوتی ئێمە هیچ کێشەیەکمان لەگەڵ تۆ نییە و قوتابییەکانیش هیچ کێشەیەکیان لەگەڵ تۆ نییە، شتەکە لە دەستی پەروەردەدایە، چوومە پەروەردە بەڕێوەبەری پەروەردە گوتی من ناتوانم پێت بڵێم.. زۆر هەوڵم لەگەڵیدا شتێک بڵێت هیچی نەدرکاند و گوتی بابەتەکە نهێنییە لە دەستی مندا نییە بۆیە ناتوانم پێت بڵێم، منیش گوتم بۆ روون بکەمەوە من چ هەڵەیەکەم هەیە بۆ ئەوەی بچم هەڵەکەی خۆم راست بکەمەوە، گوتی بەپێی ئەو زانیاریانەی لە پەروەردە و قوتابخانە هەن لەسەر پۆستێک بووە کە لە فەیسبووک بڵاومکردووەتەوە".  بەڕێوەبەرایەتیی گشتی پارێزگای دهۆک بڕیاری کۆتایی لەسەر دوورخستنەوەی ئەو مامۆستا وانەبێژە نەداوە، بەڵام وەک لە نووسراوی پەروەردەی قەزای ئاکرێ هاتووە، ئەو مامۆستایە پابەندی رێنوێنییەکانی پەروەدە نەبووە و سەرپێچی هەندێک لە رێنوێنییەکانی کردووە و بە گوتەی ئەوان پەیوەندی بە پۆستی فەیسبووکەوە نەبووە.  ئەحمەد عەبدوللا زوبێر، بەڕێوەبەری راگەیاندن لە بەڕێوەبەرایەتی گشتی پەروەردەی دھۆک بە رووداوی راگەیاند: "بە روون و راشکاوی دەڵێم هیچ کەسێک لەسەر پۆستێکی فەیسبووک دوورنەخراوەتەوە، وانەبێژانیش هیچ گرێبەستێکی فەرمیان لەگەڵ پەروەردە نییە بۆ ئەوەی بۆ ماوەیەکی دوورو درێژ دەوام بکەن، تەنیا لە چوارچێوەی پێداویستی هەر قوتابخانەیەکە".  لە سنووری پارێزگای دهۆک زیاتر لە ٩ هەزار مامۆستای وانەبێژ هەن، ساڵانە ژمارەیان بەپێی پێویستیی قوتابخانەکان زیاد و کەم دەبێت، بەهۆی کەمی میلاکیش لە سنووری پەروەردەی قەزای ئاکرێ ٤٠ % ی مامۆستایەکانیان وانەبێژن، وەک دامەزراوەکانی پەروەردەش دەڵێن وەرگرتن و لادانیان بەپێی رێنوێنی پەروەردەییە.