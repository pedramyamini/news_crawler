رائید سەرکەوت کاڕەش، گوتەبێژی بەرگریی شارستانیی هەولێر بە رادیۆی رووداوی راگەیاند: "لەم شەش مانگەدا لە سنووری هەولێر ٦٤٢ رووداوی ئاگرکەتنەوە روویان داوە کە ئەوەیش ژمارەیەکی زۆرە. داوا لە هاووڵاتییان دەکەم کە پابەندی رێنوێنییەکان بن بۆ ئەوەی لە رووداوی نەخوازراو دوور بن. "  بەرەبەیانی رۆژی ٢٠٢١/٠٦/٢٥ لە شاری هەولێر بازاڕی هەولێر مۆڵ سووتا کە بەشێکی زۆر لە دووکانداران زیانی ماددیان بەرکەوت.  گوتەبێژی بەرگریی شارستانیی هەولێر گوتی: "پێشتر هەولێر مۆڵ ئاگادار کراوەتەوە کە رێنوێنییەکانی بەرگریی شارستانی جێبەجێ بکات و نووسراویشمان هەیە. لەو بارەدا کە ئەو ئاگرەی تێدا کەوتووەتەوە تووشی لێپێچینەوەی یاسایی دەبێت. "  رائید سەرکەوت کاڕەش گوتیشی: "رووداوی ئاگرکەوتنەوەکەی هەولێر مۆڵمان کردووەتە سێ جۆر. پێنج دووکان و دوو قاوەخانە سووتاون. بەشێکی دیکەیان ئەو دووکانانە بوون کە بەهۆی دووکەڵ و ئاوی تیمەکانی ئێمەوە زیانیان بەرکەوتووە زۆربەیان جلفرۆشەکانن کە دووکەڵ زیانی پێ گەیاندوون. بەشێکی دیکەی زیانەکە ئەوەیە کە بەر باڵەخانەکە کەوتووە لە رووی دیکۆرات و میچەکەیەوە. تاوەکو ئێستا یەکلایی نەبووەتەوە کە هۆکاری سووتانەکە چییە، بەڵام لیژنەی لێکۆڵینەوەی بۆ پێک هێنراوە. "  رائید سەرکەوت کاڕەش ئاشکرای کرد کە لە رۆژی ٢٠٢١/٠٣/٠٨ تیمی بنکەی شارستانیی خانەقا سەردانی بازاڕی هەولێر مۆڵی کردووە و هەموو رێنوێنییەکانی بەرگریی شارستانییان پێداون و، بەڕێوەبەری کارگێڕییەکەیان نووسراوەکەیان لەوان وەرگرتووە و بەڵێنیان داوە کە جێبەجێی بکەن.    ئەمساڵ لە سنووری سلێمانیش چەند رووداوێکی ئاگرگرتنی دارستان و پووش و پاوان هەبوون کە زیانێکی زۆریان بە سرووشتی ناوچە شاخاوییەکان گەیاند.  نەقیب ئەرکان جەمال، گوتەبێژی بەرگریی شارستانیی سلێمانی بە رادیۆی رووداوی گوت: "لە سلێمانی لە وەرزی گەرما و پێگەیشتنی خەرمان و دروێنەدا رووداوی سووتانی پووشوپەڵاش و شاخەکانمان زۆرە. بە داخەوە بیرۆکەیەکی کۆن لەناو جووتیاراندا باوە کە دوای دروێنە پووش و گزرەکەی دوای خۆیان دەسووتێنن کە رووداوی نەخوازراویان لێ دەکەوێتەوە. زیانەکانیشیان ماددین و تاوەکو ئێستا زیانی گیانییان نەبووە.   هۆکارێکی ئاگرکەوتنەوەکان بەهۆی کارەباوە جۆر و کوالێتیی ئامێرەکانە؛ بە داخەوە بازاڕەکان پڕ بوون لە کەلوپەلی کوالێتی نزم. هۆکارێکی دیکەیش کارەبای قاچاخە کە لە زۆربەی شارەکانی هەرێمی کوردستاندا بە دەستیەوە دەناڵێنین و نەتوانراوە چارەسەر بکرێت.   هەر ئەمساڵ لە پارێزگای دهۆک کەمپی شاریا گڕی گرت کە ژمارەیەکی زۆر لە جادری پەنابەران سووتا و زیانێکی ماددیی زۆری لێکەوتەوە.  بێوار عەبدولعەزیز، موقەدەمی مافپەروەر و گوتەبێژی بەرگریی شارستانیی دهۆکیش گوتی: "سووتانی کەمپی شاریا رووداوێکی گەورە بوو کە نزیکەی ٢٦٠ چادر سووتان. ئێستا کەمپەکە بە بلۆک دروست دەکرێتەوە. لە سنووری پارێزگەی دهۆکدا نزیکەی ٢٠ کەمپی ئاوارە و پەنابەران هەن. ئێمە تەنیا سێ ئۆتۆمبێلی ئاگرکوژێنەوەمان بۆ کەمپەکان هەیە. ئێمە هێشتا لە بیناکانماندا سیستەمێکی نوێی ئاگرکوژێنەوەمان نییە. ئەگەر ئاگرێک بکەوێتەوە، بەئاسانی بیناکان دەسووتێن. "  رووداوەکانی ئاگرکەوتنەوە لە وەرزی هاویندا زیاتر لە ناوچە کشتوکاڵی و شاخاوییەکاندا روو دەدەن کە دەبنە هۆی سووتانی دارستان و پاوانەکان. هاوکات هەندێک جاریش بەهۆی شۆرتی کارەباوە لەناو شارەکاندا ئاگر لە شوێنە گشتی و بازرگانییەکان دەکەوێتەوە کە زیاتر بۆ کەمتەرخەمیی هاوولاتییان دەگەڕێنرێتەوە.