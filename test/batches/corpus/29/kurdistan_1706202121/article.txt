بێگەرد تاڵەبانی، وەزیری کشتوکاڵ و سەرچاوەکانی ئاوی حکومەتی هەرێمی کوردستان لە پۆستێکدا لە پەیجی فەرمیی خۆی لە فەیسبووک ئاماژەی بەوە کردووە، بەردی بناخەی پرۆژەکەیان لە ناحیەی روڤیا داناوە کە بە هاوبەشیی کەرتی تایبەت و گشتییە و یەکێکە لەو پرۆژە گرنگانەی ٥٠٠٠ هەلی کاری راستەوخۆ لەنێو کارگەکە و چەندین هەلی کاری دیکەش لە دەرەوەی کارگەکە دەڕەخسێنێت.  بە گوتەی وەزیری کشتوکاڵ و سەرچاوەکانی ئاو، کارگەکە "ساڵانه ١٠٠ هەزار تۆن پەتاتە لە جووتیاران وەردەگرێت، بەهۆیەوە جووتیاران زیاتر هاندەدات بۆ بەرەوپێشخستنی تەکنیکی رێگەکانی چاندن و ئاسانکاریی زیاتر بۆ ساخکردنەوە و بەبازاڕکردنی بەرهەمی ناوخۆی جووتیارانی ئازیزمان لە هەرێمی کوردستان".  مەسرور بارزانی، سەرۆکوەزیرانی هەرێمی کوردستان لە رێورەسمی دانانی بەردی بناخەی پرۆژەیەکی گەورەی کشتوکاڵی لە روڤیای پارێزگای دهۆک گوتی، "ئەو پرۆژەیەی ئەمڕۆ لێرە بەردی بناخەکەی دادەنرێت، وەکو بیستمان هەزاران دەرفەتی کار بۆ جووتیاران و کرێکاران لەو دەڤەرە و لەو پارێزگایە دەڕەخسێنێت. ئەوەش پشتیوانێکی زۆرە بۆئەوەی خەڵکی ئێمە پشت بە خۆی ببەستێت و ئێمە چیدیکە ناچار نەبین بەرهەم و بەروبوومی بیانی هاوردەی کوردستان بکەین".  سەرۆکوەزیرانی هەرێمی کوردستان کەرتی کشتوکاڵ بە یەکێک لە بناخە بنچینەییەکان بۆ پێشخستنی ئابووریی هەر وڵاتێک ناودەبات و دەڵێت، "دەمانەوێت کوردستان بە جۆر و تام و چێژی بەرهەمەکانی لە دەرەوە بناسرێت".