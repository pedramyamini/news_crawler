بەهۆی دۆخی خراپی کۆرۆنا لە وڵاتی هیندستان ژمارەیەک هاووڵاتیی هەرێمی کوردستان کە لەو وڵاتە گیریانخواردبوو، لەسەر راسپاردەی مەسرور بارزانی، سەرۆکی حکومەتی هەرێمی کوردستان و بە هەماهەنگیی نێوان فەرمانگەی پەیوەندییەکانی دەرەوەی حکومەتی هەرێمی کوردستان و وەزارەتی دەرەوەی عێراق، رۆژی سێشەممە ١٨ی ئایار، ٤٧ هاووڵاتیی دیکە گەیشتنەوە فڕۆکەخانەی نێودەوڵەتیی بەغدا و دواتر بە دوو پاس گەڕێندرانەوە هەرێمی کوردستان، کە زۆربەیان بە مەبەستی چارەسەری تەندروستی روویان لەو وڵاتە کردبوو.  چەند رۆژێک بەر لە ئێستاش ٦٨ هاوڵاتیی دیکەی هەرێمی کوردستان گەڕێندرانەوە فڕۆکەخانەی نێودەوڵەتیی هەولێر، هاوکات دەزگای خێرخوازیی بارزانی تێچووی هەردوو کاروانی گەڕانەوەکانی لە بەغداوە بۆ هەولێر لەئەستۆ گرت.  بڕیارە ئەو هاووڵاتییانە ١٤ رۆژ لەژێر چاودێریی دامەزراوەکانی وەزارەتی تەندروستی کەرەنتین بکرێن، دواتر ئەگەر کێشەی تەندروستییان نەبێت، رەوانەی ماڵەکانیان دەکرێنەوە.