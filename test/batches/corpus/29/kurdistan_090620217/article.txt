رائید رێباز زێوەر، گوتەبێژی بەڕێوەبەرایەتیی بەرەنگاربوونەوەی تووندوتیژی دژی ئافرەتان و خێزان بە رادیۆی رووداوی راگەیاند: "دوای ئەوەی لە تۆڕە کۆمەڵایەتییەکاندا وا بڵاو کرایەوە کە سێ منداڵ، دوو کچ و کوڕێک، لەلایەن باوەژنەکەیانەوە بە ئاگاداریی باوکیان ئەشکەنجەی جەستەیی و دەروونی دراون، دەستبەجێ تیمێکمان ئامادە کرد و رەوانەی گەڕەکی مامزاوای هەولێرمان کردن. دواتر خۆیان ون کردووە. "  ئەو منداڵانە دایکیان لە باوکیان جیابووەتەوە، چوار منداڵیان هەبووە کە یەکێکیان لای دایکەکەیە و، سیانیشیان لای باوکیان. باوکیشیان ژنێکی دیکەی هێناوەتەوە. باوەژنەکە چەند جارێک ئازاری داون و، باوکیشیان دەنگی نەکردووە.   گوتەبێژی بەڕێوەبەرایەتیی بەرەنگاربوونەوەی تووندوتیژی گوتی: "دوایین جاریش باوکیان لەگەڵ دایکی خۆیدا بە کارێکی تایبەت چووەتە دەرەوە، کە هاتووەتەوە بینیویەتی ژنەکەی منداڵەکانی داخ کردوون، کەچی هیچ کاردانەوەیەکی نەبووە. ئەوەیش وەک بەشێک لە تاوانەکە دادەنرێت. "  تەمەنی منداڵەکان چوار، شەش و هەشت ساڵە. ئێستاکە داپیریان منداڵەکانی بردووەتە لای خۆی.   رائید رێباز زێوەر گوتی: "ئەمڕۆ منداڵەکان لە رێگەی تیمەکەمانەوە منداڵەکان دەهێنینە یەکێک لە نووسینگەکانی سەر بە بەڕێوەبەرایەتییەکەمان و لەسەر باوەژنەکەیان سکاڵایان بۆ تۆمار دەکرێت. باوەژنەکە و باوکیان خۆیان ون کردووە. دوای ئەوەی سکاڵاکە تۆمار کرا و دادوەر هەر بڕیارێکی دا، ئێمە دەست بە جێبەجێکردنی بڕیارەکە دەکەین. دادوەر بڕیار دەدات کە لە کوێ بمێننەوە. ئەگەر ماڵی داپیریان بە گونجاو زانرا، لەوێ دەهێڵرێنەوە. ئەگەر بزانرێت شوێنی مانەوەیان گونجاو نییە، ئەوا دەیانبەینە خانەی بێسەرپەرشتان. "  بە گوتەی رائید رێباز زێوەر، بە شێوەیەکی گشتی ئامارەکانی تووندوتیژییە قورسە خێزانییەکان کەمیان کردووە و ژمارەی سکاڵاکانیش زیادیان کردووە کە ئەوەیش شتێکی ئاساییە و نیشانەی هۆشیاریی هاووڵاتییە.