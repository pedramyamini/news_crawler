لە چیای مەغلووب لە بەردەڕەش کەنیسەیەکی مێژوویی هەیە کە لە چەند جێگەوە هەڵکۆڵدراوە بۆ دۆزینەوەی شوێنەوار. چەند رۆژ پێش ئێستا شوێنێکی دیکەی کەنیسەکە هەڵکۆڵدراوە و شوێنەواری کەنیسەکە دەرهێندراوە.   هەر لەنێو چیای مەغلووب ئەشکەوتێک هەیە کە بە ئەشكەوتی "تەنیر" ناسراوە و ئەو ئەشکەوتەش لە چەند لاوە هەڵکۆڵدراوە بۆ دۆزینەوەی شوێنەوار.   چیاڤانەکانی ناوچەکە دەڵێن؛ بەردەوام کەسان و گرووپی جیاواز دەبینن کە بە رۆژی رووناک لەو دوو شوێنە مێژووییەی چیای مەغلووب خەریکی هەڵکۆڵین و دەرهێنانی شوێنەوارن. ئەوان دەڵێن؛ لایەنە پەیوەندیدارەکانیان ئاگادار کردووەتەوە.  بەڕێوبەرایەتیی شوێنەواری دهۆکیش دەڵێت؛ ساڵانە کەسانێک لەو ناوچەیە بەو تاوانە دەستبەسەر دەکرێن. لە پارێزگای دهۆک هەزار و ٤٠٠ شوێنەواری مێژوویی تۆمارکراوە و ژمارەیەکی زۆری شوێنەواری دیکەش هەن کە تاوەکو ئێستا تۆمار نەکراون.