سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند "ئەو ژنەی شەوی ٢٩/٣٠ی ئایار لە گۆڕستانی سەیوان تەرمەکەی دۆزرایەوە، لەدایکبووی ساڵی ١٩٩٤ بووە و لە باخی گشتیدا ژیانی کردووە، کەسوکاری هەبووە، بەڵام ماوەیەک بوو کەسیانی نەبینیبوو، ئێستا خێزانەکەی دۆزراونەتەوە".  گوتەبێژی پۆلیسی سلێمانی گوتیشی، ئەو کەسەی تۆمەتبارە بە کوشتنی ئەو ژنە، دانی بە تاوانەکەیدا ناوە و گوتوویەتی "من لەبەردەم باخی گشتی کارم کردووە، ئەم ژنە دووگیان بووە و منداڵێکی بووە، گوتوویەتی تۆ باوکی ئەویت، چەندجارێک پێم گوتووە کە وا نەڵێت، بەڵام هەر گوتوویەتی"، بۆیە خنکاندویەتی و لە گۆڕستانەکە فڕێیداوە.  سەرکەوت ئەحمەد باسی لەوە کرد، راستە ئەو ژنە منداڵێکی بووە و داویەتی بە کەسێکی دیکە بەخێوی بکات، چونکە خۆی نەیتوانیوە بەخێوی بکات، منداڵەکەش دۆزراوەتەوە و دادگا بڕیاردەدات کێ بەخێوی بکات و لەکاتی دۆزینەوەی تەرمەکەش ئەو ژنە تەنها یەک پێناسی پێبووە کە لێی نووسراوە "بیرکۆڵ"، کەواتە پێدەچێت نەخۆشیی دەروونیی هەبووبێت.  هاوکات قوباد تاڵەبانی، جێگری سەرۆکی حکومەتی هەرێمی کوردستان لە پەیامێکدا لەبارەی دەستگیرکردنی تۆمەتبارەکە ئاماژەی بەوە کردووە "هەوڵەکانی پۆلیسی پارێزگاى سلێمانی و چاوکراوەییان بەرز دەنرخێنم و دەستخۆشییان لێ دەکەم بۆ ئاشكراكردن و دەستگیرکردنی ئەو تۆمەتبارەی کە تاوانێکی دڕندانەی بەرامبەر ژنێک ئەنجامدابوو لە گۆڕستانی سەیوان لە شارى سلێمانی".  جێگری سەرۆکی حکومەتی هەرێمی کوردستان دەڵێت "ئەمە بە دەرفەت دەزانم بۆئەوەی دووپاتی بکەمەوە کە بە تووندی رووبەڕووى تووندوتیژی دژى ژنان دەوەستمەوە. وەکو چۆن پێشتریش لە چەندین بۆنەدا باسمکردووە، هەموو هەوڵێکمان دەخەینە گەڕ بۆ دەستگیرکردنی بکوژانی ژنان و رووبەڕووکردنەوەیان لەگەڵ یاسا".  ئەمڕۆ عەمید ئاسۆ شێخ تەها، بەڕێوەبەری گشتیی پۆلیسی سلێمانی بە تۆڕی میدیایی رووداوی راگەیاند "ئەو كەسەی شەوی ٢٩ لەسەر ٣٠ی مانگی پێنجی ٢٠٢١ لە گۆڕستانی سەیوان ژنێكی كوشت، پاشان تەرمەکەی بە رووتی بەجێهێشت، لەلایەن پۆلیسی پارێزگای سلێمانییەوە دەستگیركرا".  رۆژی ٣٠ - ٠٥ - ٢٠٢١ سامان نادر، بەڕێوەبەری فریاکەوتنی خێرای سلێمانی بە تۆڕی میدیایی رووداوی راگەیاندبوو "تەرمی ژنێک لە گۆڕستانی سەیوانی سلێمانی دۆزرایەوە".