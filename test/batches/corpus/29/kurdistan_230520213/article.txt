سەرۆکوەزیرانی هەرێمی کوردستان رایگەیاند، ئەو بڕە بودجەیە تەرخان دەکەن بۆ "خزمەتی شاری سلێمانی. " بڕیارەکەی سەرۆکوەزیرانی هەرێمی کوردستان دوای ئەوە دێت، پێشتر رووداو چەندین راپۆرت و هەواڵی لەبارەی وشکبوونی سەوزاییەکانی سلێمانی بەهۆی ئاونەدانیان کردبوو.   ناوەڕاستی ئەم مانگە لە بووڵتەنی کەشوهەوای رووداو شێخ دارا باسی کەم خزمەتکردنی پارک و سەوزایی شەقامەکانی سلێمانی کرد. ئەندازیار ئالان عەباس، لێپرسراوی پارکی مەلیک مەحموود بە رووداوی راگەیاند، کۆمەڵێک کێشەیان هەیە و تاوەکو ئێستا چارەسەر نەکراون.     پارکەکە ٤٩ دۆنمە و لێپرسراوی پارکەکە گوتی، تەنیا دوو بیریان هەیە و دەتوانن سوود لە یەک دانەیان وەربگرن. دەشڵێت، تەنیا ٢٧ باخەوانیان هەیە.   بەپێى ئامارى بەڕێوەبەرایەتیى باخچەکانى سلێمانى، رێژەی سەوزایی نێو شارەکە ١٦ % یە. ٣٣٠ باخچەی نێو شەقامەکان، ٦٥٠ باخچە، ٨ پارک و ٣ ملیۆن درەخت هەن، ١٤٠ دۆنم سەوزاییش بەدەست کەمیی کارمەندەوە دەناڵێنن.     گرفتى گەورەى سەوزاییەکانى سلێمانی، نەبوونى کارمەند، کەرەستە و بودجەى ساڵانەیە، بازنەیی مەلیک مەحموود ساڵێکە کارى کۆمپانیاى جێبەجێکارى تەواوبووە، نە بۆى نوێدەکەنەوە و نە حکومەت خۆشى پێى بەڕێوەدەبرێت، پارکى هەوارى شار بە شانازییەکى گەورەوە پرۆژەکەى کرایەوە، ئێستا وا خەریکە بەڕێوەبەرەکەشى لەتاو بێ پاڵپشتى دەستبەردارى کارەکەى دەبێت.         دوێنێ شەممە، عەبدوڵڵا ئەحمەد، بەڕێوەبەری پاوان و دارستانی سلێمانی بە رادیۆی رووداوی راگەیاند: "لە سنووری بەڕێوەبەرایەتیی ئێمەدا ١٦ هەزار دۆنم دارستانی دەستکردمان هەیە و ئێمە بەرپرسیاری چاودێری و خزمەتکردنیانین. بەڵام ئێستا لە تواناماندا نەماوە خزمەتی هەموویان بکەین، چونکە کرێکارمان نەماوە؛ لە ساڵانی دەی ٨٠ی سەدەی پێشوودا سەرووی دوو هەزار و ٨٠٠ کرێکارمان هەبوو، لە ساڵانی دەی ٩٠ دا نزیکەی هەزار و ٩٠٠ کرێکارمان هەبوو. ئەم دارستانانەی ئێستا هەوڵ و ماندووبوونی ئەو کرێکارانەی ئەو کاتەیە. هەموو دارستانی سلێمانی بە ئەزمڕ، گۆیژە و دەباشانەوە کە نزیکەی شەش هەزار دۆنمن، تەنیا یەک کرێکاریان هەیە. "