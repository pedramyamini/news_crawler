قەدریە ئیسماعیل، دایکی محەممەد دەڵێت "لای ئێوارە بوو، تەلەفۆنم بۆ کرد، گوتم کوڕم لە کوێی، گوتی دایە لەگەڵ چەند برادەرێک چووین بۆ سلێمانی، پێمگوت کوڕم تۆ هەولێر باش پێنازانیت چ ئیشت بە سلێمانی داوە، گوتی دایە لەگەڵ چەند برادەرێکم چووین، دواتر کاژێر ١٠: ٠٠ی شەو تەلەفۆنی کرد و لەگەڵ خوشکی قسەی کرد، گوتی لە چاڤی لاندم لە سلێمانی، ئیدی نازانم چاڤی لاند لە کوێیە لە سلێمانی. ئیدی ئاگامان لێی نەبووەتەوە".  محەممەد سەغیر کاتێک رۆشتووە تەمەنی ٢٧ ساڵ بووە، پێنج منداڵی لە دوای خۆی بەجێهێشتووە. دوو منداڵی هاوژینێکی کە لێکجیابوونەتەوە لای مام سەغیرن و ئەو بە کرێکاری بەخێویان دەکات، هەروەها سێ منداڵی دیکەشی لە هاوژینی دووەمی هەیە کە چووەتەوە ماڵی باوکی.  سەغیر ئەحمەد، باوکی محەممەد دەڵێت "شوێن نەما نەگەڕێم، هەولێر، سلێمانی، دهۆک، کۆیە و حاجیاوا. چوومە هەر شوێنێک پێیان گوتم لێرە نییە، ئیدی نازانم بچمە کوێ".  هێمن و هێلین منداڵی یەکێک لە هاوژینەکانی محەممەدن کە لێی جیابووەتەوە، لەبەر نەداری باپیریان نەیانتوانیوە بچنە قوتابخانەش، جاروبار داخی ئەو نەبوونیە دەبێتە فرمێسک و لە چاویان دێتە خوار.  هێلین محەممەد، کچی محەممەد دەڵێت "هیچ زانیاریمان لەسەر باوکم نییە. کەسێک بۆ رۆژێک منداڵێک یان کەسێکی ون دەبێت زوو دەیدۆزنەوە، ئێمە ئەوە بۆ چوار ساڵ دەچێت باوکم ونە و هیچ زانیاریمان نییە، هیوادارم حکومەت کارێکمان بۆ بکات".  پۆلیس دەڵێت، هەموو هەوڵێکیان داوە بۆ دۆزینەوەی محەممەدی کوڕی مام سەغیر، بەڵام تاوەکو ئێستا بە ئەنجامێک نەگەیشتوون.  مام سەغیر رۆژانە لەسەر شەقام بە کرێکاری بەڕێدەکات. لە کورتە پشووەکانیشدا یان تەلەفۆن دەکات یان چاوەڕێی تەلەفۆنە بۆ هەواڵێکی محەممەد، بە جۆرێک کە چاوەڕوانی بە باڵای خۆی و رۆژەکانی بڕاوە.