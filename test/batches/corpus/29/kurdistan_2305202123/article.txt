جگە لە بەروبوومی گەنم، زیانێکی زۆر بە جووتیارەکان کەوتووە بەهۆی سووتانی بۆری و سیستەمی ئاودانی بەروبوومەکانیان.  خواداد محەممەد، خاوەنی دەغڵی سووتاو دەڵێت "ئێمە زەوییەکەمان جێنەهێشتووە تەنها ئەوکاتە نەبێت، گوتیان ئاگر کەوتووەتەوە کە هاتین، ئەو دراوسێیەمان گوتی بی ئێمێکی رەنگ رەساسی هاتووە و کەسێک دابەزیوە گڕی پێوەناوە و هەڵاتووە، ئێمەش هاتین بایەکەی زۆر بەهێزبوو، نەمانتوانی کۆنترۆڵی ئاگرەکە بکەین و ١٥٠ دۆنم [گەنمی چێندراو] مان سووتا".  بەشی زۆری زەوی و زاری ئەم ناوچەیە کێشەی لەسەرە، وا نزیکەی سێ ساڵە ئەوانەی چاوی تەماحیان بڕیوەتە ئەو زەوی و زارانە، زیان بە بەرهەمەکانیان دەگەیێنن، بۆیە ئێستا گومان دەکەن هەر دەستی ئەو کەسانەی لەپشتەوەبێت.  جووتیارێکی دیکە بەناوی عەدنان محەممەد ئاماژەی بەوە کرد "هەندێک بە گوشاری هێز و چەک خۆیان سەپاندووە، دیارە هەر دەستی ئەوانی تێدایە".  بەرپرسانی ئیداری و ئەمنیی شارەدێی لەیلان دەڵێن، هیچ بەڵگەیەک لەبەردەست نییە تا بزانن کێ ئەو کارەی کردووە، بەڵام ئەوان لێکۆڵینەوە دەکەن.  جووتیارانی ئەو ناوچەیە گلەیی لە نەبوونی بنکەی ئاگرکوژێنەوە دەکەن. بەڕێوەبەرایەتیی بەرگریی شارستانی بۆ وەرزی دروێنە تیمەکانیان رەوانەی ناوچەکە کردووە و دەڵێن، لە کەوتنەوەی هەر ئاگرێکدا تیمەکانی ئەوان زوو فریا دەکەون.  نەقیب قەیس عەبدلڕەزاق، گوتەبێژی بەرگریی شارستانیی کەرکووک دەڵێت "لەو شوێنانەی بنکەمان نییە، لەوانە لەیلان، قەرەهەنجیر، عەباسی و زاب، تیممان بۆیان داناوە لە بنکەکان، لەوکاتەی وەرزی دروێنە لە ٠٧ - ٠٥ - ٢٠٢١ دەستیپێکردووە، تاوەکو ئێستا ١٢ حاڵەتی ئاگرکەوتنەوە تۆمارکراون، ١٣٨ دۆنم سووتاون و هەزاران دۆنممان لە سووتان پاراستووە".  ئەمساڵ بەهۆی بێبارانی لە سنووری پارێزگای کەرکووک، زیاتر لە ٣٠٠ هەزار دۆنم زەویی داچێندراو بێکەڵک بوون، بەڵام ئەو زەوییانەی بەراون و پشت بە ئاوی پرۆژە یان بیر دەبەستن، جووتیارانی لەترسی ئاگرکەوتنەوە هەر زوو دەستیان بە دروێنە کردووە.