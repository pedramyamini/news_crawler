ناسر عەلی، بەڕێوەبەری نووسینگەی تۆڕی میدیایی رووداو لە دهۆک رایگەیاند، کاژێر ٥: ٣٠ی بەیانی ئەمڕۆ، فڕۆکەکانی تورکیا سێ جار گوندی (مژێ)ی سەر بە قەزای ئامێدییان بۆردوومانکردووە کە بنکەیەکی گەریلاکانی پەکەکەی لێبووە.  لەبارەی بۆردوومانەکەوە سەفەر مژی، دانیشتووی گوندی مژی بە رووداوی گوت: هیچ زیانێکی گیانی بۆ خەڵکی سڤیل نەبووە، ناشزانرێت گەریلا قوربانی هەبووە یان نا، بەڵام بۆردوومانەکە ترس و دڵەڕاوکێی دروستکردووە.  بەپێی زانیارییەکانی رووداو، لە ئێوارەی رۆژی چوارشەممەوە، تورکیا بە چڕی سنووری ناحیەی کانی ماسێی تۆپبارانکردووە و گوندەکانی بیشیلێ و دەرگەلا میسا بەگ لە بناری چیای مەتین، گەلی قومری و سەرێ حەمێ لە نزیک گوندی هروورێ کێستەی گرتووەتەوە.  رووداو پەیوەندی بە بەڕێوەبەری ناحیەی دێرەلووکەوە کرد و رایگەیاند، هێشتا زانیاری وردیان بەدەست نەگەیشتووە لەوبارەوە.