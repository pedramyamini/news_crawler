رائید عامر نووری، گوتەبێژی پۆلیسی کەرکووک بە تۆڕی میدیایی رووداوی گوت، "ئەمڕۆ کاژێر ٠٣: ٣٠ی پاشنیوەڕۆ دوو گەنج کە کرێکار بوون، لەکاتی پاککردنەوەی مەلەوانگەی یانەی رەشیدییە لە گەڕەکی شۆڕیجە لە شاری کەرکووک، بەهۆی تەزووی کارەباوە گیانیان لەدەستدا".  گوتەبێژی پۆلیسی کەرکووک ئاماژەی بەوەش کرد، " گەنجەکە یەکێکیان ناوی (ش. م. ج) بوو، لەدایکبووی ساڵی ١٩٩٦ بوو و ئەوی دیکەشیان ناوی (م. ب. ع) بوو و لەدایکبووی ساڵی ٢٠٠٠ بوو؛ خاوەنی مەلەوانگەکەش بەپێی فەرمانی دادوەر و بە ماددەی ١٣٠ دەستگیرکراوە".  بەپێی زانیاییەکانی رووداو، لەو کاتەی ئەو دوو کرێکارە سەرقاڵی پاککردنەوەی مەلەوانگەکە بوون، تەزووی کارەبا یەکێکیانی گرتووە و ئەوی دیکەیان بۆ رزگارکردنی هاوڕێکەی چووە و کارەبا ئەویشی گرتووە.