پیاوێکی تەمەن ٧٨ ساڵ تووشبووی کەڕووی رەش لە نەخۆشخانەی شار لە سلێمانی گیانی لەدەستدا، تووشبووەکە خەڵکی پارێزگای ئەنبار بووە و دوو مانگە هاتووەتە سلێمانی و دوو هەفتەیە لە نەخۆشخانە لەژێر چاودێرییە، نەخۆشەکە پێش دوو هەفتە تووشی کۆرۆنا ببوو، هاوکات نەخۆشی شەکرە و گوشاری خوێن و دڵی هەبووە، لە نەخۆشخانەی شار دوو نەشتەرگەری بۆ ئەنجامدرابوو بڕیار بوو نەشتەرگەریی سێیەمی بۆ بکرێت.  هێرش سەید سەلیم، جێگری بەرێوبەری تەندروستیی سلێمانی لەو بارەوە دەڵێت: "مەترسیدارترین جۆری کەڕوو، ئەم جۆرەیە کە تووشی ئەم نەخۆشە بووە، دوو نەشتەرگەریمان بۆ ئەنجامدابوو بەنیازبووین نەشتەرگەریی سێیەمی بۆ بکەین، بەڵام دڵی لە لێدانکەوت".  گوتەبێژی وەزارەتی تەندروستیی هەرێمی کوردستان بە تۆڕی میدیایی رووداوی راگەیاند: "هێشتا دیارنییە ئەو نەخۆشەی لە سلێمانی گیانی لەدەستداوە بەهۆی کەڕووی رەشەوە مردبێت، دەبێت پشکنینی تەواوی بۆ بکرێت، ئەوەش لە کاتێکدایە دوای چەند کاژێرێک لە مردنی نەخۆشەکە تەرمەکەی رادەستی کەسوکاری کراوەتەوە  هەروەها جێگری بەرێوبەری تەندروستی سلێمانی دەشڵێت، "چەند ساڵێک لەمەوبەر کەسی دیکە هەبوون کە تووشی کەڕووی رەشە بوون ئەو کات کۆرۆنایش نەبوو کەواتە پەیوەندیی بە کۆرۆناوە نییە، ئەو کەسانە تووش دەبن کە بەرگرییان لاواز دەبێت وەک ئەوانەی تووشی شەکرە دەبن".  کەڕووی رەش، نەخۆشییەکی درمی دەگمەنە تاوەکو ئێستا لە هیندستان نزیکەی ٨ هەزار کەس تووشی بوون و ٢٥٠ کەس  بەهۆیەوە مردوون. تووشبوون به‌م كه‌ڕووه ده‌كرێت له هه‌ر كه‌سێك و هه‌ر ته‌مه‌نێك بێت ڕووبدات به‌ڵام زیاتر له‌و كه‌سانه‌دا ڕووده‌دات كۆئه‌ندامێكی به‌رگرییان لاوازە.  نەورۆز عوسمان، بەرێوبەری نەخۆشییەگوازراوەکانی سلێمانی دەڵێت، "دەکرێت کەڕووەکە لە هەر جێگەیەک بێت لەوە دەچێت لە ناو خۆڵ یان گەڵای دار یان میوەی رزیو هەبێت. چارەسەری کەڕووە رەشە گرانە، لە جیهاندا لە ٥٠ % ـی ئەوانەی تووش دەبن گیانلەدەستدەدەن ئەوانەشی چاک دەبن بەشێکی جەستەیان لەدەستدەدەن".  نیشانه‌كانی تووشبوون بە کەڕووە رەشە جیاوازن، ئەگەر کەسێک له ڕێگەی هه‌ناسه‌وه سپۆری كه‌ڕووه‌كە هه‌ڵبمژێت ئه‌وا نیشانه‌كانی تا، كۆكه، ئازاری سنگ، هه‌ناسەكورتی، هه‌ڵئاوسانی لایه‌كی ده‌موچاو، سه‌رئێشه‌یە، به‌ڵام ئەگه‌ر له ڕێگەی پێسته‌وه چووبێته له‌شه‌وه ئه‌وا ده‌بێته هۆی ده‌ركه‌وتنی بڵقی سه‌ر پێست، سووربوونه‌وه و هه‌ڵئاوسان.