بەرەبەیانی ئەمڕۆ شەممە، بە درۆن هێرشکرایە سەر گوندێکی نزیک لە هەولێر، دەزگای دژە تیرۆری کوردستانیش لە راگەیێندراوێکدا ئاماژەی بەوە کردبوو، "سێ درۆن بەر خانوو هاونیشتمانییەک لە نزیک گوندی براغ لە پارێزگای هەولێر دەکەوێت و درۆنێکیش لە چۆڵەوانییەکی چیای تارین دەکەوێتە خوارەوە. "  رووداوەکە کاژێر ٠١: ٥٠ خولەکی بەرەبەیانی ئەمڕۆ بووە. لە راگەیێندراوی پارێزگای هەولێریشدا هاتووە، سێ درۆن - فڕۆکەی بێفڕۆکەوان، لە رێگەی خۆپێداکێشان خۆیان بە خانووی هاونیشتمانییەک لە باخچەکانی سەر رێی سێولە لە گوندی براغ نزیك کۆمەڵگەی مەلائۆمەر لە پارێزگای هەولێر کێشاوە کە له‌ئاكامیدا دوو لەو درۆنانەكان دەتەقیونەتەوە و یەکێکیان نه‌ته‌قییه‌وه و خۆشبەختانە هیچ زیانێکی گیانی لێ نەکەوتووەتەوە. "  پارێزگای هەولێر بە تووندی سەرکۆنەی هێرشەکە دەکات، دەشڵێت، "ئه‌و کردەوە تیرۆریستییە ترۆسنۆكانە و تێكده‌رانانە ناتوانن ئارامی و ئاسایش و سه‌قامگيریى شاره‌كه‌مان بشێوێنن. "  پێشتر دژە تیرۆری هەرێمی کوردستان لە راگەیێندراوەکەیدا ئاماژەی بەوە کردبوو، لێکۆڵینەوەکان لەو بارەیەوە بەردەوامن و ئەنجامەکانی بۆ هەموو لایەک ئاشکرا دەکەن.