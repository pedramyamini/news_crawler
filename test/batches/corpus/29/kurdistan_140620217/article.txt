فەرهاد دۆڵەمەری، پەیامنێری رووداو لە هەولێر رایگەیاند: ئەمڕۆ دووشەممە ١٤ - ٦ - ٢٠٢١ ئەنجوومەنی پارێزگای هەولێر کۆبوونەوەی ئاسایی ژمارەی ٨٩ی خۆی ئەنجام دەدات، بڕیاروایە ئەو ١٥ لیژنە هەمیشەییەی کە لە ماوەی ساڵانی رابردوو لەنێو ئەنجوومەنەکە پێکهێندراون، ژمارەیان بۆ ١٠ لیژنە کەمبکرێتەوە.  هۆکاری کەمکردنەوەی ژمارەی لیژنەکانیش بۆ ئەوە دەگەڕێننەوە کە ئەندام هەبووە لە چەند لیژنەیەک ئەندام بووە و لە یەک کاتدا نەیتوانیوە بەشداریی کاری لیژنەکان و کۆبوونەوەکان بکات و بە تەواوەتی دەرفەتی هەبێت کاروبارەکانی لیژنەکە بەڕێبکات، هەر بۆیە سەرۆکی فراکسیۆنە خۆیان ئەو پێشنیازی کەمکردنەوەی ژمارەی لیژنەکانیان کردووە.   لەبارەی ئامانجی کەمکردنەوەی ژمارەی لیژنەکان د. عەلی رەشید، سەرۆکی ئەنجوومەنی پارێزگای هەولێر بە رووداوی گوت: "سەرەتا حیزبەکان خواستی ئەوەیان هەبوو لە هەموو لیژنەکان نوێنەرایەتیان هەبێت، بەڵام ئێستا ئەو متمانەیە لەنێوانماندا دروستبووە، کە مەرج نییە هەموو حیزبەکان لە هەموو لیژنەکان نوێنەرایەتی بکەن، بەڵکو لیژنەیەک یان دوو لیژنە وەربگرن و بپرژێنە سەر کارەکانی لیژنەکەیان و بە جیددی کار بکەن، بۆیە پێشنیازی ئەوان بوو لە کۆبوونەوەی سەرۆک فراکسیۆنەکان ژمارەی لیژنە هەمیشەییەکان لە ١٥ لیژنەوە بۆ ١٠ لیژنە کەمبکرێتەوە، ئەمڕۆش دەنگدان لەسەر پەسندکردنی ئەو ١٠ لیژنەیە دەکرێت، کە بەشێک لە لیژنەکان وەکو خۆیان ماونەتەوە و بەشێکیان تێکەڵ بە لیژنەکانی دیکە کراون".  سەبارەت بەو گلەییانەی لە لیژنە هەمیشەییەکانی ئەنجوومەنی پارێزگای هەولێر دەکرێت لەوەی بە تەواوەتی ناپرژێنە سەر کارەکانیان، عەلی رەشید گوتی: "چالاکی لیژنەکان پەیوەستە بە دوو بابەت، یەکێکیان ئەوەیە چ پێداویستییەکیان لەبەردەستە، لەو رووەوە وەکو ئەنجوومەنی پارێزگا کەمتەرخەمین چونکە بودجەی ئەنجوومەن ئەوەندە نەبووە بەشی خەرجییەکان بکات، بابەتی دووەم زۆری لیژنەکان هۆکاربووە لەوەی نەتوانن لە هەموو شوێنەکان هەبن، بەڵام چالاکیشیان هەبووە".  بە گوتەی سەرۆکی ئەنجوومەنی پارێزگای هەولێر ئەم کەمکردنەوەیە "دەبێتە هۆکارێک بۆ کۆنترۆڵکردنی لیژنەکان، سەرۆکی لیژنەکانیش باشتر دەتوانن کۆنترۆڵی لیژنەکانی خۆیان، دڵنیام بەم کەمکردنەوەیە کارەکان باشتر بەڕێوەدەچن و جیددیتر دەچینە نێو کاروبارەکان".  ئەنجوومەنی پارێزگای هەولێر ١٥ لیژنەی هەمیشەیی و ٣٠ ئەندامی هەیە، کە سێ ئەندامیان لە دەستەی سەرۆکایەتین و ٢٧ کەسەکەی دیکە لە لیژنە جیا جیاکانی ئەو ئەنجوومەنە ئەندام بوونە، ئەندامی ئەنجوومەن هەبووە لە چەند لیژنەیەک ئەندام بووە.