لە تەمەنی گەنجێتیدا فڕۆکەکانی حکومەتی بەعس قاچێکیان لە حەسەن سۆفیی ٧٢ ساڵ سەندەوە، عائیشە سۆراکانی تەمەن ٦٨ ساڵیشی بێ هاوژین کرد و کوڕێکیشی کەمئەندام بووە.  رۆژی ٩ی حوزەیرانی ١٩٨٥ بەعس لەڕێگەی هەشت فڕۆکەوە ئۆردوگای زێوەی پارێزگای ورمێی رۆژهەڵاتی کوردستانی بۆردوومانکرد، فەهیمە رەمەزان تەمەنی هەشت ساڵان بووە و وێڕای کەمئەندامبوونی خۆی، دایک و برایەکیشی لە بۆردوومانەکەدا شەهیدبوون، گولیشان خالیدی تەمەن ٣١ ساڵیش بە بۆردوومانەکە بریندار بووە، ئەوان تاوەکو ئێستا بەدەست ئازاری برینەکانیانەوە دەناڵێنن.  بۆردوومانەکەی ئۆردوگای زێوە، ١٥٠ هاونیشتمانیی شەهید کرد، ٣٧٣ کەسیشی بریندارکرد. ئەشقی مەلا، بەڕێوەبەری شەهید و ئەنفالکراوانی سۆران دەڵێت "بەدواداچوونی تەواو بۆ شەهید و بریندارانی بۆردوومانی ئۆردوگای زێوە کراوە و وەزارەت نیازیەتی هەرکەس کە تاوەکو ئێستا مافی تەواوی پێنەدرابێت، قەرەبووی بکاتەوە".  سەرجەم دانیشتووانی ئۆردوگاکە هاونیشتمانیانی باشووری کوردستان بوون و لەترسی بەعس زێدی خۆیان جێهێشتبوو.