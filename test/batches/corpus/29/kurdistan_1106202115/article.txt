وەین مارۆتۆ، گوتەبێژی هاوپەیمانیی نێودەوڵەتیی دژ بە داعش لە هەژمارەکەی لە تویتەر رایگەیاند، هێزەکانی پێشمەرگە بە بەهای زیاتر لە ٣ ملیۆن دۆلار چەک و ئامێری سەربازییان پێدراوە، گوتیشی هاوکارییەکان لەلایەن سی تی ئی ئێف، سندووقی راهێنان و پڕچەککردن تایبەت بە رووبەڕووبوونەوەی داعش دابینکراوە بە چاودێریی هاوپەیمانیی نێودەوڵەتی دژ بە داعش.  لە بەشێکی دیکەی راگەیێندراوەکەدا رایگەیاند، هاوپەیمانیی نێودەەوڵەتی پابەندە بە لە نزیکەوە کارکردن لەگەڵ هێزە هاوبەشەکانیان لە هێزە ئەمنییەکانی عێراق و هێزەکانی پێشمەرگە بۆ تێکشکاندنی داعش.  لە سەرەتای ئەمساڵ عەقید دەیڤ ویڵیامز، فەرماندەی ناوەندی هاوبەشی هاوئاهەنگیی هاوپەیمانیی نێودەوڵەتی لە هەرێمی کوردستان بە تۆڕی میدیایی رووداوی راگەیاند: سوپای ئەمریکا لە بەرنامەیدایە لە ماوەی ١٢ بۆ ١٨ مانگی داهاتوو بایی ١٦٦ ملیۆن دۆلار هاوکاری سەربازی پێشکەش بە پێشمەرگە بکات، مانگانە خۆراک و سوتەمەنی دابین بکات و لە پێدانی مووچەی وەزارەتەکەش هاوکار بێت.