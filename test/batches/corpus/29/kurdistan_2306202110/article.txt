تەحسین سەعدوڵڵا، بەڕێوەبەری بەڕێوەبەرایەتیی ئاوی سۆران بە تۆڕی میدیایی رووداوی راگەیاند، زۆربەی گەڕەکەکانی سۆران و ٣١ گوندی سەر بە قەزاکە تووشی قەیرانی ئاو بوون و ئێستا رۆژانە بە تانکەر زیاتر لە یەک ملیۆن لیتر ئاویان بەسەردا دابەشدەکەین.  تەحسین سەعدوڵڵا گوتی: "حەوت بیری ئاو بەتەواوی وشکیان کردووە، سەرچاوەی سەروچاوەی دیاناش ٧٠ % کەمیکردووە، رووباری خەلیفان و بێخاڵیش زۆر کەمیانکردووە، ئەمەش بووەتە هۆی دروستبوونی قەیرانی ئاو".  بەڕێوەبەری بەڕێوەبەرایەتیی ئاوی سۆران ئاماژەی بەوەشکرد، لە هەندێ گەڕەک لە ٧٢ کاژێردا تەنیا یەک کاژێر ئاو بەردەدرێتەوە، لە زۆربەی گەڕەکەکانیش لە ٤٨ کاژێردا تەنیا یەک کاژێر.  بە گوتەی بەڕێوەبەری ئاوی سۆران، چەند گوندێک سەرچاوەی ئاوەکەیان بەیەکجاری وشکبووە و ئەگەر رۆژانە بە تانکەر ئاویان پێنەدەین، ناچار دەبن گوندەکە چۆڵبکەن و گوتیشی: "هەرچەندە حکومەت وشکەساڵی راگەیاندووە، بەڵام پلانی خۆمان بە بەڕێوەبەرایەتی ئاو و ئاوەڕۆی هەرێمی کوردستان داوە بۆ چارەسەرکردنی گرفتی کەمئاوی".