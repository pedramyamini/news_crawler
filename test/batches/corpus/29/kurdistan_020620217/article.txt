دواتر رێکخراوەکە یاداشتنامەیەکیان خوێندەوە و بانگەوازیان بۆ بەرپرسانی باڵای عێراق و هەرێمی کوردستان و جیهان و رێکخراوە ژینگەییەکان کرد و داوایانکرد، "بەرژدی و بەپەلە رێکاری پێویست بۆ چارەسەری ئەم گرفتانە بگیرێتەبەر، ئەگەرنا ژینگە و خاکی هەرێمی کوردستان زیاتر روو لە مەترسی دەکات".   وەزارەتی بەرگریی تورکیا لە راگەیێندراوێکدا ئاماژەی بەوە کردبوو، ئەوان بەپێی یاساکانی ناتۆ کار دەکەن، پێشتر ئامانجەکان دیاری دەکەن و دواتر هێرشی دەکەنەسەر. "لە ئۆپەراسیۆنەکانیشماندا پاراستنی خەڵکی سڤیل و سەر و ماڵیان، مێژوو و کولتوور و سرووشتی ناوچەکەش، ئامانجی سەرەکیمانە. "  ئەوە لەکاتێکدایە، ئەمڕۆ کەسێکی بەتەمەنی سڤیل لە گوندی هروور لەکاتی تۆپبارانی تورکیا چەند پارچەیەکی بەرکەوت و برینداربوو لە سەرەتای ئۆپەراسیۆنی تورکیاشەوە لە کۆتاییەکانی نیسانی رابردوو، زیاتر لە شەش کەس برینداربوونە.   ماوەی ٤٠ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە، لەو ماوەیەدا هەشت خاڵى سەربازى جێگیرکردووە، بەهۆى ئەو بۆردوومانە دوو کەس برینداربوون و چوار گوند چۆڵکراون و نزیکەى ٧٠ خێزانى سنوورى کانى ماسێ ئاوارەبوون.  دەقی یاداشتی بۆردی رێکخراوە ژینگەییەکانی هەرێمی کوردستان  سەرۆکایەتیی کۆماری عێراق، سەرۆکایەتیی ئەنجوومەنی نوێنەرانی عێراق، سەرۆکایەتیی ئەنجوومەنی وەزیرانی عێراق، سەرۆکایەتیی هەرێمی کوردستان، سەرۆکایەتیی پەرلەمانی کوردستان، سەرۆکایەتیی ئەنجوومەنی وەزیرانی هەرێمی کوردستان، نوێنەری نەتەوەیەکگرتووەکان لە عێراق، رێکخراوە نێودەوڵەتییەکانی بواری ژینگە، رێکخراو و چالاکوانانی بواری ژینگە لە جیهاندا.  ئێمە لە کاتێکدا ئەم بەیاننامەیە بڵاو دەکەینەوە، جیهان سەرقاڵی یادکردنەوەی رۆژی جیهانیی ژینگەیە. زۆربەی وڵاتان ئەگەر کێشەی سیاسی و جەنگی ساردیش لەنێوانیادا هەبێت، بەڵام لەسەر پاراستنی ژینگە کۆکن گرفتەکانیان لە پێناو پاراستنی ژینگەدا وەلا دەنێن.  ئێستا بەهۆی بۆردوومانی فڕۆکە جەنگییەکانی وڵاتی تورکیا بۆ سەر گوندەکانی بناری قەندیل و لەشکرکێشی سوپای ئەو وڵاتە بە بیانووی بوونی چەکدارانی پارتی کرێکارانی کوردستان لەنێو خاکی کوردستانی عێراقدا، ژینگەی هەرێمی کوردستان بە دۆخێکی ناهەموار و سەختدا تێدەپەڕێت کە بەداخەوە ماوەی چەندین ساڵە ئەمکارە بەردەوامی هەیە.  تورکیا کە سیاسەتی خاکی سووتاو جێبەجێ دەکات، هەموو رێگەکانی سووتاندن و بڕینەوەی درەخت، بە تاڵانبردنی کانزاکان، لەنێوبردنی لانە و هێلانەی ئاژەڵ و باڵندەکان، وێرانکردنی گوندەکان و زەوییە کشتوکاڵییەکانی گرتووەتەبەر.  لەلایەکی دیکەوە ماوەی چەند ساڵێکە کۆماری ئیسلامیی ئێران بەبێ گوێدانە دراوسێیەتی باشووری کوردستان و وڵاتی عێراق لە وەرزی هاویندا هەر جارەو گرفتێک بۆ ئاوی زێی بچووک و دەربەندیخان دروستدەکات.  بۆیە داوا دەکەین بەرپرسانی وڵاتی ئێران لە مەترسی و هەنگاوی گرتنەوەی سەرچاوەکانی ئاو لە هەرێمی کوردستان ئاگادار بکرێنەوە، چونکە بەپێی رێککەوتنە نێونەتەوەییەکان گەلان بە تایبەتتر دراوسێیەکان لە بەکارهێنانی ئاودا وەک یەک هاوبەشن، بۆیە ناکرێت بابەتی ئاو وەکو کارتی گوشار بەرامبەر یەکتدی بەکاربهێنرێت.  زۆر رێگەی دیکە هەن کە دەکرێت هەردوو وڵات گرفتەکانیان پێ چارەسەر بکەن، ئەگەر ئەو سیاسەتەی کۆماری ئیسلامیی ئێران بەردەوامبێت، ئەوا لە داهاتووێکی نزیکدا زۆرترین زیان بەر هاووڵاتیان و ژینگەی هەرێمی کوردستان دەکەوێت. لە ئەنجامیشدا مرۆڤایەتی تێیدا زەرەرمەند دەبێت.  بۆیە لێرەوە ئێمە وەکو بۆردی رێکخراوە ژینگەییەکان کە نوێنەرایەتیی دەیان رێکخراوی ژینگەیی دەکەین، داوتان لێدەکەن بەرژدی بەپەلە رێکاری پێویست بۆ چارەسەری ئەم گرفتانە بگیرێتەبەر، ئەگەرنا ژینگە و خاکی هەرێمی کوردستان زیاتر روو لە مەترسی دەکات.