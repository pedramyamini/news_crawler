رۆژی چوارشەممە ٩ی حوزەیرانی ٢٠٢١ مەسرور بارزانی، سەرۆکی حکومەتی هەرێمی کوردستان، لە برۆکسل لەگەڵ ئەلیکساندەر دیکروو، سەرۆک وەزیرانی بەلجیکا کۆبووەوە.  سەرۆک وەزیرانی بەلجیکا، ستایشی هەرێمی کوردستانی کرد و بە "هەرێمێکی زیندوو و کاریگەر" ناوی برد و ئامادەیی وڵاتەکەشی بۆ پشتگیریکردنی هەرێمی کوردستان دەربڕی. گوتیشی دەتوانین لە بواری کشتوکاڵی هاوکاری کارنامەی حکومەتی هەرێمی کوردستان بکەین.  ئەلیکساندەر دیکروو سەرۆک وەزیرانی بەلجیکا، ئاماژەی بە گرنگیی چارەسەرکردنی کێشە هەڵپەسێردراوەکانی نێوان حکومەتی هەرێمی کوردستان و حکومەتی فیدراڵی کرد و رایگەیاند کە لەمبارەیەوە لە پەیوەندیدان لە گەڵ سەرۆکوەزیرانی حکومەتی فیدراڵی.   لە کۆبوونەوەکەدا، پەرەپێدانی پەیوەندییەکانی نێوان هەرێمی کوردستان و بەلجیکا و بارودۆخی عێراق بە گشتی تاوتوێکرا. هەروەها گفتوگۆ دەربارەی گرفت و ئاستەنگە ئەمنییەکان لە هەرێمی کوردستان و عێراق و ناوچەکە کرا. هەردوولا هاوڕابوون لەسەر گرنگیی بەردەوامبوونی پەیوەندی و هەماهەنگیی بۆ ئەو بابەتانەی جێی بایەخی هەردوولان.   مەسرور بارزانی سەرۆکی حکومەتی هەرێمی کوردستان سوپاسی پشتیوانیی بەلجیکای کرد کە لە چوارچێوەی هاوپەیمانیی نێودەوڵەتی بەردەوامە لە هاوکاریکردنی پێشمەرگە بۆ رووبەڕووبوونەوەی داعش. جەختيشی لە گرنگیی هەماهەنگیی ئەمنی لە نێوان هەرێمی کوردستان و حکومەتی فیدراڵی کردەوە لە بەرەنگاربوونەوەی هەڕەشەکانی داعش.  لە تەوەرێکی دیکەی کۆبوونەوەکەدا، هەنگاوەکانی خۆپارێزی لە کۆرۆنا و هەڵمەتی کوتان بە ڤاکسینی کۆرۆنا تاوتوێکرا و ئاماژە بە گرنگیی دابینکردنی ڤاکسین بۆ دانیشتووانی هەرێمی کوردستان و پەنابەر و ئاوارەکانی نیشتەجێی هەرێمی کوردستان کرا.  شاندێکی حکومەتی هەرێمی کوردستان بە سەرۆکایەتیی مەسرور بارزانی لە بەلجیکایە. یەکەم کۆبوونەوەی سەرۆکوەزیرانی هەرێمی کوردستان لەگەڵ سەرۆکوەزیرانی هەرێمی فلاندەرز بوو و تاوتوێی چەند پرسێکیان کرد.   بەپێی راگەیێندراوی حکومەتی هەرێمی کوردستان، لە کۆبوونەوەکەدا کە لە شاری برۆکسل بەڕێوەچوو، برەودان بە پەیوەندییەکانی نێوان هەرێمی کوردستان و فلاندەرز لە هەموو بوارەکاندا تاوتوێ کرا "سەرۆکوەزیرانی فلاندەرز خۆشحاڵیی خۆی بە سەردانی شاندی هەرێمی کوردستان نیشاندا و ئاماژەی بەوەدا کە شانازی بە پەیوەندییەکانیان لەگەڵ هەرێمی کوردستان دەکەن، ئامادەیيشی بۆ هەر هاوکاری و هەماهەنگییەک لەگەڵ حکومەتی هەرێمی کوردستان دەربڕی".