یەکەم کاروانی گەشتیارانی رووسیا لە رێگەی فڕۆکەیەکی کۆمپانیای تورکیش ئێرلاین لە مۆسکۆوە راستەخۆ بەرەو ئەنتالیا بەڕێکەوتن، کە لە ١٣٢ گەشتیار پێکهاتبوون. کۆمپانیای تورکیش ئێرلاین رۆژانە ٤٤ گەشتی راستەوخۆ و ترانزێت لە شارە جیاوازەکانی رووسیاوە بەرەو ئەنتالیا رێکدەخات. چاوەڕوانیش دەکرێت ئەمڕۆ ١٢ هەزار گەشتیار بگەنە ئەنتالیا.   بەشێکی زۆری گەشتیارانی رووسیا ئەنتالیا بۆ گەشتکردن هەڵدەبژێرن. بەرپرسانی وەزارەتی گەشتوگوزاری تورکیا پێشبینی دەکەن، تاوەکو کۆتایی وەرزی گەشتوگوزاری ئەمساڵ، زیاتر لە پێنج ملیۆن گەشتیاری رووسیا بۆ ئەنتالیا گەشت بکەن.    بە بڕیارێکی رووسیا لە ئەمڕۆوە سەرجەم گەشتە ئاسمانییەکانی لەگەڵ تورکیادا دەستیپێکردەوە. بەگوێرەی بەرپرسانی تورکیا، چاوەڕوان دەکرێت تاوەکو سەرەتای مانگی تەممووز، یەک ملیۆن گەشتیار روو لە ئەنتالیا بکەن.   رۆژی ١٨ ـی حوزەیرانی ٢٠٢١، لە کۆنگرەیەکی رۆژنامەڤانیدا کە لە مۆسکۆی پایتەخت لە رێگەی ڤیدیۆکۆنفرانسەوە سازیکرد، تاتیانا گۆڵیکۆڤا، جێگری سەرۆکوەزیرانی رووسیا ئاماژەی بەوەکرد، سەردانی شاندی وڵاتەکەی بەمەبەستی ھەڵسەنگاندنی سەرلەنوێ دەستپێکردنەوەی گەشتە ئاسمانییەکان بۆ تورکیا، کۆتاییھاتووە.  شاندەکەی رووسیا رۆژانی ١٦ و ١٧ی حوزەیران سەردانی ئەنتالیایان کردبوو و زانیاریی لەبارەی رێکارەکانی بەرەنگاربوونەوەی ڤایرۆسی کۆرۆنا وەرگرتبوو. دواتر راپۆرتیان لەمبارەیەوە بۆ مۆسکۆ بەرزکردبووەوە و هەڵسەنگاندنی ئەرێنییان دابوو.   تاتیانا گۆڵیکۆڤا باسی لەوەکرد، کاربەدەستانی تورکیا لەبارەی جێبەجێکردنی رێکارەکانی پەیوەست بە ڤایرۆسی کۆرۆنای نوێ رێبەرێکیان ئامادەکردووە و "بەپێی ھەڵسەنگاندنی شاندی رووسیا، سەرەڕای ئەوەی لە تورکیا پابەندی بە بەستنی ماسک ھەیە، پشکنینەکان بەشێوەیەکی رێکخراو ئەنجامدەدرێن. ھەروەھا ماسک و پێداویستیی پاکوخاوێنی ھەن. "  رووسیا بە بڕیارێک لە ١٥ ـی نیساندا، بەهۆی بڵاوبوونەوەی زۆری ڤایرۆسی کۆرۆنا، سەرجەم گەشتە ئاسمانییەکانی لەگەڵ تورکیادا سنووردارکردبوو.  جه‌م كنای، گوته‌بێژی كۆمه‌ڵه‌ی بووژاندنه‌وه‌ی گه‌شتیاریی لە ئەنتالیا رایگەیاند، دوای بڕیاری ئاساییکردنەوەی گەشتکردن لەلایەن رووسیاوە، رۆژانە دەیان هەزار داواکاری بۆ گرتنی ژوور لە هۆتێلەکانی ئەنتالیا دەستیپێکردووە و بەگوێرەی پلانێکی وەزارەتی گەشتوگوزار، چاوەڕوان دەکرێت، تاوەکو سەرەتای مانگی تەممووز، یەک ملیۆن گەشتیاری رووس بۆ گەشتکردن، روو لە ئەنتالیا بکەن.   رۆژی ٢٠ی حوزەیرانیش مەولوود چاوشئۆغڵو، وەزیری دەرەوەی تورکیا لە کۆڕبەندی دیپلۆماسیی ئەنتالیا رایگەیاند، ساڵی ٢٠٢٠ سەرباری بوونی ڤایرۆسی کۆرۆنا، دوو ملیۆن گەشتیاری رووسیا روویان لە ئەنتالیا کردبوو. ساڵی ٢٠١٩ یەیش حەوت ملیۆن گەشتیاری رووسیا بۆ ئەنتالیا گەشتیان کردبوو.