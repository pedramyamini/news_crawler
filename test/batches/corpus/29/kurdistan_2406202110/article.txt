بێستوون عومەر، هاوڕێی ئەو کەسەی گیانی لەدەستداوە، بە تۆڕی میدیایی رووداوی راگەیاند، رۆژی چوارشەممە ٢٣ - ٠٦ - ٢٠٢١ لەگەڵ بەرزان حەسەن کە پیشەی پێشمەرگە و تەمەنی ٣٧ ساڵ بووە، چوونەتە سنووری قەزای ماوەت بۆ کۆکردنەوەی ئاسن بۆئەوەی بیفرۆشن، "لەکاتی کارکردنمان نێوانمان نزیکەی ٤٠٠ مەتر دەبوو، مینێک بە بەرزاندا تەقییەوە و یەکێک لە قاچەکانی پەڕیون، تاوەکو ئێستاش لە شوێنی رووداوەکە بەجێماوە و پەیوەندیم بە تیمەکانی تەندروستی کرد، بەڵام بەهۆی خراپبوونی ئۆتۆمبێلی فریاکەوتن نەهاتن و ناچار خۆم بە کۆڵ بە دووریی چەندین مەتر گواستمەوە تاوەکو گەیشتمە شوێنی ئۆتۆمبێلەکەمان و تەنها دوا وشەکانی ئەوەبوون کە داوای ئاوی دەکرد".  بێستون عومەر گوتیشی، پەیوەندیمان بە تیمەکانی هەڵگرتنەوەی مین کردووە "تاوەکو بچن قاچە پەڕیوەکەمان لە شوێنی رووداوەکە بۆ بگەڕێننەوە، بەڵام بەهۆی نەبوونی تیمەوە تاوەکو ئێستا نەهاتوون، بەنیازم بە دزیی کەسوکارمەوە خۆم بچم و ژیانم بخەمە مەترسی بۆ هێنانەوەی قاچەکەی".  بەهۆی تەقینەوەی مینەکەوە ئەو هاونیشتمانییە گیانی لەدەستدا و نزیکەی ١٠٠ دۆنم لە پوش و پاوان و داری سرووشتییش سووتان.