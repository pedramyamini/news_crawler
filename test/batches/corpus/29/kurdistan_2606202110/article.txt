کۆنسوڵخانەی ئەمریکا لە هەولێر لە پێگەی فەرمی خۆی لە تۆڕی کۆمەڵایەتیی فەیسبووک نووسیویەتی: "ویلایەتە یەکگرتووەکانی ئەمریکا سەرکۆنەی ئەو هێرشە دەکات کە رۆژی شەممە لە رێگەی فڕۆکەی بێفڕۆکەوانەوە لە هەرێمی کوردستان ئەنجامدرا. ئەم هێرشە ئاماژەیەکی روونی پێشێلکارییە بەرامبەر سەروەری عێراق".  بەرەبەیانی ئەمڕۆ لە رێگەی چەند درۆنێکەوە هێرش دەکرێتە سەر پارێزگای هەولێر و هێرشەکە لە نزیک گوندی براغ، بە دووری ٣ کیلۆمەتر لە نزیک کۆنسوڵخانە نوێیەکەی ئەمریکا بووە. بە گوتەی بەرپرسێکی باڵای پارێزگای هەولێریش دوو هێرشی دیکەش لەو شێوەیە لە نزیک گۆمەسپان روویداوە.  فەرهاد دۆڵەمەری، پەیامنێری رووداو لە هەولێر دەڵێت، کاژێر ١: ٣٠ بۆ ٢ی بەرەبەیانی ئەمڕۆ شەممە ٢٦ - ٠٦ - ٢٠٢١، بەپێی سەرچاوە ئەمنییەکان هێرشێک لە رێگەی درۆنەوە بۆ سەر گوندی براغ لە نزیک کۆمەڵگەی شاوێس کراوە کە تەنیا ٣ کیلۆمەتر لە کۆنسوڵخانە نوێیەکەی ئەمریکاوە دوورە.  رۆژی ١٤ - ٤ - ٢٠٢١ هێرشکرایە سەر فڕۆکەخانەی نێودەوڵەتیی هەولێر. دوای ئەنجامدانی هێرشەکە، وەزارەتی ناوخۆی هەرێمی کوردستان راگەیێندراوێکی بڵاوکردەوە و رایگەیاند، "دوای لێکۆڵینەوە و بەدواداچوونی دەزگا پەیوەندیدارەکان بۆ هۆکاری تەقینەوەی ئەمشەوی فڕۆکەخانەی نێودەوڵەتیی هەولێر، دەرکەوت هێرشەکە لە رێگەی درۆنی TNT کراو بووە و ئاراستەی بنکەی هێزەکانی هاوپەیمانان لەناو فڕۆکەخانە کراوە".