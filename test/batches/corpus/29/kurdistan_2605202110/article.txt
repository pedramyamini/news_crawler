رەمک رەمەزان، قایمقامی چەمچەماڵ بە تۆڕی میدیایی رووداوی راگەیاند، ناوەندی چەمچەماڵ و ناحیەکانی شۆڕش و تەکیە بە دەست نەبوونی ئاوی شیرینەوە دەناڵێنن و ئێستا هەفتەی یەک جار ئاو بە ماڵان دەدرێت و گوتیشی: "لەبەرئەوەی ژێرزەوی چەمچەماڵ ئاوی شیرینی نییە و کبریت و گۆگردی تێدایە، ناتوانین بیر لێبدەین، بۆیە داوا لە حکومەتی هەرێمی کوردستان دەکەین، پارەی پرۆژەی ئاوی گۆپتەپە - چەمچەماڵ دابینبکات کە ساڵی ٢٠١٣ بڕیارەکەی دەرچووە".  رەمک رەمەزان ئاماژەی بەوەکرد، لە شاری سلێمانییەوە ئاوی هێڵی دووکان دوو دەدرێتە چەمچەماڵ، کە تەنیا چوار هەزار مەتر سێجایە، ئەمەش بەشی سێیەکی ماڵان دەکات و ناچارین هەفتەی جارێک ٢ - ٣ کاژێر ئاو بە ماڵان بدەین.  قایمقامی چەمچەماڵ هۆشداریدا لە زیاتر کەمبوونەوەی ئاو و گوتی: " لە وەرزی هاویندا ناچار دەبین لە دوو هەفتەدا تەنیا جارێک ئاو بۆ ماڵان بەردەینەوە".  ساڵی ٢٠١٣ حکومەتی هەرێمی کوردستان بڕیاریدا بڕی ١٣٠ ملیار دینار بۆ جێبەجێکردنی پرۆژەی ئاوی گۆپتەپە - چەمچەماڵ دابینبکات، کە کێشەی کەمئاوی سنووری قەزاکە چارەسەر دەکات، بەڵام وەک رەمک رەمەزان دەڵێت: "بەهۆی قەیرانی داراییەوە تاوەکو ئێستا پارەکە خەرجنەکراوە، لەکاتێکدا ئێستا بەهۆی جێبەجێکردنی هەندێ پرۆژەی لاوەکی، تێچووەکەی بۆ نزیکەی ٨٠ - ٩٠ ملیار دینار کەمبووەتەوە".  ئاری ئەحمەد، بەڕێوەبەری ئاو و ئاوەڕۆی هەرێمی کوردستان بە رووداوی راگەیاند، گرێبەستی پرۆژەی ئاوی گۆپتەپە - چەمچەماڵ هەڵوەشاوەتەوە، بەڵام حکومەت رەزامەندی لەسەر تەواوکردنی پرۆژەکە داوە و لە کۆی پرۆژەکانی بەڕێوەبەرایەتی ئاو و ئاوەڕۆی هەرێمی کوردستان ژمارە یەکی پێدراوە.  ئاری ئەحمەد گوتیشی: "هەندێک پلانی خێرا و کورتخایەنمان بۆ چەمچەماڵ جێبەجێکردووە، کە یەکێک لە پلانەکان لێدانی ١٠ بیرە، بەڵام ئەمە چارەسەرێکی کاتیی و ناچارییە".