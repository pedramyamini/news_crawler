کۆبوونەوەکانی نێچیرڤان بارزانی، سەرۆکی هەرێمی کوردستان ئەمڕۆ سێشەممە ٢٩ - ٦ - ٢٠٢١ بەڕێوەچوون کە هاوکات مستەفا سەید قادر، جێگرى سەرۆکی هەرێمی کوردستان ئامادەى بوو.   بەپێی راگەیێندراوی کۆبووونەوەکە، "دۆخى ناوخۆ و تەحەدییەکانى ئێستا و داهاتووى بەردەم هەرێمى کوردستان، پێشهاتەکانى عێراق بەگشتى، یەکڕیزى و نووسینى دەستوور، پەیوەندییەکانى هەرێمى کوردستان و حکومەتى فیدراڵى عێراق، تاوتوێکران. "  لە راگەیێندراوی کۆبوونەوەکەدا هاتووە، "لایەنە سیاسییەکان پێزانینیان بۆ رۆڵى نێچیرڤان بارزانى و سەرۆکایەتیى هەرێمى کوردستان وەک چەترى کۆکەرەوەى هەمووان و هەوڵەکانیان بۆ یەکڕیزیى نێوان لایەن و پێکهاتەکانى کوردستان دەربڕى و دووپاتیان کردەوە کە گەرەنتیى پاراستنى ماف و دەستکەوتەکانى گەلى کوردستان و تێپەڕاندنى سەختییەکان، تەبایى و یەکڕیزیى لایەن و پێکهاتەکانى کوردستانە. "  لەگەڵ خستنەڕووى بۆچوون و تێبینییەکانیان لەسەر تەواوى پرسەکان و دۆخەکە بەگشتى، ئەو لایەنە سیاسییانەی سەرۆکی هەرێمی کوردستان سەردانیکردن، "هەموو هاوکارى و پشتگیرییەکیان بۆ هەوڵ و هەنگاوەکانى نێچیرڤان بارزانى و سەرۆکایەتى لەپێناو تەبایى و یەکڕیزیدا دووپات کردەوە و هاوڕا بوون کە دەبێ هەمووان بە یەکڕیزى و تەبایى و چارەسەرى کێشەکان بە گفتوگۆ و لێکگەیشتن، رووبەڕووى دۆخەکە و تەحەدییەکان ببنەوە و سەقامگیریى سیاسى بپارێزرێت. "  نێچیرڤان بارزانى، سەرۆکی هەرێمی کورستان دووپاتى کردووەتەوە کە "سەرۆکایەتیى هەرێمى کوردستان بە هاوکارى و هاوئاهەنگی لەگەڵ دامەزراوەکان و لایەن و پێکهاتەکاندا لە هەوڵەکانى بۆ یەکڕیزى و تێپەڕاندنى کێشە و قەیرانەکان بەردەوام دەبێت. "  هەر لە کۆبوونەوەکەدا، نێچیرڤان بارزانی سوپاس و پێزانینى بۆ پشتگیریى لایەن و پێکهاتەکان لە هەوڵ و هەنگاوەکانى سەرۆکایەتى دەربڕى و جەختى لەوە کردەوە کە هەرێمى کوردستان وەک هەمیشە بە لانەى پێکەوەژیان و پاراستنى ئازادییەکان دەمێنێتەوە.