پەیکەرەکە هێندەی دروستکراوێکی گوزارشتییە لە دۆخی خراپی کەرکووک و بێ خزمەتگوزاری، کەمتر رەچاوی لایەنی هونەریی کراوە. ئەم کارە لە چوارچێوەی چالاکییەکی کەمپینی تەکاتوفە کە پێشبڕکێیەکی ژینگەییە، پەیوەند سوبحی وەکو نوێنەری کەرکووک بەشدارە و گەیشتووەتە قۆناخی کۆتایی لە ئاستی عێراق.  پەیوەند سوبحی، چالاکڤانی ژینگەیی دەڵێت "وەکو نوێنەرایەتیی پارێزگای کەرکووک بەشداریم کرد لەم کەمپینە بەناوی پاراستنی ژینگە ئەرکی هەمووانە، هەڵبەتە بە چوار قۆناخ دەستمان پێکرد، ئێستا لە دوا قۆناخ پەیکەرێکمان دروستکردووە، ئەم پەیکەرە گوزارشتە لە دۆخی کەرکووک کە هەموو جەستەی زبڵ و خاشاکە و تەنیا چەپکێک سەوزایی بەدەستەوەیە کە گوزارشتە لە رێژەی سەوزایی کە ١ % ـە".  پەیوەند و گرووپە خۆبەخشەکە چەند پرۆژەیەکی دیکەشیان هەیە، لەوانە چاندنی درەخت و نەخشاندنی دیوارە شێواوەکان بە تابلۆی پەروەردەیی و هۆشیاریی ژینگەیی.  ئیڤان فەیسەڵ، خۆبەخش و ئەندامی گرووپی تەکاتوف دەڵێت "ئەم شوێنانە هەڵبژێردراون، چونکە قەرەباڵخە و زۆربەی کەس دەیبینن، یان نزیک قوتابخانەکان بۆ بڵاوکردنەوەی هۆشیارییە لای قوتابیانمان".  محەمەد قاسم، خۆبەخش و ئەندامی گرووپی تەکاتوف ئاماژە بەوە دەکات "ئامانجی ئێمە هۆشیاریی خەڵکە کە چیدیکە زبڵ و خاشاک لە شوێنی نەشیاو فڕێنەدەن".  لە بەشێکی دیکەی شەقام و شوێنە گشتییەکانی کەرکووک گرووپەکە چالاکییان ئەنجامداوە، بەڵام خراپیی ئاستی خزمەتگوزاری بە راددەیەکە، ناتوانرێت کاریگەرییەکی ئەوتۆی لەسەر جوانکردنی دیمەنێکی شار هەبێت.