لە بەرنامەی گفتوگۆی رۆژنامەنووسی رادیۆی رووداو، کە هەریەکە لە عەلی حوسێن، بەرپرسی پەیوەندییە گشتییەکانی پارتی دیموکراتی کوردستان؛ رۆمیۆ هەکاری، نوێنەری پێکهاتەی کلدان - ئاشوورییەکان؛ ئاکۆ محەممەد، رۆژنامەڤان و عارف قوربانی، رۆژنامەڤان بەشداربوون، باس لە پرسی نووسینەوەی دەستوور و پەیوەندیی نێوان لایەنە سیاسییەکانی هەرێمی کوردستان کرا.  عەلی حوسێن، بەرپرسی پەیوەندییە گشتییەکانی پارتی دیموکراتی کوردستان رایگەیاند "ئێمە وەکو حیزبێکی سیاسی مامەڵە لەگەڵ یەکێتیدا دەکەین. یەکێتی بۆ خۆی ئازادە کام هاوسەرۆکی دیاریدەکات. ئێمە کە چووینە سلێمانی کاک لاهووریشمان بینی. ئەویش هاتە مەکتەب سیاسیمان و لەگەڵ ئێمە دانیشت. ئێمە گرفتی کەسیمان نییە، بەڵام ئەوەندە هەیە کە ئەو مەلەفە لە دەستی کاک بافڵ بووە و خۆیان ئەویان راسپاردبوو کە ئەو سەرپەرشتیی ئەو مەلەفە بکات. ئێمە هەرگیز سەرکردایەتی بۆ یەکێتی دیاری ناکەین و ئەوە کاری ئێمە نییە. ئەوان کێ دیاری بکەن، ئێمە مامەڵە لەگەڵ ئەودا دەکەین".  ئەو بەرپرسەی پارتی گوتیشی "ئێستا ئێمە و یەکێتی کاری هاوبەشمان هەیە چ لەناو حکومەتدا و چ لە دەرەوەی کۆبوونەوە فەرمییەکانیشدا. لە پەرلەمان و حکومەت و دەرەوەی هەردووکیاندا کۆبوونەوە و دانیشتنمان هەیە".  بەپێی بەندی پێنجەمی دەستووری ساڵی ٢٠٠٥ی عێراق، کە باس لە دەسەڵاتی هەرێمەکان دەکات: هەرێمی کوردستان دەستوورێک بۆ خۆی دادەڕێژێت، هەرەمی دەسەڵاتەکان و میکانیزمی بەکارهێنانی ئەو دەسەڵاتانە دیاریدەکات، بە مەرجێک ناکۆک نەبێت لەگەڵ دەستووری عێراقدا.  عەلی حوسێن ئاماژەی بەوە کرد "رەنگە نەگەڕێینەوە بۆ پێش ساڵی ٢٠٠٣، چونکە فیدراڵیەتمان دانی پێدا نەنرابوو؛ دوای ئەوە لە دەستووری عێراقدا دانی پێدا نرا. دەبوو دوای ساڵی ٢٠٠٣ کاری جیددی لەسەر دەستوور بکەین. دۆخی سیاسیی ئێمە هێندە لەبار نییە و مەترسیمان لەسەرە، بۆیە دەبێت هەموو ناکۆکییەکانمان وەلا بنێین. بڕیاربەدەستانی هەرێمی کوردستان لەبەردەم بەرپرسیارێتیی گەورەدان و پێمانوایە دۆخەکە بۆ نووسینەوەی دەستوور لەبارە و ئێمە وەکو پارتی کار بۆ ئەوە دەکەین ئەمساڵ نووسینەوەی دەستوور تەواو بکەین".  رۆمیۆ هەکاری، نوێنەری پێکهاتەی کلدان - ئاشوورییەکان و ئەندامی لیژنەی نووسینەوەی دەستوور لە ساڵی ٢٠٠٥ تاوەکو ٢٠٠٩ باسی لەوە کرد "لەبەرئەوەی پێکهاتەی هەرێمی کوردستان لە زیاتر لە نەتەوە و ئاینێک پێکهاتووە، دەبێت هەموو پەیڕەوانی ئایینەکان بەو دەستوورە رازیبن کە ئێمە باسی دەکەین. ئێمەی پێکهاتەکان لە کورد جیاوازین چ لەڕووی نەتەوەییەوە چ لەڕووی ئایینییەوە. ئێمە لەڕووی نەتەوەیی و ئایینییەوە ستەممان لێ کراوە... ئەگەر ئێمە لە دەستووردا بەشدارنەبین، ترسمان لەو دەستوورە دەبێت. ئەگەر لە دەستوورێک دڵنیانەبین، ناتوانین دەنگی پێبدەین، پاڵپشتیی بکەین و پێی رازیبین... پێموایە دەتوانرێت ئەمساڵ دەستوور بنووسرێتەوە، ئەوەیش ئەگەر کرداری سیاسییەکان وەکو گوتەکانیان بێت".  رۆژی چوارشەممە ١٩ - ٠٥ - ٢٠٢١، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەت بە ناونیشانی '' یەکڕیزی و دەستوور '' رێکخست کە سەرجەم لایەنە سەرەکییەکانی هەرێمی کوردستان تێیدا بەشداربوون.  عارف قوربانی، رۆژنامەڤان لەبارەی دەستوورەوە جەختی لەوە کردەوە "سەرباری ئەوەی کوردستان لە نووسینەوەی دەستوور دواکەوتووە، بەڵام هیچ کاتێک بۆ کاری باش درەنگ نییە. دەبوو دوای دەستووری عێراق هەرێمی کوردستان دەستوورێک بنووسێت کە لەگەڵ دەستووری عێراقدا بگونجێت... ئێستا کاتەکەی زۆر گونجاوە، سەرباری ناتەبایی سیاسی. دەبێت هەموو هێزە سیاسییەکان بخرێنەبەر ئەو بەرپرسیارێتییەی کە پەلە بکەن لە نووسینەوەی دەستووردا و دەبێت مافی ئازادی و پێکهاتەکان و فرەڕەنگی دەستەبەر بکرێت. هاوکات ئەم قۆناخە پێویستی بەوەیە کە نەکەوینە ژێر هەژموونی دەستووری عێراقەوە".  بەپێی یاسای ژمارە چواری ساڵی ٢٠١٥، لیژنەی ئامادەکردنی دەستوور ٩٠ رۆژ کاتی هەیە بۆئەوەی پرۆژەی دەستوور بۆ گشتپرسی ئامادە بکات، بەڵام ئەگەر نەیتوانی ئەو کارە لەو ماوەیەدا تەواو بکات، کاتەکەی بۆ درێژدەکرێتەوە. دواتر دەبێت ئەو پرۆژەیە لە پەرلەمان بە دەنگی دوو لەسەر سێی ئەندامان پەسند بكرێت.  لە ٢٥ - ٠٩ - ٢٠٠٩ پەرلەمان پرۆژەی دەستووری پەسند کرد، بەڵام بەهۆی نەبوونی کۆدەنگی بۆ دەنگدانی هاونیشتمانییان هێڵدرایەوە؛ لە ئایاری ساڵی ٢٠١٥ دا و بە بڕیاری پەرلەمانی كوردستان لیژنەیەکی ٢١ کەسیی حیزبەکان بەناوی "نووسینەوەی دەستووری هەرێمی کوردستان" دەستبەکار بوو.