بێکەس بریفکانی، بەڕێوەبەری شوێنەواری دهۆک بە تۆڕی میدیایی رووداوی راگەیاند: "لە سنووری پارێزگای دهۆک هەزار و ٤٠٠ ناوچەی شوێنەواریمان هەیە، هەندێک لەو شوێنانە دەکەونە ئەو شوێنانەی ناوچەی شەڕن لە نێوان سوپای تورکیا و پەکەکە، بۆیە داوامان رێکخراوە نێودەوڵەتییەکان کردووە گوشار دروستبکەن بۆ پاراستنی ئەو شوێنانە لە مەترسیی شەڕ".  بریفکانی ئاماژەی بەوەدا بەهۆی ئەوەی ناتوانن بگەنە ئەو شوێنانەی شەڕیان تێدایە، بۆیە بەتەواوەتی لە رێژە و رادەی زیانەکان دڵنیانین و نازانن لە چ ئاستێکدان، لەگەڵ ئەوەشدا هەندێک زانیارییان لەسەر تێکدانی شوێنەوارەکان تۆمارکردووە.  باسی لەوەشکرد "چەندین شوێنەوارمان لەو سنوورە هەن کە خەڵکی ناوچەکە لە زیان پێگەیاندنیان ئێمەیان ئاگادارکردووەتەوە، لەوانە بۆمبارانکردن و سووتانیان".  بەڕێوەبەری شوێنەواری دهۆک داوا لە رێکخراوە نێودەوڵەتی و جیهانییەکان دەکات بەدەم داواکارییەکانیانەوە بچن و "ئەو شوێنەوارانەی مێژووی مرۆڤایەتین لە شەڕ و لێکەوتەکان بیانپارێزن".  بە گوتەی بریفکانی لە ناوچەکانی ئامێدی، شیلادزێ، زاخۆ، باتیفا، بەرواری، دەڤەری سندی، بامەرنێ مەترسی لەسەر ناوچە شوێنەوارییەکان دروستبووە.  لەبارەی جۆری ئەو زیانانەشی بە شوێنەوارەکان گەیشتوون، گوتی" لەو ناوچانە تۆپبارانکردن و تەقاندنەوەی ئەشکەوتەکان و بەکارهێنانی ئەشکەوتەکان بۆ حەشاردان و کردەوەی سەربازیی جۆراوجۆر هەیە، کە هەموویان شوێنەکان تێکدەدن".  بەڕێوەبەری شوێنەواری دهۆک لەبارەی بایەخی ئەو شوێنەوارانەوە دەڵێت: "ئەو شوێنەوارانە بۆ مێژووی جیاواز دەگەڕێنەوە هەر لە سەردەمی پێش ئاینی مەسیحییەتیان تێدایە بۆ  پێش زایین و سەرەتای مەسیحییەت تاوەکو ئەمارەتی بابان و هی کۆنتریش، چەندین شوێنی زۆر کۆنیان تێدایە هی ئاینی ئیسلام و مەسیحی و جوو، بۆیە داواکارین ئەو شەڕە دووربخەنەوە، چونکە شوێنەوار تێکبچێت ناگەڕێتەوە، ئەوە مێژووی مرۆڤایەتییە".  بە گوتەی بەڕێوەبەری شوێنەواری پارێزگای دهۆک بەشێک لەو شوێنانەی بەهۆی شەڕی سوپای تورکیا و پەکەکەوە مەترسییان لەسەرە ئەمانەن: