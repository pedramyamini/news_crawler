وەزارەتی ناوخۆی هەرێمی کوردستان راگەیێنراوی ژمارە ٣١ی ساڵی ٢٠٢١ تایبەت بە"هەموارکردنی یەکەمی رێنمایی ژمارە یەکی ساڵی ٢٠٢١ تایبەت بەپێدانی ڤیزەی ئەلیکترۆنی و نشینگەی هەرێمی کوردستان پاڵپشت بەو دەسەڵاتانەی پێیدراوە لە یاسای وەزارەتی ناوخۆ ژمارە ٦ی ساڵی ٢٠٠٩ بڕیاری داوەا بە دەرچوواندنی ئەم بەیانە:  زیادکردنی خاڵی ٤ لە بڕگەی سێیەم لەماددەی چوارەم بەمشێوەیەی خوارەوە:  هەڵگری بەڵگەنامەی تراڤڵ دیکیۆمێنتی ئەو وڵاتانەی کە لەبڕگەی ١ی سەرەوە ئاماژەی پێدراوە پێویست بە ڤیزەی پێشوەختە ناکات و لە دەروازەی سنووری  ڤیزەی هاتنە ژوورەوە وەردەگرن بەرامبەر ئەو بڕە رسوماتانەی، کە ئەم رێنماییە دیاریکردووە.  هەموارکردنەوەی بڕگەی چوارەم لەماددەی پێنجەم و بڕگەی سێیەم لە ماددەی شەشەم بەمشێوەیەی خوارەوە:  هەڵگری بەڵگەنامەی تراڤڵ دیکیۆمێنت نشینگەی پێدەدرێت بۆ ماوەی شەش مانگ بەرامبەر پێدانی ٥٠ % لە رسوماتی گۆڕینی ڤیزەی سەردان بۆ نشینگە بۆ ماەی یەک ساڵ و هەر رسوماتێکی دیکە کە لەم رێنماییە دیاریکراوە.  زیادکردنی بڕگەی چوارەم بۆ ماددەی شەشەم بەمشێوەیەی خوارەوە:  کەسی بیانی دەتوانێت داوای گۆڕینی ئەم سپۆنسەرە بکات کە لەڤیزەی ئەلیکترۆنی داواکراوە دوای هاتنە ژوورەوەی بەمەبەستی دەرهێنانی کارتی نشینگە بەمەرجێک بڕی ٥٠٠ هەزار دینار  وەک رسوماتی گۆڕینی  سپۆنسەر بدات سەرەڕای رسوماتەکانی دیکە کە پێویستە بیدات.  زیادکردنی بڕگەی نۆیەم بۆ ماددەی یانزەیەم  بەم شێوەیەی خوارەوە:  کەسی بیانی دەتوانێت دوای هاتنەژوورەوەی بۆ نێو هەرێمی کوردستان و پێش وەرگرتنی  نشینگە لەماوەی بەرکاربوونی  ڤیزەکەی داوای گۆڕینی شوێنی پێدانی نشینگە لە بەڕێوەبەرایەتییەکی نشینگە بۆ بەڕێوەبەرایەتییەکی دیکەی نشینگە بکات پاش پێدانی بڕی ٢٥٠ هەزار دینار وەک رسوماتی ئەو خزمەتگوزارییە.  عەقید کامیل محەممەد، بەڕێوەبەری نشینگەی پارێزگای هەولێر بە تۆڕی میدیایی (رووداو) گوت"ئەو گۆڕانکارییانەی کراون مەبەست لێی پێشکەشکردنی ئاسانکارییە بۆ بیانییەکان و دەستی کاری بیانی لەپێناو برەودان بە ژێرخانی ئابووریی هەرێمی کوردستان و نەهێشتنی هەندێک کێشە کە پێشتر لە پاسپۆرتی گەشتکردن (تڕەڤل دێکیۆمێنیت) دەهاتنە پێشەوە کە کێشەی کۆمەڵایەتی بوون و پەیوەستبوون بە هاوسەرگیری زیاتر".  بەگوتەی بەڕێوەبەری نشینگەی پارێزگای هەولێر  لە هەرێمی کوردستان وڵاتان بەسەر دوو بەش دابەشکراون، وڵاتانی کیشوەری ئەفریقیا و عەرەبی و ئاسیا، کە لەرێگەی ڤیزەوە پێشتر کۆمپانیا یان سپۆنسەرێک داوای هاتنیان بۆ مەبەستێکی پێویست لە هەرێمی کوردستان دەکات، ئەوەی داوای ڤیزە دەکات، ناوی دەچێتە سیستەمێک و مافی گەشتکرنی دەبێت پاش وەرگرتنی رەزامەندی.  جۆری دووەمیش هاوڵاتی وڵاتانی ئەوروپا، بەشێکی ئاسیا، کەنەدا، ئوسترالیا، ئێران و تورکیا دەگرێتەوە، کە پێویستیان بە ڤیزەی پێشوەختە نییە.  عەقید کامیل محەممەد دەڵێت: "بۆ هەردوو جۆر لە وڵات ماوەی یەک مانگ مافی مانەوە دەدرێت و لەو ماوەیە دەردەکەوێت ئایا پێویستییان پێ هەیە یان نا".