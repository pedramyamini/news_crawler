ئەندازیار سەعید یاسین ئەحمەد لەدایکبووی ساڵی ١٩٥٠ ـیە و دەرچووی کۆلێژی ئەندازیاری زانکۆی موسڵە. لە ساڵی ١٩٨٧ سەرپەرشتیاری زۆرێک لە پرۆژەکانی رێگەوبانی لە سەرجەم ناوچە شاخاوییەکانی کوردستان کردووە، نزیکەی ١٠ ساڵ لە شەقڵاوە نیشتەجێ بووە بۆ کارکردن لە پرۆژەکانی رێگەوبان لە تەواوی کوردستان.  یەکێک بووە لە سەرپەرشتیارانی دروستکردنی رێگە و کۆنکرێتەکانی فڕۆکەخانەی سەربازی لە عەنکاوە. لە زۆربەی پڕۆژە ستراتیژییەکانی شاری هەولێر رۆڵی هەبووە. لە ساڵانی حەفتا و هەشتاکانی سەدەی رابردوو یەکێک بووە لە ئەندازیارەکانی رێگەی چیای کۆڕەک و رێگەی ئامێدی بۆ دهۆک، هەروەها لە سنووری پارێزگای سلێمانیدا لە دروستکردنی رێگەی پێنجوێن بەشدار بووە.  سەعید یاسین لە کاتی شەڕی عێراق - ئێراندا سەرپەرشتی دروستکردنی رێگەی عەسکەرییەکانی دەکرد. سەرپەرشتی دروستکردنی رێگەی کەرکووک چەمچەماڵی کردووە، دواتر لە نەوەدەکانی سەدەی رابردوودا بەڕێوەبەری گشتیی کۆمپانیای حامورابی لقی کەرکووک بووە.    ئەو ئەندازیارە بەنێوبانگە یەکێک بووە لە سەرپەرشتیارانی ئەندازەیی رێگەی بەسرە - قوڕنە دوای خانەنشینی لە چەند کۆمپانیایەکی گەورەی کوردستان و عێراق کاری کردووە، وەکو کۆمپانیای "الدیار" و "گرووپی کۆمپانیاکانی ٧٧ ".  لە ساڵی ٢٠١٢ سەرپەرشتی نۆژەنکردنەوەی رێگەی هەولێر - خەباتی کردووە، یەکێک بوو لە ئەندازیارانی پردی موسەنا لە شاری موسڵ، چەندین خەڵات و رێزلێنانی پێبەخشراوە.  لە سەرەتای مانگی چوار تووشی کۆرۆنا بوو و لە رێککەوتی ٢٥/٥/٢٠٢١ لە یەکێک لە نەخۆشخانەکانی شاری هەولێر کۆچی دواییکرد.