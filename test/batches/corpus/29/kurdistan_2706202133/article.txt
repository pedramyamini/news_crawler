ئۆفیسی نەتەوە یەکگرتووەکان بۆ هاوئاهەنگی و هاریکارییە مرۆییەکان لە راپۆرتێکیدا ئاماژەی بەوە کردووە، گرتنەوەی ئاوی رووباری فورات لەلایەن تورکیاوە بووەتە هۆکارێکی نەرێنی لەپاڵ کەمیی بارانباریندا کە وایکردووە رۆژئاوای کوردستان و سووریا تووشی وشکەساڵی و کورتهێنان لە بەروبوومی دانەوێڵە ببێت.  بەگوێرەی راپۆرتەکەی نەتەوە یەکگرتووەکان، زستانی ئەمساڵ وەرزێکی زۆر خراپ بووە بۆ سووریا، بەتایبەت لە رۆژئاوای کوردستان و ناوچەکانی دیکەی ژێر دەسەڵاتی بەڕێوەبەرایەتیی خۆسەر، بەتایبەتی پارێزگای حەسەکە.  نەتەوە یەکگرتووەکان ئاماژە بەوە دەکات، لەپاڵ ئەو وشکەساڵی و بێبارانییەدا تورکیاش ئاوی فوراتی گرتووەتەوە، ئەوەش وایکردووە جووتیارانی ناوچەکە نەتوانن پەرە بە بەروبوومی کشتوکاڵی، بەتایبەت گەنم، بدەن. هەربۆیە بەڕێوەبەرایەتیی خۆسەر و سووریا رووبەڕووی کورتهێنانێکی بەرچاو لە گەنمدا بوونەتەوە.  بەپێی زانیارییەکانی رێکخراوەکە، ئاستی ئاوی فورات لە ماوەی شەش مانگی رابردوودا بەشێوەیەک دابەزیوە کە جێگەی نیگەرانییە، چونکە لە کانوونی دووەمی ئەمساڵدا لە هەر چرکەیەکدا ٥٠٠ مەتر سێجا ئاو بەنێو رووباری فوراتدا دەچوو، بەڵام لە مانگی حوزەیراندا بۆ ٢١٤ مەتر سێجا لە چرکەیەکدا کەمبووەتەوە، واتە زیاتر لە نیوە دابەزیوە.  کەمبوونەوەی ئاستی ئاوی فورات کاریگەریی خراپی لەسەر هەریەکە لە بەنداوەکانی تشرین و تەبقە هەبووە کە لەسەر رووباری فوراتن و بەو هۆیەوە بەرهەمهێنانی کارەبا کەمبووەتەوە. ئەمەش وایکردووە لە چەند مانگی رابردوودا پێدانی کارەبا لە بەشێکی ناوچەکانی ژێر دەسەڵاتی بەڕێوەبەرایەتیی خۆسەر رۆژانە تەنیا ١ بۆ ٢ کاژێر بێت.  کاریگەرییەکی دیکەی کەمبوونەوەی ئاو لەو ناوچەیە، بەپێی نەتەوە یەکگرتووەکان، کەمبوونەوەی دابینکردنی ئاو بووە بۆ زەوییە کشتوکاڵییەکان، چونکە کەمیی ئاو وایکردووە نەتوانرێت پامپەکان ئاو بۆ زەوییە کشتوکاڵییەکان دابینبکەن.  نەتەوە یەکگرتووەکان ئاماژە بەوەش دەکات، لە کۆی ٧٣ وێستگەی دابەشکردنی ئاو لەسەر رووباری فورات ٥٤ دانەیان توانایان بەشێوەیەکی بەرچاو کەمبووەتەوە و توانای دابینکردنی ئاویان بۆ پرۆژە کشتوکاڵییەکان نییە.  ئەم کەمبوونەوەیەش وایکردووە، ئاستی کورتهێنانی دانەوێڵە بگاتە یەک ملیۆن و ٢٠٠ هەزار تۆن و سووریاش بەهۆی شەڕ و دۆخی ئابوورییەوە توانای پڕکردنەوەی ئەو کورتهێنانەی نییە.  نەتەوە یەکگرتووەکان دەشڵێت، کەمبوونەوەی ئاو لەو ناوچانە بووەتە هەڕەشەیەکی نوێی تەندروستی و بەپێی ئامارەکانیش لە مانگی ئایاری ئەمساڵدا لە ناوچەکانی "باکووری رۆژهەڵاتی سووریا"، ١٧ هەزار و ١٦٦ حاڵەتی سکچوون تۆمارکراون، لەکاتێکدا لە ئایاری ٢٠٢٠ دا ٧٣٣٥ حاڵەت تۆمارکرابوون.  بەپێی توێژینەوەکانی ئەو نووسینگەیەی نەتەوە یەکگرتووەکان، ئەمساڵ پێنج ملیۆن و ٥٠٠ هەزار کەس لە سووریا رووبەڕووی گرفتی دابینکردنی ئاوی خواردنەوە دەبنەوە، سێ ملیۆن کەسیش رووبەڕووی کێشەی کارەبا دەبنەوە و پێنج ملیۆنی دیکەش کێشەی بەرهەمی دانەوێڵەیان هەیە، بەتایبەت گەنم، کە یەک ملیۆن و ٣٠٠ هەزار لەوانە لە ناوچەکانی نزیک رووباری فورات دەژین.