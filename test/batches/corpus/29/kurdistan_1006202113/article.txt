سەلام جەوهەر فەقێ، نیوەڕۆی ئەمڕۆ پێنجشەممە ١٠ - ٠٦ - ٢٠٢١ لەناو بازاڕی رانیە بەنزینی بە ئۆتۆمبێلەکەیدا کرد کە لە جۆری مازدا تەکسی بوو و سووتاندی.  سەلام جەوهەر بە تۆڕی میدیایی رووداوی گوت: "لە بازگەی قەزای دووکان ئاسایش گرتمیان و لێیاندام و گوتییان ئۆتۆمبێلەکەت دزیارییە، بەڵام دواتر کە چوومە بنکەی پۆلیسی رانیە، ئاسایش و  هاتووچۆ و دادگا، هەریەکە و دەیگوت کێشەکەت پەیوەندی بە ئەوی دیکەیە هەیە و دەستی دەستییان پێدەکردم، بۆیە لەداخان پێم لە جەرگی خۆم نا و ئۆتۆمبێلەکەمم سووتاند".  بە قسەی سەلام جەوهەر ساڵێک دەبێت کار بە ئۆتۆمبێلەکەی دەکات و خەڵکی پێدەگوازێتەوە هەولێر، حاجی ئۆمەران و سلێمانی و شوێنەکانی دیکە، بەڵام چەند جارێک بیانووی پێگیراوە.  سەلام جەوهەر ساڵی رابردوو ئەو ئۆتۆمبێلەی لە کەسێک بە ٣٢٠٠ دۆلار کڕیوە، بەو مەرجەی ئەوەی کێشەی حکومەت و هاونیشتیمانی تێدانەبێت. سەلام دەڵێت: "خاوەنەکەی پێیگوتم هیچ کێشەی نییە، ساڵیانە ئەسڵییەکەیان پێنەدام، چەند جارێک داوامکرد هەر دەیانگوت باشە".  زیاتر لەسەر کێشەکە قسەی کرد و گوتی: "رۆژی سێشەممە لە تاسڵوجە لە سلێمانی دوو پیاو و ئافرەتێک رێگەیان پێگرتم و گوتیان ئەو ئۆتۆمبێلە دزیارییە و هی ئێمەیە. ئەوەش ساڵیانەکەی، گوتم با بچینە ئاسایش نەهاتن، دواتر لە دووکان چەند ئاسایشێک رێگەیان پێگرتم و زۆریان لێدام، پێمگوتن با بچینە هاتوچۆ و پۆلیس من کێشەم نییە، ئیدی دواتر ئازادیانکردم".  هەروەها دەڵێت: "پاش ئەو رووداوە بۆ بەدواداچوونی کێشەکەم چوومە بنکەی پۆلیس و هاتوچۆ و ئاسایش و دادگە هەموویان دەیانگوت کێشەکە پەیوەندی بە ئەوی دیکەیە، ئیتر بێزاربووم و ئەمڕۆ ئاگرم لە ئۆتۆمبێلەکەم بەردا".  سەلام پەشیمانە لە سووتاندنی ئۆتۆمبێلەکەی و دەڵێت: "دوای لێکردنەوەی تابلۆی ئۆتۆمبێلەکە و ژمارەی شانسییەکەی بڕیارمدا بیسووتێنم وازیان لێنەدەهێنام تا سووتاندم، هەرچەندە پەشیمانم، چونکە کەس نییە حەز بکات ماڵی بەبەرچاوییەوە بسووتێت".