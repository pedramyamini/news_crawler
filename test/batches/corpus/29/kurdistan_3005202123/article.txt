لوقمان وەردی، سەرۆکی لیژنەی شارەوانییەکان لە پەرلەمانی کوردستان بە رادیۆی رووداوی راگەیاند: "یاسای وەبەرهێنان بووەتە هۆکارێک بۆ ئەوەی رەوایەتی بدرێت بە فرۆشتن و هەڕاجکردنی موڵکی گشتی، بە تایبەتی زەوی. خەڵک هەن زەوییان بۆ پرۆژەی وەبەرهێنان وەرگرتووە، لە سێ بۆ ٣٠ ملیۆن دۆلار سوودمەند بوون. لە چوارچێوەی پرۆژەی وەبەرهێناندا وەریگرتووە و بە کۆمپانیایەکی دیکەی فرۆشتووەتەوە بەبێ ئەوەی ماندوو ببێت و یەک سەنت خەرج بکات. ئەمە هەڕاجکردنی وڵات نەبێت، چییە؟ "  ئەو پەرلەمانتارە گوتیشی: "بەپێی بەدواداچوونی ئێمە شوقەیەک ٣٠ هەزار دۆلاری تێدەچێت، ئەگەر هەر زۆر زۆر نایاب بێت ٤٠ هەزار دۆلاری تێدەچێت. کەچی بە ٣٠٠ هەزار دۆلار (٣٠ دەفتەر) دەفرۆشرێت. کێ دەتوانێت ئەمە بکڕێت؟ چ هاووڵاتییەکی ئاسایی دەتوانێت ئەمە بکڕێت؟ ئەو وەبەرهێنەی ئەو زەوییانەی وەرگرتووە یەک تاکە دیناری بە زەوی نەداوە. حکومەت زەویی بۆ دیاری کردووە، کەچی بە ئارەزووی خۆی نرخ دادەنێت. ئەوەی ناونراوە پرۆژەی وەبەرهێنان رووتاندنەوەی هاووڵاتییانە و راوورووتە لەم وڵاتەدا دەکرێت کە لەسەر حیسابی هاووڵاتییانە. "  لوقمان وەردی ئاماژەی بەوە دا، "وەبەرهێنی ئەو پرۆژانە دوای تەوابوونیان وا دەزانێت موڵکی باوباپیرانیەتی و بۆی ماوەتەوە، بە ئارەزووی خۆی هەڵسوکەوت بە خزمەتگوزارییەکان و ئاو و ئاوەڕۆ و ئینتەرنێتەوە دەکات و نرخی زۆر گرانیان لەسەر دادەنێت. ئەوەیش دەبێتە هۆی ئەوەی زۆرترین قازانج بکات. ئەمانە هەموو گرفتن و لە رێگەی یاداشتەوە ئاراستەی سەرۆکیاتیی پەرلەمانیان کردوون و لەوێوە بۆ ئەنجوومەنی وەزیران نێردراون".  لای خۆیشیەوە کارزان عەبدولهادی، جێگری سەرۆکی شارەوانیی هەولێر ئاماژەی بەوە دا کە ئەوان لە رێگەی زیادکردنی ئاشکراوە زەوی بە وەبەرهێنەران دەدەن و یەک مەتر زەوی بە شێوەی تایبەت بە کەس نادەن.  یاسای بەخاوەنكردنی ئەو زەوییانەی كە لە سنووری شارەوانییەكاندا زێدەڕۆییان كراوەتە سەر، یاسای ژماره ٣ ـی ساڵى ٢٠١٩، ماوەی ١٢٠ رۆژ بۆ دیاری کرابوو بۆ ئەوەی لەو ماوەیەدا مامەڵەی سکاڵای هاونیشتمانیان وەربگیرێت و دواتر خانووەکان تاپۆ بکرێن، بەڵام بەهۆی بڵاوبوونەوەی کۆرۆنا و قەدەخەی هاتووچۆ و نەبوونی دەوامی فەرمانگەکانی حکومەتەوە یاساکە کاتی بەسەرچوو.  لوقمان وەردی گوتی: "لە ئەنجامی بەدواداچوونی لیژنەی شارەوانی لە هەموو شار و شارۆچکەکان، بۆمان دەرکەوت وێڕای ئەوەی ماوەکە کەمە بۆ پێشکێشکردنی داواکاری، پێویستیش بە کۆمەڵێک بڕگەی دیکە دەکات کە لە چوارچێوەی ئەم یاسایەدا هەموار بکرێتەوە تا یاساکە بەئاسانی جێبەجێ بکرێت و بۆ هاووڵاتیانیش ئاسانکاری بێت. هەمواری یاساکە خوێندنەوەی یەکەم و دووەمی بۆ کراوە، رۆژی دووشەممە لیژنەی شارەوانی کۆدەبێتەوە بۆ ئەوەی راپۆرتی دەنگدان لەسەر هەموارەکە ئامادە بکرێت. پێموایە لە دوو هەفتەی داهاتوودا دەنگی لەسەر دەدرێت و ئیدی بۆ پەسندکردنی ئاراستەی سەرۆکایەتیی هەرێمی کوردستان دەکرێت. لە هەمووارەکەدا ماوەی پێشکەشکردنی داواکاریی هاووڵاتیان درێژکراوەتەوە و پێشنیازمان کردووە کە بکرێتە ساڵێک. "  لە یاساکەی پێشوودا نرخی تاپۆکردنی مەتر دووجایەک زەوی لە ناوەندی پارێزگاکاندا لە ١٥ هەزار بۆ ٣٠ هەزار دینار بوو. لە قەزاکان لە ١٠ هەزار بۆ ١٥ هەزار دینار بوو. لە ناحیەکانیش لە پێنج هەزار بۆ هەشت هەزار دینار بوو.  سەرۆکی لیژنەی شارەوانییەکان ئەوەی خستەڕوو: "دوای بەدواداچوونمان بۆمان دەرکەوت کە ئەو نرخە زۆر دروست نییە، لەبەر ئەوەی نرخی زەوی لە شارێکەوە بۆ شارێکی دیکە جیاوازە. تەنانەت لە ناوەندی پارێزگایەکدا لە گەڕەکێکەوە بۆ گەڕەکێکی دیکە جیاوازە. ئەوەیش نابێتە مایەی دادپەروەری بۆ ئەوەی هاووڵاتیان لێی سوودمەند بن. لەم یاسایەدا ٥ % ـی نرخی راستەقینەی زەویمان وەرگرتووە. لە رووی نرخەوە جیاوازیمان کردووە. زەوییەک ئەگەر پێشووتر لەلایەن شارەوانییەوە جیا کرابێتەوە، واتە سوورەت قەیدی سەربەخۆی هەبێت و پێشووتر دابەش کرابێت و زێدەڕۆیی کرابێتە سەر، نرخەکەیمان جیاکردووەتەوە لەوەی کە لە شارێکدا گەڕەکێک بە هەڕەمەکی و زێدەڕۆیی دروست دەبێت. "  لوقمان وەردی ئاشکرای کرد، هەڵاواردنێکی (ئیستیسنا) دیکە لە هەموارەکەدا هەیە کە ئەویش بۆ ئەو شار و شارۆچکانەیە کە لە سەردەمی رژێمی بەعسدا رووبەڕووی کاولکاری و راگواستن بوونەتەوە، وەک هەڵەبجە، سەیدسادق، چۆمان، مێرگەسۆر، پێنجوێن و سیدەکان، ئەگەر هاووڵاتییەک خانووەکەی زێدەڕۆیی بێت، بۆ تاپۆکردن ٢ % ی نرخی راستەقینەی زەوییەکەی لێ وەردەگیرێت. ئەمەیش لەبەر ئەوەی کە ئەو ناوچانە نرخی زەوییان تێدا نزمە، دوورەدەستن، خەڵک کەمتر تێیاندا نیشتەجێ دەبێت کە هاندانێکە بۆ زیاتر نیشتەجێبوونی هاونیشتمانییان و ئاوەدانبوونەوەیان.   سەرۆکی لیژنەی شارەوانییەکان گوتیشی: "لە هەموارەکەدا ئەوەمان بەسەر شار و شارۆچکەکاندا سەپاندووە کە ئەو گەڕەکانەی نەخشە و دیزاینی پێویستیان نییە، دەبێت لە ماوەی دوو ساڵ دوای دەرچوونی ئەم یاسایە نەخشە و دیزاینی پێویست بۆ شار و شارۆچکەکان دابنێن بۆ ئەوەی رێگە لە زیادەڕۆیی بگرن. "  جێگری سەرۆکی شارەوانیی هەولێریش جەختی لەوە کردەوە کە ئەوان نەخشە و ماستەرپلانی پێویستیان ئامادە کردووە و خەریکیشن بۆ ئەو شوێنانەی ئامادە دەکەن کە نییانە.  باس لەوە دەکرێت کە ئەم یاسایەی تاپۆکردنی خانووە زیادەڕۆ و بێتاپۆکان هۆکارێک دەبێت بۆ تاپۆکردنی ڤێلا و خانووە گەشتیارییەکان.   لوقمان وەردی گوتی: "ئەم یاسایە بە هیچ شێوەیەک ئەو موڵکانە تاپۆ ناکات. ئەمانە بابەتێکی هەستیار و گرنگن و رەنگە پەیوەندییان بە وەزارەتی کشتوکاڵ و ئەنجوومەنی وەزیرانەوە هەبێت. جا ئێمە بە هیچ شیوەیەک ناچینە ژێر باری ئەوەی ڤێلا و شوێنی گەشتیاری و باخ تاپۆ بکرێن، چونکە ئەو موڵکانە بشی زۆریان هی دەوڵەتن و دەستیان بەسەردا گیراوە و، خەڵکی دەستڕۆیشتوو ئەوەی کردووە. بەپێی بەدواداچوونەکانی ئێمە نزیکەی ٣٠٠ هەزار کەس لەم یاسایە سوودمەند دەبن. هەروەها لە ماددەی یەک لە خاڵی سێیەمدا بڕگەیەکمان زیاد کردووە کە یەکەکانی پرۆژە نیشتەجێبووەکانی وەبەرهێنان کە زیادەڕۆییان کردووەتە سەر موڵکی گشتی بە هیچ شێوەیەک ناتوانن سوود لە حوکمەکانی ئەم یاسایە وەربگرن. "  بە گوتەی بەشێک لە پەرلەمانتاران، لە شار و شارۆچکەکاندا زیادەڕۆیی زۆر کراوەتە سەر موڵکی گشتی و ناوچەی سەوزایی زۆر داگیر کراون.   لوقمان وەردی گوتی: "لەم هەولێرەدا دەستدرێژیی کراوەتە سەر موڵکی گشتی و باخچە هەیە بە ١٨ ملیۆن دۆلار فرۆشراوە. "  کارزان عەبدولهادی، جێگری سەرۆکی شارەوانیی هەولێر گوتی: "هەر زێدەڕۆییەک کرابێت هی پێشترە و لە سەردەمی ئێمەدا نەمانهێشتووە زیادەڕۆیی بکرێتە سەر موڵکی گشتی. "  لەبارەی ئەو زەوییانەیشی کە بە کارت دابەش کراون، کارزان عەبدولهادی ئاماژەی بەوە دا، لە سنووری سەرۆکایەتیی شارەوانیی هەولێردا ١٢٠ هەزار کارتی وەرگرتنی زەوی دابەش کراون کە نزیکەی ٨٠ هەزاریان بوونەتە سەنەد. لە پارەوە تاوەکو ئەمساڵ نزیکەی ١٣ هەزار کارتیان کردوونەتە سەنەد. ئێستاکە پێنج هەزار کارتیان رەوانەی تاپۆی بەڕێوەبەرایەتیی تۆماری خانووبەرەی یەک کراوە، چوار هەزار کارتی دیکەیش رەوانەی تاپۆی بەڕێوەبەرایەتیی تۆماری خانووبەرەی دوو کردووە و لە ئایندەیەکی نزیکدا تەوایان دەکەن.  رۆژی چوارشەممە ٢٠٢١/٠٥/١٢ مەسرور بارزانی، سەرۆکوەزیرانی هەرێمی کوردستان دوای سەردانی زەوییەکانی هەشتی حەسارۆک رایگەیاند: "لە ئایندەیەکی نزیکدا، کێشەکانیان [کێشەی خاوەن زەوییەکانی هەشتی حەسارۆک] چارەسەر دەکات و بوار بۆ پێدانی مۆڵەتی بیناکردن دەکرێتەوە و پرۆسەی گەیاندنی خزمەتگوزاری بۆ ئەم زەوییانە بەپێی پلانێکی گونجاو دەستپێدەکات. "  بەپێی راگەیێندراوی سەرۆکایەتیی حکومەتی هەرێمی کوردستان، سەرۆکی حکومەت ئاماژەی بەوەدا کە دامودەزگاکانی حکومەتی هەرێمی کوردستانی راسپاردووە، لە شوێنەکانی دیکەیش کێشەی هاوشێوە چارەسەر بکەن و خزمەتگوازریی پێ بگەیەنن، "بۆ ئەوەی لە کاتێکی زوودا، ئاوەدانی لەو شوێنانە دەست پێبکات. "