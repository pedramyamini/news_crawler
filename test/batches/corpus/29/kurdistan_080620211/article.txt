رووداوەکە کاژێر ٦: ٣٠ خولەکی بەرەبەیانی ئەمڕۆ سێشەممە ٨ - ٦ - ٢٠٢١ پێشمەرگەکە شەهید بووە.   ئەدیب جەعفەر، بەڕێوەبەرەى ناحیەی دەرکار بە تۆڕی میدیایی رووداوی راگەیاند "ئەمڕۆ بەیانی هێزێکی پێشمەرگە لەگەڵ پاسەوانی سنوورى عێراق هاتوونەتە سنوورەکانی ئێمە بۆ ئەوەی خاڵێکى ستراتیژیى بگرن [بەرزایی کێرە دەکەوێتە هنداڤى سەنتەرى ناحیەی دەرکار]، بەڵام بەداخەوە پەکەکە هێرشى کردووەتە سەر پێشمەرگە و پێشمەرگەیەک شەهید بووە. "  بەڕێوەبەرەى ناحیەی دەرکار لەبارەی ئەو پێشمەرگەیەی شەهیدبووە دەڵێت، ناوی (رەزوان محەممەد)ـە و خەڵکی قەزای زاخۆیە و ئەمڕۆ لە زاخۆ بە خاک دەسپێردرێت.   سەرچاوەیەک لە لیوای یەکی پاسەوانی سنوور بە تۆڕی میدیایی رووداوی راگەیاند "کاژێر ٦: ٣٠ بەرەبەیانی ئەمڕۆ سێشەممە ٨ - ٦ - ٢٠٢١ لە کاتی چوونی هێزەکانی پاسەوانی سنووری و هێزەکانی پێشمەرگە بۆ ناوچە ستراتیژییەکانی سنوور لە باکووری رۆژهەڵاتی ناحیەی دەرکار لە سنووری قەزای زاخۆ دەنگی تەقە بیستراوە و پێشمەرگەیەک شەهید بووە، بەڵام سەرچاوەی تەقەکە دیار نییە، دەنگی دوو تەقە هاتووە و دیارە لەڕێگەی قەنناسەوە بووە، لێکۆڵینەوەش لەوبارەیەوە بەردەوامە. "  بە گوتەی ئەو سەرچاوەیە ئەو پێشمەرگەیەی شەهید بووە [رەزوان محەممەد عەلی]، خەڵکی زاخۆیە عەشیرەتی سندی، پێشمەرگەی سوپای چواری فەرماندەی دهۆکە سەر بە وەزارەتی پێشمەرگە.   ئەو پێشمەرگەیەی شەهیدبووە تەمەنی ٣٠ ساڵ و باوکی دوو منداڵ بووە. یوسف موسا، پەیامنێری رووداو لە زاخۆ رایگەیاند "ئەمڕۆ چووه بۆ ده‌وام، ویستوویانە لە سنووری زاخۆ خاڵی نوێ دابنێن کە گەیشتوونەتە نزیک سنوورەکە، سێ گوللەی قه‌ناسیان ئاراسته‌کراوە و گوللەیەک به‌ر په‌راسووی ئەو پێشمەرگەیە که‌وتووه. "  پەیامنێری رووداو لە زاخۆ دەشڵێت "هیچ شه‌ڕ و پێکدادانێک لە کاتی شەهیدبوونی پێشمەرگەکە رووینەداوە، هەر ئەمڕۆ ته‌رمه‌کەی له گۆڕستانی گوندی دارهۆزانێ بەخاک دەسپێردرێت. "