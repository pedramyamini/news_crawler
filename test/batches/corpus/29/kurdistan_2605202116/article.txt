رۆژی چوارشه‌ممه ٢٦ - ٠٥ - ٢٠٢١ نێچيرڤان بارزانى، سه‌رۆكى هه‌رێمى كوردستان پێشوازىی له ئۆڵه ديڵ، باڵيۆزى ئه‌ڵمانيا له عێراق كرد كه كۆتايى به ئه‌ركه‌كه‌ى دێت.  له ديدارێكدا سەرۆکی هەرێمی کوردستان سوپاس و ده‌ستخۆشیى له باڵيۆزى ئه‌ڵمانيا كرد بۆ كار و هه‌وڵه‌كانى له‌پێناو بره‌ودان به په‌يوه‌ندييه‌كانى عێراق و هه‌رێمى كوردستان له‌گه‌ڵ ئه‌ڵمانيا و هيواى سه‌ركه‌وتنى له ئه‌ركى تازه‌يدا بۆ خواست.  هاوکات باڵيۆزى ئه‌ڵمانيا سوپاس و پێزانينى بۆ هاوكارى و هه‌ماهه‌نگيى لايه‌نه په‌يوه‌نداره‌كانى هه‌رێمى كوردستان له‌گه‌ڵ باڵيۆزخانه‌ى ئه‌ڵمانيا و ئه‌ركه‌كانيدا دووپاتكرده‌وه، هيواى خواست په‌يوه‌ندى و هاريكارى و هاوبه‌شيى وڵاته‌كه‌ى له‌گه‌ڵ عێراق و هه‌رێمى كوردستان زياتر به‌ره‌وپێش بچن.  دۆخى هه‌رێمى كوردستان و عێراق به‌گشتى، ئازادييه‌كان و مافى مرۆڤ، هه‌ڵبژاردنه‌كانى داهاتووى عێراق، به‌رەنگاربوونه‌وه‌ى تيرۆر و هه‌ڕه‌شه‌كانى داعش و چه‌ند بابه‌تێكى جێى بايه‌خى هاوبه‌ش، چەند تەوەرێکی ديكه‌ى ديداره‌كه بوون.