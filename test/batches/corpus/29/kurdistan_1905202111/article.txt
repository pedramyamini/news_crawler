حیشمەتوڵڵا سەیدی، سەرۆکی شارەوانیی سنە ئەمڕۆ چوارشەممە ١٩ - ٥ - ٢٠٢١ رایگەیاند، ئەنجوومەنی ئەو شارە پێشنیازی دەستەخوشکی سنە و سلێمانی پەسەندکردووە. سنە وەکو شاری داهێنەر لەبواری میوزیک و سلێمانیش وەکو شاری داهێنەر لە بواری ئەدەبیات وەکو دەستەخوشک دەناسێندرێن.  بەگوتەی سەیدی، سنە و سلێمانی لەرووی مێژوویی، کولتووری و کۆمەڵایەتییەوە خاڵی هاوبەشی زۆریان هەیە و دەیانەوێ تواناکانی هەردوو شارەکە بەکاربێنن بۆ پەرەپێدانی پەیوەندییە کولتووری، کۆمەڵایەتی، ئابووری و گەشتیارییەکانی نێوانیان.  سەرۆکی شارەوانیی سنە دەڵێت، لەو بارەوە قسەیان لەگەڵ بەرپرسانی سلێمانیش کردووە و دانوستاندنی زیاتریان لەگەڵدا دەکەن بۆ راگەیاندنی دەستەخوشکیی دوو شارەکە بەشێوەی فەرمی.