ئەمڕۆ ئاگر لە کەمپی شاریای سەر بە پارێزگای دهۆک کەوتەوە. سەرۆکوەزیرانی هەرێمی کوردستان لە تویتێکدا خەمباری خۆی بەرامبەر رووداوەکە دەربڕی و رایگەیاند، "داوا له به‌خشه‌ران دەکەم هاوكاری زیاتر بۆ كەمپەکە دابین بكه‌ن. "  هەروەها عەلی تەتەر، پارێزگاری دهۆک رایگەیاند، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان پەیوەندییان پێوە کردووە و لە رەوشی ئاوارەکانی کەمپی شاریایان پرسیوە. هاوکات "ئامادەیی خۆیان بۆ هەر هاوکارییەک بۆ ئاوارە زەرەرمەندەکان دەربڕی. "  لە لایەکی دیکەوە ئیڤان فائق جابر، وەزیری كۆچ و كۆچبەرانی عێراق رایگەیاند، "لەگەڵ [مستەفا کازمی]، سەرۆكوەزیرانی عێراق قسەم كرد، رێنوێنیی كردین بەپێدانی قەرەبووی دارایی بە نزیکەی ٥٠٠ هەزار دینار بۆ هەر خێزانێکی زیانلێکەوتوو".  ئاژانسی نەتەوەیەکگرتووەکان بۆ کاروباری پەنابەران لە تویتێکدا نووسیویەتی، "خەمبارین بەو رووداوە نەخوازراوەی کە لە کەمپی شاریای تایبەت بە خەڵکی ئاوارە لە دهۆک کەوتەوە و بووە هۆی سووتاندنی ٤٠٠ چادر. لەگەڵ بەرپرسانی لۆکاڵی و هاوبەشەکانمان کار دەکەین بۆ هەڵبژاردنی رێگەی دروست بۆ دابینکردنی یارمەتی بۆ ئەو خێزانانەی بەهۆی ئاگرەکەوە زیانیان بەرکەوتووە. "  دواینیوەڕۆی رۆژى هەینى، ئاگر لە کەمپى شاریای تایبەت بە ئاوارەکانى کوردانى ئێزدى لە سنوورى قەزای سێمێل کەوتەوە و بەو هۆیەوە ٣٧٠ خێوەت سووتان و زیانى گەورەی ماددى بەر ١٨٤ خێزان کەوت.  دەقی تویتەکەی سەرۆکوەزیرانی هەرێمی کوردستان:  خه‌مبارم به هه‌واڵی ئاگركه‌وتنه‌وه لە کەمپی شاریا له دهۆك، لەگەڵ پارێزگار قسەم کرد و پشتیوانی تەواوی حکومەتی هەرێم بۆ دابینکردنی پێداویستی و قه‌ره‌بووکردنەوەی زیانلێکەوتووان دووپات دەکەینەوە. ھەروەھا داوا له به‌خشه‌ران دەکەم هاوكاری زیاتر بۆ كەمپەکە دابین بكه‌ن.