مامۆستایانی وانەبێژ لەبەردەم پەروەردەی رۆژئاوای سلێمانی گردبوونەوە. بەشێکی دیکەش لە مامۆستایانی وانەبێژ و فەرمانبەرانی گرێبەست لەبەردەم پارێزگای سلێمانی گردبوونەوە و بەشێک لە شەقامەکەیان داخستووە.   خۆپێشاندانەکە هاوکاتە لەگەڵ سەردانی مەسرور بارزانی، سەرۆکوەزیرانی هەرێمی کوردستان بۆ شارەکە. هۆرڤان رەفعەت، پەیامنێری رووداو لە سلێمانی رایگەیاند، ژمارەی ئەو کەسانەی خۆپێشاندان دەکەن لەنێوان ١٠٠ بۆ ١٥٠ کەس دەبن کە لە بەردەم پارێزگای سلێمانی خۆپێشاندان دەکەن.   مامۆستایەکی وانەبێژ بە رووداوی راگەیاند، مامۆستا و فەرمانبەر هەن کە ١٢ ساڵە گرێبەست و وانەبێژن و دانامەزرێن. بۆیە داوا لە سەرۆکی حکومەتی هەرێمی کوردستان دەکەن، داواکانیان وەربگرێت.   ئەو مامۆستا وانەبێژە ئاماژە بەوە دەکات، زیاتر لە ١٧ هەزار و ٥٠٠ مامۆستای وانەبێژن و تەنیا داواکارییان "دامەزراندنە. "  مامۆستایەکی دیکە کە لە سنووری پەروەردەی شارباژێڕ مامۆستای وانەبێژە دەڵێت، لە ساڵی ٢٠١٢ ـەوە مامۆستای وانەبێژە و هەمان ئەرکی مامۆستای میلاکی هەیە، بەڵام هەمان مافی نییە.  هەر ئەمڕۆ لە پەروەردەکانی سەیدسادق و قەڵادزێش خۆپێشاندانی مامۆستایانی وانەبێژ بەڕێوەدەچێت. مامۆستایانی وانەبێژ کە گردبوونەوە دەکەن، دەڵێن، دیار نییە چۆن و بە چ میکانیزمێک مووچە وەردەگرن.   فەرمانبەرێکی گرێبەستیش بە رووداوی راگەیاند، لە نەخۆشخانەی هیوا کە "هەستیارترین ناوەندی تەندروستیی سلێمانییە" دەوام دەکات، وەکو کارمەندێکی هەمیشەیی دەوام دەکەن، بەڵام هیچ دەرماڵەیەکیان بۆ هەژمار ناکرێت.  هەڤاڵ ئەبوبەکر، پارێزگاری سلێمانیش بە تۆڕی میدیایی رووداوی راگەیاند، داواکاریی ئەو خۆپێشاندەرانە دەگەیێننە سەرۆکی حکومەتی هەرێمی کوردستان.