سیروان بەرزنجی، عەمیدی هاتووچۆی ماف و بەڕێوەبەری بەشی یاسایی لە بەڕێوەبەرایەتیی هاتووچۆی هەولێر بە رادیۆی رووداوی راگەیاند: "پار لەم کاتەدا ژمارەی سەرپێچییەکان لە ئێستا زۆر زیاتر بوو کە ئەمە ئاماژەیەکی باشە بەو مانایەی هەنگاوی باشمان ناوە. ئەمساڵ تاوەکو ئێستا ٧١ هەزار و ٦٠٤ وێنە لە کامێراکانی سەرپێچییەوە گیراون، بەڵام ساڵانی پێشوو ژمارەکە زۆر لەمە زیاتر بوو. بەراورد بە زیادبوونی ژمارەی ئۆتۆمبێلەکان، ژمارەی سەرپێچییەکان لە کەمبوونەوەدان. "  بە گوتەی بەڕێوەبەری بەشی یاسایی لە بەڕێوەبەرایەتیی هاتووچۆی هەولێر، هۆکاری رووداوەکانی هاتووچۆ زۆرن، بەڵام زۆربوونی ژمارەی ئۆتۆمبێلەکان هۆکارێکی سەرەکییە. ساڵی ٢٠٠٣ لە کاتی نەمانی دەسەڵاتی رژێمی بەعسدا لە هەولێر تەنیا ٨٧ هەزار ئۆتۆمبێل هەبووە، ئێستاکە نزیکەی ٩٥٠ هەزار ئۆتۆمبێل بە هەموو جۆرەکانیانەوە لە بەڕێوەبەرایەتیی هاتووچۆی هەولێر تۆمارکراون.  سیروان بەرزنجی ئەوەی خستەڕوو، یاسای ژمارە ٨٦ ـی ساڵی ٢٠٠٤ کە لە سەردەمی پۆڵبریمەر، حاکمی مەدەنیی عێراقدا نووسرابووەوە، ئێستا لە وەزارەتی ناوخۆ لیژنەی بۆ دروستکراوە و بە وردی پێیدا دەچنەوە. لە هەموو بەڕێوەبەرایەتییەکانەوە پێشنیاز پێشکەش کراوە بۆ ئەوەی یاسایەک بنووسرێتەوە کە لەگەڵ بارودۆخی ئێستادا بگونجێت.  سیروان بەرزنجی گوتی: "رووداوەکانی هاتووچۆ بە رێژەیەکی زۆر لەناو ئەو کەسانەدا زیادە کە تەمەنیان کەمە. دەبێت چاو بە هۆکارەکانی گواستنەوەدا بخشێنینەوە و پە بۆ هۆکاری دیکەی گواستنەوە ببرێت بۆ ئەوەی ئەو ژمارە زۆرەی ئۆتۆمبێل نەچنە سەر شەقامەکان. "  بەڕێوەبەری بەشی یاسایی لە بەڕێوەبەرایەتیی هاتووچۆی هەولێر باسی لەوە کرد کە هەموو شەش مانگ جارێک ئامارەکانی هاتووچۆ بڵاو دەکەنەوە؛ یەکی حوزەیرانیش هی شەش مانگی یەکەمی ئەمساڵ رادەگەیێنن و گوتی: "بەڵام لە ساڵی ٢٠٢٠ ـدا ئەوەی سەرنجڕاکێش بووە ئەوەیە کە ٣٤٤ ئۆتۆمبێل لێپێچینەوەی لەگەڵ کراوە لەسەر ئەوەی ئاگرکوژێنەوەی پێنییە. دەبێت شۆفێر لە گرنگیی ئاگرکوژێنەوە تێبگات کە بایەخ بە ژیانی خۆی بدات. "