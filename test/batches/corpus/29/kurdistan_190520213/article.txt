مەسرور بارزانی، سەرۆکی حکومەتی هەرێمی کوردستان لە کۆنفرانسەکەدا ئاماژەی بەوەش کرد، "بە لەیەکتر دابڕان ناتوانین مێشکی یەکتر بخوێنینەوە". هەر سەبارەت بە یەکڕیزی، گوتیشی "یەکڕیزی دروست نابێت ئەگەر گفتوگۆی لەسەر نەکەین. گرنگە هەموو لایەنەکان پێکەوە و لە نزیکەوە قسە لەگەڵ یەکدی بکەین و یەکدی قبووڵ بکەین، بۆئەوەی ئەو ئامانجەی مەبەستی خەڵکی کوردستانە، بتوانین لەسەری رێکبکەوین".  سەرۆکی حکومەتی هەرێمی کوردستان دەڵێت "ناکرێت ئازادی و بەرەڵڵایی لێک جیانەکەینەوە"، سەبارەت بە دەستووری هەرێمی کوردستانیش گوتی "پێویستە هەموو هەوڵێکمان بۆ ئەوە بێت کە دەستووری ئێمە بە باشترین شێوە نوێنەرایەتیی ویست و خواستی خەڵکی کوردستان بکات، نەک تەنیا ناوخۆی کوردستان، لە عێراق و لەسەر ئاستی ناوچەکە و لە جیهانیشدا".  مەسرور بارزانی ئەوەشی خستەڕوو، ئەوان حکومەتی تەنیا ئەو لایەنانە نین کە بەشدارن لە حکومەت دا.  رۆژی چوارشەممە، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەتی بە ناونیشانی '' یەکڕیزی و دەستوور '' رێکخست. لە کۆنفرانسەکەدا، نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان؛ رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشدارییان تێدا کردووە.     کۆنفرانسەکە لە کاژێر ٠٩: ٠٠ وە دەستیپێکردووە و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ دەبێت.       دەقی گوتەکانی مەسرور بارزانی، سەرۆکی حکومەتی هەرێمی کوردستان لە "کۆنفرانسی هەرێمی کوردستانی عێراق یەکڕیزی و دەستوور":    بەناوی خوای گەورە و میهرەبان  بەڕێز کاک نێچیرڤان بارزانی، سەرۆکی هەرێمی کوردستان  بەڕێز رێواز فایەق، سەرۆکی پەرلەمانی کوردستان  بەڕێز جێنین پلاسخارت، نێردەری تایبەتی سکرتێری گشتیی نەتەوە یەکگرتووەکان  بەڕێزان نوێنەری حیزب و لایەنە سیاسییەکان و دیپلۆماتکارەکان و پیاوانی ئاینی و بەڕێزانی ئامادەبوو لەو کۆنفرانسە    زۆر خۆم بە خۆشحاڵ دەزانم کە ئەم دەرفەتە رێکخرا بۆئەوەی بەشداری لەو کۆنفرانسە گرنگە بکەین، کە باس لە یەکڕیزی و دەستووری هەرێمی کوردستان دەکات.    سوپاسی رێکخەرانی ئەم کۆنفرانسەش دەکەم و دەستخۆشییان لێدەکەم.    یەکڕیزی وشەیەکی جوانە، دروشمێکی جوانیشە، بەڵام بە دروشم و قسەکردن یەکڕیزی دروست نابێت. پێش ئەوەی یەکڕیزی دروستبکەین، پێویستە ئێمە ئامانجی خۆمان یەکبخەین. ئێمە یەکڕیزبین بۆ گەیشتن بە قۆناخێک، کە ئەو قۆناخە بۆ هەموومان وەکو یەک وابێت.    ناکرێت داوای یەکڕیزی بکەین و بەرەو دوو ئاراستەی جیاواز جووڵە بکەین، ناکرێت ئێمە لەناو پاپۆڕێک / بەلەمێکدا بین ئەگەر دوا قۆناخ و مەبەستمان یەک نەبێت، بۆیە پێویستە پێش ئەوەی یەکڕیزی وەکو قسە و دروشم بەکاربێت، پێویستە ئێمە باس لە دوا قۆناخی خۆمان بکەین کە بۆچی یەکڕیز دەبین؟ ئامانجی ئێمە لەو یەکڕیزییە چییە و دەمانەوێت چی بکەین؟    بێگومان ئەمەش هەروا دروست نابێت، ئەگەر گفتوگۆی لەسەر نەکرێت، لە هەمووی گرنگتر ئەوەیە هەموو لایەنەکان بە یەکەوە لە نزیکەوە قسە لەگەڵ یەکتر بکەن، بە مێشکێکی فراوانەوە ئامادەبن گوێ لە یەکدی بگرین و یەکدی قبووڵ بکەین، بۆئەوەی ئەو ئامانجەی مەبەستی هەموو خەڵکی کوردستانە، ئێمە بتوانین لەسەری رێکبکەوین و بەیەکەوە بەرەو ئەو ئامانجە هەنگاو بنێین. بەوە دەتوانین یەکڕیزیی خۆمان بپارێزین، بەوە دەتوانین ئامانجی هاوبەش دەستنیشانبکەین، ئەوکات دەتوانین یەکڕیزیی خۆمان یەکبخەین و بەیەکەوە بەرەو ئەو ئامانجە هەنگاو بنێین.    ئێمە نموونەی زۆرمان هەیە لەوەی لەوکاتانەی یەکڕیز بووین دەستکەوتەکانمان چی بوون.. لە سەرەتای راپەڕینی ساڵی ١٩٩١ هەموومان بینیمان بە یەکڕیزیی لایەنە کوردستانییەکان دەستکەوتەکانمان چی بوون.. ئێمە توانیمان کیانێک دابمەزرێنین، کە ئێستا ئێمە لە ئەنجامی خەبات و ئەو هەوڵ و یەکڕیزییە لێرەدا بەیەکەوە دەژین و بووینەتە خاوەنی حکومەت و پەرلەمانیش.    لە دوا قۆناخدا بینیمان لە هەنگاوی هاوکاریکردن لەگەڵ یەکدی لە دەربازکردنی یاسای بودجەی عێراق بۆ ساڵی ٢٠٢١، کە چۆن بە یەکڕیزی توانیمان ئەم ئامانجەش بپێکین.    شتێکی زۆر ئاساییە ئێمە بیروبۆچوونی جیاوازمان هەبێت، ئاساییە وەکو حیزب و لایەنە سیاسییەکان بیرکردنەوەی جیاوازمان هەبێت، بەڵام دەبێت هەندێک سنوور هەبێت، چوارچێوەیەک هەبێت، لەم چوارچێوەیەدا هەموومان بەیەکەوە کاربکەین و بەیەکەوەمان ببەستێتەوە. ئەو چوارچێوەیەش دەکرێت لە دەستووردا دەستنیشان بکرێت.    چین ئەو شتانەی کە نابێت هیچ یەکێک لە ئێمە لێی لابدات؟ چین ئەو شتانەی کە دەتوانین بەیەکەوە کاری بۆ بکەین؟ ناکرێت یەکێک داوای سەربەخۆیی بکات و یەکێکی دیکە داوای شتێکی دیکە بکات، یەکێک داوای پرەنسیپ بکات و یەکێکی دیکە داوای شتێکی دیکە بکات، دەبێت هەموومان بەیەکەوە داوای یەک ئامانجی دیاریکراومان هەبێت.    ئەوکات دەتوانین ئەو گیروگرفتانەی کە هەیە لەنێوان ئێمەش، ئەمانە وەلا بنێین و بەیەکەوە بگەینە بڕوایەکی هاوبەش بۆئەوەی بەیەکەوە کار بکەین.    من پێموایە ئێمە دەتوانین ئەو چوارچێوەیە لە دەستووردا پێناسە بکەین و دیاریی بکەین. دەستوور گرنگە بۆ دوو شتی زۆر گرنگتر، بۆئەوەی گەرەنتیی ئەوە بدات کە ئەو کەسانەی نوێنەرایەتیی خەڵکی خۆیان دەکەن، نوێنەرایەتیی هاونیشتمانیان دەکەن، پێویستە ئەوان بەشێوەیەکی دروست نوێنەرایەتیی بیروبۆچوونی زۆرینەی خەڵکی کوردستان بکەن، ئەمە یەک. دووەم، ئەو هێزەی کە دەسەڵات دەگرێتەدەست، پێویستە بەرپرس بێت بەرامبەر بە خەڵکەکەی خۆی، لە دەستووردا ئێمە دەتوانین ئەو شتانە دروستبکەین.    ئێمە دەتوانین دەستوورێک دروستبکەین، کە رەنگدانەوەی کۆمەڵگەی ئێمە بێت، رەنگدانەوەی ویست و خواستی زۆرینەی خەڵکی کوردستان بێت، ئێمە شانازی دەکەین بە پێکەوەژیانی ئاشتییانەی نەتەوەکان و ئایینەکان لە کوردستاندا، بە سەتان ساڵە بەیەکەوە ژیاوین. دەبێت دەستووری هەرێمی کوردستان رەنگدانەوەی ئەو پێکەوەژیانە بێت، رەنگدانەوەی رێزگرتن لە ئایین و نەتەوەکان بێت. دەبێت دەستوور مافی تاکە تاکەی هاووڵاتییانی هەرێمی کوردستان بێت، هەر یەکێک بە تەنیا ناتوانێت ئەو فشارە لەسەر دەسەڵات دروستبکات بەوەی بە کۆمەڵ خەڵکی کوردستان دەتوانن ئەو فشارە دروست بکەن. ئەمەش بێگومان لە دەستووردا دەتوانێت رەنگبداتەوە.    ئێمە پێویستە هەموو هەوڵێکمان بۆ ئەوە بێت کە دەستووری ئێمە بە باشترین شێوە نوێنەرایەتیی ویست و خواستی خەڵکی کوردستان بکات، نەک تەنیا بۆ ناوخۆی کوردستان، بەڵکو لە عێراق، لەسەر ئاستی ناوچەکە و جیهانیش.    کوردستان وڵاتێکی دەوڵەمەندە بە مێژوو و خەبات و پێکەوەژیانی ئایین و نەتەوەکان، پێویستە دەستوور ئەمە دەستەبەر بکات. ئێمە ناتوانین تەنیا بۆچوونی لایەنێک بکەین بە بنەمای دەستوورێک کە پێویستە نوێنەرایەتیی هەموو خەڵکی کوردستان بکات. پێویستە بۆچوونەکان لە یەک نزیکبکرێنەوە، ئەگەر نزیکیش نەبن هەروەکو باسمکرد، بە یەکخستنی ئامانجی خۆمان لە داهاتوودا دەکرێت ئەو بۆچوونانەش لە یەکدی نزیک بکرێنەوە، دەستوور لەسەر ئەو بنەمایە دروست بکرێت.    ئێمە ئەوەی پێمان بکرێت لەلایەن حکومەتی هەرێمی کوردستانەوە دەیکەین بۆئەوەی کەشێکی وا بێتە ئاراوە، خەڵک بتوانێت بە ئازادی بڕیاری خۆی بدات، بەبێ ئەوەی لەژێر هیچ گوشارێکدا بێت دەنگ بە دەستوورێک بدات کە رەنگدانەوەی ویست و خواستی خۆی و کۆمەڵگاکەیەتی، ئەمەش ناکرێت جیابکرێتەوە لەوەی راستییەک بەبیر خۆمان بێنینەوە.    پێویستە رێز لە مافی هەموو تاکێکی کوردستان و خەڵکی کوردستان بگرین، رێز لە ئازادییەکان بگرین، ئازادیی رادەربڕین و خواپەرستی و بیروبۆچوونی سیاسی، لە هەمان کاتیشدا نابێت ئازادی و بەرەڵڵایی لەیەک جیا نەکەینەوە.    ئەرکی ئێمەیە هەموو خەڵکی کوردستان پارێزراوبێت، ئەرکی ئێمەیە ئەوەی لە تواناماندایە بیکەین بۆئەوەی هەموو کەسێک هەست بە ئازادی و سەلامەتیی خۆی بکات، دەبێت ئەو شتانە لەیەکدی جیا بکەینەوە. دەبێت هەموومان هەوڵبدەین بەیەکەوە کار بۆ ئەو ئامانجە یەکگرتووە بکەین کە باسم کرد. ئەمەش بێگومان بە گفتوگۆ دەکرێت، بە دابڕان و لەیەک دوورکەوتنەوە ناتوانین مێشکی یەکدی بخوێنینەوە، دەبێت لەیەکدی نزیکبین، بزانین هەر لایەکمان چیمان دەوێت و چی لە بەرژەوەندیی گشتیی کوردستاندایە ئەوە بکەین بە ئامانجی سەرەکیی خۆمان.    ئێمە لە حکومەت هەموو هەوڵێک دەدەین ئەو حکومەتە حکومەتی هاووڵاتی بێت، حکومەتی گەیاندنی خزمەت بێت بۆ هەموو تاکێکی کوردستانی بە هەموو بیروبۆچوونە جیاوازەکانەوە.    ئێمە تەنیا حکومەتێک نین هی ئەو لایەنانە بێت کە بەشدارن لە حکومەتدا، حکومەتێکین بۆئەوەی خزمەت بە هەموو تاکێکی ئەو وڵاتە بگەیێنین، بەو لایەنە سیاسییانەی لە دەرەوەی حکومەتی هەرێمیشدان، حکومەت بتوانێت لە خزمەتی ئەوانیشدا بێت.    ئێمە داوامانکردووە لەناو حکومەتدا لایەنە بەشداربووەکان یەکڕیز و یەکهەڵوێست بن بۆ باشتر خزمەتکردنی خەڵک، لە هەمان کاتیشدا داواشمان کردووە و دووبارە داوای دەکەینەوە، کە هەموو ئەو لایەنە سیاسییانەی لە دەرەوەی حکومەتیشدان پاڵپشت و هاوکاربن بۆ ئەو چوارچێوە نەتەوەیی و نیشتمانییەی کە لە خزمەتی خەڵکی کوردستاندایە، ئەگەر هەڵەش بکەین، هەڵەکانمان بۆ راستبکەنەوە، ئەگەر چاکەش بکەین دەستخۆشیمان لێبکەن.    هیوادارین بەیەکەوە بتوانین پێ بهاوێژینە قۆناخێکی نوێتر، لەنزیکەوە لەگەڵ یەکدی زیاتر کار بکەین، ئامانجی ئێمە خزمەتی خەڵک و نیشتمانەکەی خۆمان بێت.