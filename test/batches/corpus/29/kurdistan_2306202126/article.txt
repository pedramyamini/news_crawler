ئەمڕۆ چوارشەممە، ٢٣ی حوزەیرانی ٢٠٢١ یوسف چاوشین، بەڕێوەبەری گشتیی چاودێری و گەشەپێدانی کۆمەڵایەتیی هەولێر بە تۆڕی میدیایی رووداوی راگەیاند، " ئەو رووپێوییەی دەستیپێدەکەین بۆ ئەوەیە ژمارەی هەژار و کەمدەرامەتەکان کۆبکەینەوە و ئامارەکە لە رێگەی وەزارەتی کار و کاروباری کۆمەڵایەتییەوە بدرێتە وەزارەتی بازرگانی تاوەکو ساڵانە دوو بەشە خۆراکی زیاتریان پێبدرێت".  بەڕێوەبەری گشتیی چاودێری و گەشەپێدانی کۆمەڵایەتیی هەولێر گوتیشی، "لە ناوچەکانی دیکەی عێراق، ساڵانە دوو بەشەخۆراکی زیاتر بە بەشێک لە خێزانە هەژار و کەمدەرامەتەکان دەدرێت. وەزارەتی بازرگانی و پیشەسازیی هەرێمی کوردستان داوای لە وەزارەتی بازرگانیی عیراق کردووە ئەو هەنگاوە هەژار و کەمدەرامەتەکانی هەرێمی کوردستانیش بگرێتەوە، ئەوانیش داوای لیستیان کردووە، لەسەر ئەو بنچینەیەش وەزارەتی بازرگانی و پیشەسازیی هەرێمی کوردستان داوای لە وەزارەتی کار و کاروباری کۆمەڵایەتی کردووە لیستی کەمدەرامت و هەژارەکانی بۆ ئامادە بکات".  لەبارەی ئەو خێزانانەشی کە ئەو خزمەتگوزارییە دەیانگرێتەوە، یوسف چاوشین گوتی، "بە هاوئاهەنگی لەگەڵ پارێزگا و قایمقامییەت و بەڕێوەبەری ناحیەکان لیستێک ئامادە دەکەین و لە ماوەی ٢٠ رۆژدا تەواوی دەکەین و بۆ ئەو مەبەستەش پشت بە کۆمەڵێک داتا و زانیاری دەبەستین بۆ دیایکردنی هەژار و کەمدەرامەتەکان".   بەڕێوەبەری گشتیی چاودێری و گەشەپێدانی کۆمەڵایەتیی هەولێر گوتیشی، "بەپێی پێوەرەکان هەر کەسێک داهاتی لە ١٠٠ هەزار دینار کەم بێت دەیگرێتەوە، واتە بۆ نموونە ئەگەر خێزانێک لە دوو کەس پێکبێن و داهاتیان لە ٢٠٠ هەزار کەمتر بێت ئەوا بە هەژار هەژماردەکرێن، ئەگەر خێزانێک ٣ کەس بن و داهاتیان لە ٣٠٠ هەزار کەمتر بێت ئەوا بە هەژار دەژمێردرێت، ئیدی بەو شێوەیە".  یوسف چاوشین کە باسی لەوەکرد ئەو کارەی ئەوان پارێزگاکانی دیکەی هەرێمی کوردستانیش دەگرێتەوە گوتی، لە تۆمارکردنی ناوەکاندا رەچاوی باری کرێچی و ئەو کەسانەی خاوەن پێداویستیی تایبەتن دەکرێت.