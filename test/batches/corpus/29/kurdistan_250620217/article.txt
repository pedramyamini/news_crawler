هەپەگە دەڵێت، ئۆپەراسیۆنەکە رۆژی ٢٤ی حوزەیران ئەنجامدراوە و گەریلا بە رۆکێتی دوورهاوێژ ژمارەیەک سەربازی کردوونەتە ئامانج، ئەوەش کاتێک لە بەرزاییەکدا لە ناوچەی ئاڤاشین بوون. لەو چالاکییەدا لە کۆی پێنج سەرباز، سێ سەربازییان کوژران.   لە لایەن خۆیەوە وەزارەتی بەرگریی تورکیا گیانلەدەستدانی سێ گەریلای پەکەکەی لە ناوچەی مەتین لە خاکی هەرێمی کوردستان بڵاوکردەوە.   بەگوێرەی راگەیێندراوەکەی وەزارەتی بەرگریی تورکیا، جموجووڵی گرووپێک لە گەریلاکان بەدیکراوە کە ئامادەکارییان کردووە بۆ ئەنجامدانی هێرش بۆ سەر پێگە سەربازییەکانی سوپای تورکیا، بەڵام لەلایەن فڕۆکە بێفڕۆکەوانەکانیانەوە کراونەتە ئامانج.   بەگوێرەی ئامارەکانی هەپەگە، لە ماوەی دوو مانگی شەڕ و پێکدادانی رابردوودا ٣٨٩ سەربازی سوپای تورکیا کوژران، ٤٧ سەربازی دیکە برینداربوون، ٥٤ گەریلاش گیانیان لەدەستداوە.   لە بەرامبەردا، بەپێی راگەیێندراوەکانی وەزارەتی بەرگریی تورکیا، ئەم دوو مانگەدا ٢٦٨ گەریلا و ١٦ سەرباز کوژراون.