ئەمڕۆ چوارشەممە، ٢ی حوزەیرانی ٢٠٢١، عەمید فەرەیدوون عومەر، بەڕێوەبەری گشتیی ھاتووچۆی سلێمانی بە تۆڕی میدیایی رووداوی گوت، "بەپێی بڕیارێکی هاتووچۆی هەرێمی کوردستان، بڕیاربوو لە ١ی ئەم مانگەوە سەرجەم کارەکانی کڕین و فرۆشتنی ئۆتۆمبێل لە کۆمپانیا و شوێنەکانی مامەڵەکردن بە ئۆتۆمبێلەوە بە ئەلیکترۆنی دەستپێبکات، بەڵام بەهۆی تەواونەبوونی ئامادەکاری و کاری بەشێک لەو کۆمپانیایانە، ئەو بابەتە سەرەتای مانگی داهاتوو جێبەجێ دەکرێت".  بەڕێوەبەری گشتیی ھاتووچۆی سلێمانی گوتیشی، "بەپێی سیستەمە نوێیەکە، هەرکەس ئۆتۆمبێل دەکڕێت، دەبێت لە ماوەی یەک مانگدا بەناوی خۆی بکات و لە بەڕێوەبەرایەتییەكانی ھاتووچۆ خاوەندارێتی ئۆتۆمبێلەکە بگوێزێتەوە سەر ناوی خۆی، ئەگەرنا رووبەڕووی سزا دەبێتەوە، چونکە پێشتر چەندین کێشەمان بەهۆی ئەوەوە بۆ دروستبووە کە کەسێک ئۆتۆمبێلەکەی دەفرۆشت و دواتر بەناوکردن گرفتی بەدوای خۆیدا دەهێنا".  سەبارەت بە شێوازی تۆمارکردنەکە، عەمید فەرەیدوون عومەر  گوتی، "کۆمپانیاکان لەڕێگەی کۆدێکەوە داخڵی سیستەمی وەزارەتی ناوخۆ دەبن و ئیدی مامەڵەکە دەکەن".