زەردەشت عەبدولخالق، بەڕێوەبەری گشتیی ئاوی هەولێر بە رادیۆی رووداوی راگەیاند "ئێستا هەر ئەو بڕی ئاوە دابین دەکەم کە پار و ئەم زستانەیش دابینم کردووە. بۆچی ئەو کاتانە گلەیی نەبووە و بەشی کردووە و ئێستا بەشی ناکات؟ چونکە ئێستا ئاوی زیاتر بەکاردەهێنێت؛ ماڵ دەشوات، موبەڕیدە بەکاردەهێنێت. ئەوان درک بەوە ناکەن کە ئێستا زیاتر ئاو بەکاردەهێنن. ئێمە دوو رۆژ جارێک ملیۆنێک و نیو مەتر سێجا ئاو بۆ شاری هەولێر دابیندەکەین. باشە ئەو ئاوە بۆ کوێ دەچێت؟ خۆ خۆمان نایبەین! هەر بۆ هاووڵاتی دەچێت؛ بەڵام دابەشکارییەکە لە چوستییەکەی هێناوەتە خوارەوە، چونکە ئەو گەڕەکانەی بە باشی ئاویان بۆ دەڕوات، دەستی پێوە ناگرن، بەلوعەکانیان ناگرنەوە تاوەکو بۆ گەڕەکەکانی دیکە بچێت".  لە گەڕەکی تۆپزاوەی ئەحمەد لە هەولێر هاونیشتمانییان پەیوەندییان بە رووداوەوە کرد و باسیان لەوە کرد کە ئاوەکەیان ئاوی بیرە و موختاری گەڕەکەکەیان وەکو پێویست ئاویان بۆ بەرناداتەوە، دەشڵێن "پار رۆژ نا رۆژێک ئاوی بۆ بەردەداینەوە، بەڵام ئەمساڵ وایش نایکات".  بەڕێوەبەری گشتیی ئاوی هەولێر ئاماژەی بەوە کرد "لە گەڕەکی تۆپزاوەی ئەحمەد چەند بیرێکمان هەیە و کێشەیان زۆر نییە. یەکێکیان موختاری گەڕەکەکە بە خۆبەخشانە سەرپەرشتیی کردووە و رۆژ نا رۆژێک ئاوی بەرداوەتەوە. ئێستا ئاوی ئەو بیرە تەواو کەمبووەتەوە و کێشەی کەمئاویی ئەو کۆڵانانەی لەسەر ئەو بیرەن پەیوەندیی بە موختارەکەوە نییە. ئێستا لە پلانماندایە بیرێکی دیکە لێبدەین بۆئەوەی کێشەی کەمئاویی ئەو کۆڵانانە چارەسەربکەین".  ئەو بەڕێوەبەرە گشتییە ئاماژەی بەوەش دا کە کێشەیەکی دیکە بۆ بیرەکانیان ئەوەیە، لە وەرزی هاویندا کاتێک کارەبا خواستی لەسەر زیاد دەبێت وزە کەمتر بۆ ماتۆڕی ئاوی بیرەکان دەڕوات و بەوەیش کارەباکە پچڕپچڕ دەبێت و دەبێتە هۆی ئەوەی ماتۆڕی ئاوەکان بە باشی کارنەکەن و ئاو بەگوێرەی پێویست نەگاتە هاووڵاتییان.  لە گەڕەکی رۆشنبیریی ھەولێریش چەند هاونیشتمانییەک پەیوەندییان بە رووداوەوە کرد و باسیان لەوە کرد کە لەبەر کەمئاوی تاوەکو نیوەشەو خەڵک خەریکی ئاو کڕینن.  زەردەشت عەبدولخالق دەڵێت "لە گەڕەکی رۆشنبیرییش ئاوی حەوزی رۆژهەڵات زۆر زۆر دابەزیوە. لە بەرنامەماندایە بۆریی بۆ دابەزێنین تاوەکو بتوانین لەم هاوینەدا لەم قەیرانە دەربازبین. بۆیە دەبێت خەڵک هەست بەوە بکەن ئاو کەمبووەتەوە و دەست بە ئاوەوە بگرن. لە هەندێک کۆڵان ماڵەکان تەوافەیان دانەناوە، کە ئاویان بۆ دەچێت زۆر بەفیڕۆدەدەن و ناهێڵن بچێت بۆ کۆڵانەکانی دیکە".  هاوکات لە گەڕەکی پێنجی فەرمانبەران هاونیشتمانییەک بە رووداوی گوت کە ئاوی ئیفرازیان بڕیوە و "بەرپرسێک لە بۆریی ئیفرازەکە نزیکە و بڕیویەتی، بۆرییەکەی بڕیوەتەوە، سێ ساڵە ئەم کارەی کردووە" و ئێستا بە تەنکەر ئاو دابیندەکەن.  بەڕێوەبەری گشتیی ئاوی هەولێر ئەوەی خستەڕوو "لە گەڕەکی پێنجی فەرمانبەرانیش کێشەکە هەر دابەزینی ئاستی ئاوی ژێر زەوییە، بەڵام بیرێکی ستراتیژییان هەیە کە ناوی گەلاوێژە، ئەوە ماتۆڕەکەی سووتاوە و دەگۆڕدرێت. داوا لە هاووڵاتییان دەکەم ئاو بەفیڕۆنەدەن و دەست بە ئاوەوە بگرن، ئاوی باخچەی زێدەڕۆیی بەردەم ماڵەکانیان نەدەن کە شەو تاوەکو بەیانی سۆندەیان بە کراوەیی لەسەر بەجێدەهێڵن. بەشێکی گرفتی کەمئاوی، کەمتەرخەمیی هاووڵاتییان".  زەردەشت عەبدولخالق باسی لەوەش کرد، تیمەکانیان لەگەڵ قایمقامیەتدا بەردەوامن لە بڕینی ئەو بۆریی ئاوانەی کە بۆ باخچە زێدەڕۆییەکان براون یان ئەو شۆردنگەی ئۆتۆمبێلانەی بە نایاسایی ئاویان بۆ شوێنکارەکەیان بردووە.  بەپێی بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.