بەپێی راگەیێندراوی فەرمانگەی میدیا و زانیاریی حکومەتی هەرێمی کوردستان کۆبوونەوەکە بە سەرۆکایەتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیرانی هەرێمی کوردستان دەبێت.  ئێوارەی رۆژی ١١ - ٠٦ - ٢٠٢١ مەسرور بارزانی دوای زنجیرەیەک کۆبوونەوە لەگەڵ سەرۆکوەزیرانی بەلجیکا، هەرێمی فلاندەرز و یۆنان، هەروەها لەگەڵ بەشێک لە بەرپرسانی دیکەی ئەو وڵاتانە گەیشتەوە فڕۆکەخانەی نێودەوڵەتیی هەولێر. بڕیارە لە کۆبووەنەوەکەی ئەمڕۆ پوخته‌ی سه‌ردانی شاندی حكومه‌تی هه‌رێمی كوردستان بۆ ئه‌وروپا بخرێتەڕوو.  هەروەها شەوی رابردوو وەزارەتی دارایی عێراق بڕیاریدا مانگانە ٢٠٠ ملیار دینار بۆ پێدانی شایستەی مووچەی فەرمانبەرانی هەرێمی کوردستان خەرج بکات، ئەوەش دوای تەواوبوونی وردبینیکردنی داتاکانی تایبەت بە داهاتی نانەوتی لەلایەن دیوانی چاودێریی دارایی فیدراڵی بە هاوئاهەنگی لەگەڵ دیوانی چاودێریی دارایی هەرێمی کوردستان. ئه‌نجامی دوایین كۆبوونه‌وه‌كانی شاندی دانوستانكار بۆ ئه‌م مه‌به‌سته له رۆژانی ٣١ ـی ئایار تاوه‌كو ٠٢ - ٠٦ - ٢٠٢١ و رۆژی ٠٧ - ٠٦ - ٢٠٢١ له به‌غدا تەوەرێکی دیکەی کۆبوونەوەکە دەبێت.  تەوەرانی دیکەی کۆبوونەوەکە بریتین لە؛ بابه‌تی ره‌شنووسی پڕۆژه یاسای بودجه‌ی هه‌رێمی كوردستان بۆ ساڵی ٢٠٢١ و خستنه‌ڕووی بابه‌تی رێكخستنه‌وه‌ی ده‌وامی دامه‌زراوه‌كانی حكومه‌تی هه‌رێمی كوردستان كه پێشتر ره‌شنووسی بڕیارێك بۆ ئەو مه‌به‌سته له‌لایه‌ن فه‌رمانگه‌ی هه‌ماهه‌نگی و به‌دواداچوون ئاماده‌كرابوو.