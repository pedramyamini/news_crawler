لە ناحیەی دارەتووە ژمارەیەک ئاوارەی رۆژئاوای کوردستان چەند ساڵێکە خێمەی ژیانێکی نوێیان هەڵداوە. بەڵام ئاگر هەموو سەرمایەکەیان دەبات و هیچ شتێکی وایان بۆ جێنامێنێت کە بە کەڵکی دووبارە بەکارهێناوەبێت.   فاتیمە عەبدولڕەحمان، یەکێک لەو کەسانەی لە خێمەکاندا دەژیا دەڵێت، "کەلوپەلەکانمان هەمووی رۆشت، پارەکانمان رۆشتن". حەسەن عەبدولڕەشیدیش هەموو خێمەکەی سووتاوە و دەڵێت، هەتا ئەو کاتەی کە منداڵەکانی دەرهێناوە، هەموو ناسنامەکانیان لە ئاگرەکە لەنێوچووە.  تیمی شارەوانیی ناحیەکە هەر زوو دەستیانکرد بە خاوێنکردنەوەی ناوچەکە لەو کەلوپەلە سووتاوانەی کە بوونەتە سووتماک، خاوەنماڵەکانیش دەگەڕان بۆ ئەو بەڵگەنامانەی کە لە هەرێمی کوردستان پێیاندراوە و دەیسەلمێنێت کە ئاوارەن، بەڵام بێئەنجام بوو.  نزیکەی سەد خێزانی ئاوارەی رۆژئاوائ کوردستان، دوور لەو کەمپانەی کە حکومەتی هەرێمی کوردستان  درووستیکردون لە دارەتوو خۆیان خێمە و ماڵێکیان بۆ خۆیان درووستکردووە، ئەم رووداوە هیچ زیانێکی گیانی نەبوو، بەڵام بۆ ئەوخێزانانەی کە خێمەکەیان سووتا  لە ژیانی ئاوارەییدا، جارێکی دیکە ئاوارەی کردنەوە.     دوای سووتانی خێمەکەیان، عامر عەبدولڕەشید، دوو چیرۆکی سەرنجراکێش دەگێڕێتەوە ئەو دەڵێت، "دوو رۆژ بوو کیلۆیەک گۆشتمان دانابوو، گوتم نایخۆین تاوەکو باوکم و خوشکەکەم دێن و پێکەوە دەیخۆین، بەڵام ئەمڕۆ گۆشتەکە سووتاو نەمانخوارد".     عامر قورئانێکی بەدەستەوەیە و لەنێو راپۆرتەکەدا دەردەکەوێت کە تەنانەت یەک وشەی لێنەسووتاوە و دەڵێت، "تەواوی کەلوپەلەکانمان سووتان، تەنانەت ئاسن سووتاو توایەوە، بەڵام ئەم قورئانە لەنێو هەموو کەلوپەلەکان مایەوە و ئەمە تاکە شتێکە لەنێو ماڵەکەمان بۆمان ماوەتەوە".