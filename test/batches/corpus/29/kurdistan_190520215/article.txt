بافڵ تاڵەبانی، هاوسەرۆکی یەکێتیی نیشتمانیی کوردستان لە پانێڵی یەکەم "یەکڕیزیی سیاسی لە پێناو دەستوور" لە کۆنفرانسی یەکڕیزی و دەستووردا گوتی: "بە بڕوای من یەکڕیزی دەستەبەرکەری دەستوورە. ئێمە دەبێت یەکەم جار پرۆسەی سیاسی لە کوردستان بگۆڕین. "  هاوسەرۆکی یەکێتیی نیشتمانیی کوردستان گوتیشی: "ئەوەی کە ئێستا هەیە زۆر دوورین لە یەک. دەتوانین زۆر بە ئاسانی لە یەک نزیک ببینەوە و گەلەکەمان ئاشت بکەینەوە. دەبێت بەرنامەیەکمان هەبێت، دەستوورەکە زۆر گرنگە و پێویستی بە ئیشێکی زۆر جیددی و لێکۆڵینەوەیە. "  رۆژی چوارشەممە ٢٠٢١/٠٥/١٩، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەت بە ناونیشانی '' یەکڕیزی و دەستوور '' رێکخست.  لە کۆنفرانسەکەدا نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکوەزیرانی هەرێمی کوردستان، رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشداریی تێدادەکەن.  کۆنفرانسەکە لە کاژێر ٠٩: ٠٠ دەستی پێکرد و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ ـدا دەبێت.