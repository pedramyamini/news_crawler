ئومێد ئەحمەد، گوتەبێژی وەزارەتی کارەبا لەبارەی کەمبوونەوەی کاژێرەکانی پێدانی کارەبا بە تۆڕی میدیایی رووداوی راگەیاند، لە دوای ١٥ ـی مانگ بەهۆی کێشەیەکی تەکنیکییەوە ٤٠٠ مێگاوات کارەبا کەمی کردووە، هەروەها بەرزبوونەوەی پلەی گەرمیش یەکێکی دیکەیە لە هۆکارەکانی کەمبوونەوەی کاژێری کارەبا.  لە ٢٠ - ٠٦ - ٢٠٢١ وەزارەتی کارەبا لە راگەیێندراوێکدا ئاماژەی بەو کێشە تەکنیکییە کرد و لەو کاتەشدا گوتەبێژی وەزارەتی کارەبا بە رووداوی گوت، "لەم رۆژانەدا گرفتەکە چارەسەر دەبێت و ئەو ٤٠٠ مێگاواتەی کەمیکردووە، دەدرێتەوە بە هاونیشتمانییان و رۆژانە نزیکەی ١٨ کاژێر کارەبای نیشتمانی دەبێت".  لەبارەی کەمیی کارەبا ئومێد ئەحمەد رایگەیاند، لە دوای ئەو کێشە تەکنیکییە کارەبا لە رۆژانە ٢٠ کاژێرەوە بۆ نزیکەی ١٦ کاژێر دابەزیوە، هەروەها ئێستا لە هەولێر و سلێمانی نزیکەی ١٣ بۆ ١٤ کاژێر کارەبا هەیە، بەڵام وەزارەتی کارەبا "هەموو هەوڵەکانی خستووەتەگەڕ کە بە زووترین کات ئەو یەکانە چارەسەر بکەن. "  بەو شێوەیەی گوتەبێژی کارەبا باسی کرد، لە هەفتەی داهاتووەوە بەشێک یان هەموو ئەو یەکانەی کارەبا چارەسەر دەکرێن، بەو شێوەیەش کاژێرەکانی پێدانی کارەبا دووبارە باش دەبێت و دەگاتە ١٤ کاژێر.  بەپێی بڕیارێک، پێویستە لە هەر کاتێکدا کارەبای نیشتمانی کوژایەوە، موەلیدە ئەهلییەکان کارەبا بە هاونیشتمانییان بدەن، بەمەش کارەبا دەبێتە ٢٤ کاژێر.