جەلال محەممەد ئەمین، پەرلەمانتاری فراکسیۆنی بزووتنەوەی گۆڕان بە تۆڕی میدیایی رووداوی راگەیاند "جگە لە بۆچوونی حیزبەکەمان لەبارەی دەستوور، میکانیزمی چۆنێتیی کارکردنمان لەسەر دەستوور داوەتە سەرۆکایەتیی پەرلەمانی کوردستان".  پێشتر چەند ماددەیەک خاڵی ناکۆکی نێوان لایەنەکان بوون، ئەوانیش پەیوەندییان بە ئایین، سیستەمی سیاسی و حوکمڕانی و دابەشکردنی دەسەڵاتەکانەوە هەبوو. سەبارەت بە بۆچوونی بزووتنەوەی گۆڕان لەبارەی پرسی دەستوور، جەلال محەممەد ئەمین گوتی، "لەگەڵ دەستوورێکی دیموکراسیی پەرلەمانیداین، کە گوزارشت لە بۆچوونی سەرجەم لایەنەکان بکات".  لە ٢٤ - ٠٦ - ٢٠٠٩ پەرلەمان پرۆژەی دەستووری پەسندکرد، بەڵام بەهۆی نەبوونی کۆدەنگی هێڵدرایەوە و پاشان بێدەنگیی لێکرا؛ لە ئایاری ٢٠١٥ دا بە بڕیاری پەرلەمان، لیژنەیەکی ٢١ کەسیی حیزبەکان بەناوی "نووسینەوەی دەستووری هەرێمی کوردستان" دەستبەکاربوو و ٧٣ ماددەی نووسرایەوە و کۆدەنگی لەسەر زۆربەیان کرا.  لە دەستپێکی ئەم خولەی پەرلەمانی کوردستاندا سەرۆکایەتیی پەرلەمانی کوردستان سەردانی سەرجەم حیزب و پێکهاتەکانی کرد تاوەکو کۆدەنگی بۆ نووسینەوەی دەستوور دروستبکرێت و لە ١٢ی نیسانی ٢٠٢١ یشدا داوای لە فراکسیۆنەکان کرد بۆچوونی حیزبەکانیان بە نووسراو ئاراستەی سەرۆکایەتیی پەرلەمان بکەن.  لە ٠٣ - ٠٥ - ٢٠٢١ یشدا نێچیرڤان بارزانی، سەرۆکی هەرێمی کوردستان لە هەولێر سەردانی هەریەکە لە کۆمەڵی دادگەریی کوردستان و یەکگرتووی ئیسلامیی کوردستانی کرد و لەگەڵ هەریەکە لە عەلی باپیر، سەرۆکی کۆمەڵی دادگەریی کوردستان و سەلاحەدین محەممەد بەهائەدین، ئەمینداری گشتیی یەکگرتووی ئیسلامیی کوردستان کۆبووەوە.  رۆژی ٠٤ - ٠٥ - ٢٠٢١ یش نێچیرڤان بارزانی سەردانی بزووتنەوەی گۆڕان، یەکێتیی نیشتمانیی کوردستان و حیزبی سۆسیالیست دیموکراتی کوردستانی کرد و لەگەڵ هەریەکە لە عومەر سەید عەلی، رێکخەری گشتیی بزووتنەوەی گۆڕان، بافڵ تاڵەبانی و لاهوور شێخ جەنگی، هاوسەرۆکانی یەکێتی و محەممەد حاجی مەحموود، سکرتێری حیزبی سۆسیالیست دیموکراتی کوردستان کۆبووەوە.  رۆژی ٠٥ - ٠٥ - ٢٠٢١ یش سەرۆکی هەرێمی کوردستان سەردانی مەکتەبی سیاسیی پارتی دیموکراتی کوردستانی کرد و لەگەڵ فازڵ میرانی، سکرتێری مەکتەبی سیاسی کۆبووەوە.  تەوەرێکی سەرەکیی کۆبوونەوەکانی نێچیرڤان بارزانی لە تەواوی کۆبوونەوەکانیدا پرسی دەستووری هەرێمی کوردستان بوو.