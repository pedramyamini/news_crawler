لە ڤیدیۆکەدا ماددەی هۆشبەر لە جۆری هێرۆین دەبینن کە ژمارەیەک بازرگان ویستوویانە لە رێگەی دەروازەی نێودەوڵەتیی حاجی ئۆمەران هاوردەی باشووری کوردستانی بکەن، بەپێی ئامارەکانی ئەم دەروازە سنوورییە لە ساڵی ٢٠٢١ دا، زیاتر لە ٨٠ کیلۆگرام ماددەی هۆشبەر دەستی بەسەرداگیراوە.  جەواد سوارحەمەد، بەڕێوەبەری بنکەی مافی مرۆڤی سۆران بە تۆڕی میدیایی رووداوی راگەیاند، "رۆژانە ماددەی هۆشبەر دەستی بەسەردا دەگیرێت، سێ بۆ چوار رۆژ پێش ئێستا لە هەولێر نزیکەی ٢٣ کیلۆ ماددەی هۆشبەر دەستی بەسەرداگیرا، چەند هەزار حەبی قەدەخەکراو دەستیان بەسەردا گیرا، ئەمانە رۆژانەیە و دەتوانین بڵێین شەونخونیی هێزە ئەمنییەکانە کە رێگری باش دەکەن، ئەمە وێڕای ئەوەی رێژەیێکی زۆر گەیشتووە و ساخ بووەتەوە لەنێو خەڵکی. "  لە باشووری کوردستان ژمارەیەکی زۆر رێکخراو چالاکڤان کار لەسەر هۆشیاری و رێگری لە بڵاوبوونەوەی زیاتری ماددەی هۆشبەر دەکەن، ساڵی ٢٠٢٠ پەرلەمانی کوردستان یاسایەکی تایبەتی بە ماددەی هۆشبەر دەرکردووە.  دانەر عەبدولغەفار، پارێزەرە و دەڵێت، یاسا بە تەنیا و کۆمەڵێک دەقی وشک کە بەبێ بیرکردنەوە داندراون، لاسایی شوێنی دیکە کراوە و داندراونەتەوە، نەبووەتە رێگر لەبەردەم تەشەنەنەکردنی بەکارهێنان و بازرگانیکردن بە ماددەی هۆشبەر. بۆیە پێویستی بەوەیە لە رووی هۆشیاری و رۆشنبیرییەوە زانیاری لەنێو کۆمەڵگە بڵاوبکەینەوە و لەو رێگەیەوە بکرێت، چونکە ناتوانین بەو شێوازە رێگری لێبکەین.  بەپێی ئامارەکانی بەڕێوەبەرایەتیی گشتیی نەهێشتنی ماددە هۆشبەرەکانی هەرێمی کوردستان، لە ساڵی ٢٠٢٠ دا، ٥٥٥ کیلۆ و ٧٤٠ گرام ماددەی هۆشبەر لە هەرێمی کوردستان دەستی بەسەرداگیراوە، هەزار و ١٣٣ کەسیش بە تۆمەتی بەکارهێنان و بازرگانیکردن بە ماددەی هۆشبەر و دراوی ساختە دەستگیرکراون، زۆربەی ماددەکان و کەسانی دەستگیرکراو لە سنوورەکانی نێوان رۆژهەڵات و باشووری کوردستان و دەروازەکانی هەرێمی کوردستان لەگەڵ عێراق بووە.