محەممەد عەلی، تووشبووی شێرپەنجە بە خەڵک دەڵێت "خواردن کاریگەریی زۆر زۆرە، سەیر دەکەیت لە ماڵەوە ساخیت، کە لە ماڵ دەچیتە دەرەوە، نازانیت، خواردنێک یاخود شتێکت خواردووە، هی دەرەوە، هی هەر شوێنێک بێت، هەتا دەتوانن خۆیان لە خواردنی دەرەوە بپارێزن، بەتایبەتی ئەوانەی لە قوتوو نراون و مەوادی حافیزەیان هەیە، ١٠٠ % خۆیانی لێ بپارێزن".  پێنج مانگی ئەمساڵ ١٥١٧ تووشبووی نوێی شێرپەنجە لە نەخۆشخانەی هیوا تۆمارکراون، ٧٦ یان منداڵن، کە دەکاتە ٧ % ی تووشبووان، هۆکارەکانی زیادبوونی ژمارەی تووشبووانی شێرپەنجەش دەگەڕێندرێتەوە بۆ گۆڕانکاریی ژینگەیی و زۆربوونی ژمارەی دانیشتووان.  د. یاد نەقشبەندی، بەڕێوەبەری نەخۆشخانەی هیوا دەڵێت "پێشبینی دەکرێت ژمارەی تووشبووانی شێرپەنجە زیادبکات، هۆکارەکانیش زۆربوونی رێژەی دانیشتووان و گۆڕانکاریی ژینگەیین".  شێرپەنجەی مەمک باوترین جۆری شێرپەنجەیە لە هەرێمی کوردستان و ١٨ % ی تووشبووانە، شێرپەنجەی کۆڵۆن و سییەکان دووەم و سێیەم جۆرن، سەرۆکی کۆنترۆڵی شێرپەنجە داوادەکات پشکنینی دوای تەمەنی ٤٠ ساڵیی خانمان بکرێت بە مەرج.  د. چنار عەلی سنجاوی، سەرۆکی بەشی کۆنترۆڵی شێرپەنجە لە وەزارەتی تەندروستی ئاماژە بەوە دەکات "باوترین جۆری شێرپەنجە لە هەرێمی کوردستان شێرپەنجەی مەمکە و ١٨ % ـە، لە جیهاندا ١١ % بۆ ١٢ % ـە، لە کوردستان رێژەکە زۆر زیاترە".  هەڵگرتن و لەقوتوونانی خۆراک هۆکارێکە بۆ تووشبوون بە شێرپەنجە، بەشێک لە خۆراکەکان لە قوتووی پلاستیکی هەڵدەگیرێن و لەگەڵ بەرزبوونەوەی پلەی گەرمی کارلێک دەکات و دەبێتە هۆی خراپبوونی خۆراکەکەی ناوی.  لەشکر حامید، پسپۆڕی خۆراک باس لەوە دەکات "بڕێکی زۆری ئەو خواردنانەی بەکاردەهێندرێن، خواردنی لەقوتوونراون و ماددەی پارێزەریان تێدایە، زۆر بەکاربهێندرێن، دەتوانم بڵێم هۆکارێکە بۆ تووشبوونی شێرپەنجە".  لە ساڵی ٢٠١٩ دا حەوت هەزار و ٨٣١ تووشبووی شێرپەنجە لە هەرێمی کوردستان تۆمارکراون و ٣٠ % یان لە شارەکانی خواروو و ناوەڕاستی عێراقەوە هاتوون، ٧٠ % یان لە هاونیشتمانیی هەرێمی کوردستانن. ساڵی ٢٠٢٠ ژمارەکە کەمبووەتەوە بۆ شەش هەزار و ٢٩٣ تووشبوو کە لە ٨٠ % ی هاونیشتمانیی هەرێمی کوردستانن و ٢٠ % ی شارەکانی دیکەی عێراقن.