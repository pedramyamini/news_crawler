رائید عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند، دوێنێ تەرمی پیاوێکیان لە ماڵەکەیدا دۆزیوەتەوە کە پێشتر هەڕەشەی لێکراوە، ئەو کەسەشیان ناسیوەتەوە کە هەڕەشەی کردووە و فەرمانی دەستگیرکردنی بۆ دەرچووە، بەڵام تاوەکو ئێستا نازانن لە کوێیە.  رائید سامان رەمەزان، لێکۆڵەری دۆسییەکە بە تۆڕی میدیایی رووداوی راگەیاند، گەنجەکە نزیکەی حەوت مانگە لە هاوژینەکەی جیابووەتەوە و کێشەیان هەبووە، شەوی رابردوو هاوژینی پێشووی و باوکی هاوژینەکەی دەستبەسەرکراون، بەڵام دوای ئەوەی بۆیان دەرکەوتووە کە تاوانبار نین ئازادکراون.  لێکۆڵەری دۆسییەکە ئەو دەنگۆیانەی رەتکردەوە کە دەگوترا "سەری بڕدراوە" و رایگەیاند، "شوێنەواری چەقۆ بە جەستەیەوە دیارە و چەند قەوانێکی فیشەکیش لە شوێنی رووداوەکە هەیە". هەروەها دەشڵێت، رووداوەکە بەهۆی کێشەیەکی کۆمەڵایەتییەوە بووە.  گەنجەکە لەدایکبووی ١٩٩٢ ـە و لە گەڕەکی بارووتخانە بە تەنیا ژیانی بەسەردەبرد، بە گوتەی گوتەبێژی پۆلیسی کەرکووک، لێکۆڵینەوە لە دۆسییەکە بەردەوامە.