گوڵشەن واحید، هاونیشتمانی بە رووداوی گوت "دۆخی تەندروستیی من زۆر خراپە و لەسەر سنگم گرێی شێرپەنجەیی هەیە، پێشتر پێنج نەشتەرگەریم کردبوو بۆ لابردنی گرێی شێرپەنجەیی لە ناوکم و لەسەر سنگم و لەو ساڵان کارم دەکرد و پارەی نەشتەرگەرییەکەیم دابیندەکرد، بەڵام ماوەی دوو ساڵە بەهۆی تەشەنەکردنی نەخۆشییەکەمەوە ناتوانم ئیش بکەم، بۆیە نەمتوانیوە ئەو نەشتەرگەرییانەی کە پێویستن ئەنجامی بدەم، دایکیشم دۆخی تەندروستیی زۆر خراپە و پێویستی بە نەشتەرگەریی قوڕگە، بەڵام نەمتوانیوە بۆی بکەم، چونکە پارەم نییە، تەنانەت دەرمانێکی هەیە کە نرخەکەی شەش هەزار دینارە، بەڵام توانامان نییە بۆی بکڕین".  دایکی گوڵشەن گرێی شێرپەنجەیی هەیە لە قوڕگیدا و پێویستی بە نەشتەرگەرییە، بەڵام زیاتر لە چوار ساڵە نەتوانراوە نەشتەرگەریی بۆ بکەن، بەهۆی نەخۆشییەکەشیەوە هەموو ساڵێک چەند مانگێک دەنگەژێکانی دەگیرێن و ناتوانێت قسە بکات.  رووناک حسێن، دایکی گوڵشەن بە رووداوی گوت "تاوەکو ئەوکاتەی هاوژینەکەم مابوو، هەموو شتێک باش بوو، ئەو شۆفێری ئۆتۆمبێلی بارهەڵگر بوو، کاری دەکرد، بەڵام کە مرد براکانی هەموو شتێکیان دەستبەسەرداگرت و گوتیان هاوژینەکەی قەرزدار بووە، بۆیە چی پارە هەبوو لێیان سەندین و لە خانووەکەمان دەریانکردین، ئیدی لەوکاتەوە تووشی نەگبەتی و دەیان نەخۆشی بووین".  دکتۆر ئاری ئاگاداری دۆخی ئەو خانەوادەیەیە و دەڵێت، نەشتەرگەرییەکانیان قورسە و ئەگەر پشتگوێبخرێن مەترسی دەکەوێتە سەر ژیانیان.  د. ئاری نەجیب، پزیشکی راوێژکاری نەشتەرگەریی گشتی بە رووداوی گوت "دۆخی تەندروستیی ئەو خێزانە هیچ باش نییە و دایکەکە گرێ لەسەر قوڕگی هەیە، کچەکەش گرێ لەسەر سنگی هەیە، دوو ساڵ لەمەوبەر دەبوو نەشتەرگەرییان بۆ کرابا، ئەگەریش بۆیان نەکرێت، رەنگە نەخۆشییەکەیان زیاتر هەڵبدات، نەشتەرگەییەکەی هەردووکیشیان نزیکەی یەک ملیۆن دیناری دەوێت".  نەبوونی و هەژاری بە هەموو کونجێکی ئەم ماڵەوە دیارە. ئەو خانووەی کە لێی دەژین کرێکەی مانگانە ٢٥٠ هەزار دینارە، بەڵام سێ مانگە نەیانتوانیوە کرێکەیان بدەن، پێشتریش خێرخواز مانگانە کرێی بۆ داون.