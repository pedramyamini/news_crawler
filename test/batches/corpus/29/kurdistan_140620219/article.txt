هۆگر عەزیز، موقەدەم و گوتەبێژی پۆلیسی هەولێر بە رادیۆی رووداوی راگەیاند: "لە کاتی بەدواداچوونەکانماندا دزمان گرتووە کە زیاتر لە ١٥ ماتۆڕی دزیوە. لەبەر ئەوەی نرخی ماتۆڕەکان زۆر هەرزانە، زۆر جار ئەو کەسانەی کە ماتۆڕیان دەدزرێت سکاڵای یاسایی تۆمار ناکەن کە ئەوەیش گەورەترین کێشەی ئێمەیە و هەر باس دەکەن و دەڵێن لێمان دزراوە. هەتا داوای یاسایی تۆمار نەکرێت و پەڕاوی لێکۆڵینەوە نەکرێتەوە، پۆلیس بەدواداچوون ناکات و دادوەری لێکۆڵینەوەیش تۆمەتبارەکەمان لێ وەرناگرێت. داوا لە هاووڵاتییان دەکەم، ئەگەر هەر تاوانێکیان بەرامبەر کرا، چ بچووک و چ گەورە، با بێن داوای یاسایی تۆمار بکەن. "  ماوەیەکە ماتۆڕدزین زیادبووە و پۆرتاڵی تۆڕی میدیایی رووداویش لە رێگەی هاونیشتمانییانەوە چەندین ڤیدیۆی تۆمارکراوی کامێرای چاودێریی ماڵانی بۆ دەنێردرێت کە ساتی دزینی ماتۆڕەکانیان تێدایە.  گوتەبێژی پۆلیسی هەولێر گوتی: "ئەو ماتۆڕانەی لە هەولێردا هەن و کڕین و فرۆشتنیان پێوە دەکرێت، هەموویان بە شێوەی قاچاخ و بە پارچەپارچە دێن و لێرە تێک دەخرێنەوە و هەڵدەبەسترێن و دەفرۆشرێن. کێشەی ئەوەیان هەیە کە پارێزراو نین. واتە کاتێک هاووڵاتی رایاندەگرێت ناتوانن لە سویچ، قفڵ، سوکان و چەتاڵنەکردنی دڵنیا بن. داوا دەکەین ئەو کەسانەی ماتۆڕیان هەیە لە شوێنی پارێزراودا رایانبگرن و قوفڵی باشیان لێ بدەن بۆ ئەوەی لە کاتی راگرتنیاندا لێیان دڵنیا بن. "  هۆگر عەزیز گوتیشی: "لە زۆرینەی شوێنەکانی هەولێر ماتۆڕدزین هەیە، بەڵام زیاتر لە دەوروبەری شارە. ئامارێکی وامان لا نییە کە بڵێین چەندە تاوانی دزینی ماتۆڕ تۆمار کراوە، چونکە ئێمە هەر وەک تاوانی دزی تۆماری دەکەین. ساڵی ٢٠٢٠ زیاتر لە ١٠ هەزار و ٦٨٤ سکاڵای یاساییمان هەبوو و توانیمان زیاتر نۆ هەزار و ٨٨٦ سکاڵا یەکلایی بکەینەوە. واتە ٩٢ % ی تاوانەکان ئاشکرا کراون و تۆمەتبارمان گرتووە. سزای دزی بە گوێرەی دووبارەبوونەوە، کات، شوێن و باند دەگۆڕێت. ئەگەر باند بێت، بە شەو بێت، لە شوێنە گشتییەکاندا بێت، سزاکەیان قورسترە. "  بەپێی ئامارەکانی بەڕێوەبەرایەتیی گشتیی هاتووچۆ ١٨ هەزار و ٦٣٨ ماتۆڕی تۆمارکراو لە هەرێمی کوردستاندا هەن و  ١٣ % رووداوەکانی هاتووچۆ ماتۆڕسکیلیان تێدایە.