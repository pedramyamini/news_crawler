عەلی کەمال، دانیشتووی گوندی براغە و بە تۆڕی میدیایی رووداوی راگەیاند، "درەنگانی شەو بوو، دەنگی فڕۆکەکە زۆر بە ئاسانی گوێمان لێبوو، بەڵام بەهۆی تاریکی دیارنەبوو، زۆری پێنەچوو دەنگی تەقینەوەی یەکەممان بیست، زۆر بەهێزبوو، دواتر دەنگی تەقینەوەی دووەمیش هات. "  بەپێی لێکۆڵینەوەی هێزە ئەمنییەکان، هێرشەکەی سەر هەولێر لە رێگەی چوار درۆنەوە ئەنجامدراون، سێیان لە گوندی براغ و ئەوەی دیکەشیان لە چۆڵەوانییەکی چیای تارین کەوتووەتە خوارەوە.  کەمال خەیلانی، موختاری گوندی براغە و لەبارەی هێرشەکەوە گوتی، "کاتێک تەقییەوە خانووەکە وێران بوو، سەقف و دینگەی خانووەکە کەوتن، ماڵەکە ژن و منداڵی تێدابوو، بەڵام خۆشبەختانە کەس بریندارنەبوو. "  لە رووداوەکەدا خانووی دوو هاونیشتمانی و چەند ئۆتۆمبێلێک زیانیان بەرکەوتووە، بەڵام هیچ زیانێکی گیانی نەبووە، هێزە ئەمنییەکانیش لێکۆڵینەوەیان دەستپێکردووە.  ئومێد خۆشناو، پارێزگاری هەولێر بە تۆڕی میدیایی رووداوی راگەیاند، "خۆشبەختانە هیچ زیانێکی گیانی نەبووە، دەزگاکانی ئەمنی چاوکراوەن، لێکۆڵینەوەکان دەستیانپێکردووە و بە دڵنیاییەوە ئەنجامدەرانی دەستگیردەکرێن و ناسنامەکانیان بۆ خەڵکی کوردستان ئاشکرا دەکرێن. "  هێرشەکە بە دووریی سێ کیلۆمەتر لە نزیک باڵەخانەی نوێی کۆنسوڵخانە ئەمریکا بووە. لە راگەیێندراوێکیشدا کۆنسوڵخانەی گشتیی ئەمریکا لە هەولێر رایگەیاند، وڵاتەکەی سەرکۆنەی هێرشەکە دەکات و بە پێشێلکاریی سەروەریی عێراق دایدەنێت.