نەوزاد شێخ کامیل، بەڕێوەبەری گشتیی بازرگانیی هەرێمی کوردستان بە رادیۆی رووداوی راگەیاند "تاوەکو حکومەتی فیدراڵ دیاریی نەکات و پێمان نەڵێت چەندە گەنممان لێ وەردەگرێت، ناتوانین گەنم وەربگرین. لەو بڕوایەداین لە پار کەمتر وەرنەگرن، بەڵام داوایشمان کردووە ئەمساڵ ٦٤٠ هەزار تۆن گەنممان لێ وەربگرن".  تاوەکو ئێستا وەزارەتی کشتوکاڵی عێراق بڕی وەرگیراوی گەنمی جووتیارانی هەرێمی کوردستانی دیاری نەکردووە.  بەڕێوەبەری گشتیی بازرگانیی هەرێمی کوردستان گوتی "ئێمە وەکو وەزارەتی بازرگانیی حکومەتی هەرێمی کوردستان بۆ دیاریکردنی ئەو بڕە لەسەر هێڵین و چاوەڕێین لەم نزیکانەدا بەپێی ئەو رێژەیەی بۆمان دیاریکراوە، بڕەکەمان پێ بڵێن، بەڵام ئەمڕۆ لە مەخموور دەست بە وەرگرتنی گەنم کراوە. دوو هەفتەیە لە ناوچەکانی ناوەڕاست و باشووری عێراق دەست بە وەرگرتنی گەنم کراوە، چونکە ئەوان زووتر گەنمیان پێگەیشتووە".  لە هەرێمی کوردستاندا زیاتر لە هەشت سایلۆی فەرمی هەن: لە پارێزگای سلێمانی سایلۆکانی پیرەمەگروون، رانیە، چەمچەماڵ و سەیدسادق؛ لە هەولێر تەنیا لەسەر رێگەی شەمامک سایلۆ هەیە؛ لە دهۆکیش سایلۆکانی فایزە، شێخان و زاخۆ هەن.  نەوزاد شێخ کامیل گوتیشی "لە پارێزگای هەڵەبجە سایلۆ نییە، بەڵام بەنکەر هەیە کە زیاتر لە ١٠ هەزار تۆن گەنم دەگرێت. ئەمساڵ بڕیاردراوە لەسەر پشکی وەزارەتی بازرگانی و پیشەسازیی حکومەتی هەرێمی کوردستان سایلۆی بۆ دروستبکرێت".  بەڕێوەبەری گشتیی بازرگانیی هەرێمی کوردستان ئاشکرایکرد، نرخی وەرگرتنی گەنم لەلایەن حکومەتی عێراقەوە دیاریکراوە. ئەمساڵ نمرە یەک بە ٦٤٠ هەزار دینار وەردەگیرێت، نمرە دوو بە  ٥٣٠ هەزار دینار و نمرە سێ بە ٤٧٠ هەزار دینار وەردەگیرێت. هەموو ئەم نمرانەیش لەچاو پاردا ٥٠ هەزار دینار زیادیانکردووە.  جووتیارانی هەرێمی کوردسستان گرفتی ئەوەیان لەگەڵ حکومەتی عێراقدا هەیە کە لەکاتی خۆیدا پارەی گەنمەکەیان ناداتێ و دوایدەخات.  بە گوتەی نەوزاد شێخ کامیل "هێشتا حکومەتی عێراق زیاتر لە ٦٧ ملیار دیناری پارەی گەنمی جووتیارانی هەرێمی کوردستانی بۆ ساڵی ٢٠٢٠ نەداوە، بەڵام پێشبینی دەکەین ئەمساڵ پارەی گەنم لەکاتی خۆیدا بدرێت، چونکە بودجە پەسندکراوە و پارەی بۆ تەرخانکراوە".  لە چوارچێوەی پرۆژەی بەبازاڕکردنی گەنمی جووتیاران، سێ کۆمپانیای کەرتی تایبەت ساڵانە ٥٠٠ هەزار تۆن گەنم بەپێی نرخی بازاڕ لە جووتیارانی هەرێمی کوردستان دەکڕنەوە.  لەبارەی ئەو گەنمەی زیاد بێت و حکومەتی عێراق نەتوانێت وەریبگرێت، بەڕێوەبەری گشتیی بازرگانیی هەرێمی کوردستان ئەوەی خستەڕوو کە، سێ کۆمپانیا هەن لە سێ پارێزگای هەولێر، سلێمانی و دهۆک بە نرخێکی گونجاو وەریدەگرن و بۆ ئەمساڵ کۆمپانیاکەی هەولێر ٢٠٠ هەزار تۆن گەنم وەردەگرێت، بەڵام ئەوەی شارەکانی دیکە رەنگە فریانەکەون گەنم وەربگرن، چونکە سایلۆیان ئامادە نییە.  لەسەر دەنگۆی ئەوەی گوایە لە شاری حەسەکەی رۆژئاوای کوردستانەوە گەنم هێنراوەتە هەرێمی کوردستان، نەوزاد شێخ کامیل ئاماژەی بەوە کرد "هێنانی گەنمی هاوردە قەدەخەیە و ئێمە هیچ زانیارییەکمان نییە کە گەنم لە دەرەوە هاوردەکرابێت".  بەپێی ئامارەکانی وەزارەتی کشتوکاڵ، ساڵانە لە کوردستان زیاتر لە ٥٠ هەزار جووتیار نزیکەی چوار ملیۆن دۆنم زەوی بە گەنم دەچێنن، پێشبینی دەکرێت بەرهەمی ئەمساڵی گەنمی هەرێمی کوردستان بگاتە نزیکەی یەک ملیۆن تۆن.