کاژێر ٠٥: ٣٠ خولەکی بەیانیی ئەمڕۆ لەسەر رێگەی دهۆک - فایدە، ئۆتۆمبێلێکی جۆری تەکسی وەرگەڕا و بەهۆیەوە سێ گەنج گیانیان لەدەستدا، دوای کاژێرێک ناسنامەی شۆفێری ئۆتۆمبێلەکە ئاشکرابوو کە ناوی "ئومێد جەبار"ە.  موقەدەم ئازاد تەها، گوتەبێژی پۆلیسی هاتووچۆی دهۆک ناسنامەی هەرسێ گەنجەکەی ئاشکراکرد و بە رووداوی راگەیاند، ئەو سێ گەنجەی لە رووداوی هاتووچۆی سەر رێگەی دهۆک - فایدە گیانیان لەدەستدا یەکێکیان شۆفێری تەکسییەکەیە بەناوی ئومێد جەبار و تەمەنی ٢١ ساڵە، خەڵکی گوندی باڤێ - یە و دانیشتووی کۆمەڵگەی دومیزە.  بە گوتەی گوتەبێژی پۆلیسی هاتووچۆی دهۆک، دوو کەسەکەی دیکەش یەکێکیان ناوی ئیحسان عەبدولڕەحمان - ە و تەمەنی ٢١ ساڵە، خەڵکی گوندی گەرماڤا - یە و دانیشتووی کۆمەڵگەی دومیزە، ئەوی دیکەشیان ناوی سیامەند ئەمین - ە، تەمەنی ٢٠ ساڵە و خەڵکی شرناخ - ی باکووری کوردستانە، بەڵام لە کۆمەڵگەی دومیز نیشتەجێیە.  سەبارەت بە هۆکاری دروستبوونی رووداوەکە، ئازاد تەها ئاماژەی بەوە کرد، وەکو دەردەکەوێت رووداوەکە بەهۆی تیژڕۆییەوە بووە و ئۆتۆمبێلەکە لە کۆنترۆڵی شۆفێر دەرچووە و وەرگەڕاوە، سێ گەنجی تێدابووە و هەرسێکیان گیانیان لەدەستداوە.  ئەمەش لەکاتێکدایە، رۆژی شەممە ٢٢ی ئایاری ٢٠٢١ لە هەمان رێگە و لەنێوان دهۆک - بەدریک ئۆتۆمبێلێکی دیکە لە رێگە لایداوە و وەرگەڕاوە، سێ گەنجی بە رەچەڵەک عەرەبی خەڵکی پارێزگای نەینەوای تێدابووە و گیانیان لەدەستداوە.