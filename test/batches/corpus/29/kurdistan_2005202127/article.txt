خۆپێشاندەران، نۆ داواکارییان لە بەرپرسانی نەتەوە یەکگرتووەکان هەیە، دەڵێن ساڵەهای ساڵە، نەیانتوانیوە چاویان بە بەرپرسێکی نەتەوە یەکگرتووەکان بکەوێت و "حاڵ و گوزەرانیشمان زۆر خراپە، دەشمانەوێت نەتەوە یەکگرتووەکان بماننێرێتە وڵاتی سێیەم".  رەسوول حەکیم، یەکێک لە خۆپێشاندەران بوو، ئەو دەڵێت، چوار ساڵە لە باشووری کوردستان پەنابەرم، بەڵام یەک هاوکاریی ٤٠٠ هەزاریم وەرگرتووە و گوتیشی "حاڵ و ژیان و گوزەرانمان زۆر خراپە و نەتەوە یەکگرتووەکان ساڵانێکە وەڵاممان نادەنەوە".  دوای نزیکەی سێ کاژێر خۆپێشاندان، نوێنەری نەتەوە یەکگرتووەکان، چووە نێو بەشێک لە خۆپێشاندەران بۆ گوێگرتن لە داواکارییەکانیان، خۆپێشاندەران دەیانگوت، دوای زیاتر لە ٢٠ ساڵ ئەمە یەکەمین جارە، نوێنەری نەتەوە یەکگرتووەکان ببینین بێتە دەرەوە، خۆپێشاندەرانیش هەر ئەوەیان دەویست.  خەزال نیکنەفس، پەنابەرێکی دیکەی رۆژهەڵاتی کوردستان بوو، ئەویش کە بەشداربوویەکی نێو خۆپێشاندانەکە بوو، دەیگوت، "چەندین جار هاوارم کردووە تاوەکو یارمەتیم بدەن تەنیا منداڵەکەم پەروەردە بکەم، بەڵام وەڵامیان نەداومەتەوە"، دەشڵێت "ژمارە تەلەفۆنێکیان پێداوین کە تەلەفۆنی بۆ دەکەین وەڵاممان نادەنەوە".  بەپێی دوایین ئاماری وەزارەتی ناوخۆی حکومەتی هەرێمی کوردستان، کە لە مانگی نیسانی ئەمساڵ بڵاویکردەوە، ١٠ هەزار و ٦٦٩ پەنابەری رۆژهەڵاتی کوردستان لە هەرێمی کوردستان نیشتەجێن، ئەنجوومەنی پەنابەران لە هەرێمی کوردستان مەزەندە دەکەن پێنج بۆ شەش هەزار پەنابەری رۆژهەڵاتی کوردستان ناویان تۆمار نەکرابێت.