سەربەست سەبرى، بەڕێوەبەرى ناحیەى کانى ماسێ بە تۆڕی میدیایی رووداوی راگەیاند، "بەهۆى تۆپبارانکردن و بۆردوومانى تورکیا لە دوێنێوە ئاگر بە ئاقارى هەر یەک لە گوندکانى بێقوڵکێ، دشیشێ، دەرگەڵا و قومری کەوتووە، بەردەوام ئاگر فراوانتر دەبێت، لە ئاستى کۆنترۆڵکرنى ئێمە دەرچووە".  لەبارەى زیانەکان، بەڕێوەبەرى ناحیەی کانى ماسێ رایگەیاند، "تاوەکو ئێستا ناتوانین زیانەکان بخەمڵێنین، چونکە دوکەڵێکى زۆر سەنتەرى ناحیەی کانى ماسێ و گوندەکانى نزیک ئەو ناوچەیەی گرتووەتەوە و بەردەوام ئاگر لە زیادبووندایە. "  نزیکەى دوو مانگە تورکیا دەستی بە ئۆپەراسیونێک کردووە بو سەر چەند گوندێکى سنوورى ناحیەی کانى ماسێ لە سنوورى قەزاى ئامێدى. تاوەکو ئێستا تورکیا سەربازانى خۆی لە ١١ خاڵى ستراتیژى جێگیرکردووە، بەهۆى ئەو ئۆپەراسیۆنە چوار گوند چۆڵکراون و دوو گوندى دیکە مەترسیی چۆڵکردنى لەسەرە، نزیکەى ١٠٠ خێزان ئاوارەبوون و جگە لە زیانى ماددى و سووتانى حەوت هەزار دۆنم دارستان و دار و گیایى ناوچەکانى ئەو گوندانە، دوو هاونیشتیمانیش برینداربوون.