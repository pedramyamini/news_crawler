گوتەکانی بەو بەرپرسە ئەمریکییە لەکاتێکدایە، دوای نیوەڕۆی رۆژی ٥ ـی حوزەیران، بە فڕۆکەی بێفڕۆکەوان کەمپی مەخموور بۆردوومانکرا، میدیای فەرمی پەکەکە رایگەیاند، "تورکیا بە فڕۆکەی بێفڕۆکەوانی شەڕکەر بۆردوومانی کەمپی مەخموور دەکات".  لیندا تۆماس گرینفیڵد، باڵیۆزی ئەمریکا لە نەتەوە یەکگرتووەکان لە هەژماری خۆی لە تویتەر نووسیوییەتی "دوێنێ، بەڕوونی بە بەرپرسانی تورکیام راگەیاند، ئامانجگرتنی خەڵکی سڤیل لە کەمپی مەخموور پێشێلی یاسای نێودەوڵەتی و مرۆییە. "  لیندا داوا لە هەموو لایەک دەکات رێز لە مافی پەنابەران بگرن و دەڵێت "لە قووڵایی دڵەوە نیگەرانین لەو گرژییەی لە نزیک کەمپەکە روویدا. "  رۆژی شەممە، ٥ - ٦ - ٢٠٢١، سیروان بارزانی، سەرپەرشتیاری میحوەری مەخموور - گوێڕی هێزی پێشمەرگە بە تۆڕی میدیایی رووداوی راگەیاند، "کاژێر ١٣: ١٠ خولەک هێرشکراوەتەوە سەر کەمپی مەخموور کە هێرشەکە ئاسمانی بووە، بەپێی زانیارییە پشتڕاستکراوەکانمان سێ کەس کوژراون. "  لە بەشێکی دیکەی قسەکانیدا سیروان بارزانی رایگەیاند: "بۆردوومانەکە بە فڕۆکەی بێفڕۆکەوان بووە و خاڵێکی پاسەوانی گەریلای کردووەتە ئامانج کە چەند رۆژێکە دروستکراوە و کەوتووەتە نزیک باخچەیەکی منداڵان. "  هاوکات رەشاد گەڵاڵی، جێگری بەرپرسی مەڵبەندی یەکێتی لە هەولێر بە تۆڕی میدیایی رووداوی راگەیاند، "لە بۆردوومانێکدا بۆ سەر کەمپی مەخموور سێ کەس گیانیان لەدەستدا. "  بەرپرسێکی سەربازیی سوپای عێراقیش قسەی بۆ رووداو کرد و ئاماژەی بەوە کرد، بەشێک لە بریندارەکانی کەمپی مەخموور دەست و قاچیان پەڕیوە. قایمقامی مەخمووریش رایگەیاند، خەڵکی نێو کەمپەکە رێگەیان نەدا تیمەکانی تەندروستی بچنە نێو کەمپەکەوە و چارەسەری بریندارەکان بکرێت.