ئه‌مڕۆ چوارشه‌ممه ٢٣ - ٠٦ - ٢٠٢١ شا عه‌بدوڵڵاى دووه‌م، شاى ئوردن له كۆشكى حوسه‌ينييه له عه‌ممان پێشوازیی له نێچيرڤان بارزانى، سه‌رۆكى هه‌رێمى كوردستان كرد و کۆبوونەوەیەکیان کرد.  له كۆبوونه‌وه‌کەدا شازاده فه‌يسه‌ڵ بن حوسێن، سه‌رۆكوه‌زيران و وه‌زيرى ده‌ره‌وه‌ى ئوردن ئاماده‌ى بوون، بەپێی راگەیێندراوی سەرۆکایەتیی هەرێمی کوردستان، په‌يوه‌ندييه‌كانى ئوردن و هه‌رێمى كوردستانيان تاوتوێ كرد و جه‌ختيان له پته‌وكردنيان له هه‌موو بواره‌كاندا كرده‌وه.  بەو شێوەیەی لە راگەیێندراوی سەرۆکایەتیی هەرێمی کوردستان هاتووە، "هه‌ردوولا داكۆكييان له پێويستيى پته‌وكردن و يه‌كخستنى هه‌وڵه نێوده‌وڵه‌تى و هه‌رێمييه‌كان له چوارچێوه‌ى ستراتيژێكى گشتگيردا بۆ شه‌ڕى دژى تيرۆر و تووندڕه‌وى و كارى هاوبه‌ش بۆ پته‌وكردنى ئارامى و سه‌قامگيرى له ناوچه‌كه‌دا كرده‌وه، هه‌روه‌ها باسيان له لێكه‌وته‌كانى په‌تاى ڤايرۆسى كۆرۆنا به‌تايبه‌تى له بوارى ئابووريدا كرد. "  لە کۆبوونەوەکەدا نێچيرڤان بارزانى پێزانينى بۆ رۆڵى شا عه‌بدوڵڵاى دووه‌م و شانشينى ئوردن له پشتگيريى به‌رده‌وامى هه‌رێمى كوردستان ده‌ربڕیوە و ئاماژه‌ى به په‌يوه‌نديى مێژوويى هه‌ردوولا كرد، ئاماده‌يى هه‌رێمى كوردستانيشى ده‌ربڕى بۆ ئه‌وه‌ى له هه‌موو بواره‌كانى جێى بايه‌خى هاوبه‌شدا هاريكارى له‌گه‌ڵ ئوردن بكات و جه‌ختى له گرنگيى به‌ره‌وپێشبردن و فراوانكردنى بواره‌كانى هاريكاريى عێراق و هه‌رێمى كوردستان له‌گه‌ڵ ئوردن كرده‌وه.     شاعەبدوڵڵا شای ئوردن نیوڕۆی ئەمڕۆ پێشوازیی لە نێچیرڤان بارزانی، سەرۆکی هەرێمی کوردستان کرد و کۆبوونەوە. سەرۆکی هەرێمی کوردستان رایدەگەیێنێت؛ "لەگەڵ شا عەبدوڵڵا کاری هاوبەش، ئاڵنگارییەکانی ناوچەکە و پرسە هاوبەشەکانمان باسکرد".     کاژێر ١١: ٢٠ خولەکی ئەمڕۆ چوارشەممە ٢٣ - ٦ - ٢٠٢١ نێچیرڤان بارزانی، سەرۆکی هەرێمی کوردستان گەیشتە فڕۆکەخانەی نێودەوڵەتی شاژن عەلیای عەممان و پێشوازییەکی "شاهانەی" لێکرا. دواتر چووە کۆشکی تایبەتی شای ئوردن و لەلایەن شا عەبدوڵڵاوە پێشوازیی لێکرا و کۆبوونەوە.     نێچیرڤان بارزانی، سەرۆکی هەرێمی کوردستان لەبارەی کۆبوونەوەکەی لەگەڵ شای ئوردن لە تویتەری خۆی رایگەیاند: "خۆشحاڵبووم ئەمڕۆ لە عەممان لەگەڵ شا عه‌بدوڵڵاى دووه‌م کۆبوومەوە. لەگەڵ شا عەبدوڵڵا پەیوەندییەکانی نێوان هەرێمی کوردستان، عێراق و ئوردنمان تاوتوێکرد".