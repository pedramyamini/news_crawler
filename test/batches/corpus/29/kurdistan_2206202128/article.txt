حیکمەت ئەبو زەید، بڕیاردەری لێژنەی ناوخۆ و ئاسایش و ئەنجوومەنە خۆجێییەکان بە تۆڕی میدیایی رووداوی راگەیاند: "ئەمڕۆ لە کۆبوونەوەی لێژنەکەمان بە پێویستمان زانی لێژنەیەک دروستبکەین و بچینە سلێمانی بۆ لێکۆلینەوە لەو کێشەیەی دوێنێ شەو لە سەرچنار روویدا و تێیدا بریندار هەیە و دوو هێزی ئاسایشی تەقەیان لە یەکدی کردووە".  حیکمەت ئەبوو زەید، گوتی: "سەردانی لایەنەکان دەکەین ئەوانەی شەڕە تەقەیانکردووە، دەچینە لای بریندارەکان و لێکۆڵینەوەی ورد دەکەین".  بڕیاردەری لێژنەکە ئاماژەی بۆ ئەوەشکرد بەیانی چوارشەممە بەنووسراوی فەرمی داوا لە سەرۆکایەتی پەرلەمانی کوردستان دەکەن بۆ ئەوەی بڕیار لە پێکهێنانی دروستکردنی لێژنەکە بدات و دەست بەکارەکانیان بکەن و لە کۆتاییدا راپۆرتێک بدەنە سەرۆکایەتیی پەرلەمان.  دوێنێ شەوی رابردوو ٢١ی حوزەیرانی ٢٠٢١، لە گەڕەكی سەرچناری سلێمانی شەڕەتەقە  لەنێوان دوو هێزی ئەمنی روویدا و بەهۆیەوە ١١ كەس برینداربوون، بەپێی ئەو ڤیدیۆیانەی بۆ رووداو نێردراون، تەقەكردنەكە نزیكەی ٢٠ خوولەكی خایاندووە.   ئەمڕۆ چوارشەممە، ٢٢ی حوزەیرانی ٢٠٢١، بەڕێوەبەرایەتی ئاسایشی سلێمانی لەسەر رووداوەکە راگەیێندراوێکی بڵاوکردەوە تێیدا هاتووە رووداوەکە بەهۆی ئەوەوە بووە شۆفێرێک پابەندنەبووە بە رێکار و رێنماییە ياساييەكان و گرفت دروستبووە، دواتر ئەو كەسە ھێزێکی چەکدار بەکاردەھێنێت بەشێوازێکی دەرچوو لە یاسا و ھەڵدەکوتنە سەر ئەو ھێزە ئەمنییەی کە لە ئەرکدا بوون و بەتەقەکردن رووبەڕووی ھێزە ھاوبەشەکە دەبنەوە و دەرئەنجام شەش کارمەندی ھێزەکانی ئاسایشی سلێمانی و كارمەندێکی هێزەكانى فرياكەوتنى بەڕێوەبەرایەتیی پۆليسى سلێمانی برينداربوون و رەوانەی نەخۆشخانەکران بە مەبەستی چارەسەر.  شێخ جەعفەر شێخ مستەفا، جێگری سەرۆکی هەرێمی کوردستان، کە لەکێشەکەدا ناوی هاتووە گوایە کێشەکە کچێکی ئەوی تێدایە، لە لێدوانێکدا بۆ رووداو ئامادەیی خۆی نیشاندا بۆ چوونە بەردەم دادگە لەسەر رووداوەکە و گوتی: "نەک کچەکەم خۆشم ئامادەم بچمە دادگا".