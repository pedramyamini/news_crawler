ئەمڕۆ سێشەممە ١٥ - ٠٦ - ٢٠٢١ گرووپی حەوتی راگەیێندراوێکیان لەبارەی دۆخی ئەمنیی عێراق بڵاوکردەوە و رایانگەیاند، "ستایشی هێزە ئەمنییەکانی عێراق و پێشمەرگە لە سەرکەوتنی لە دژی داعش دەکەن. "   هەروەها لەبارەی پشتیوانیکردنیان لە هێزە ئەمنییەکان و پێشمەرگە لە راگەیێندراوەکەدا ئاماژە بەوە دراوە، "دووپاتیدەکەینەوە کە بەردەوام دەبین لە پشتیوانیکردنی هەوڵەکانی دەستەبەرکردنی سەقامگیریی ناوچە ئازادکراوەکان. هەروەها پشتیوانیکردنمان لە سەروەریی عێراق، سەربەخۆیی و یەکێتی خاکەکەی دووپاتدەکەینەوە. "  بڕیارە لە ١٠ تشرینی یەکەمی ئەمساڵ هەڵبژاردنی پەرلەمان لە عێراق بەڕێوەبچێت، ئەنجوومەنی ئاسایشی نێودەوڵەتی داوای کردووە کە بە مەبەستی گەرەنتیکردنی هەڵبژاردنێکی ئازاد و بێگەرد چاودێرەکانی لە هەڵبژاردنەکەدا بەشداربن، گرووپی حەوتیش لە راگەیێندراوەکەیاندا پاڵپشتی لە بڕیارەکەی ئەنجوومەنی ئاسایش دەکەن.  سەرۆکایەتیی هەرێمی کوردستانیش لە تویتەکەدا ئاماژە بەوە دەکات، "هاوئاهەنگییە بەردەوامەکانی کۆمەڵگەی نێودەوڵەتی بۆ یارمەتیدان لە سەقامگیریی ناوچە ئازادکراوەکان و دەستەبەرکردنی هەڵبژاردنێکی ئازاد و بێگەرد گرنگە. "  گرووپی حەوتی کە لە ئەمریکا، بەریتانیا، ئەڵمانیا، فەرەنسا، ئیتاڵیا، ژاپۆن و کەنەدا پێکهاتوون ئەمڕۆ لە راگەیێندراوێکدا رایانگەیاند، "پێشوازی لە هەوڵەکانی حکومەتی عێراق دەکەین لە لێپرسینەوەکردن لە گرووپە چەکدارەکانی دەرەوەی یاسا و هێرشەکانی دژی هاووڵاتیانی عێراقی و ئەندامانی هاوپەیمانان دەکەین". هەروەها ئاماژە بەوەش دەدات کە هێزەکانی هاوپەیمانان "لەسەر داواکاری حکومەتی عێراق لە عێراق دان، تەنیا بۆ مەشق و راهێنانکردن بە هێزە عێراقییەکان و پێدانی راوێژ لە شەڕی دژی داعشدا. "