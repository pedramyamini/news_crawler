مەسرور بارزانی، سەرۆکی حکومەتی هەرێمی کوردستان لە گوتەیەکدا لە دووەم ئاهەنگی دەرچوونی خوێندکارانی زانکۆی ئەمریکی - کوردستان لە دهۆک رایگەیاند، حکومەتی هەرێمی کوردستان شانازی بە دەستکەوتەکانیەوە دەکات و هەوڵیشدەدات پەرە بە کەرتی گازی سرووشتی بدات، بەڵام ئاگاداری ئەوەشە کە ناکرێت وزە تەنیا وەکو سەرچاوەی سەرەکیی دابینکردنی داهات بمێنێتەوە.  سەرۆکی حکومەتی هەرێمی کوردستان ئاماژەی بەوەش کرد، حکومەت لە هەوڵەکانی بۆ فرەکردنی سەرچاوەی داهات بەردەوامە و ئاماژەی بە ژمارەیەک لەو پرۆژانە کرد کە لە ماوەی چەند مانگی رابردوودا لە پارێزگا جیاوازەکان کردوونیەتیەوە.  مەسرور بارزانی گوتیشی، پرۆژەیەکی بەبازاڕکردنی گەنمی لە هەولێر و سلێمانی کردووەتەوە کە بەرهەمهێنانی ئارد و سایلۆ و سەنتەری توێژینەوە لەخۆدەگرێت و ئەوەشی خستەڕوو، لە ماوەی داهاتووشدا هەمان جۆر پرۆژە لە پارێزگاکانی دهۆک و هەڵەبجە دەکاتەوە.  ئاماژەی بەوەش کرد، ماوەیەک پێش ئێستا کارگەیەکی ئاسنی لە هەولێر کردەوە کە ئاسن بە کوالێتیی نێودەوڵەتی بەرهەم دەهێنێت و نزیکەی ١٠٠٠ دەرفەتی کاریش دەڕەخسێنێت.  سەرۆکوەزیرانی هەرێمی کوردستان تیشکی خستە سەر ژمارەیەک لەو پرۆژانەی لە پارێزگای دهۆک کردوونیەتیەوە، لەوانەش پرۆژەی گەشتیاریی چیای زاوا کە نەک تەنیا دیمەنی جوانی کوردستان پیشانی گەشتیاران دەدات، بەڵکو دەرفەتی کاریش دەڕەخسێنێت.  مەسرور بارزانی باسی لەوەش کرد، حکومەتی هەرێمی کوردستان وەبەرهێنانی زۆری لە پرۆژەی گەورەی ژێرخاندا کردووە، لەوانەش لە دروستکردنی رێگە، پرد و تونێلدا.  سەرۆکوەزیرانی هەرێمی کوردستان ئەوەشی خستەڕوو، حکومەت لە بواری چاکسازی و باشترکردنی خزمەتگوزارییە گشتییەکان و بەدیجیتاڵکردنی راپەڕاندنی کارەکاندا هەنگاوی باشی ناوە، ئەوەشی بەبیر خوێندکاران هێنایەوە کە بەرپرسیارێتییان لەئەستۆدایە، لەوانەش خۆشویستنی نیشتمان و بەشداریکردن لەوەی وڵات باشتر و ئاوەدانتر بێت.  مەسرور بارزانی رووی دەمی کردە خوێندکارانی دەرچوو و پێی گوتن "خزمەتی وڵاتەکەتان بکەن بە هەر توانا و جۆرێک کە دەتوانن. لەگەڵ کۆمەڵگە ئایینی و ئینتییەکان بێ کێشە بژین و کاربکەن، رێز لەو هەموو جیاوازییە بگرن لە کۆمەڵگەکەماندا هەیە، ژینگەی کوردستان بپارێزن".