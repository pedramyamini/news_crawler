بڕیارە رۆژی شەممە ١٢ - ٦ - ٢٠٢١ نێچیرڤان بارزانی، سەرۆکی هەرێمی کوردستان لەسەر بانگهێشتی فەرمی شێخ محەممەد بن زائید ئال نەهیان جێنشینی ئەبوزەبی بچێتە وڵاتی ئیمارات و لەگەڵ شازادەی جێنشینی ئیمارات کۆدەبێتەوە.  پێشتر لە رۆژی ٠٣ - ٠٥ - ٢٠٢١ نێچیرڤان بارزانی، سه‌رۆكی هه‌رێمی كوردستان، پێشوازیی له ئه‌حمه‌د ئیبراهیم ئه‌لزاری، كۆنسوڵى گشتیی میرنشینی یه‌كگرتووی عه‌ره‌بی - ئیمارات كرد.  لەدیدارەکەدا كۆنسوڵی گشتیی ئیمارات سڵاوی سه‌رۆک و سه‌رۆكوه‌زیران و جێنشینی ئه‌بو زه‌بیی به نێچیرڤان بارزانی راگه‌یاند و بانگهێشتنامه‌يه‌كى شێخ محه‌ممه‌د بن زاید ئال نه‌هيان، جێنشینی ئه‌بو زه‌بی و جێگری فه‌رمانده‌ی باڵای هێزه چه‌كداره‌كانی، بۆ سه‌ردانى ئيمارات، راده‌ستی سه‌رۆكی هه‌رێمی كوردستان كرد كه تيايدا خواستى ئيماراتى بۆ بره‌ودان به په‌يوه‌ندييه‌كانى له هه‌موو بواره‌كاندا له‌گه‌ڵ هه‌رێمى كوردستان دووپات كرده‌وه.  هەر ئەو کات نێچیرڤان بارزانی داوەتەکەی قبووڵکرد بەڵام لە بەر پەتای کۆرۆنا هەندێ دوایخست، ئێستا تیمێک لە سەرۆکایەتیی هەرێمی کوردستان و پرۆتۆکۆل لە ئیماراتن بۆ ئامادەکاریی سەردانەکەی نێچیرڤان بارزانی. لە ماوەی دوو ساڵدا ئەمە دوەمجارە سەرۆکی هەرێمی کوردستان دەچێتە ئیمارات.  پێشتریش لەلایەن قەتەرەوە بانگهێشتنامەیەکی فەرمی ئاراستەی نێچیرڤان بارزانی، سەرۆکی هەرێمی کوردستان کراوە بۆ سەردانیکردنی ئەو وڵاتە.