لە تویتەکەیدا، مەسرور بارزانی، سەرۆکوەزیرانی هەرێمی کوردستان ئەوەشی نووسیوە، "بەردەوامبوونی ئەم هێرشە تیرۆریستییانە کە لە لایەن گرووپە لە یاسادەرچووەکان ئەنجام دەدرێن، شكۆ و توانای دەسەڵاتی حکومەتی فیدراڵی دەخاتە ژێر پرسیارەوە و سەقامگیریی عێراقیش تێکدەدات. "  وردەکاریی رووداوەکە و قسەی شایەتحاڵان       کاژێر ١: ٥٠ خولەکی بەرەبەیانی رۆژی شەممە، ٢٦ - ٦ - ٢٠٢١ بە سێ درۆن گوندی براغە کرایە ئامانج، دوو لە درۆنە تی ئێن تی هەڵگرەکان تەقیونەتەوە و یەکێکیشیان لەکاتی کەوتنەخوارەوەیدا، نەتەقیوەتەوە. بەشێک لە گوندنشینان دەڵێن، درۆنەکان بەجۆرێک نزمبوون تەنانەت گوێیان لە دەنگی فڕینەکەیشیان بووە، بەڵام بەهۆی تاریکییەوە نەیان بینیون.    لە رووداوەکەدا خانووی دوو هاونیشتمانی و چەند ئۆتۆمبێلێک زیانیان بەرکەوت، بەڵام هیچ زیانێکی گیانی نەبووە، هێزە ئەمنییەکانیش لێکۆڵینەوەیان دەستپێکردووە.     دەزگای دژە تیرۆری کوردستان لەو بارەوە لە راگەیێندراوێکدا ئاماژەی بەوە کردبوو، "سێ درۆن بەر خانووی هاونیشتمانییەک لە نزیک گوندی براغ لە پارێزگای هەولێر دەکەوێت و درۆنێکیش لە چۆڵەوانییەکی چیای تارین دەکەوێتە خوارەوە... هەروەها لێکۆڵینەوەکان لەو بارەوە بەردەوامە و ئەنجامەکانی بۆ هەموو لایەک ئاشکرا دەکەین. "