ئەلەند ئەمیر، بەرێوەبەری ناحیەی چەمانکێ بە تۆڕی میدیایی رووداوی گوت، "بەهۆی مەترسیی بۆردوومانەکان تیمەکانمان ناتوانن بچنە گوندەکە بۆ تۆمارکردنی زەرەر و زیانەکان و کۆنتڕۆلکردنی ئاگرەکە کە بەرەو زیادبوونە".  ھیزانکێی سەروو گوندێكی کریستیاننشینە، پێنج کیلۆمەتر لە باشووری رۆژئاوای چەمانکێوە دوورە و ٣٠ ماڵی تێدایە.  شەوی ٠٤ - ٠٧ - ٢٠٢١ تاوەکو بەرەبەیانی رۆژی دواتر شەڕ و پێکدادانی نێوان سوپای تورکیا و گەریلاکانی پەکەکە لە زناری کێستە و دەوروبەری گوندەکانی هروورێ، چەلکێی موسڵمانان و چەلکێی کریستیان بەردەوام بوو.  بەهۆی ئەو بۆردوومان و تۆپبارانەشەوە بۆ جاری چوارەمە کارەبای گوندی هرورێ دەپچڕێت، بە گوتەی سەربەست سەبری، بەڕێوەبەری ناحیەی کانی ماسێ تیمێکیان ناردووە بۆ چاککردنەوەی کارەبا گوندی هروورێ.  تاوەکو ئێستا نزیکەی ١١ هەزار دۆنم زەوی لە سنووری ناوچەکە سووتاون و زیانیان بەرکەوتووە، هاوکات ژماریەک زۆر لە دارە بەردارەکانیش زیانیان بەرکەوتووە و سووتاون.  سوپای تورکیا لە ٢٣ی مانگی نیسان ئۆپەراسیۆنی چڕنوکی ھەورەبروسکەی لە سنووری ناحیەی کانی ماسێ دەستپێکرد و تاوەکو ئێستا بەردەوامە، بەھۆیەوە پێنج گوند چۆڵکراون و ١١ بنکەی سەربازیی نوێ لە سنوورەکە داناوە.