ماوەی چوار ساڵە لایەنە عەرەبی و تورکمانییەکان داوای پۆستی بەڕێوەبەری نووسینگەی کەرکووکی کۆمیسیۆن هەڵبژاردنەکان دەکەن. دوای دانانی کوردێکیش وەکو بەڕێوەبەری ئەو نووسینگەیە، تورکمان و عەرەبەکان توڕە بوونە و داوای هەڵوەشاندنەوەی ئەو گۆڕانکارییانە دەکەن.  ئەرشەد ساڵحی، ئەندامی ئەنجوومەنی نوێنەرانی عێراق دەڵێت '' یەکێک لە دادوەرەکانی کورد کە لە سلێمانییە، ئەم نووسراوەی بەسەر ئەنجوومەنی کۆمسیاراندا سەپاند، عەیبێکی گەورەیە بۆ ئەنجوومەنی کۆمیسیاران کار بە فشاری سیاسی بکات، نەتەوە یەکگرتووەکان بۆ دەیەوێت کێشەی کەرکووک لەسەر داواکاریی هەولێر و سلێمانی چارەسە بکات، بۆ کە دێتە سەر کێشەی کۆمیسیۆنی کەرکووک رەچاوی تورکمان و عەرەب ناکات، نەتەوە یەکگرتووەکان هەڵە دەکات. "  یەکێتی کە ١٨ ساڵە ئەو پۆستەی لە دەستە، دانانی بەڕێوەبەرێکی کورد لە کۆمیسیۆن بە مافی نەتەوەیی دەزانێت و دەڵێت، رێژەی کورد لە کۆمیسیۆن ٢٢ % ـە و داوای زیادکردنی پشکی کورد دەکات و یەکدەنگی لایەنە کوردستانییەکانی کەرکووکیشی بۆ پشتگیرکردن لەو گۆڕانکارییە بەدەستهێناوە.  محەممەد عوسمان، لێپرسراوی مەڵبەندی دووی یەکێتی لە کەرکووک بە رووداوی گوت، "لێدوانی نا بەرپرسانەی هەندێک لایەنی عەرەبی و تورکمانی رەتدەکەینەوە کە دەچێتە خانەی دەستێوەردان لە کاروباری کۆمیسیۆن، چەند لایەنێکی عەرەبی و تورکمانی بەناوی پێکهاتەوە دەیانەوێت کورد و دۆسیەکەی ناشرین بکەن بۆیە ئێمە وەڵامێکی پڕ بە پێستی ئەوانمان دایەوە و پێمان گوتن ئەوەی ئێوە دەیکەن جگە لە خۆناشرینکردن، هیچی تر نییە. "  گۆڕانکارییەکەی کۆمیسیۆن لە بەڕێوەبەری نووسینگەکە و ١١ بەش ئەنجامدراوە بەبێ دەستکاریکردنی رێژەی پێکهاتەکان، واتە لە شوێنی کورد، کورد دانراوەتەوە و لە شوێنی نەتەوەکانی دیکەش لە هەمان نەتەوە دانراونەتەوە، بەڵام لایەنە تورکمانی و عەرەبییەکان دەڵێن، لەماوەی هەفتەیەکدا ئەو گۆڕانکارییانە هەڵنەوەشێندرێنەوە، هەڵوێستی تووندیان دەبێت.