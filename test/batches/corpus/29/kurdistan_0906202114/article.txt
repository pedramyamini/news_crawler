شەعبان خەلیل، بەرێوەبەری ناحیەی دینارتە بە تۆڕی میدیایی رووداوی راگەیاند، "کاژێر یەک فڕۆکەی تورکیا سێجار لەسەر یەک چیای شارلیکی لە دینارتە بۆردوومانکرد".  شەعبان خەلیل ئاماژەی بەوەشدا، چیای شارلیک دەکەوێتە نێوان گوندی شەھێ و کەشکاڤە کە نزیکە لە شوێنی نیشتەجێبونی خەڵک، بەو هۆیەشەوە ترس و دڵەراوکێی لەلای دانیشتووانی ناوچەکە دروستکردووە.   ناحیەی دینارتە بە دووری ١٨ کیلۆمەتر دەکەوێتە باکووری رۆژھەڵاتی قەزای ئاکرێ و بەھۆی بۆردوومانەکانی تورکیا لە ساڵی ١٩٩٦ ـەوە تاوەکو ئێستا ٢٤ گوند لەو سنوورە چۆلکراون.  نزیکەی ٥٠ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە، لەو ماوەیەدا نزیکەی ١٠ خاڵى سەربازى لەو ناوچانەدا جێگیرکردووە.