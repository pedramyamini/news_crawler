ئەحمەد ئورەیى موختارى گوندى ئورە پەیوەندیی بە تۆڕی میدیایی رووداوەوە کرد و راگەیاند، "لە سەرەتایى دەستپێکردنى ئۆپەراسیۆنى ئەم جارەى تورکیا بو زنارى کێستە و ناوچەکانى دیکەى سنوورى دەڤەرى بەروارى باڵا خەڵکى گوندى ئورە کە دوورترین گوندى سنوورییە لە سنوورى کانى ماسێ لە رەوشێکى سەخت ژیان بەسەر دەبەن، ١٠ رۆژ پێش ئێستا تورکیا سوپاى خۆیان هێنایە خاڵێکى نوێ بەناوى گرێ بەرستینکێ کە دوو کیلۆمەتر لە گوندکەمانەوە دوور بوو و بەرەبەیانى ئەمڕۆ سوپاى تورکیا لەو خاڵى سەربازىیە ئۆپەراسیۆنێکى زەوینیی بۆ دەوروبەری گوندەکە دەستپێکردووە".  لە بەشێکی دیکەی قسەکانیدا موختارى گوندى ئورە ئاماژەی بەوەدا، "ئەمڕۆ لە بەرەبەیانییەوە تورکیا دەستی بە تۆپباران و بۆردوومانى هێلیکۆپتەر کردووە و دواتر سوپاى تورکیا بە زەوینی هاتوون بۆ نزیک گوندەکە و ٣٠٠ مەتر لێمانەوە دوور بوون".  لە ماوەی مانگێک و ١٠ رۆژی رابردوودا تورکیا ئۆپەراسیۆنێکى بو زنارى کێستە و ناوچەکانى دەڤەرى بەروارى باڵا ئەنجامداوە، تاوەکو ئێستا تورکیا لە ١٠ خاڵى سەربازى جێگیربوون، رۆژانە بۆردوومان و تۆپبارانکردن بەردەوامە و دوو هاونیشتیمانى ئەو ناوچانە برینداربوون و حەوت گوند چۆڵکراون نزیکەى حەوت هەزار دۆنم دارستانى ئەو ناوچانە سووتاون.