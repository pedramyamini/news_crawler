ئەو سێ منداڵە ئێستا خوێندنیان بە ئۆنلاینە، لە ژوورێکدا هەریەکە و بە زمانێکی جیاواز خەریکی وانەکانی خۆیانن. هەورامان خوشک و برایەکیشی لە خوێندنی کوردین، ئەو تێبینییانەی لە خوێندنی کوردی هەیانبووە، بووەتە هۆی ئەوەی برا بچووکەکەیان بۆ خوێدنی تورکی هانبدەن.  هەورامان فەلاح، خوێندکار لە خوێندنی کوردی دەڵێت "من و برا گەورەکەم و خوشکە گەورەکەم لە بەشی کوردی دەخوێنین، هەموو ساڵێک کێشەمان هەیە لە قەرەباڵخیی پۆل، جیاوازیی پرۆگرام و دەوام و زۆر شتی دیکە، بۆیە ئێمە و باوکمان پێمان باش بوو برا بچووکەکەمان لە تورکی بخوێنێت".  هەرچەندە خوێندنی بە زمانی دایکی نییە، بەڵام بڕوا پشتیوان بە باشی وانەکانی دەخوێنێتەوە، لە پۆلی یەکەمی ناوەندییە و نمرەکانی باشن. ئەو کە بە زمانی عەرەبی دەخوێنێت، دەڵێت "مامۆستاکانیش فێرمان دەکەن، ئەگەر من لە کوردی بم لە یەکی سەرەتایی تاوەکو شەشەمی ئامادەیی بە کوردی دەخوێنین، بەڵام دەچینە زانکۆ کوردی نییە، بۆیە باشترە لە عەرەبی بخوێنین تاوەکو فێری عەرەبی ببین".  مامۆستا سەربەست، بەڕێوەبەری ئامادەیی کوردستانە کە یەکێکە لە خوێندنگە دیارەکانی کەرکووک، ئێستا سیستەمی خوێندن لەو قوتابخانەیە بە ئۆنلاینە، ئەو دەڵێت، ئەگەرچی هەندێک گرفت هەن لەبەردەم خوێندن بە کوردی، بەڵام خاڵی بەهێزیشی زۆرە و مایەی ترس نییە بۆ هیچ منداڵێکی کورد.  سەربەست عەبدلواحید، بەڕێوەبەری ئامادەیی کوردستان دەڵێت "پرۆگرامی خوێندنمان لەسەر کوردستانە و تاقیکردنەوەمان لەسەر بەغدایە، کێشەمان بۆ دروستدەکات لە چەند حاڵەتێکەوە، بەڵام لایەنی پۆزەتیڤیش هەیە لە خوێندنی کوردی، خوێندکاری ئێمە کە ئامادەیی تەواو دەکات، بۆی هەیە لە هەردوولا، لە کوردستان و عێراقیش وەربگیرێت، نموونەمان هەیە، خوێندکاری خۆم لێرە لە کۆلێژی پشکنین وەرگیراوە، لە کوردستان کۆلێژی پزیشکی وەریگرتووە".  ئامارێکی دروست لەسەر گۆڕینی خوێندن لە زمانی کوردییەوە بۆ عەرەبی نییە، بەڵام بەڕێوەبەرایەتیی خوێندنی کوردی لە کەرکووک دەڵێت، کەم نین ئەوانەی لە خوێندنی عەرەبییەوە هاتوونەتە خوێندنی کوردی.  شێرزاد رەشید، بەڕێوەبەری خوێندنی کوردی لە کەرکووک رایگەیاند "دەبینین ساڵی رابردوو نمرەکانی خوێندنی کوردی چەند بەرز بوو، لەڕووی پێداویستیشەوە هەر حکومەتی هەرێمی کوردستان هاوکاریی ئێمە دەکات بۆ پێداویستییەکانمان، بەغدا هیچمان پێنادات".  بەشی خوێندنی کوردی لە کەرکووک نزیکەی ١٠٠ هەزار قوتابی و خوێندکاری هەیە. لە ساڵی خوێندنی ٢٠١٨ - ٢٠١٩ دا ٧٨٠٠ قوتابیی نوێی وەرگرت لە پۆلی یەکەم، بەڵام لە دوو ساڵی کۆتایی هەر ساڵێک زیاتر لە ٩٠٠٠ قوتابی لەم بەشە ناونووس کراون. جگە لە کێشەکانی خوێندنی کوردی، خوێندن لەم بەشە ئەو چانسەی هەیە کە دەرچووی ئامادەیی، جگە لە زانکۆی کەرکووک و زانکۆکانی عێراق بژاردەی خوێندن لە زانکۆکانی هەرێمی کوردستانیشی هەبێت.