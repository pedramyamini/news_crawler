بەدریە ئیسماعیل، بڕیاردەری لێژنه‌ى كاروبارى كۆمه‌ڵایه‌تى و داكۆكیكردن له‌مافى مرۆڤ بە (رووداو)ی گوت: "دۆخی سزادراوان زۆر خراپە" و باسی ئەو بەندکراوانە دەکات کە سزای لە سێدارەدانیان هەیە و دەڵێت: "ئەوانەی سزای لە سێدارەنیان هەیە داوادەکەن چارەنووسیان یەکلایی بکرێتەوە، یان لە سێدارە بدرێن، یاخود دەستکاری سزاکەیان بکرێت".  سزای لە سێدارەدان لە هەرێمی کوردستان بە یاسا هەیە و بۆ جێبەجێکردنی هەر سزایەک پێویستی بە واژۆی سەرۆکی هەرێمی کورستانە. بەڵام زیاتر لە ١٣ ساڵە سەرۆکی هەرێم واژوو لەسەر سزای لەسێدارەدان ناکات.  بەگوتەی بەدریە ئیسماعیل زۆربەی سزادراوان بە ماددە جۆراوجۆرەکانەوە داوای ' ئازادکردنی بە مەرج دەکەن '، کە نزیکەی سێ ساڵە لەلایەن ئەنجوومەنی وەزیرانەوە راگیراوە، چونکە زۆرینەی سزادراوان بێبەشن لە هەموو لێبووردنە گشتییەکان ئەگەر دەربکرێن.  بەدریە ئیسماعیل دەڵێت: "ئەگەر ئەو ماددەیە کاری پێبکرێتەوە ئەو گوشارە زۆرەی لەسەر چاکسازییەکان هەیە نامێنێت، هەروەها بارگرانییەکی زۆری ماددیش لە کۆڵ حکومەت دەبێتەوە".  ئازادکردنی بەمەرج لە ماددە ٣٣١ / أ یاسای ئوسوڵی دادگاکانی سزایی ئاماژەی پێدرااوە کە بریتییە لە ئازادکردنی کەسی زیندانیکراو پێش تەواوکردنی ماوەی سزاکەی، بە مەرجێک دەبێت سزاکەی زیاتر بێت لە ساڵێک. هەروەها دەبێت ئاکاری لە زینداندا باش بێت و دوای ئازادکردنیشی هەر کێشەیەک دروستبکات مەرجی ئازادکردنەکەی هەڵدەوەشێتەوە، هەروەها دەبێت سزادراو لە چوار بەشی سزاکەی سێ بەشی لە زیندان تەواو کردبێت.  بەدریە ئیسماعیل گوتی: "هەرچەندە سزادراوان هیواشیان بە لێبووردنی گشتی نەماوە، چونکە مەرجی زۆر دانراوە و ٨٠ % ی سزادراوان ناگرێتەوە، هەربۆیە هەوڵدەدەین لە داهاتوودا یاسای لێبووردنی گشتی هەمووار بکەینەوە.   یاسای لێبووردنی گشتی لە ماددە پێکدێت و لە رۆژی ١٧ - ١٢ - ٢٠١٧، لەلایەن پەرلەمانی کوردستانەوە پەسندکراوە.  سزادراوان هەمووکات گلەیی ئەوە دەکەن، کە شوێنەکانیان بچووکە و زۆریش قەرەباڵخە، بەدریە ئیسماعیل دەڵێت: "هەموو چاکسازییەکانی سلێمانی و هەولێر، دهۆک کەمێک باشترە بەڵام ئەویش ستاندارد نییە، هۆڵێک دەبێت ١٧ بۆ ٢٠ کەسی تێدا بێت، لە ناچاریدا تاوەکو ٣٠ کەسیش دەبێت، بەڵام هۆڵەکان گەیشتوون بە ١٠٠ کەس تاوەکو ١٣٥ کەس".  بەدریە ئیسماعیل کە دوێنێ ١٥ی حوزەیران لەگەڵ لیژنەکەیاندا سەردانی چاکسازییەکانی سلێمانی کردووە و ١٠ی حوزەیرانیش لە چاکسازییەکانی دهۆک بوون، گوتی: "نابێت هیچ چاکسازییەک ٨٠٠ زیندانیکراو زیاتری تێدابێت، بەڵام لە چاکسازییەکانی هەرێمی کوردستان گەیشتووتە ٢ هەزار کەس و بەردەوامیش ژمارەکە زیاد دەکات".  یەکێکی دیکە لە گرفتی زیندانیکراوان ئەوەیە، کە ماددە جیاوازەکان و تەمەنە جیاوازەکان پێکەوە لە هۆڵێکدان، ئەمەش "مەترسییەکی گەورەیە" بە گوتەی بەدریە ئیسماعیل.  ئه‌حمه‌د نه‌جمه‌دین، به‌ڕێوه‌به‌ری گشتیی چاكسازییه‌كانی وەزارەتی کار و کاروباری کۆمەڵایەتی، لە لێدوانێکدا بە تۆڕی میدیایی رووداو لە ٣٠ی ئایاری ٢٠٢١ رایگەیاندبوو: رەشنووسی یاسای چاکسازی و شیاندنی سزادراوان لە هەرێمی کوردستان ئامادەکراوە، چاوەڕوانین پێداچوونەوەی کۆتایی بۆ بکەین، رەشنووسەکە کارێکی باشە بۆ ئەوەی هەرێمی کوردستان یاسایەکی تایبەت بەم بوارەی هەبێت، ئێمە تاوەکو ئێستا کارمان بە یاسای ژمارە ١٠٤ی ساڵی ١٩٨١ی عێراق کردووە".