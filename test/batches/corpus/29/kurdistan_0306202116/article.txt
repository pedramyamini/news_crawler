ئەمڕۆ پێنجشەممە، ٣ی حوزەیرانی ٢٠٢١، ئەحمەد مام رەسوول، بەڕێوەبەری گشتیی کاروباری زیندانییە سیاسییەکانی سەر بە وەزارەتی کاروباری شەھیدان و ئەنفالکراوەکان بە تۆڕی میدیایی رووداوی راگەیاند، "پێشتر لیژنەی چاکسازیی حکومەتی هەرێمی کوردستان داوای لیستی ناوی زیندانیانی سیاسیی لێکردین؛ ئێمەش لە کۆی پێنج هەزار و ١٥٧ زیندانی سیاسی ناوی هەزار و ٢٩ کەسمان نارد. دوای پێداچوونەوە، وەزارەتی دارایی واژۆی لەسەر خەرجکردنەوەی مینحەی ٦٣٩ کەس دەرکرد. ئێستا ٣٩٠ کەسی دیکە لەو لیستە ماون و چاوەڕوانین ئەوانیش ناویان دەربچێت".  ئەحمەد مام رەسوول گوتیشی، "لە هەرێمی کوردستاندا زیاتر لە ٢٥ هەزار کەس ناویان وەکو زیندانی سیاسی هەیە، بەڵام تەنیا پێنج هەزار و ١٥٧ کەسیان مینحەیان هەبوو. پێش چەند مانگێک بۆ پاکسازیکردن لە لیستەکەدا حکومەتی هەرێمی کوردستان مینحەکەی راگرت و داوای لیستی ناوەکای بۆ لیژنەی چاکسازی کرد".  رۆژی پێنجشەممە ٣ی حوزەیرانی ٢٠٢١، ئاوات جەناب نووری، وەزیری دارایی و ئابووری رەزامەندیی لەسەر خەرجکردنی مینحەی ٦٣٩ زیندانیی سیاسی دەربڕی و دەڵێت "ئەم بڕە پارەیە تەنها بۆ ئەو زیندانییە سیاسییانەیە کە هیچ مووچەیەکیان نییە".  ناوی ئەو زیندانییە سیاسییانە کە ئەمڕۆ وەزیری دارایی حکومەتی هەرێمی کوردستان بڕیاری خەرجکردنی مینحەکانی بۆ واژۆکردن، بەم شێوەیەی خوارەوەیە: