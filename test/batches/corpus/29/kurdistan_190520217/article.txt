فازڵ میرانی، سکرتێری مەکتەبی سیاسیی پارتی دیموکراتی کوردستان گوتی: "یەکێک لە کێشە گەورەکانی ئێمە ئەوەیە هەموومان رەخنە دەگرین و هەموومان لە کەسێک دەگەڕێین کە بیکەینە قوربانی بەبێ ئەوەی باسی خۆمان بکەین. خودایش دەفەرمووێت: ' أتأمرون الناس بالبر وتنسون أنفسکم وأنتم تتلون الکتاب أفلا تعقلون ' کە ئەمە باسی پیاوانی ئایین و حیزبەکانە. "  سکرتێری مەکتەبی سیاسیی پارتی دیموکراتی کوردستان ئاماژەی بەوە دا، دەبێت بگەڕێنەوە بۆ لۆژیکی ئەقڵ و ئەم بێئومێدییە بە کوردبوون یان بە نیشتمانبوون کە بە داخەوە ئەمە زاڵبووە بەسەر پرۆسەی سیاسیدا کە گەورەترین مەترسییە.  فازڵ میرانی گوتی: "من دەڵێم دەستوور پێویستە، گرێبەستێکی کۆمەڵایەتییە ماف و ئەرکەکان دەستنیشان دەکات، بۆیە دەستوور پێویستە بۆ هەرێمی کوردستان. ئێمە چ وەکو بژاردە چ وەکو حیزبی سیاسی و چ ئەکادیمی، باسی تیۆری کرا کە مرۆڤێک و زانایەک ئەو تیۆرییە دادەنێت، بەڵام ئەکادیمییەکان پێویستە کۆمەڵگەیەک فەراهەم بکەن ئەو تیۆرییە بە شێوەیەکی راست و دروست جێبەجێ بکەن. "  لە بەشێکی دیکەی گوتەکانیدا فازڵ میرانی گوتی: "قورئان کتابی خودایە، ئینجیل کتابی خودایە، بە راستی دابەزیون، بەڵام ئەوانەی جێبەجێی دەکەن تاوەکو ئێستا لەو ئەرکەی خۆیاندا سەرکەوتوو نەبوونە، بۆیە بوونەتە کۆمەڵە و ئیجتهادات و گرووپ، لەبری ئەوەی یەکڕیزی پەیدا بکەن ئەو یەکڕیزییەی لە ئاسمانەوە بۆمان هاتووە بەندەکان لە خوارەوە تێکیانداوە. کەواتە خودا بەرپرسیار نییە، قورئان و ئینجیلیش بەرپرسیار نین، بەڵکو ئێمەی مرۆڤ لێی بەرپرسیارین. "  سکرتێری مەکتەبی سیاسیی پارتی دیموکراتی کوردستان باسی لەوە کرد کە حیزبەکان تووشی هەڵەیەکی گەورە بوون کە دەگەڕێنەوە بۆ مێژوو و تەنیا پیرۆزییەکان و سەرکەوتنەکانی خۆیان بە دروستی نیشان دەدەن و گوتی: "یەکێک زاتی ئەوەی نییە ئەو لاپەڕەیە هەڵداتەوە کە لە کوێ هەڵەمان کردووە بۆ ئەوەی ئەو هەڵەیە دووبارە نەکەینەوە و چاکی بکەینەوە. "  فازڵ میرانی بە جەختەوە گوتی: "ئێمە دەستوور بۆ حیزبێک و کەسێک دانانێین، بەڵکو دەستوور بۆ گەلێک دادەنێین. بەڵام پێکهاتەی ئەو گەلە ماف و ئەرکەکانیان لەناو ئەو دەستوورەدا هەبێت. دەستووریش نەکەنە گۆڕەپانێک بۆ موزایەداتی سیاسی، بۆ ئەوەی گەلی ئێمە ئەوەی هەیەتی لەوە زیاتر بە کۆڵیدا نەهێنینەوە. "  رۆژی چوارشەممە ٢٠٢١/٠٥/١٩، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەت بە ناونیشانی '' یەکڕیزی و دەستوور '' رێکخست.  لە کۆنفرانسەکەدا نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکوەزیرانی هەرێمی کوردستان، رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشداریی تێدادەکەن.  کۆنفرانسەکە لە کاژێر ٠٩: ٠٠ دەستی پێکرد و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ ـدا دەبێت.