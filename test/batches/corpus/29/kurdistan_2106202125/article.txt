لە بەرنامەی گفتوگۆی رۆژنامەنووسی رادیۆی رووداودا باس لە پرسی هەڵبژاردنی پەرلەمانی عێراق و چۆنیەتیی بەشداریی کورد و پێگەی هەرێمی کوردستان دوای ئەو هەڵبژاردنە کرا کە ئاکۆ محەممەد، رۆژنامەڤان پێشکێشی دەکات و هەریەکە لە خەسرەو گۆران، بەرپرسی دەزگای هەڵبژاردنی پارتی دیموکراتی کوردستان؛ توانا عوسمان، رۆژنامەڤان؛ سەرتیپ جەوهەر، رۆژنامەڤان و؛ عارف قوربانی، رۆژنامەڤان بەشدار بوون.  خەسرەو گۆران، بەرپرسی دەزگای هەڵبژاردنی پارتی دیموکراتی کوردستان رایگەیاند: "بە داخەوە لە ناوچە کوردستانییەکانی دەرەوەی ئیدارەی هەرێمی کوردستاندا لەبارەی هەڵبژاردنەوە هاوئاهەنگی لەنێو کورددا نییە. لەبارەی ئەوەی کە ئایا کورد بە دوو شاند دەچینە بەغدا یان نا؟ ئەوەی ئێستا بەرچاوە، بەڵێ بە دوو شاند دەچینە بەغدا، بەڵام سێ - چوار مانگیش ماوە. ئایا لەو ماوەیەدا گۆڕانکاری بەسەر بارودۆخی سیاسیی هەرێمی کوردستاندا نایەت؟ ئەمە دەمێنێتەوە بۆ کات. ئەمە هەڵەیەکی زۆر گەورەیە کە بە دوو شاند بچینە بەغدا. "  خەسرەو گۆران لەبارەی پۆستی سەرۆککۆماری عێراقیشەوە گوتی: "پۆستی سەرۆکایەتیی کۆمار لە ساڵی ٢٠٠٥ ـەوە بۆ کوردە. با لە ئێستاوە یەکێتی نەڵێت هی منە، با پارتییش نەڵێت هی منە. دەبێت کورد لەنێوان خۆیاندا یەکێک بۆ ئەو پۆستە دەستنیشان بکەن. لە ٢٠٠٥ ـەوە کورد کۆک بوون کە بۆ یەکێتی بێت، بە داخەوە لە ٢٠١٤ دا کێشەی تێکەوت. "  چەند لایەنێکی عێراقی بانگەشەی ئەوە دەکەن کە هەڵبژاردنی ئەنجوومەنی نوێنەرانی عێراق دوادەخرێت بۆ مانگی ١٢ی ٢٠٢١ یان مانگی نیسانی ٢٠٢٢.  بەرپرسی دەزگای هەڵبژاردنی پارتی دیموکراتی کوردستان رایگەیاند: "بەپێی زانیارییەکانمان و پەیوەندییەکانمان لەگەڵ کۆمیسیۆن بڕیارە هەڵبژاردن لە کاتی خۆیدا بکرێت و هیچ ئەگەرێکی دواخستن نییە. کۆمیسیۆنیش هەموو ئامادەکارییەکانی خۆیی بە باشی جێبەجێ کردوون. "  سەدرییەکان بەوە بەناوبانگن کە لە رووی هەڵبژاردنەوە کەسانی زۆر پسپۆڕیان هەیە و بە وردی کار دەکەن. ئەوان رایانگەیاند کە ٨٠ % ی کورسییەکان بە دەستی حیزبە باوەکانەوەن و لە هەڵبژاردندا هیچ لە دۆخەکە ناگۆڕێت.  خەسرەو گۆران گوتی: "ئەو یاسای بازنانەی هەڵبژاردن گۆڕانکاری لە سەنگی هەڵبژاردندا دەکات، بەڵام بڕوا ناکەم کاریگەرییەکی وای لەسەر حیزبە گەورەکانی وەک رەوتی سەدر و پارتی هەبێت، بەڵکو کاریگەریی لەسەر حیزبە بچووکەکان دەبێت. ئێمە وەک پارتی لەو باوەڕەدا نیین ژمارەی کورسییەکانمان کەم بکات. "  توانا عوسمان، رۆژنامەڤانیش گوتی: "پێم وا نییە گۆڕانکارییەکی ئەوتۆی وا بێتە ئاراوە کە گۆڕانکارییەکی وا بهێنێتە ئاراوە کە دنیای پێش هەڵبژاردن و دوای هەڵبژاردن دروست ببێت. لەوانەیە سێ هەڵبژاردنی دیکە کەسی سەربەخۆ سەنگی خۆیی لەناو خەڵکدا هەبێت. هێشتا عێراق و کوردستان سیستمی کۆمەڵ و حیزب زاڵە و هێشتا حیزب حکومەتە. "  سەرتیپ جەوهەر، رۆژنامەڤانیش گوتی: "حیزبە گەورەکان زۆرترین کورسی دەبەن. یەکێتی و پارتی لە ناوچەکانی خۆیان زۆرترین دەنگ بە دەست دەهێنن. کۆمەڵگە بە شێوەیەکی گشتی حیزب دیاری دەکات، بۆیە خەڵک زیاتر دەنگ بە بەربژێری حیزب دەدات. "  لای خۆیشیەوە عارف قوربانی، رۆژنامەڤان پێی وابوو: "ئاڵوگۆڕی گەورە لە ئەنجامی هەڵبژاردنەکانی کوردستاندا روو دەدات. رەنگە هاوپەیمانێتییەکەی یەکێتی و گۆڕان ٣٠ - ٣٤ کورسی بە دەست بهێنێت و پارتی چوار کورسی لە دەست بدات. ئەم جارە بە دوور نازانرێت کە کورد بتوانێت لەسەر ئاستی پازنەکان لە ناوچە دابڕێنراوەکاندا دەنگی باش بە دەست بهێنێت. "  حیزبە کوردییەکان تەنیا یەک هاوپەیمانێتییان لە ناوچە دابڕێنراوەکاندا هەیە کە "هاوپەیمانیی کوردستان"ـی یەکێتی و گۆڕانە. چاودێران باس لەوە دەکەن کە دابەشبوونی لایەنە کوردییەکان لەو ناوچانەدا زیانی بۆ کورد و کورسییەکانی دەبێت.  خەسرەو گۆران، بەرپرسی دەزگای هەڵبژاردنی پارتی دیموکراتی کوردستان گوتی: "ئێمە چاوەڕێ دەکەین لە کەرکووک هەمان کورسییەکانی پێشوو بە دەست بهێنین. لەو بڕوایەدام ئەگەر بە پلان کار بکەین وەک کورد بتوانین لە کەرکووک هەشت کورسی بە دەست بهێنین. بە داخەوە لەبەر ململانێی خۆمان لەگەڵ یەکدیدا ئەگەری ئەوە هەیە لە هەندێک شوێنی ناوچە دابڕێنراوەکان کورسی لە دەست بدەین. بەڵام لە هەندێک شوێنی دیکەیش ئەگەر هەیە کورد کورسیی زیاتر بە دەست بهێنێت. "  توانا عوسمانیش جەختی لەوە کردەوە کە ئەگەر "کورد دوای هەڵبژاردن هاوپەیمانێتی لەگەڵ هەر لایەنێکی شیعە و سوننەدا بکات، دەچێتە خزمەتی بەرەکەی دیکەوە، چونکە ئەوان هەموویان تائیفییانە کار دەکەن و بیر دەکەنەوە. "  بڕیارە لە ١٠ی ئۆکتۆبەری ٢٠٢١ ـدا هەڵبژاردنی ئەنجوومەنی نوێنەرانی عێراق بەڕێوەبچێت کە بەپێی کۆمیسیۆنی باڵای سەربەخۆی هەڵبژاردنەکان سێ هەزار و ٥٢٣ کەس خۆیان بەربژێر کردووە، لەنێویاندا هەزار و دوو بەربژێریان هی هاوپەیمانێتییەکانن و حیزبەکانیش هەزار و ٦٣٤ بەربژێریان هەیە. هەرچی بەربژێرە سەربەخۆکانن ژمارەیان ٨٨٧ کەسە، بە گشتی ٩٣٦ ژن بەربژێرن و رێژەی ٢٥ % یان لە هەڵبژاردنەکە سەردەکەون.