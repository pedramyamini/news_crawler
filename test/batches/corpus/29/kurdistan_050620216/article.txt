لە روونکردنەوەکەیاندا هاتووە، دوای ئەوەی هێزەکانی پێشمەرگە چوونەتە "کەمپی هێزەکانمان لە ناوچەى مەتین، هێزەکانمان بە ئامانجی هۆشداری پێدان بە چەکی کەسیی تەقەیان بە ئاسماندا کرد. هیچ یەک لە زرێپۆشەکان گوێیان بەو هۆشداریدانە نەداوە و بەردەوام بوون لەسەر جموجووڵەکەیان".  هەپەگە دەشڵێت، "چۆن گورزیان لێدراوە و لەلایەن کێوە لێیاندراوە، ئەوە روون نەبووەتەوە. هەروەها روون نەبووەتەوە کە ئایا مینی چێندراوی پێشتر تەقیوەتەوە یان هێرشی ئاسمانی روویداوە".  وەزارەتی پێشمەرگە لەبارەی هێرشەکە راگەیێندراوێکی بڵاوکردەوە و ئاماژەی بەوە دا، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "  هەروەها هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".  عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون".  سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند: "هێزێکی پێشمەرگەی زێرەڤانی لە چیای مەتین کەوتوونەتە بۆسەیەکی پەکەکە و ٥ پێشمەرگەمان شەهیدبوون و چواری دیکەش بریندارن".