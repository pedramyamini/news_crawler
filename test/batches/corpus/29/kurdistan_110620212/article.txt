لە سنووری قەزای سۆران ئێستا نزیکەی ٥٠ پرۆژەی گەشتیاری هەن، لەو کەرتەدا هەزار و ٢٠٠ هەلی کار رەخساوە و پرۆژە نوێیەکانیش ٣٠٠ هەلی کاری دیکە دەڕەخسێنن.  هاوینە هەواری گەلی عەلی بەگ دیزاینی پرۆژەی گەشتیاریی بۆ کراوە، بڕیارە لە ماوەی دوو ساڵی کارکردندا هاوینە هەوارەکە لەلایەن کەرتی تایبەتەوە دیزاینەکەی جێبەجێ بکرێت.  تەیب عەلی، دیزاینەری پرۆژەی گەلی عەلی بەگ دەڵێت "ئێستا دەستمان بە پرۆژەکە کردووە، لە ماوەی کەمتر لە دوو ساڵ تەواو دەبێت و گەلی عەلی بەگ گۆڕانکاریی تەواوی تێدا دروستدەبێت و یارییە ئاویەکان، هەڵزنان بە شاخ و کافتریای هەڵواسراو دروستدەکرێن".  ژمارەیەک وەبەرهێنەر و خاوەن موڵک لە هاوینەهەواری جوندیان، وەبەرهێنان لە کەرتی گەشتیاریی ناوچەکەدا دەکەن. جوندیان دەکەنە ناوچەیەکی گەشتیاریی چوار وەرزەی ساڵ. حەسەن بەگ ناوچەیەکی دیکەیە کە سێ گوندی گەشتیاری و یاریی سەرکێشیی شاخەوانیی لەسەر رووبەری ١٤٠ دۆنم زەوی تێدا دروستدەکرێت، خاوەن موڵک و وەبەرهێنەکان رێککەوتوون بۆ دەستپێکردنی پرۆژەکە.  جگە لە کەرتی تایبەت، حکومەتیش بەنیازە لە ماوەی ساڵێکی کارکردندا ژمارەیەک پرۆژەی بچووک و مامناوەند لە سنووری چوار قەزاکەی سۆران جێبەجێ بکات.  بارزان محەممەد، بەڕێوەبەری گەشتوگوزاری سۆران دەڵێت "لەسەر بودجەی ١٥ % ی وەزارەتی شارەوانی، نزیکەی ٥٠٠ ملیۆن دینار بۆ ناوچەکەمان تەرخانکراوە و بەو پارەیە نیازمانە ١٢ پرۆژەی گەشتیاری بونیات بنێین".  تاوەکو ئێستا ٤٦ پرۆژەی گەشتیاری لە سنوورەکە هەن، پرۆژەکان ١٢٠٠ هەلی کاریان رەخساندووە و ساڵانە نزیکەی ٨٠٠ هەزار گەشتیار روو لە ناوچەکە دەکەن.