رۆژی چوارشه‌ممه ٠٩ - ٠٦ - ٢٠٢١، به ئاماده‌بوونى د. پشتیوان سادق، وه‌زیرى ئه‌وقاف و كاروبارى ئایینی و ئومێد خۆشناو، پارێزگارى هه‌ولێر، دواى تەواوبوونی قۆناخی یەکەمی نۆژه‌نكردنه‌وه‌ى، مه‌زارگەکە كرایه‌وه.  لەوبارەیەوە، ئومێد خۆشناو، پارێزگارى هه‌ولێر "سوپاسی سه‌رۆكى حكومه‌تى هەرێمی کوردستانی کرد له به‌رامبه‌ر گرنگیدان بە شوێنه‌واره ئایینییه‌كانى پارێزگاى هه‌ولێر و نۆژه‌نكردنه‌وه و جێبه‌جێكردنى پێداویستییه‌كانى ئارامگەكه"، ئاماژه‌ی به رۆڵى گرنگ و مێژوویى سوڵتان موزه‌فه‌ره‌دین دا له مێژووى شاری هه‌ولێر و خزمه‌تكردنی به شاره‌کە و بە "به‌شێکى گرنگى مێژووی ئه‌و شاره‌ی لە قەڵەمدا".  پارێزگاری هەولێر جه‌ختى لەوە كرده‌وه، بوونى هه‌ماهه‌نگى و په‌یوه‌ندیى نێوان پارێزگای هەولێر و وەزارەتی ئەوقاف و کاروباری ئایینی بۆ پاراستن و نۆژەنکردنەوەی سه‌رجه‌م شوێنه‌واره ئایینییه‌كانى دیکەى سنوورى پارێزگاى هه‌ولێر بە پێویست دەزانێت.  پرۆژەی نۆژەنکردنەوەی ئارامگە و مەزاری سوڵتان موزه‌فه‌ره‌دین، به دوو قۆناخ كاره‌كانی ته‌واو ده‌كرێن و ئێستا قۆناخى یه‌كه‌م کۆتاییهاتووه و کارەکانی تەواوبووە، قۆناخی دووەمیش بەمزووانە دەستپێدەکرێت.  پشتیوان سادق، وه‌زیرى ئه‌وقاف و كاروبارى ئایینى رایگه‌یاند "له‌سه‌ر راسپارده‌ى مەسرور بارزانى، سه‌رۆكى حكومه‌تى هه‌رێمى كوردستان ئارامگەى سوڵتان موزه‌فه‌ره‌دین نۆژه‌نكراوه‌ته‌وه و به دوو قۆناخ كاره‌كان ته‌واو ده‌كرێن و له ئێستادا قۆناخى یه‌كه‌م كۆتایى هاتووه"، هەروەها ئاماژه‌ی به "رۆڵى گرنگ و مێژوویى سوڵتان موزه‌فه‌ره‌دین دا له مێژووى هه‌ولێر و خزمه‌تكردنی به‌م شاره دێرینە و دانانى مه‌ولوودى پیرۆز و له‌دایكبوونى پێغه‌مبه‌رى مه‌زن (سه‌لامى خواى لێبێت)".