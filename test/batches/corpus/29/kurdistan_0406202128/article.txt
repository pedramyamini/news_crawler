سەرۆکایەتیی هەرێمی کوردستان لەبارەی رووداوی ئاگرکەوتنەوە لە کەمپی شاریا راگەیێندراوێکی بڵاوکردەوە و تێیدا هاتووە، سەرۆکی هەرێمی کوردستان پەیوەندیی بە عەلی تەتەر، پارێزگاری دهۆکەوە کردووە و لە دۆخی کەمپەکەی پرسیوە.  لە پەیوەندییە تەلەفۆنییەکەدا، بەپێی راگەیێندراوی سەرۆکایەتیی هەرێمی کوردستان، "پارێزگاری دهۆک سوپاسی په‌یوه‌ندی و به‌دواداچوونی نێچیرڤان بارزانی کرد و له دوایین پێشهاته‌کانی دۆخی لێقه‌وماوان و که‌مپه‌که و هه‌نگاو و رێکاره‌کانی مامه‌ڵه‌کردن له‌گه‌ڵ دۆخه‌که‌دا ئاگادار کرده‌وه. "  دواینیوەڕۆی رۆژى هەینى، ئاگر لە کەمپى شاریای تایبەت بە ئاوارەکانى کوردانى ئێزدى لە سنوورى قەزای سێمێل کەوتەوە و بەو هۆیەوە ٣٧٠ خێوەت سووتان و زیانى گەورەی ماددى بەر ١٨٤ خێزان کەوت.  هەروەها مەسرور بارزانی، سەرۆکوەزیرانی هەرێمی کوردستان لەبارەی رووداوی ئاگرکەوتنەوە لە کەمپی شاریا دەڵێت، "پشتیوانیی تەواوی حکومەتی هەرێم بۆ دابینکردنی پێداویستی و قه‌ره‌بووکردنەوەی زیانلێکەوتووان دووپات دەکەینەوە. "  لە لایەکی دیکەوە ئیڤان فائق جابر، وەزیری كۆچ و كۆچبەرانی عێراق رایگەیاند، "لەگەڵ [مستەفا کازمی]، سەرۆكوەزیرانی عێراق قسەم كرد، رێنوێنیی كردین بەپێدانی قەرەبووی دارایی بە نزیکەی ٥٠٠ هەزار دینار بۆ هەر خێزانێکی زیانلێکەوتوو".  دەقی راگەیێندراوی سەرۆکایەتیی هەرێمی کوردستان:  ئێواره‌ی ئه‌مڕۆ هه‌ینی ٢٠٢١/٦/٤ به‌ڕێز نێچیرڤان بارزانی، سه‌رۆکی هه‌رێمی کوردستان له په‌یوه‌ندییه‌کی ته‌له‌فۆنیدا له‌گه‌ڵ به‌ڕێز عه‌لی ته‌ته‌ر پارێزگاری دهۆک له دۆخی که‌مپی شاریای پرسی که تایبه‌ته به خوشک و برایانی ئاواره‌ی ئێزدی و پاشنیوه‌ڕۆی ئه‌مڕۆ ئاگرێکی گه‌وره‌ی لێکه‌وته‌وه و له ئه‌نجامدا ژماره‌یه‌ک ئاواره بریندار بوون و زیانێکی زۆر به که‌مپه‌که گه‌یشت.  سه‌رۆک نێچیرڤان بارزانی ئاماده‌ییی خۆیان و سه‌رۆکایه‌تیی هه‌رێمی کوردستانی بۆ هه‌موو هاوکارییه‌ک و یارمه‌تیدانی لێقه‌وماوان و که‌مپه‌که دووپات کرده‌وه و لایه‌نه په‌یوه‌نداره‌کانی ڕاسپارد بۆ ئه‌وه‌ی هه‌رچی پێویسته بۆ به‌هاناوه‌چوون و یارمه‌تیدانیان پێشکه‌ش بکرێت.  لای خۆیه‌وه به‌ڕێز پارێزگاری دهۆک سوپاسی په‌یوه‌ندی و به‌دواداچوونی سه‌رۆک نێچیرڤان بارزانی کرد و له دوایین پێشهاته‌کانی دۆخی لێقه‌وماوان و که‌مپه‌که و هه‌نگاو و ڕێکاره‌کانی مامه‌ڵه‌کردن له‌گه‌ڵ دۆخه‌که‌دا ئاگادار کرده‌وه.