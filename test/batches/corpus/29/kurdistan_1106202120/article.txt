ئێوارەی ئەمڕۆ ١١ - ٠٦ - ٢٠٢١ بەپێی راگەیێندراوی سەرۆکایەتیی حکومەتی هەرێمی کوردستان، مەسرور بارزانی دوای زنجیرەیەک کۆبوونەوە لەگەڵ سەرۆکوەزیرانی بەلجیکا، هەرێمی فلاندەرز و یۆنان، هەروەها لەگەڵ بەشێک لە بەرپرسانی دیکەی ئەو وڵاتانە گەیشتەوە فڕۆکەخانەی نێودەوڵەتیی هەولێر.  مەسرور بارزانی سەرەتای گەشتەکەی بە بەلجیکا دەستپێکرد. لەوێ لەگەڵ سەرۆکوەزیران، جێگری سەرۆکوەزیران و وەزیری دەرەوەی وڵاتەکە کۆبووەوە. لە کۆبوونەوەی نێوان سەرۆکوەزیرانی هەرێمی کوردستان و سەرۆکوەزیران بەلجیکا، ئەلیکساندەر دیکروو رایگەیاند، لەبواری کشتوکاڵ دەتوانن هاوکاریی کارنامەی حکومەتی هەرێمی کوردستان بکەن.  دواتر رۆشتە یۆنان و لەوێش لەگەڵ سەرۆکوەزیران و وەزیری دەرەوەی وڵاتەکە کۆبووەوە. سەرۆکوەزیرانی یۆنان ئامادەیی وڵاتەکەی بۆ پەرەپێدانی پەیوەندیی هەمەلایەنە لەگەڵ هەرێمی کوردستان دەربڕیوە و ئاماژەشی بەوەداوە کە بەم نزیکانە بە یاوەریی شاندێکی باڵای حکومی و وەبەرهێنەرانی یۆنانی سەردانی عێراق و هەرێمی کوردستان دەکات.