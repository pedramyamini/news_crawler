ئاری ئەحمەد، بەڕێوەبەری گشتیی ئاوی هەرێمی کوردستان بە رادیۆی رووداوی راگەیاند: "ئێمە ئێستا کار لەسەر رێکخستەنەوەی پێدانی ئاو دەکەین، نەک کەمکردنەوەی، چونکە بەشێکی زۆری ئەو ئاوەی دابینی دەکەین، لە هەندێک شوێن زۆر زیاد بەکاردەهێنرێت و لە هەمان شوێنیش کاریگەریی بێئاوی لەسەر هاونیشتمانییان هەیە. بەپێی ستانداردە جیهانییەکان هەر کەسێک رۆژانە پێویستیی بە ٢٠٠ بۆ ٢٥٠ لیتر ئاوە، بەڵام ئەوەی ئێمە دابینی دەکەین رۆژانە لەنێوان ٣٥٠ بۆ ٤٠٠ لیتردایە بۆ هەر کەسێک. هەندێک لە خەڵکیش بە شێوەیەکی دروست بەکاریناهێنن و زۆر بەفیڕۆ دەدەن. "  بەڕێوەبەرایەتیی ئاوی هەرێمی کوردستان لەڕێگەی ٩١ پرۆژەی ئاوی سەرزەوی و کانی و پێنج هەزار و ٧١٠ بیری قووڵ و کەمقووڵەوە بڕی ١.٩ ملیۆن بۆ ٢.١ ملیۆن مەتر سێجا ئاو بۆ هاونیشتمانییان دابین دەکەن.  ئاری ئەحمەد گوتی: "ئەمساڵ رێژەی بارانبارین لە چاو ساڵانی پێشوو نزیکەی ٤٠ % بۆ ٥٠ % کەمیکردووە، ئەوەیش بووە هۆی کەمبوونەوەی ئاوی سەرزەوی و ژێرزەوی. وشکەساڵییەکەیش رێژەییە و هەموو شوێنەکانی نەگرتووەتەوە. لە کۆبوونەوەی پێشوومان لە مانگی نیساندا بڕیار درا ٢.٥ ملیار دینار بۆ ئاوی خواردنەوە دابین بکرێت بۆ ئەوەی کار لەسەر هەر کێشە و گرفتێک بکرێت کە دێتە پێشەوە. "   رۆژی چوارشەممە ٢٠٢١/٠٥/٢٦ لە ئەنجوومەنی وەزیرانی هەرێمی کوردستان بۆردێکی باڵا بۆ رووبەڕووبوونەوەی کەمئاوی پێکهێنرا.  بەڕێوەبەری گشتیی ئاوی هەرێمی کوردستان گوتی: "لە کۆبوونەوەکانماندا باس لەوە کرا کە لەڕێگەی دیپلۆماسیەتەوە لەگەڵ تورکیا و ئێران قسە بکرێت بۆ ئەوەی ئەو بڕە ئاوەی کە پێویستە بە گوێرەی ستانداردە جیهانییەکان بۆمان بەربدرێتەوە. ئەو ئاوەی لە بەنداو و کۆگاکاندا هەیە دەتوانرێت وەک پێویست بەڕێوەببرێت و کێشەیەکی ئەوتۆمان نەبێت. رەنگە پرۆژەی ئاوی هەڵەبجە و قەڵادزێ کێشەیان بۆ دروست ببێت، چونکە ئەو دوو پرۆژەیە لەپێش بەنداوی دەربەندیخان و دووکانەوەن. ئێستا بە جیدی کار دەکەین بۆ ئەوەی وەرگری نوێی ئاویان بۆ بدۆزینەوە تا بێئاو نەبن. "  کەمبوونەوە و دابەزینی ئاستی ئاو لە سیروان، کەمئاوی لە هەڵەبجەوە دروستدەکات تاوەکو دەربەندیخان و لەوێیشەوە بۆ سنووری دیالە. نزیکەی ٢٠٠ هەزار دۆنم زەویی کشتوکاڵی پشت بە ئاوی سیروان دەبەستن، بەنداوی دەربەندیخانیش بە رێژەی ٧٥ % ئاوی خۆی لە رووباری سیروان وەردەگرێت.  بەپێی بەدواداچوونێکی هێڤیدار ئەحمەد، پەرلەمانتاری کوردستان، ئاوی ژێرزەوی لە هەرێمی کوردستان بە ٥.٤ ملیار مەتر سێجا مەزەندە دەکرێت و ساڵانەش بە بڕی دوو ملیار مەتر سێجا ئاو لە ژێرزەوی دەردەهێندرێت، بۆیە ئەگەر بارانی پێویست نەبارێت کە پێویستە ساڵانە ٦٠٠ میلیمەتر باران ببارێت، ئاوی ژێرزەوی بەشێوەیەکی بەرچاو کەمدەبێتەوە.  بەپێی ئاماری بەڕێوەبەرایەتیی گشتیی سەرچاوەكانی ئاو، تاوەكو ناوەڕاستی كانوونی یەكەمی ساڵی ٢٠٢٠، ٤٩ هەزار و ٥٨٥ هەزار بیری ئاو بۆ مەبەستی ئاوی خواردنەوە، كشتوكاڵی و پیشەسازی لە هەرێمی كورستان هەڵكەندراون. لەو ژمارەیە ٢٣ هەزار و ٦٢٥ مۆڵەتیان هەیە، بەڵام ٢٥ هەزار و ٩٦٠ بیری دیكە بە زێدەڕۆ هەڵكەندراون، كە زۆرترینیان لە سنووری پارێزگای سلێمانیدان.