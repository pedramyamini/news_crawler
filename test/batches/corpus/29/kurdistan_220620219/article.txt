بەپێی راگەیێندراوی بەڕێوەبەرایەتیی ئاسایشی راپەڕین، بۆ رێگری لە بازرگانیكردن و بڵاوبوونەوەی ماددەی هۆشبەر، هێزەكانیان لە سەرجەم یاریدەدەرێتی و بنكە و بەشی ماددە هۆشبەرەكان و بازگەكانیان ئەو ماددە هۆشبەرانەی لە ماوەی رابردوودا دەستیان بەسەردا گیراوە، دوای یەكلابوونەوەی دۆسیەكانیان بە بڕیاری دادوەر و بە ئامادەبوونی كەناڵەكانی راگەیاندن هەستاین بە سووتان و لەنێوبردنیان لە (كورەی تایبەت لە نەخۆشخانەی قەڵادزێ).  بەپێی راگەیێندراوەکە، ئەو ماددانەی كە لەنێوبراون بریتین لە:  - بڕی ٨٠٠ هەزار و ٨٤٦ دەنكە حەبی جۆراوجۆری هۆشبەر.  - بڕی ٣٠٠ كیلۆگرام ماددەی مرۆی كە بڕێكی كەم ماددەی هۆشبەریان تێدابوو، كە ماددە مرۆییەكە ٣٣ جۆری ماددەی جیاواز بوو.  - بڕی یەک كیلۆ و ٧٩٦ گرام ماددەی هۆشبەر لە جۆری كریستاڵ.  - بڕی یەک کیلۆ و ٣٥١ گرام ماددەی هۆشبەر لە جۆری حەشیش.  - بڕی یەک کیلۆ و ٩٩٠ گرام ماددەی سپیی گوماناویی هۆشبەر.  - بڕی ٣٠ سەنت ماددەی هۆشبەری هێرۆین.  - یەك دەبەی گیراوەی هۆشبەر لە جۆری میپادۆڵ.