هەفتەی رابردوو سەنتەری هاوئاهەنگیی هاوبەش لە دیالە کرایەوە، سبەی یەکشەممە لە کەرکووک و رۆژانی داهاتووش لە موسڵ و مەخموور دەکرێتەوە. سوپای عێراق دەڵێت، بە کردنەوەی ئەو سەنتەرانە، مەترسییەکانی داعش کەمدەکرێنەوە.   لیوا روکن، جاسم محەممەد فەرماندەی ئۆپەراسیۆنە هاوبەشەکانی خورماتوو بە تۆڕی میدیایی رووداوی راگەیاند، "داعش نازانی ئەمە کوردە یان پێشمەرگە یان سوپایە و هەمووان دەکاتە ئامانج و دووژمنی هەمووانە. ئێمە لەگەڵ پێشمەرگە خوێنمان تێکەڵ یەکبووە، پێشمەرگە و سوپا و حەشد هێزی هاوبەشن و لە توانایاندایە عێراق لە هەموو رووداوێک بپارێزن. "  هەشت ئەفسەری لیواکانی یەک و دووی سەر بە وەزارەتی پێشمەرگە، سبەی یەکشەممە لە سەربازگەی کەی وەن دەستبەکاردەبن و هێز و شوێنی تایبەتی خۆیان دەبێت. هاوئاهەنگی لەنێوان پێشمەرگە و هێزە عێراقییەکان دروست دەکەن، لە هەولێر و بەغداوە  سەرپەرشتی دەکرێن و بەرنامەی پڕکردنەوەی بۆشاییە ئەمنییەکان جێبەجێ دەکەن.  لیوا تەحسین خەفاجی، گوتەبێژی ئۆپەراسیۆنە هاوبەشەکانیش ئاماژە بەوە دەکات، "ئەم سەنتەرانە لە هەولێر و بەغدا و خۆرئاوای نەینەوا و موسڵ و دیالە و کەرکووک ئەرکیان دروستکردنی هاوئاهەنگییە لەنێوان هێزەکانی فیدراڵی و هێزەکانی پێشمەرگە و هەروەها ئەرکیان گۆڕینەوەی زانیارییە سەبارەت بە تیرۆریستان. "  بڕیارە لە ماوەی ئەم هەفتەیەدا، وەکو قۆناخی یەکەم، شەش سەنتەری هاوئاهەنگی بکرێتەوە و دواتر بۆ پێکهێنانی هێزی هاوبەش لە کەرکووک هەنگاوی دیکە بنرێت و پێکەوە ئۆپەراسیۆنی هاوبەشیان دەبێت. سەرەتاش لە بواری سەربازیدا کاری سەنتەرە هاوبەشەکان تەواو دەکرێت.  عەمید روکن عادل جەبار، نوێنەری وەزارەتی پێشمەرگە لە ئۆپەراسیۆنە هاوبەشەکان بە رووداوی راگەیاند، "کردنەوەی ئەو سەنتەرە هاوبەشانە گرنگیی زۆر باشی هەیە، بەتایبەتی وەرگرتنی مۆڵەتی کردنەوەی ئەو چوار سەنتەرە، بێگومان ئەوانە لە سەنتەرەکانی هاوئاهەنگی دەبن، هەر زانیارییەک یاخود رێنوێنییەک لە رێگەی ئۆپەراسیۆنە هاوبەشەکانەوە دەدرێت بەو سەنتەرانە و ئەوانیش هەڵدەستن بە جێبەجێکردنی. "    سەربازگەی کەی وەن کە ١٠ کیلۆمەتر دەکەوێتە رۆژئاوای شاری کەرکووک، هەریەک لە هێزەکانی سوپا، پۆلیسی فیدراڵی و دژە تیرۆری عێراقی تێدایە، سبەی هەشت ئەفسەر وەکو نوێنەری وەزارەتی پێشمەرگەی حکومەتی هەرێمی کوردستانیش تێیدا دەوامی فەرمی دەکەن.