کاژێر ١١ی شەوی ١٤ - ٩ - ٢٠٢٠ لە یەکێک لە شوقەکانی گەڕەکی مەنسوور لە بەغدا کەسێک دەچێتە سەر ماڵی خێزانێکی کوردی دانیشتووی بەغدا. سەرەتا ژن و پیاوی ماڵەکە دەکوژێت، هەروەها کچەکەیان بەناوی دکتۆر شیلان دارا، کە پزیشکێکی دەرمانساز بووە، دوای گەڕانەوەی بۆ ماڵەوە، ئەویش دەخنکێنێت.  دیار بەهجەت، کە وەکو پارێزەرێک و چاودێرێک لە هۆڵی دادگا ئامادەبوو بە رووداوی گوت: "ئەمڕۆ سێشەممە ٨ - ٦ - ٢٠٢١ وەک پارێزەرێک و چاودێرێک لە پرۆسەی دادگاییکردنی بکوژی دکتۆر شیلان و خێزانەکەی لە دادگەی کەرخ ئامادەبووم، تۆمەتباریش لەبەردەم دادگا ئامادەبوو. دانی بە تاوانەکەی دانا".  دیار بەهجەت ئاماژەی بەوەدا تۆمەتبارەکە بەپێی ماددەی ٤٠٦ لە یاسای سزاکانی عێراق دادگایی کرا و لە کۆتاییدا دادوەر سێجار بڕیاری لە سێدارەدانی بۆ دەرکرد. بڕیارە پەڕاوەکەی بنێردرێتە دادگەی تەمیز بۆ پەسندکردنی حوکمەکەی و جێبەجێکردنی بڕیاری لەسێدارەدانەکەی.  مەهدی حوسێن ناسر مەتەر - ی تەمەن ٣٦ ساڵ، کە بکوژی ئەو خێزانە کوردەی بەغدا بوو، دوای رووداوەکە رووی لە شاری هەولێر کرد و دواتر له‌لايه‌ن به‌ڕێوه‌به‌رايه‌تیى ئاسايشى هه‌ولێر ده‌ستگيرا،.  رۆژی ١٦ی مانگ دژەتیرۆری کوردستان دەستگیرکردنی ئەو کەسەی راگەیاند و راگەیێندراوێکی بڵاوکردەوە هاوکات ڤیدیۆی دانپێدانەکەشی بڵاوکردەوە، وەکو لە دانپێداندانکە بکوژی ئەو خێزانە کوردە دەڵێت کە ناوی ناوی مەهدی حوسێن ناسر مەتەرە، لە دایکبووی ساڵی ١٩٨٤ ـەو دانیشتووی بەغدا ناوچەی حەبیبيهیە، دەوامی لە وەزارەتی ناوخۆیە - پاسەوانیی باڵیۆزخانەکان، بە دیاریکراویش باڵیۆزخانەی رووسیا.  لە دانپێدادانەکە دەشڵێ، پێش چوار ساڵ ئەو خێزانە کوردەی ناسیوە و دوو رۆژ پێشتر داوای پارەی لە باوکی شیلان کردووە، بەڵام پێینەداوە و لەسەر ئەوەش بووە بە دەمەقاڵەیان، بۆیە باوکی شیلان بە چەقۆ دەکوژێت، پاشان هاوژینەکەی دێتەوە ماڵەوە و ئەویش بە چەقۆ دەکوژێت، دواتریش کچەکەی دەخنکێنێت.  رۆژی پێنجشەممە ١٧ - ٩ - ٢٠٢٠ تەرمی ئەو خێزانە کوردە گەڕێندرایەوە هەرێمی کوردستان و لە گۆڕستانی سەیوانی ١ لە شاری سلێمانی بە خاکسپێردران.