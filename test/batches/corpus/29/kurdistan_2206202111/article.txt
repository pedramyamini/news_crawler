ئەحمەد مام رەسووڵ، بەڕێوەبەری کاروباری زیندانیانی سیاسی بە رادیۆی رووداوی راگەیاند، "سەرۆکوەزیران بڕیاریداوە کە شایستەی دارایی ئەو زیندانییانەی هیچ مووچەیەکی دیکەیان نییە خەرج بکرێت، بەڵام بە هۆکاری دواکەوتنی کاروبارەکانی لیژنەی پێداچوونەوەکە، مووچەکەیان دواکەوتووە. ئێستا لیژنەکە دەستیان بە کار کردووە و کارەکانیان زۆر باش دەڕوات. وەکو قۆناخی یەکەم دۆسیەی ٦٣٩ زیندانیی سیاسی پەسندکراوە کە هیچ مووچەیەکی دیکەیان نییە. ئێمەیش لە ٢٠٢١ - ٠٥ - ٠١ ـەوە مووچەکانمان بۆ بەستوونەتەوە و دەتوانن سەردانی بانکی بێخاڵ بکەن بۆ وەرگرتنی".  بەپێی یاسای ژمارە ١١ی ساڵی ٢٠١١، مافەکانی زیندانیانی سیاسی روونکراونەتەوە کە بۆ ١٠ ساڵ ئەو مافانە دەداتە زیندانییەکان و دواتر ئەو مافەیان نامێنێت. هاوکات لە یاساکەدا هاتووە کە ئەو زیندانییانەی مووچەی دیکەیان هەیە، سەرپشکن لەوەی کام مووچەیان وەردەگرن و، ئەوانەیشی مووچەی دیکەیان نییە، مووچەی زیندانێتییەکەیان دەمێنێت تاوەکو لە ژیاندا مابن.  بەڕێوەبەری کاروباری زیندانییانی سیاسی گوتیشتی "بەپێی ئەوەی لە سیستەمی بایۆمەتریدا ناوەکانیان هاتووە، ئێمە هەزار و ٢٩ کەس لەوانەی کە هیچ مووچەیەکی دیکەیان نییە دۆسیەکانیانمان جیاکردوونەتەوە. ئامادەکاریشمان بۆ ١٩٨ زیندانی سیاسیی دیکە کردووە و دۆسیەکانیان پەسندکراون. ئێستا خەریکی رێکخستنەوەیانین بۆئەوەی بتوانین وەکو ئەوانی دیکە لە ٠١ - ٠٥ - ٢٠٢١ ـەوە مووچەیان بۆ خەرج بکرێت".  بە گوتەی ئەحەمەد مام رەسووڵ مووچەی زیندانیانی سیاسی بەم جۆرەیە: "ئەگەر کەسەکە ساڵێک گیرابێت، ٥٠٠ هەزار دینار وەردەگرێت. بۆ هەر ساڵێک زیاتر لە ٥٠ هەزار دینار دەچێتە سەر مووچەکەی. ئەوانەیشی لە ساڵێک کەمتر و لە شەش مانگ زیاتر زیندانی بوون، مووچەکەیان ٢٥٠ هەزار دینارە. ئەوانەیشی لە شەش مانگ کەمتر زیندانی بوون، مووچەی مانگانەیان نابێت، تەنیا جارێک بۆ هەر مانگێکی زیندانیکرانیان ٥٠٠ هەزار دیناریان دەدرێتێ".  پێنج هەزار و ٢٠٧ زیندانیی سیاسی لە هەرێمی کوردستان مووچەی مانگانەیان هەبووە. دواتر کە ١٠ ساڵەکەیان تەواوکرد، ئێستا پێداچوونەوە بە دۆسیەکانیاندا دەکرێت. بە کۆی گشتی لە هەرێمی کوردستاندا ٢٥ هەزار زیندانیی سیاسی پشتڕاستکراونەتەوە کە بەشی زۆریان رزگاربووانی شاڵاوی ئەنفالن.