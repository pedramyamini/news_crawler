دڵشاد شەهاب، راوێژکاری سەرۆکی هەرێمی کوردستان، لەبارەی هەوڵەکانی سەرۆکایەتیی هەرێمی کوردستان بۆ نووسینەوەی دەستوور و بۆچوونی لایەنە سیاسییەکان لەسەر نووسینەوەی ئەو دەستوورە بە تۆڕی میدیایی رووداوی راگەیاند: "ئەگەر پرۆژەی دەستوور بەسەر پردی یەکڕیزیی سیاسیی لایەنەکاندا تێنەپەڕێت، رەنگە نەگاتە ئامانج. یەکڕیزی بۆ دەستوور جیاوازە لەگەڵ ئەو یەکڕیزییەی بۆ پرسێکی دیکە هەیە؛ دەستوور چوارچێوەیەکی فراوانی هەیە، مانای ئەوە نییە ناکۆکیی سیاسیی تێدا نەبێت، مانای ئەوە نییە جیاوازیی نێوان دەسەڵات و ئۆپۆزسیۆن نەبێت، بەڵام نابێت لە روانگەی واقیعی ئەمڕۆوە سەیری دەستوور بکرێت کە ئەمڕۆ حیزبێک لە دەسەڵاتە، حیزبێک لە ئۆپۆزسیۆنە. "  راوێژکارەکەی سەرۆکی هەرێمی کوردستان ئاماژەی بەوە دا کە جارێکی دیکەش لە ساڵی ٢٠١٥ دا لیژنەیەک لە پەرلەمانی کوردستان پێکهێندرا، کارێکی باشیان کرد و بناخەیەکی باشیان دانا و تاوەکو ئاستێکی باشیش رۆیشتن، دیسان لەوێیش هەندێک کێشە و گیروگرفتی سیاسی بووە هۆکاری ئەوەی لە شوێنێکدا وەستا و بە ئامانج نەگەیشت.  بەپێی یاسای ژمارە چواری ساڵی ٢٠١٥، لیژنەی ئامادەکردنی دەستوور ٩٠ رۆژ کاتی هەیە بۆئەوەی پڕۆژەی دەستوور بۆ گشتپرسی ئامادەبکات، بەڵام ئەگەر نەیتوانی ئەو کارە لەو ماوەیەدا تەواوبکات، کاتەکەی بۆ درێژدەکرێتەوە. دواتر دەبێت ئەو پڕۆژەیە لە پەرلەمان بە دەنگی دوو لە سەر سێی ئەندامان پەسند بكرێت.   بە گوتەی دڵشاد شەهاب، ئەو هەوڵانەی سەرۆکایەتیی هەرێمی کوردستان بۆ ئەوەن "ئەو ئاستەنگانە نەهێڵێت کە لە بەردەم نووسینەوەی دەستووردا هەن. دەستووریش لە پەرلەمان لە رێگەی لیژنەی دامەزرێنەرەوە دەنووسرێتەوە، سەکۆیەکی وا دروست دەکرێت کە سەرجەم چین و توێژەکانی کۆمەڵگە هەلی بەشداربوونیان هەبێت، چونکە دەستوور تەنیا لە روانگەی بیروبۆچوونی حیزبەکانەوە نانووسرێت. "  دڵشاد شەهاب پێیوایە، ئەو هۆکارانەی لە رابردووشدا بوونەتە هۆکاری ئەوەی دەستوور بە ئامانج نەگات و نەبینە خاوەنی دەستوور، بێگومان ناکۆکیی و جیاوازییە سیاسییەکان بوون، بۆیە ئێستا هەموو هەوڵێکی سەرۆک و سەرۆکایەتیی هەرێمی کوردستان ئەوەیە لایەنەکان لێک نزیک بکەنەوە.  راوێژکارەکەی سەرۆکی هەرێمی کوردستان ئەوە بە بیر دەهێنێتەوە کە "ئەگەر تۆزێک بگەڕێینەوە بۆ دواوە، دوو جاری دیکە هەوڵی نووسینەوەی دەستوور دراوە؛ جارێکیان گەیشتنە ئەنجامێکی بەرجەستە و پرۆژەی دەستوور ئامادەکرا، بەڵام بەهۆی هەندێک کێشە و ناکۆکیی سیاسی لە قۆناخەکانی کۆتاییدا راپرسیی لەسەر نەکرا. "  لەبارەی بۆچوونی لایەنە سیاسییەکان لەسەر نووسینەوەی دەستوور، دڵشاد شەهاب گوتی: "سەرجەم لایەنەکان وەکو بناخە لەسەر ئەوە کۆکن بوونی دەستوور پێویستییە، کاتەکەی گونجاوە، بەپێی دەستووری عێراق مافێکی دەستوورییە هەرێمی کوردستان دەستووری خۆی هەبێ. دەبێت بە جیددی دەست بەو پرۆسەیە بکرێت، هەر هەمووشیان لەلایەن خۆیانەوە ئامادەکاریان کردووە".  راوێژکارەکەی سەرۆکی هەرێمی کوردستان بە پێویستی دەزانێت باسی هەوڵەکانی پەرلەمانیش بکرێت و دەڵێت: "دواجار ئەم پرۆسەیە قاڵبە فەرمییەکەی و رێکخستنە یاساییەکەی لە پەرلەمانی کوردستانەوە دەبێت، بەڵام ئەو هەوڵانە دەبێت هەمووی هاوتەریبی یەکدی بن. "  بەپێی بەندی پێنجەمی دەستووری ٢٠٠٥ی عێراق کە باس لە دەسەڵاتی هەرێمەکان دەکات: هەرێمی کوردستان دەستوورێک بۆ خۆی دادەڕێژێت، هەڕەمی دەسەڵاتەکان و میکانیزمی بەکارهێنانی ئەو دەسەڵاتانە دیاری دەکات، بە مەرجێک لەگەڵ دەستووری عێراقدا ناکۆک نەبێت.