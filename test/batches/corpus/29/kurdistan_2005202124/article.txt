موقەدەم هۆگر عەزیز، گوتەبێژی پۆلیسی هەولێر لەبارەی رووداوەکە و دەستگیرکردنی ئەو چوار کەسە بە رادیۆی رووداوی راگەیاند "دوای ئەوەی شەوی ٢٧ لەسەر ٢٨ی رەمەزان کاژێر ٠٥: ٣٥ خولەکی بەرەبەیان چەند تەقەیەک بە هەوادا کران، هێزەکانی بەڕێوەبەرایەتیی پۆلیسی پارێزگای هەولێر دەستیان بە لێکۆڵینەوە و بەدواداچوون کرد و دوای هەوڵی چڕوپڕ توانیمان چوار کەس دەستگیربکەین کە دوو کوڕ و دوو کچ بوون و بە سەرخۆشی تەقەیان بە هەوادا کردووە، بەڵام تەقەکان هیچ زیانیان نەبووە".  هەر چوار کەسەکە لەلایەن پۆلیسی پارێزگای هەولێرەوە دەستگیرکراون کە تەمەنیان لەنێوان ١٧ بۆ ٢٠ ساڵە، پەڕاوی لێکۆڵینەوەیان بۆ کراوەتەوە و دادوەری لێکۆڵینەوە بەپێی ماددەی ٤٩٥ لە یاسای سزادانی عێراقی فەرمانی دەستگیرکردنی بۆ دەرکردوون و لێکۆڵینەوەیان لەگەڵدا دەکرێت.  هۆگر عەزیز راشیگەیاند "ماوەیەکە پۆلیسی پارێزگای هەولێر بە هاوکاریی هێزە ئەمنییەکانی دیکە بە سەرپەرشتیی پارێزگاری هەولێر هەڵمەتێکمان بۆ دەستگیرکردنی چەکی بێ مۆڵەت دەستپێکردووە و هەر کەسێک چەکی بێ مۆڵەتی پێبێت رێکاری یاساییان لە بەرامبەردا دەگیرێتەبەر و هەڵمەتەکەش بەردەوامە و بەردەوامیش دەبێت".  لەبارەی ناسنامەی ئەو کەسانەی کە دەستگیرکراون، گوایە یەکێک لە کچەکان کەسێکی دیاری ناو سۆشیال میدیایە، رووداو پرسیاری لە گوبێژی پۆلیسی هەولێر کرد، بەڵام رەتیکردەوە ناسنامەی ئەو کەسانە ئاشکرابکات و گوتی "هەر کەسێک تاوان ئەنجامدات و ئارامیی ناو شاری هەولێر تێکبدات، جا کەسێکی ناودار بێت یان ئاسایی، رووبەڕوویان دەبینەوە و دەستگیریان دەکەین و دەیاندەینە دادگا".