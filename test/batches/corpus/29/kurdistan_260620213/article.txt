لە ڤیدیۆکە کە بۆ رووداو نێردرابوو، هاونیشتمانییەک قسە دەکات و دەڵێت، ئەمە گوندی قەرەبڵاخە و لە شوێنێکی سەراوڵە گەنم دانراوە کە نازانرێت هی کێیە و سەگ لەسەری خەوتوون. ئەو هاونیشتمانییە رەخنەی تووند لە خاوەنەکەی دەگرێت و دەڵێت "گەنمەکەت بخەرە شوێنێکی داخراو و دەرگای بۆ دروستبکە، چونکە خەوتن و هاتووچۆی سەگ بەسەر ئەو گەنمە هەمووی نەخۆشییە و دواتر دەدرێت بە خەڵک و خەڵک تووشی کێشە دەکات".  دوای بڵاوبوونەوەی ڤیدیۆکە بەڕێوەبەرایەتیی کشتوکاڵی کۆکس دەچنە شوێنەکە و بەدواداچوونی بۆ دەکەن. کامەران غەفار، بەڕێوەبەری کشتوکاڵی شارۆچکەی کۆکس بە تۆڕی میدیایی رووداوی راگەیاند: "پاش بینینی ئەم ڤیدیۆیە لە پەیجی رووداو و ئەوەی لەگوندی قەرەبڵاخی سنووری شارۆچکەی کۆکس روویداوە، من وەکو بەڕێوەبەری کشتوکاڵی سنوورەکە لەگەڵ بەڕێوەبەری ناحیەی کۆکس دەستبەجێ رۆیشتینە شوێنەکە، خاوەنی شوێنەکە کە گەنمەکەی تێدا هەڵگیرابوو، سوێندی خوارد و ژمارە تەلەفۆنی خاوەنی گەنمەکەشی پێداین کە بردوویەتی بۆ خورماتوو و بۆ خواردنی ئاژەڵی بووە".  بەگوتەی کامەران غەفار ئەوەی لە بەدواداچوونەکە بۆیان دەرکەوتووە ئەوەیە کە گەنمەکە لەلایەن هاونیشتمانییەکی خورماتوو کڕدراوە بۆ خواردنی ئاژەڵ بەهۆی ئەوەی لەو شوێنەی کڕیویەتی گوتوویانە بەکەڵکی ئەوە نایەت ببرێت بۆ سایلۆ. خاوەنی گەنمەکە دەڵێت بۆ "خواردنی ئاژەڵ و بنەتۆی دەوێت بۆ ساڵی داهاتوو. پیش دوو رۆژیش گەنمەکە بارکراوە و ئەو بەشەی لێ ماوەتەوە کە لەسەر رێگاکە دانراوە".  بەڕێوەبەری کشتوکاڵی کۆکس هەروەها دەڵێت کە خاوەنی شوێنەکەیان ئاگادارکردووەتەوە شۆفڵ بهێنێت بۆ ئەوەی گەنمەکە لەسەر رێگا لابرێت و بخرێتە ژوورەوە و پێشەکەی بە بلۆک بگرێت و دایخات. هەروەها پێیان راگەیاندووە "هیچ پشتگیرییەکی بۆ ناکرێت کە ئەمساڵ گەنم رادەستی سایلۆ بکات".  لە دوو مانگی رابردووش بڵاوبوونەوەی چەند وێنەیەک لە شوێنێکی هەڵگرتنی گەنم کاردانەوەی زۆری لەلای هاونیشتمانیان لێکەوتەوە کە ئەویش بەهەمانشێوە لەشوێنێکی سەراوڵە دانرابوو و سەگ لەسەری خەوتبوون. دواتر لە راگەیێندراوێکدا وەزارەتی بازرگانی و پیشەسازیی هەرێمی کوردستان روونکردنەوەی دا و رایگەیاند "ھاووڵاتییانی ھەرێمی کوردستان و میدیا بەڕێزەکان ئاگاداردەکەینەوە، ئەو وێنەی بڵاوکراوەتەوە گوایە شوێنی کارگەکانی بەرھەمھێنانی ئاردە. لێرەوە وێنەی شوێنی ھەڵگرتنی ئارد بە ھاوپێچ لەگەڵ ئەو وێنەی بڵاوکراوەتەوە بڵاودەکەینەوە کە ئەو شوێنە دوور و نزیک پەیوەندیی بە وەزارەتی بازرگانی و پیشەسازییەوە نییە".