شوناس شێرکۆ، ئەندامی ژووری پەیوەندییە دیپلۆماسییەکانی بزووتنەوەی گۆڕان بە رادیۆی رووداوی راگەیاند "لەنێوان ئێمە و برادەرانمان لە یەکێتی و پارتی گفتوگۆ لەسەر خاڵە کۆنکرێتییەکانی دەستوور نەکراوە. ئەوەی گفتوگۆی لەسەر کراوە مەبدەئەکانە. تاوەکو ئێستا لەبارەی بابەتی سەرۆکایەتیی هەرێمی کوردستان و سیستەمی سیاسییەوە لەگەڵ یەکێتی و پارتیدا قسەمان نەکردووە. ئێمە لەگەڵ سەرۆکی هەرێمی کوردستان و یەکێتی و پارتیدا لە گفتوگۆکاندا لەسەر خاڵێک هاوڕا بووین کە ئەوە بوو دەستوورێکی مەدەنی بێت".  رۆژی ٠٤ - ٠٥ - ٢٠٢١ نێچیرڤان بارزانی، سەرۆکی هەرێمی کوردستان لە سلێمانی لەگەڵ بزووتنەوەی گۆڕان کۆبووەوە و پرسی نووسینەوەی دەستوور گفتوگۆی لەسەر کرا.  ئەندامەکەی ژووری پەیوەندییە دیپلۆماسییەکانی بزووتنەوەی گۆڕان گوتی "نێچیرڤان بارزانی، سەرۆکی هەرێمی کوردستان لە کۆبوونەوە لەگەڵماندا داوای لێکردین دوو ناو پێشکێش بکەین بۆئەوەی لیژنەیەکی تایبەت لە سەرۆکایەتیی هەرێمی کوردستان رەشنووسی یەکەمی دەستوور بە هاوکاری و هاوئاهەنگیی لایەنە سیاسییەکان ئامادە بکەن".  چەند ماددەیەک لە دەستووردا خاڵی ناکۆکیی نێوان لایەنەکان بوون، ئەوانیش پەیوەندییان بە ئایین، سیستەمی سیاسی و حوکمڕانی و دابەشکردنی دەسەڵاتەکانەوە هەبوو.  شوناس شێرکۆ ئەوەی خستەڕوو "ئێمە وەکو بزووتنەوەی گۆڕان بە پێویستی دەزانین پێش نووسینەوەی دەستوور یان هاوتەریب بەوە، لایەنە سیاسییەکان سازانی نیشتمانی بکەن و گفتوگۆکانیان بەردەوام بێت. ئینجا دەبێت دەستوورەکە مەدەنی بێت کە تێیدا سەرجەم ئەو مافانەی مرۆڤ جێبەجێ بکرێن کە لە جاڕنامەی مافەکانی مرۆڤدا هەن. هەروەها دەستوورێکی پەرلەمانییش بێت کە تێیدا مافی هەموو ئایین و پێکهاتە و لایەنەکان پارێزراو بێت. ئەگەر نووسینەوەی دەستووری هەرێمی کوردستان هێز و لایەنە سیاسییەکان لێک دووربخاتەوە، ئەوە باشترە لەسەرخۆ کاری لەسەر بکەین و لایەنە سیاسییەکان بە تێروتەسەلی گفتوگۆی لەسەر بکەن تاوەکو دەستوورێکی وا بنووسرێتەوە کە ئەم دابەشبوونەی لایەنە سیاسییەکان تۆخ نەکاتەوە، بەڵکو یەکگرتوویان بکاتەوە".  شوناس شێرکۆ ئاماژە بەوە دەکات "لە سەرەتای نووسینەوەی بەرنامەی کابینەی ئەم حکومەتەدا رێککەوتین کە هەوڵبدەین لەم چوار ساڵەدا هەرێمی کوردستان دەستووری هەبێت، بەڵام لەبەرئەوەی نووسینەوەی دەستوور بابەتێکی نیشتمانییە، زۆر زۆر گرنگە کە کاتی گونجاو بۆ نووسینەوە و گفتوگۆکردن لەسەری هەبێت. زۆر ئاساییە ئەگەر نووسینەوەی دەستوور چەند ساڵێک بخایەنێت، لەکاتێکدا مەرج نییە وابێت".  لە خولی سێیەمی پەرلەماندا ٥١ ماددە کۆدەنگییان لەسەر کرا، لە خولی چوارەمدا گەیشتە ٧٣ ماددە، بەڵام چەند ماددەیەک خاڵی ناکۆکیی نێوان لایەنەکان بوون کە پەیوەندییان بە ئایین، سیستەمی سیاسی و بەڕێوەبردن و دابەشکردنی دەسەڵاتەکانەوە هەبوو.  بەپێی یاسای ژمارە چواری ساڵی ٢٠١٥، لیژنەی ئامادەکردنی دەستوور ٩٠ رۆژ کاتی هەیە بۆئەوەی پرۆژەی دەستوور بۆ گشتپرسی ئامادە بکات، بەڵام ئەگەر نەیتوانی ئەو کارە لەو ماوەیەدا تەواوبکات، کاتەکەی بۆ درێژدەکرێتەوە. دوای تەواوكردنی پرۆژەکە بە دەنگی دوو لەسەر سێی پەرلەمانتاران پەسند دەكرێت و پاشان دەخرێتەوە گشتپرسییەوە.