لە راگەیێندراوێکدا کە ئەمرۆ ١٠ - ٦ - ٢٠٢١ بڵاوکراوەتەوە، وەزارەتی ناوخۆی هەرێمی کوردستان رایگەیاند: "دوای ئەوەی لە ماوەی رابردوو چەندینجار چەکدارانی پەکەکە پەلاماری ھێزی پێشمەرگە و هێزە ئەمنییەکانی هەرێمی کوردستانیان داوە و چەندین ئەفسەر و پێشمەرگەیان شەھید و بریندار کردووە و ھەموو ھەوڵیان بۆ تێکدانی ئارامی و ئاسایشی هەرێمی کوردستانە. بەداخەوە لە رۆژانی رابردووشدا شەش پێشمەرگەیان شەھید کرد و چەندین پێشمەرگەی دیکەش بریندار بوون".   لە راگەیێندراوەکەدا هاتووە: "چەندین ساڵە بەھۆی بوونی چەکدارانی پەکەکە سەدان گوند و ئاوایی ناوچە سنوورییەکان چۆڵکراون و زیانێکی زۆری ماددی بەر هاووڵاتییانی ئەو ناوچانە کەوتووە. هاوکات بەردەوام ھەوڵی دەستوەردان لە کاروباری ناوخۆی ھەرێمی کوردستان و دروستکردنی پشێوی و نا ئارامیان لە ناو هەرێمی کوردستان داوە، ئەویش بە رێگای جۆراوجۆر لەوانە لەم رۆژانەدا وەک بەشێک لە پیلانەکانیان لە دژی ھەرێمی کوردستان و بە ھاوکاری دەستێکی ناوخۆیی، چەندین ھاووڵاتی خاوەن رەگەزنامەی ئەوروپاییان ناردووە بۆ ناو هەرێمی کوردستان بۆ بە کارهێنانیان وەک ئامرازێک بۆ تێکدانی سەقامگیریی ناو هەرێمی کوردستان لە ژێر ناوی گرووپی بەناو ئاشتی و ئازادی".   وەزارەتی ناوخۆ هۆشداریی دەدات و رایدەگەیێنێت: "پاراستنی ئارامی وسەقامگیری ناو هەرێمی کوردستان بە گشتی و هەولێری پایتەخت هێڵی سوورە و رێگا نادەین لە ژێر هیچ بیانوویەک و لە ژێرناوی هیچ گرووپێک، ئەم سەقامگیریە تێکبدرێت".  وەزارەتی ناوخۆ هەروەها داوا لەو گرووپانەی "بە ناو ئاشتی و ئازادی" دەکات "خۆیان نەکەنە ئامرازێک بۆ تێکدانی باری ئەمنیی هەرێم. ئەگەر بەڕاستیش نیازیان ئاشتی و ئارامییە، با رووی قسەکانیان ئاراستەی قەندیل بکەن چونکە شەڕانگێزی و نائارامی لەوێوە سەرچاوە دەگرێت، پێویستە ئەو گرووپانە داوا لە پەکەکە بکەن چیتر دەست نەخاتە ناو کاروبارەکانی هەرێمی کوردستان و سنوورێک بۆ شەڕفرۆشییەکانیان و دژایەتی خەڵکی ئاشتیخوازی هەرێمی کوردستان دابنێن".