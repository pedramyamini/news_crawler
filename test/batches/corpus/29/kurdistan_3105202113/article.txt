فراکسیۆنی پارتی دەڵێت "بەداخەوە شەڕی پەکەکە و تورکیا هەمیشە ماڵوێرانیی بۆسەر ژیان و ژینگەی کوردستان و کاولکردنی گوندەکان و نەهێشتنی ژیان هەبووە لە ناوچە سنوورییەکاندا".  لە راگەیێندراوەکەیدا فراکسیۆنی پارتی داوا دەکات کێشەی پەکەکە و تورکیا لەناو خاکی تورکیا چارەسەر بکرێت و دەڵێت "ئێمە نەک ئێستا لەسەر داربڕین، بەڵکو لە رابردووشدا رامانگەیاندوو، با چیدی خەڵکی سڤیل نەبنە قوربانی و شەهید نەکرێن، با ئەم کێشەیە لەناو خاکی تورکیا چارەسەر بکرێت و خەڵکی هەرێمی کوردستان و ژینگەی کوردستان و ئاژەڵ و سرووشتی کوردستان نەبنە قوربانیی ئەم شەڕە".  فراکسیۆنی پارتی لە پەرلەمانی کوردستان داوا لە حکومەتی تورکیا دەکات خەڵکی سڤیل و سرووشتی کوردستان و گوندەکان نەکاتە قوربانیی کێشەی خۆی لەگەڵ پەکەکە، دەشڵێت "پەکەکە هەمیشە بیانووی داوەتە دەست تورکیا و بە بەرپرسیارێتییەوە مامەڵەی لەگەڵ دۆخی هەستیار و ناسکی هەرێمی کوردستان نەکردووە، بە پێچەوانەوە دەیانەوێت هەرێمی کوردستان تێوەبگلێنن و خەڵک و سرووشت و خاکی کوردستان باجی ئەو بیانووانە بدات کە ئەوان دەیدەنە دەست حکومەتی تورکیا".  هەروەها داواش لە حکومەتی عێراق دەکات "هەڵوێستیان هەبێت و لەم کێشەیە بێلایەن نەبن، هەم لەگەڵ دەوڵەتی تورکیا قسە بکەن و هەم پەیامێکی روون بدەنە پەکەکە".  فراکسیۆنی پارتی باسی لەوەش کردووە، یاداشتێکیان ئامادەکردووە بۆ سەرۆکایەتیی پەرلەمانی کوردستان و داوای رێکاری پێویستی په‌رله‌مانی و دانیشتنی تایبه‌ت دەکات لەسەر ئەو پرسە.  ئەمەش لەکاتێکدایە رۆژی ٣٠ - ٠٥ - ٢٠٢١ لە چەند وێنەیەکدا کە بۆ تۆڕی میدیایی رووداو نێردرابوون، دەردەکەوێت لە سێ شوێنی باکووری کوردستانەوە لە سنووری ئامێدی و زاخۆ، تورکیا دەستی بە کردنەوەی سێ رێگە کردووە و زیاتر لە ساڵێکیشە دارستانەکانی بەرزاییەکان لە سنوورەکانی هەرێمی کوردستان دەبڕن و دارەکانیان دەبەن و دەیانفرۆشن.