حکومەتی هەرێمی کوردستان بڕیاریدابوو لە ماوەی ساڵێکدا ١٦ پرۆژەی خزمەتگوزاری لەو دوو شارۆچکەیە جێبەجێ بکات، بەڵام شەڕی پەکەکە و تورکیا پرۆژەکانیشی راگرتووە.   لە ڤیدیۆکەدا جووتیارێک بەناوی حوسێن ساڵح دەبینن، ئەو ساڵێکە لە دووریی حەوت منداڵەکەی لە گوندی پەراخ دەژی، منداڵەکانیشی لە زاخۆن، بەهۆی نەبوونی قوتابخانە منداڵەکانی چوونەتە زاخۆ، بەڵام خۆی کە تەمەنی ٦٧ ساڵانە و سەرەڕای ئەوەی نەخۆشیی شەکرەی هەیە، دەستی لە ١٠ دۆنم دار هەنار و سێوەکانی نابێتەوە.   حوسێن دەڵێت، "پزیشک ناتوانێت بێتە نەخۆشخانەکە و مامۆستاش ناتوانێت بێتە قوتابخانەکە، کەس ناتوانێت بێتە ئێرە، ناچارین منداڵەکانمان بنێرینە زاخۆ تاوەکو بەردەوام بن لە خوێندن. "  بەپێی ئامارەکانی شارۆچکەکانی دەرکار و باتیفا کە بە رووداویان داوە، لە ئەو گوندانە سێ قوتابخانە داخراون، بنکەی تەندروستیش دەرگەی داخراوە، مامۆستا، پزیشک و پەرستارانیش گواستراونەتەوە سەر میلاکی زاخۆ و ئامێدی.   بەپێی نوێترین ئامار، لە سنووری پارێزگای دهۆک نزیکەی ٣٠ خاڵی سەربازیی سوپای تورکیا جێگیرکراون و بەردەوامیش ژمارەی خاڵە سەربازییەکان زیاد دەکات.