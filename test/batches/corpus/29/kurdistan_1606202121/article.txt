کارزان ئیبراهیم، ئەندازیاری سۆفتوێر دەڵێت، ئەو کارەی ئەو کردوویەتی "لەگەڵ ئەوەی کە قەرەباڵخیی بنکە تەندروستییەکان کەم دەکاتەوە. دەکرێت نۆرەکانیش رێکبخرێت و کاتی ژەمە ڤاکسینەکانیش چ ژەمی یەکەم و چ ژەمی دووەم دیاریبکرێت".  مۆبایلەکان لە پێشانگەی هایتێکس پڕدەکرێن لە ئەپلیکەیشنی جۆراوجۆر. دکتۆر ئۆنلاین نزیکەی دوو مانگە خزمەتگوزاریی پزیشکیی بە ئۆنلاین دەستپێکردووە، لە هایتێکس بە خزمەتگوزاریی نوێوە هاتووە.  د. شاخەوان عومەر، راوێژکار لە بۆردی دکتۆر ئۆنلاین دەڵێت "تەنیا ژمارەی ئەو کەسە پێویستە کە دەیەوێت سەردانی دکتۆر بکات. لەڕێگەی دکتۆر ئۆنلاینەوە ئەرشیڤێکی بۆ دروستدەکرێت و ئەو ئەرشیڤە لای دکتۆرەکە پارێزراو دەبێت".  ئاراستەی دووەم خولی هایتێکس، ئەمساڵ لە دەستی گەنجانە. لە قسەی رێکخەرانی هایتێکس دەردەکەوێت ئەمساڵ بەراورد بە ساڵی ٢٠١٩ قەرەباڵختر و داهێنەرانەتر دەردەکەون.  مینا یاد، رێکخەری میدیایی پێشانگەکە باس لەوە دەکات "ئەمساڵ پرۆژەی گەنجە داهێنەرەکان وەردەگرین و دەچنە کێبڕکێ و دواتر ٣ کەسیان هەڵدەبژێردرێن".  دیاریی کۆڕەک تێلیکۆم لە هایتێکسی ئەمساڵ ئێنتەرنێتی فۆڕجییە بۆ هاوبەشەکانی. سیمکارتە کۆڕەکەکان ئینتەرنێتی فۆڕجییان بۆ زیاد دەکرێت.  پێشانگەی هایتێکس بە سپۆنسەری تۆڕی میدیایی بەڕێوەدەچێت. هەموو رۆژێکیش پانێلێک لەسەر دنیای دیجیتاڵ و تەکنەلۆژیای زانیاری بەڕێوەدەچێت. لە پێشانگەکەدا ١٠٠ کۆمپانیای بواری ئینتەرنێت بەشداری دەکەن.