رووداو پرسیاری ئەوەی لە قوتابییەکان کرد "ئایا بۆردوومانەکان چ کاریگەرییەکی لەسەر خوێندنی ئەوان هەیە؟ " لە وەڵامدا قوتابییەک بەناوی وەحیدا عەبدولمەناف ئاماژەی بەوە کرد، "لەسەرمان پێویستە کە شەو زوو بخەوین و بەیانیان زوو لە خەو هەستین بۆئەوەی بخوێنین، چونکە لەوکاتەدا مێشک ئارامە، ئەمەش بۆئەوەی نمرەیەکی باش بەدەستبێنین، بەڵام لە شەودا بۆردوومان لەنیوان هەردوولا [سوپای تورکیا و پەکەکە] سەخت دەبێت"، باس لەوەش دەکات کە جاری وا هەیە لەنێو پۆلدان و دەنگێک دێت، ترسیان لێ دەنیشێت و خوێندنیان بیرنامێنێت.  قوتابییەکی دیکە بەناوی وارشین حەسەن باس لەوە دەکات، شەڕ و پێکدادانەکان ترسێکی زۆر دەخاتە دڵیانەوە.  مامۆستاکان هەست بەوە دەکەن کە ساڵ لەدوای ساڵ ژمارەی قوتابییەکانیان کەم دەکەن، بەشێک لە خەڵک لە گوندەکان باردەکەن و بەشێکیش لە قوتابخانەکانیش لە ئەگەری شەڕی بەردەوامی گەریلاکانی پەکەکە و سوپای تورکیا، جێدەهێڵدرێن.  هاریکار رەمەزان کە مامۆستایە، دەڵێت، نەک تەنیا کاریگەریی لەسەر قوتابیان هەبووە، بەڵکو کاریگەریی لەسەر مامۆستا و خەڵکیش هەبووە، بەتایبەتیش لەسەر منداڵان، نموونەشی بەوە هێنایەوە کە ئەگەر ساڵی رابردوو ٣٠٠ قوتابیی هەبووبن، ئەمساڵ بۆ ٢٥٠ قوتابی کەمبووەتەوە.  بەهۆی شەڕی تورکیا و پەکەکە، خەڵک کۆچیکردووە بۆ زاخۆ یان دهۆک، ژمارەی قوتابیان لە ناوچە سنوورییەکان کەمبوونەتەوە. هەرمین قوتابیی پۆلی ١٢ی زانستییە، ٢٨ی نیسان گوندەکەیان چۆڵکراوە، بەوهۆیەشەوە چوونەتە گوندێکی دیکە تاوەکو لە خوێندن دانەبڕێت.  بەپێی ئامارەکانی بەڕێوەبەرایەتیی پەروەردەی ئامێدی، لە دەڤەری بەرواری باڵا و لەو گوندانەی لە نزیکیان بۆردوومان هەیە، لە ساڵی ١٩٩٤ ەوە تاوەکو ئێستا زیاتر لە ٢٠ قوتابخانە بەهۆی بۆردوومانەوە بەردەوام داخراون.