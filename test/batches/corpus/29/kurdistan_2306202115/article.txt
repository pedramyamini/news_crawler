بەپێی راگەیێندراوی فەرمانگەی میدیا و زانیاریی حکومەتی هەرێمی کوردستان، لەسەر راسپاردەی مەسرور بارزانی، سەرۆکی حکومەتی ھەرێمی کوردستان و ئاماژە بە بڕیاری ئەنجوومەنی وەزیران ژمارە (١٠٠) لە رۆژی ٢١ - ٠٤ - ٢٠٢١، کە تایبەت بوو بە بابەتی وشکەساڵی لە ھەرێمی کوردستان، بڕی ٢.٥ ملیار دینار، بۆ چارەسەری کێشەی دابینکردنی ئاوی خواردنەوەی ماڵان وەکو ھەنگاوی یەکەم لە پارێزگاکان و ئیدارە سەربەخۆکان خەرج کرا.  رۆژی دووشەممە ٢٦ - ٠٤ - ٢٠٢١، بە سەرپەرشتیی قوباد تاڵەبانی، جێگری سەرۆکوەزیرانی هەرێمی کوردستان و بە ئامادەبوونی بریکاری وەزارەتی کشتوکاڵ و سەرچاوەکانی ئاو، پارێزگارانی هەولێر، سلێمانی، دهۆك، هەڵەبجە و سەرپەرشتیارانی ئیدارەی راپەڕین و گەرمیان و نوێنەرانی وەزارەتەکانی شارەوانی و پلاندانان، کۆبوونەوەیەكی تایبەت بەشێوازەکانی رووبەڕووبوونەوەی  وشکەساڵی لە هەرێمی کوردستان بەڕێوەچوو.  جێگری سەرۆکوەزیرانی هەرێمی کوردستان لایەنە پەیوەندیدارەكانی راسپارد بۆ ھەماھەنگیكردن "بە مەبەستی كەمكردنەوەی زیانەكانی وشكەساڵی و دانانی پلانی گونجاو بۆ رووبەڕووبوونەوەی".  هەروەها لە کۆبوونەوەکەدا باس لە "کاریگەرییەکانی كەمبارانی و وشكەساڵی لەسەر ناوچە جیاجیاکانی هەرێمی کوردستان" کرا و پلانی حكومەت و لایەنە پەیوەندیدارەكان بۆ رووبەڕووبوونەوەی ئەو دیاردەیە خرایەڕوو.