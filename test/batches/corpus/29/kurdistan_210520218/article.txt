ئەلەند ئەمیر، بەڕێوەبەری ناحیەی چەمانکێ بە رووداوی راگەیاند، تورکیا کاژێر ١٢: ٤٠ بۆ ١٣: ٠٥ خولەکی ئەمڕۆ، سنووری هەردوو گوندی ئاتووشێ و بێبادێ کە پێنج کیلۆمەتر لە سەنتەری ناحیەی چەمانکێ نزیکە، بۆردوومانکرد، بەو هۆیەشەوە ترس و دڵەڕاوکێ بۆ خەڵکی ناوچەکە دروستبووە.  لەبارەی زیانەکانی بۆردوومانەکەوە، بەڕێوەبەری ناحیەی چەمانکێ ئاماژەی بەوە کرد، ئەو گوندانە خەڵک تێیاندا ناژین، بەڵام بۆ شینکردنی رەز و بێستانەکانیان، خەڵک دەچنە گوندەکانیان، هێشتا دیارنییە زیانی گیانی هەبووە یاخود نا.  ناحیەی چەمانکێ ٤٠ کیلۆمەتر لە سنووری تورکیاوە دوورە، چەندین جار ناوچەکانی ئەو سنوورە بۆردوومانکراون.  لە شەوی رابردووەوە تاوەکو ئێستا جگە لە سنووری ناحیەی کانی ماسێ، مانگێشکێ لە سنووری قەزای دهۆک و چەمانکێ لە سنووری قەزای ئامێدی بۆردوومانکراون و سێ ئۆتۆمبێلی پارتی کرێکارانی کوردستان کراونەتە ئامانج.