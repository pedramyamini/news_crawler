لە راگەیێندراوێکدا، گوتەبێژی هێزە چەکدارەکانی عێراق دەڵێت، جەخت لەو بنەما دەستوورییە دەکەنەوە کە "نابێت لە عێراقەوە هێرش بکرێتە سەر وڵاتانی دراوسێ. "    لیوا یەحیا رەسوول ئاماژەی بەوەشکردووە، لێکۆڵینەوەیان لە رووداوەکە دەستپێکردووە.  زانیاریی لەبارەی شەڕەکە و پێشمەرگە شەهید و بریندارەکان         دەقی راگەیێندراوەکە:     "سەرکۆنەی ئەو هێرشە تیرۆریستییە ترسنۆکانەیە دەکەین کە یەکەیەکی سەربازیی عێراقی لە چوارچێوەی هێزەکانی پێشمەرگە لە رێگەی چیای مەتینی پارێزگای دهۆک لەسەر دەستی گرووپی چەکداریی ناعێراقی رووبەڕووی بوونەوە. هێزەکانی ئاسایش لێکۆڵینەوەیان لە رووداوەکە دەستپێکردووە و هەموو دەستدرێژیکارییەکیش بۆ سەر خوێنی عێراقییەکان و ئاسایشیان بە سزای دادپەروەرانەی خۆی دەگات. سەرەخۆشی خۆمان دەگەیێنینە کەسوکاری ئەو پێنج پێشمەرگەیەی شەهیدبوون و ئومێدی چارەسەری خێرا بۆ بریندارەکانی رووداوەکە دەخوازین، هێزە چەکدارەکانی عێراق جەخت لەسەر سەروەریی نیشتمانی بەسەر هەموو خاکی عێراق دەکاتەوە و رێگە بە هیچ پێشێلکارییەک نادات چی لەناوەوە بێت یان لەدەرەوە. هەروەها جەخت لەسەر پرەنسیپی دەستووریی دەکەینەوە لەوەی رێگە نادەین عێراق ببێتە شوێنێک بۆ هێرشکردنە سەر دراوسێکانمان. "  ئەمڕۆ شەممە ٥ - ٦ - ٢٠٢١، وەزارەتی پێشمەرگەی هەرێمی کوردستان رایگەیاند، ژمارەیەک چەکداری پەکەکە هێرشیان کردووەتە سەر هێزێکی پێشمەرگە لە چیای مەتینا لە دەڤەری ئامێدی، بەپێی ئاماری وەزارەتی پێشمەرگە، بەهۆی هێرشەکەوە پێنج پێشمەرگە شەهید و حەوتی دیکەش برینداربوون. وەزیری تەندروستیی هەرێمی کوردستانیش گوتی، هەشت پێشمەرگە برینداربوونە.