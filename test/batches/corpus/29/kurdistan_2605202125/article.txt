موقەدەمی ماف پەروەر هۆگر عەزیز، گوتەبێژی پۆلیسی پارێزگای هەولێر بە تۆڕی میدیایی رووداوی راگەیاند، دوانیوەڕۆی ئەمڕۆ ئەو ئافرەتەیان دەستگیرکرد کە هێرشی کردووەتە سەر کارمەندێکی پۆلیسی هاتووچۆ.  گوتەبێژی پۆلیسی هەولێر ئاماژەی بەوە کرد، ئەو ژنە بەپێی ماددەی ٢٢٩ لە یاسای سزادانی عێراقی، کە تایبەتە بەو کەسانەی هەڵدەکوتنە سەر موڵ و کارمەندانی حکومەت لەکاتی دەوامدا، دەستگیرکراوە.  پاشنیوەڕۆی رۆژی پێنجشەممە ٢٠ - ٠٥ - ٢٠٢١ لەسەر شەقامێکی هەولێر شەڕ لەنێوان شۆفێرێکی ئافرەت و پۆلیسێکی هاتووچۆ دروستبوو. ڤیدیۆی رووداوەکە بڵاوبووەوە کە ئافرەتەکە لە پۆلیسەکە دەدات، بەڵام ئەو ئافرەتە بە رووداوی گوت، "ئەو [کارمەندەکەی هاتووچۆ] سەرەتا لە منی دا و پێی گوتم، با لە دەمت نەدەم. " دەشڵێت، لەنێوانی خۆیاندا داوای لێبووردنیان کردووە و کێشەکەیان چارەسەر کردووە.  رۆژی هەینی ٢١ - ٠٥ - ٢٠٢١ بەڕێوەبەرایەتیی هاتووچۆی هەولێر لە روونکردنەوەیەکدا ئاماژەی بەوە کرد، کاری ئەو ئافرەتە "زۆر نامرۆڤانە و دوور لە رەوشت بووە و سکاڵای یاسایی لەسەر تۆمارکراوە و سزاکەشی زۆر قورسە".  ئافرەتەکە کە نەیویست ناوی ئاشکرا بکرێت لە لێدوانێکدا بۆ رووداو ئاماژەی بەوە کرد، ئەو ژنی ماڵەوەیە، کاتێکیش رووداوەکە روویداوە، هەواڵێکیان پێداوە، بۆیە بە پەلە بووە و چووەتە یەکێک لە نەخۆشخانە ناحکومییەکانی هەولێر.  ئافرەتەکە گوتی، "دوو کچی پوورم لەگەڵدا بوون، دەچوومە نەخۆشخانەی پار، چونکە دایکم نەخۆش بوو، دەبوو سەردانی بکەم. من مۆبایلم بەکاردەهێنا، پۆلیسە هاتووچۆکەش یەکسەر جیهازی کرد کە من مۆبایلم بەدەستەوەیە. ئیدی مۆبایلەکەم دانا و لەلای شەقامەکە ئۆتۆمبێلەکەم راگرت و چوومە لای پۆلیسی هاتووچۆکە، پێم گوت ' بەڕێز ببوورە، راستە تۆ لە ئەرکی خۆتدایت، لەسەرت واجبە کە ئەو کارە بکەیت، دەستت خۆش بێت، دەستخۆشیت لێدەکەم، بەڵام زۆر بەپەلەم و هەواڵێکم بۆ هاتووە، ئەگەرنا مۆبایل بەکارناهێنم '. پۆلیسەکەش گوتی ' نەخێر بۆ ئەوەی جارێکی دیکە فێر نەبیت، ئەوە جیهازم کرد و سزام دایت '. "