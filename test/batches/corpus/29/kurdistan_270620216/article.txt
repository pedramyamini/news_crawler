سیروان محەممەد، گوتەبێژی بەڕێوەبەرایەتیی کارەبای سلێمانی بە تۆڕی میدیایی رووداوی راگەیاند، فەرمانبەرانی بەڕێوەبەرایەتیی دابەشکردنی کارەبای سلێمانی بەهۆی زیادکردنی دەوام و بەردەوامبوونی لێبڕینی مووچە، وەکو ناڕەزایەتییەک بڕیاریانداوە بایکۆتی دەوام بکەن.  هەروەها گوتەبێژی کارەبای سلێمانی ئاماژەی بەوەشدا، "ئەوان دەڵێن ناتوانن هەموو رۆژێک دەوام بکەن لەکاتێکدا مووچەکانیان بەرێژەی ٢١ % ببڕدرێت و گرانی بازاڕ و بەوشێوەیە بێت و ژیانیان ئاوا قورس بێت".  سیروان محەممەد گوتی: "سەرەڕای لێبڕینی مووچە، شەش ساڵە پلەبەرزکردنەوەی فەرمانبەران راگیراوە".   هەفتەی رابردوو لەچەند دامەزراوەیەکی حکومەتی هەرێمی کوردستان دەوامی نۆرە هەڵگیرا کە ساڵی ٢٠٢٠ بەهۆی دۆخی کەرەنتینە و بڵاوبوونەوەی ڤایرۆسی کۆرۆنا و هەروەها قەیرانی داراییەوە حکومەتی هەرێمی کوردستان بڕیاری دەوامی نۆرەی دا.  بەرێوەبەرایەتیی دابەشکردنی کارەبای سلێمانی ٦٠٠ - ٧٠٠ فەرمانبەری هەیە و ١٧ تیمی چاککردنەوەی کارەباشی هەیە.