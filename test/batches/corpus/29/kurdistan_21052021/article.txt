لە هەڵبژاردنی پێشوودا، عێراق بەسەر ١٨ بازنەی هەڵبژاردندا دابەشکرابوو، لەدوای هەموارکردنەوەی یاسای هەڵبژاردن، عێراق کرایە ٨٣ بازنەی هەڵبژاردن و ئەوەش کێبڕکێکان قورستر دەکات.  لەگەڵ ئەوەی دروستکردنی هاوپەیمانێتی لە ناوچە کوردستانییەکانی دەرەوەی ئیدارەی هەرێمی کوردستان بۆ هەڵبژاردنی پێشوەختەی عێراق دروست نەبووە، بەڕێوەبەری پەیمانگەی كوردی بۆ هەڵبژاردن دەڵێت "سیستەمی هەڵبژاردنەکە پاڵنەر نییە بۆئەوەی هاوپەیمانێتی دروست بکات.  ئارام جەمال، بەڕێوەبەری پەیمانگەی كوردی بۆ هەڵبژاردن بە تۆڕی میدیایی رووداوی راگەیاند "سیستەمی هەڵبژاردنەکە پەیوەندیی باش نییە لەگەڵ هاوپەیمانێتی، بۆیە هاوپەیمانی دەست نادات، چونکە دواجار بەربژێر لە بەردەستی دەنگدەرە". سەبارەت بە سووتانی دەنگی ئەو لایەنانەی بەربژێریان نییە، بەڕێوەبەری پەیمانگەی كوردی بۆ هەڵبژاردن ئاماژەی بەوە کرد، "بۆ هەموو حیزبەکان یەک شتە و جیاوازی ناکات، بەڵکو لەم سیستەمە زیاتر کورسی رۆڵ دەبینێت چەند دەبەیتەوە، نەک ئەوەی چەند دەنگ دەهێنیت".  کاوە عەبدوڵڵا، کارگێڕی دەزگای ھەڵبژاردنی پارتی دیموکراتی کوردستان "ئێستا دەرفەتی هاوپەیمانی لەناو کۆمیسیۆن نەماوە، بەڵام هۆکاری هەماهەنگیکردن لەگەڵ یەکدی و بەشداریکردنی دەنگدەرەکانمان بە گوڕوتینەوە لە هەڵبژاردنەکان، لە ناوچە کوردستانییەکانی دەرەوەی ئیدارەی هەرێمی کوردستان گرنگ ئەوە نییە چ لایەنێک کورسی دەهینێت، بە بڕوای من گرنگ ئەوەیە کە پارێزگاری لە دەنگ و سەنگ و کورسییەکانی خۆمان بکەین".  لە کۆی ٣٢٩ کورسیی پەرلەمانی عێراق، ٦٩ کورسییان لە پارێزگاکانی کەرکووک، نەینەوا، دیالە و سەلاحەدینن، تێیدا هەزار و ٣٢ بەربژێر لە ١٨ بازنەی هەڵبژاردنی ئەم پارێزگایانەدا کێبڕکێ دەکەن.  لە پارێزگای کەرکووک ١٤٧ بەربژێری تاک و حیزب و هاوپەیمانییەکان کێبڕکێ لەسەر ١٢ کورسیی پەرلەمانی دەکەن، کە ٢ یان هی کۆتای مەسیحییەکانە، پارێزگاکەش کراوەتە سێ بازنەی هەڵبژاردن. بەڵام نەینەوا کە خاوەنی ٣١ کورسیی هەڵبژاردنە و بەسەر هەشت بازنەدا دابەشکراوە، ٤٧٨ بەربژێری هەیە، پارێزگای دیالەش ١٤ کورسییەکەی دابەشی ٤ بازنە کراوە و ١٩١ بەربژێر کێبڕکێیانە لەسەریان؛ هەرچی پارێزگای سەلاحەدینە ١٢ کورسیی پەرلەمانی هەیە، ٢١٦ بەربژێر بەسەر سێ بازنەی هەڵبژاردندا دابەشبوون.  بێکەس قادر، ئەندامی سەرکردایەتیی زەحمەتکێشانی کوردستان دەڵێت "دەرفەت بۆ ئەوە ماوە کە رێککەوتنێکی هەڵبژاردن هەبێت لەنێوان لایەنە سیاسییەکان بۆ ئەو ناوچانە، ئەو رێککەوتنەش بە پێویست دەزانین لەسەر چەند بەربژێرێک، ئەو بەربژێرانەش ببنە بەربژێری هەموو لایەنە سیاسییەکان بۆ ئەو ناوچانە، چونکە پێمانوایە ئەو ناوچانە ئێستا لەژێر هەڕەشەی تەعریبێکی نوێدان، پێویستمان بە یەکخستنی گوتاری سیاسی هەیە، بۆیە ئێستاش جەخت لەسەر یەکڕیزی دەکەینەوە لەنێوان لایەنە سیاسییەکان لەو ناوچانەدا".  ئێستا لە کۆی ٣٢٩ کورسیی پەرلەمانی عێراق، کورد بە سێ کورسیی کۆتاوە، خاوەنی ٦٢ پەرلەمانتارە، کە ئێستا عێراق کراوەتە ٨٣ بازنە و پێشتر ١٨ بازنەی هەڵبژاردن بووە.  بڕیارە ١٠ی تشرینی یەکەمی ئەمساڵ هەڵبژاردنی پێشوەختە بەڕێوەبچێت، نزیکەی ٢٥ ملیۆن کەسیش مافی دەنگدانیان هەیە، سێ هەزار و ٥٢٣ بەربژێر هەن، کە ٢٧.٣ % یان ئافرەتن.