حەسەن موحسین خەڵکی شنگالە و لە ٢٦ ـی ئەم مانگە لە گوندی بهێرێی سەر بە قەزای زاخۆ بریندار بوو. حەسەن و برایەکی خۆی لە گەرمەی خەودا بوون و بەپارچەی تۆپی تورکیا برینداربوون.   لە ئەنجامی بۆردوومانەکانی تورکیا، زیان بە هەزاران دۆنم رەز و باخ و دارستان و چەندین جۆر گیاندار و باڵندەی کێوی گەیشتووە. سووتانی داری تەڕ و ئەوانەی لە دەم ئاون، گومانی لای جووتیاران دروستکردووە کە تورکیا چەکی تایبەت بە سووتانیان بەکاردەهێنێت.  وەحید کێستەیی جووتیارە و دەڵێت، "دەبینین دەوروبەری زەوییەک کە سەوزە ئاگری تێبەردەبێت، ئەگەر ماددەیەکی تێزابی لەگەڵ نەبێت، ئاگری تێبەرنابێت، ئاگر لە حەوت جێگە بەربووە کە لەنێو ئاودایە و بەتەواوی سووتاوە. "  ئەدیب مووسا ئەفسەری پێشمەرگەیە و خەڵکی گوندی هروورە، دەڵێت، ئەو شوێنەواری بۆردوومانانەی لە دەوروبەری گوندەکەی ئەوان بیندراوە، گوللەی ٢٠ ملیمیی دۆشکەیە.   لە دەستپێکی ئۆپەراسیۆنی چڕنووکی برووسکە - چڕنووکی هەورەتریشقەی تورکیا بۆسەر گەریلاکانی پەکەکە لە هەرێمی کوردستان لە ٢٣ ـی مانگی نیسانی ئەمساڵ، پێنج گوند لە سنووری کانی ماسێ چۆڵبوونە و شەش هاونیشتمانیی لە زاخۆ و ئامێدی برینداربوون.