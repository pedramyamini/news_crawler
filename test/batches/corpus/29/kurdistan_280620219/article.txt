بەشێک لە دانیشتووانی رەسەنی ئەم گوندە، بەهۆی سەختیی ژیان لە شارەکاندا گەڕاونەتەوە زێدی خۆیان، بەڵام خراپی رێگاوبان، نەبوونی ئاو و کارەبا گرفتی بۆ دروستکردوون.   بۆ کەسێكی ئاسایی ژیان بێ کارەبا لەم گوندەدا چەندە زەحمەتە، بۆ کەسێکی خاوەن پێداویستیی تایبەت، زەحمەتییەکان دوو هێندەن.    دانیشتووانی ئەم گوندە ناتوانن ئامێری کارەبایی بەکاربهێنن. لەسەر ئاگردان خواردن ئامادە دەکەن و بە دەست جلوبەرگەکانیان دەشۆن. هەروەها لە ئەگەری هێرشی ورچ دەترسن. خەڵکی گوندەکە لە رێگەی رووداوەوە داوای هاوکاریی بەپەلە لە کاربەدەستانی ناوچەکە دەکەن.   بەگوێرەی راپۆرتی باری نائاسایی پارێزگای دێرسم کە ساڵی ١٩٩٧ بڵاوکراوەتەوە، بەهۆی شەڕی نێوان گەریلاکانی پەکەکە و سوپای تورکیا، ساڵی ١٩٩٤ لە کۆی ١٨٣ گوند، ٨٢٣ مەزرای دێرسم، ٨ هەزار و ٤٣٩ ماڵ چۆڵکراون و ٤١ هەزار و ٩٣٩ کەس بۆ پارێزگاکانی دیکەی باکووری کوردستان و تورکیا و دەرەوەی وڵات کۆچیان کردووە.