هۆرڤان رەفعەت، پەیامنێری رووداو لە سلێمانی رایگەیاند: کاژێر ١٠ی بەیانی ئەمڕۆ چوارشەممە ٢٣ - ٠٦ - ٢٠٢١، بەهۆی کەمی پێدانی کاژێرەکانی کارەبا، دانیشتووانی گوندی گۆپاڵەی سەر بە ناحیەی بازیان رێگەی سەرەکیی سلێمانی - کەرکووکیان داخست.  خۆپیشاندانەکەیان بەهۆی بێکارەبایی و کەمی پێدانی کاژێرەکانی کارەباوەیە، بە گوتەی خۆیان قەزا و ناحیەکانی نزیک لەوان رۆژانە زیاتر لە ٢٠ کاژێر کارەبایان هەیە.  دانیشتووانی گوندەکە داوایان دەکرد، کە بەرپرسانی ئیداری ناوچەکە بەدەم داواکارییەکانیانەوە بچن، بەڵام تاوەکو ئێستا وەڵامی داواکارییەکانیان نەدراوەتەوە.   شەوی رابردووش بە هەمانشێوە هاونیشتمانیانی خەڵکی بەردەقارەمانیش خۆپیشاندانێکیان کرد و چوونە بەردەم کارگەکانی بەردەقارەمان.  دانیشتووێکی گۆپاڵە بە رووداوی گوت: "رۆژانە لە کاژێر ٥ی بەیانی تاوەکو ١ بۆ ٢ دوای نیوەڕۆ کارەبا نادرێتەوە، بۆیەش هاتووین شەقامەکەمان گرتووە بۆ ئەوەی مافی خۆمان وەربگرینەوە،  کێشەی بەردەقارەمان چارەسەر کراوە، ئێمەش دەمانەوێت کێشەکەمان بۆ چارەسەر بکرێت و هیچ نەبێت ١٨ کاژێر کارەبامان هەبێت".  دانیشتوویێکی دیکە گوندەکە لەبارەی بەردەوامبوونیان لە خۆپیشاندان و گرتنی رێگەکە کە تاوەکو کاژێر ١ی دوای نیوەڕۆش هەر بەردەوامبوو، بە رووداوی گوت: "داواکارین بە زووترین کات بەدەم ئەو خەڵکەوە بێن، لە چەند کاژێری رابردوودا ئەو خۆپیشاندانە چەندین کێشەی لێکەوتووتەوە و چەندین کەس بە بەرد و تەقەکردن برینداربوونە".