لاورا پێرێز، جێگری سەرۆک شارەوانیی بارسێلۆنا دەڵێت، "ئێمە دەبێت بیر لە سەقامگیری و دانانی پلان بۆ شارەکانمان بکەینەوە. هەروەها بیر لە بەرەوڕووبوونەوە و چارەسەری کێشەکان بکەینەوە. وەکو کێشەی ژینگە. من پێموایە دەبێت هەردوولامان بەشێک بین لە چارەسەری ئەو کێشە جیهانییانەی کە ئێستا بەرۆکی گرتووین. "  شاندەکەی پەرلەمانی کەتەلۆنیا و شارەوانیی بارسێلۆنا لە یەکەم دیدارەکانیان سەردانی جێگری سەرۆکی پەرلەمانی کوردستان و پارێزگاری هەولێریان کرد.  ئومێد خۆشناو، پارێزگاری هەولێر دەڵێت، "دەستەخوشکی بارسێلۆنا و هەولێر لە کارە سەرەکییەکانی ئێمەیە و هەروەها پەرەپێدانی پەیوەندییەکانیشمان. لەگەڵ ئەوەش ئەوان سەردانی کەمپەکانی سنووری پارێزگای هەولێریان کرد و بە لێکدانەوەکانی ئەوان کەمپەکانی ئێمە لە زۆربەی ئەو کەمپانەی کە لە وڵاتانی جۆراوجۆر سەردانیان کردوون باشتر بوون".  تۆڕی میدیایی رووداو لە وێستگە سەرەکییەکانی سەردانەکەیان بوو. بەشەکانی رووداویان بەسەر کردەوە. ئەوان دەڵێن، "رووداو دەنگی دوو هەرێمی سەربەخۆییخوازیی گەیاندە دونیا کە گشتپرسییان پێکەوە بۆ سەربەخۆیی ئەنجامدا. هەرێمی کوردستان و هەرێمی کەتەلۆنیای ئیسپانیا. "  روبێن واگێنسبێرگ، پەرلەمانتاری کەتەلۆنیا دەڵێت، لە دوای گشتپرسییەکەی کەتەلۆنیا حکومەتەکەمان ناچار بوون کە کەتەلۆنیا بەجێ بهێڵن. ئێستا سەرۆکمان لە بەلجیکایە. بەشێک چوون بۆ جێنێڤ و بەشێک چوون بۆ سکۆتلەند. نیوەی ئەندامانی کابینەی حکومەتەکەشمان دوای ٤ ساڵ هێشتا بەند کراون. ئێمە هیوادارین کە جارێکی دیکە گشتپرسی ئەنجام بدەین، بەڵام حکومەتی ئیسپانیا رێگە نادات. دەستەڵات و هێزی سەربازی لە دەستی حکومەتدایە. بەڵام ئێمە هەوڵ دەدەین دیسان گشتپرسی ئەنجام بدەین وکوو سکۆتڵەند.  تیمەکە بەشە جیاجیاکانی قەڵای هەولێریان بەسەر کردووە. ئێولالیا رێغوانت، ئەندامی رێکخراوی ئاشتی بارسێلۆنایە دەڵێت، "کەتەلۆنیا و کوردستان خاڵی هاوبەشیان زۆرن. ئێمە وەکو ئەندامی یەک ماڵباتین. هەردووکمان لە وڵاتی خۆمان بەرەوڕووی حکومەتەکانمان بووینەوە کە بە هێز و دەستەڵاتی جیاواز بوونە بەر بەست لە بەر دەممان و رێگەی گەیشتن بە ئامانجەکانیان لە وڵاتی خۆمان بۆ سەخت و دژوار کردین".  شاندەکە لە رێگەی فەرمانگەی پەیوەندییەکانی دەرەوەی هەرێمی کوردستان داوایانکردووە سەردانی هەرێمی کوردستان بکەن.  زیرەک زێباری، سەرپەرشتیاری بەشی شاندەکانی لە فەرمانگەی پەیوەندییەکانی دەرەوە دەڵێت، ئامانجیان ئەوە بوو کە نامەی سەرۆکی پەرلەمانی کەتەلۆنیا بگەیێننە پەرلەمان کوردستان. دواتر بە نیازن سەردانی رۆژئاوا بکەن و بچنە کەمپی ئاوارەکان.  شاندەکەی کەتەلۆنیا بڕیارە لە ماوەی دوو هەفتەدا سەردانێکیان بۆ رۆژئاوای کوردستانیش هەبێت و سەردانی کەمپەکانی ئاوارەکان بکەن. دواتر لەگەڵ وەزیر و رێکخراوە جیاجیاکانی هەرێمی کوردستان کۆبوونەوەیان هەبێت و بۆ پەرەپێدانی پەیوەندییەکان.