ئۆپەراسیۆنەکە بە پاڵپشتیی ھێزە ئاسمانییەکانی ئیتاڵیا بەردەوامە و ناو بە ناو دەنگی فڕۆکە جەنگییەکان بەسەر ئاسمانی ناوچەکە دەبیسترێت.  لە ئۆپەراسیۆنەکە لیوای کۆماندۆ و لیوای ١٤٤ ـی پێشمەرگەی ھەرێمی کوردستان بەشدارن. لیوای ٥٢ ـی عێراقی و دژە تیرۆر لە قۆڵی سلێمانبەگەوە بۆ پەلکانە درێژەیان بە ئۆپەراسیۆنەکە داوە.  ھێزەکانی پێشمەرگە لەکاتی بەڕێوەچوونی ئۆپەراسیۆنەکەدا، توونێلێکیان دۆزییەوە کە پێش دەستپێکی ئۆپەراسیۆنەکە لەلایەن تیرۆریستانی داعشەوە چۆڵ کرابوو.   جەعفەر شێخ مستەفا، جێگری سەرۆکی هەرێمی کوردستانیش لە راگەیێندراوێکدا کە کۆپییەکی بۆ رووداو نێردراوە رایگەیاندووە، "لە ئۆپەراسیۆنێکی هاوبەشی ئاسمانی و وشکانی لەنێوان هێزە تایبەتەکانی لیوای کۆماندۆی سەر بە فەرماندەیی هێزەکانی حەفتا لەژێر سەرپەرشتیی جێگری سەرۆکی هەرێمی کوردستان لەگەڵ هێزەکانی دژەتیرۆری عێراقی، بە پاڵپشتی هێزەکانی هاوپەیمانانی دژ بە داعش لە عێراق، هێرش کرایە سەر بنکە شاراوەکانی تیرۆریستانی داعش لە گوندی پەلکانە و قۆریچایی سەر بەقەزای دووبز لە پارێزگای کەرکوک. "    بەپێی راگەیێندراوی جەعفەر شێخ مستەفا، "لە ئۆپەراسیۆنەکەدا گورزێکی کوشندە بەر تیرۆریستانی داعش کەوت کە کوژرانی چەند تیرۆریستێکی لێکەوتەوە و سێ ئۆتۆمبێل کرانە ئامانج و سووتێنران، ئۆپەراسیۆنەکە بەردەوامی هەیە بۆ پاککردنەوە و نەمانی داعش لە ناوچەکە دا. "    هێزەکانی پێشمەرگە ئامانجییەتی، وەک لە راگەیێندراوەکەدا هاتووە، "لە رێگەی ئەو پلانانەی کە دایدەڕێژێت لەگەڵ هێزە عێراقییەکان، مەترسییەکانی تیرۆریستانی داعش لەو ناوچانە دووربخاتەوە و ئارامی سەقامگیری بۆ ئەو شوێنانە بگەڕێنێتەوە کە داعش لە هەوڵی تێکدانییەتی. "