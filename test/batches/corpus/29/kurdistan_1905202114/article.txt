دکتۆر بەشیر حەداد، جێگری سەرۆکی پەرلەمانی عێراق لە راگەیەندراوێکدا کە نووسینگەکەی بڵاوی کردەوە رایگەیاند: "داوا لە حکومەتی فیدراڵی دەکەم لە جێبەجێکردنی یاسای بودجەی فیدراڵیدا پەلە بکات کە پەرلەمان لە ٣١ ـی مانگی نیسانی ٢٠٢١ ـدا پەسندی کرد. سەرباری ناکۆکییەکان و کێشەکان، کەچی پەرلەمان توانیی ئەو یاسایە پەسەند بکات و هاووڵاتییان بە پەسندکردنی گەشبین بوون. "  جێگری سەرۆکی پەرلەمانی عێراق ئاماژەی بەوە داوە کە نیگەرانە لەوەی کە بەهۆی رێکارە رۆتینییەکانەوە حکومەتی فیدراڵی لە جێبەجێکردنی بڕگە و ماددەکانی یاسای بودجە دواکەوتووە کە ئەوەش نەهامەتیی هاووڵاتیانی زیاتر کردووە.  دکتۆر بەشیر حەداد گوتوویشیەتی: "داوا لە حکومەتی فیدراڵی دەکەم پەلە بکات لە ناردنی بودجە تەرخانکراوەکان بۆ هەموو پارێزگاکانی عێراق، بۆ ئەوەی حکومەتە خۆجێییەکان بتوانن پرۆژە خزمەتگوزارییەکان جێبەجێ بکەن. "  پێشتر لەبارەی هۆکاری دواکەوتنی جێبەجێکردنی چەند ماددەیەکی یاسای بودجەی فیدراڵیی ئەمساڵ، دکتۆر جەمال کۆچەر، ئەندامی لیژنەی دارایی لە پەرلەمانی عێراق بە تۆڕی میدیایی رووداوی راگەیاند: "حکومەت تانەی لە سێ بڕگەی یاسای بودجەی فیدراڵیی ساڵی ٢٠٢١ داوە. یەکێک لەو بڕگانەی کە تانەی لێداون بڕگەیەکی ماددەی تایبەتە بە بەشەبودجەی هەرێمی کوردستان لە بودجەی ٢٠٢١. هەرچەندە رێککەوتنی تایبەت بە بەشەبودجەی هەرێمی کوردستان ماوە و هەڵنەوەشاوەتەوە، بەڵام بە یەکلاییکردنەوەی تانەکانی حکومەت یان دەقی رێککەوتنی بەشەبودجەی هەرێمی کوردستان دەبێتەوە ئەو دەقەی پێشتر حکومەت ناردبووی، یاخود دادگای فیدراڵی تانەکە رەتدەکاتەوە و دەقی رێککەوتنەکە وەک خۆی دەمێنێتەوە. "  دکتۆر جەمال کۆچەر گوتیشی: "بڕیاری دادگای فیدراڵی بە هەر شێوەیەک بێت، لە قازانجی هەرێمی کوردستان دەبێت، چونکە لە کۆتاییدا بە جێبەجێکردنی رێککەوتنەکە دەبێت حکومەتی عێراق مانگانە ٢٠٠ ملیار تاوەکو ٢٥٠ ملیار دینار بۆ هەرێمی کوردستان بنێرێت، بەبێ ئەوەی هەرێمی کوردستان هیچ رادەستی بەغدا بکات. "  لە ماددەی ١١ی یاسای بودجەی ٢٠٢١ دا هاتووە: دەبێت هەرێمی کوردستان بە لای کەمەوە رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەم بهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی ناوخۆ و پترۆدۆلار، دەبێت بە لای کەمەوە رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات.   هاوکات دەبێت هەرێمی کوردستان ٥٠ % ی داهاتی نانەوتیی خۆی رادەستی بەغدا بکات، ئەو کات حکومەتی عێراق بەشەبودجەی بۆ دەنێرێت.