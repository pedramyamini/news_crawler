نزار مه‌لا غه‌فار، بڕیاردەری لیژنەی شاره‌وانى، گواستنەوە، گەیاندن و گەشتوگوزاری پەرلەمانی کوردستان بە تۆڕی میدیایی رووداوی گوت، "یاسای بەخاوەنكردنی ئەو زەوییانەی كە لە سنووری شارەوانییەكان زێدەڕۆییان لەسەر كراوە، ژماره ٣ی ساڵى ٢٠١٩، پێشتر ماوەی ١٢٠ رۆژی بۆ دیاریکرابوو بۆئەوەی لەو ماوەیەدا مامەڵەی سکاڵای هاونیشتمانیان وەربگیرێت و دواتر خانووەکان تاپۆ بکرێن، بەڵام بەهۆی بڵاوبوونەوەی کۆرۆنا و قەدەخەی هاتووچۆ و نەبوونی دەوامی فەرمانگەکانی حکومەت، یاساکە کاتی بەسەرچوو و ئێستا هەمواری دەکەینەوە".  ئاماژەی بەوەش کرد، ئەو پرۆژەیاسایە ئەو خانووانە دەگرێتەوە کە لەپێش ١٣ی ئاداری ساڵی ٢٠١٨ دروستکراون. نزار مه‌لا غه‌فار گوتیشی، "هەموارکردنەوەی یاساکە کە لە ١٢ ماددە پێکهاتووە تەواوبووە و چوار ماددەی هەموار دەکرێتەوە، دەنگدانی کۆتایی پەرلەمانی کوردستانی ماوە، ماوەی یەک ساڵیش دانراوە بۆئەوەی سەرجەم خانووە بێتاپۆکان تاپۆ بکرێن".  ئەو پەرلەمانتارە لەبارەی نرخی تاپۆکردنیش گوتی، "بەپێی یاسا کۆنەکە، نرخ بەپێی مەتر بۆ هەر خانوویەک، لەگەڵ شوێنی خانووەکە دانرابوو، بەجۆرێک لە سەنتەری شارۆچکەکان بڕی ٥ - ٨ هه‌زار دینار بۆ هەر مەترێک بوو، نرخەکە بۆ سەنتەری قەزاکان لەنێوان ١٠ - ١٥ هه‌زار دینار بوو، لە سەنتەری پارێزگاکانیش نرخی تاپۆکردنی هەر مەترێک زەویی خانووە بێتاپۆکان لەنێوان ١٥ - ٣٠ هه‌زار دینار بوو، بەڵام بەپێی هەمواری نوێی یاساکە نرخ بەپێی نرخی زەوییەکە دیاریدەکرێت، کە بە رێژەی ٣٠ - ٥٠ % ی نرخی زەوییەکە دەبێت. ئەم هەموارکردنەش دوای ئەوە دێت کە هەستمان کرد نادادییەک لە نرخەکاندایە. بە نموونە، ئەو پارچە زەوییەی کە لە کەلار هەیە هەمان نرخی تاپۆکردنی هەبوو لەگەڵ زەوییەک لە قەزای کۆیە، لەکاتێکدا نرخەکانیان زۆر جیاوازە".  لەبارەی رووبەری ئەو زەوییانەشی کە تاپۆ دەکرێن، نزار مەلا غەفار ئاماژەی بەوە کرد "وەکو پێشتر دەمێنێتەوە، پێشتر لە سەنتەری پارێزگاکاندا تاوەکو ٣٠٠ مەتر بوو، لە سەنتەری قەزاکانیشدا ٤٠٠ مەتر بوو، هەرچی سەنتەری ناحیەکانە ٥٠٠ مەتر بوو، بەڵام پێشنیازیش هەبوو کە تاوەکو ٨٠٠ مەتر لە ناحییەکاندا تاپۆ بکرێت".  ئەو پەرلەمانتارە ئەوەشی خستەڕوو، ئەو خانووانەی لەو رووبەرە زیاترن دەبێت چارەسەرێکی دیکەیان بۆ بدۆزرێتەوە و "باسی ئەمە نەکراوە لەم پرۆژەیاسایەدا".  بە گوتەی نزار مه‌لا غه‌فار، ئەگەر "ئەم پرۆژەیاسایە پەسندبکرێت و بەرکاربێت، سوودێکی زۆری دەبێت بۆ یەکلاکردنەوەی کێشەکانی خانووە بێ تاپۆکان، هەروەها بڕێک داهات بۆ حکومەتی هەرێمی کوردستان دەگەڕێنێتەوە، لەگەڵ ئەوەشدا بە داهاتەکانی دەتوانرێت پرۆژەی خزمەتگوزاری لە پارێزگاکاندا بکرێت، چونکە رێژەی ٣٠ % ی داهاتەکانی ئەم تاپۆکردنە بۆ گەنجینەی گشتیی حکومەت دەگەڕێتەوە بۆ ئەنجامدانی پرۆژەی خزمەتگوازی، رێژەی ٧٠ % ی داهاتەکانیش بۆ گەنجینەی حکومەت دەگەڕێتەوە، واتە بۆ وەزارەتی شارەوانی و گەشتوگوزاری هەرێمی کوردستان بۆئەوەی نەخشە و دیزاینی ئەو گەڕەک و شوێنانە تەواوبکات".  بڕیاردەری لیژنەی شاره‌وانى و گواستنەوە و گەیاندن و گەشتوگوزاری پەرلەمانی کوردستان باسی لەوەش کرد، ئەو بڕگەیەی لە رەشنووسی یاساکەدا هەیە و پەیوەندیی بە کەسوکاری شەهیدانەوە هەیە، وەکو خۆی ماوەتەوە، ئەویش ئەوەیە کە لە تاپۆکردنی خانووەکانیان بە سوودمەند هەژمار ناکرێن.  هەروەها گوتیشی ئەو زەویانەی رەگەزی کشتوکاڵییان هەیە لەکاتی تاپۆکردندا رەگەزیان دەگۆڕدرێت ئەگەر زەوییەکان لەنێو ماستەرپلانی شارەکان بوون.  نزار مه‌لا غه‌فار لە کۆتاییی قسەکانیدا گوتی، رەشنووسی یاساکە ئەو خانووانەش دەگرێتەوە کە پێش ساڵی ١٩٩١ لەلایەن حکومەتی بەعسەوە رووخێندرابوون و دواتر خانوویان لەسەر دروستکراوەتەوە.