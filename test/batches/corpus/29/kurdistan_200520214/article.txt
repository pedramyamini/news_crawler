پلاساخارت رایگەیاند، "ئەوەی کە من دەیڵێم ئەمەیە: پێتان وانەبێت ئەم ئۆتۆنۆمییەی ئێستا هەتانە هەروا بە مسۆگەری و تاهەتایی دەمێنێتەوە. هەربۆیە یەکڕیزی بۆ مانەوەی ئەم قەوارەیە پێویستە و مانەوەشی ئەوە دەسەلمێنێت. "  رووداو لە پلاسخارتی پرسی هۆکاری ئەو رادەیە لە راشکاوی قسەکانت چی بووە؟ ئەو گوتی، "هەروەک لە قسەکانی سەرەتا باسمکرد، نووسینی دەستوور و بەرەوپێشچوونی رەشنووسی دەستور دەتوانێت دەرفەتێکی زۆر گرنگ بێت بۆ ئەوەی کە پارت و لایەنەکان پێکەوە بەرەوپێش بچن، بەڵام ئیرادەی سیاسیی ئێجگار پێویستە، چونکە خەڵک وەک هەموو شوێنێکی دیکەی جیهان تاهەتایە چاوەڕێ ناکەن و ئەگەر دەیانیەوێت ئەنجامی بدەن، زوو ئەنجامی بدەن. "  کۆنفرانسی هەرێمی کوردستانی عێراق - دەستوور و یەکڕیزی لەلایەن زانکۆی کوردستان - هەولێر رێکخرابوو، حیزبە سەرەکی و بەشێک لە کەسی یەکەمی حیزبەکان، دیپلۆمات و کۆنسوڵی وڵاتان لە هەرێمی کوردستان تاوتوێی گرنگی دەستووریان کرد بۆ هەرێمی کوردستان.  رووداو لە بەشێک لە لایەنە سیاسییەکانی پرسی چۆن ئەو هۆشدارییەی پلاسخارت لێکدەدەنەوە؟ فازڵ میرانی، سکرتێری مەکتەبی سیاسی پارتی دیموکراتی کوردستان گوتی، "کوردیش دەڵێ لەنێو ماڵی خۆت بەهێز بیت، دووژمن دەرەقەتت نایە، بەڵام لەنێو ماڵی خۆت لاواز بیت، دووژمن ماڵەکەت لێدەستێنێ. "  عومەر سەید عەلی، رێکخەری بزووتنەوە گۆڕانیش رایگەیاند، "مەبەستی یەکڕیزیی خۆمان و هەرێمەکەمانە و ئەوەی دەستمان کەوتووە مەترسی لەسەرە، لەبەرئەوە یەکڕیزیی خۆمان و یەکگرتوویی خۆمان دەتوانێ بیپارێزێت. "  هاوکات خەلیل ئیبراهیم، کارگێڕی ئەنجوومەنی جێبەجێکردنی یەکگرتووی ئیسلامی کوردستانیش لە وەڵامدا گوتی، "مەجال تەوافوق هەیە و ئەگەر شتی نەفسی و حیزبی نەیەتەپێش دەتوانین مەجالی ئەو یەکڕیزی و یەکگرتنە بڕەخسێنین. "  دوابەدوای قسەکانی پلاسخارت و جەختکردنەوەی لە گرنگیی یەکڕیزی بۆ دارشتنی دەستوور، سەرۆکی هەرێمی کوردستان و سەرۆکی حکومەتی هەرێمی کوردستان جەختیان لە ئیرادە بۆ داڕشتنی دەستوور و پتەوکردنی یەکڕیزیی نیشتمانی کرد.  نێچیرڤان بارزانی، سەرۆکی هەرێمی کوردستان رایگەیاند، "ئەو دەستوورە دەبێ دەستوورێک بێت کە هەموو لایەنەکان لەسەر کۆک بن. ئەوە یەکڕیزییەش دەبێ بپارێزین و بەردەوام بین لە هەوڵەکانی خۆمان و ئەو دەستکەوتانەی کە هەمانە بە تایبەت لە دەستووری عێراق ئەو دەستکەوتانە بپارێزین. "  مەسرور بارزانی، سەرۆکی حکومەتی هەرێمی کوردستانیش رایگەیاند، بە دەستنیشانکردنی ئامانجی هاوبەش دەتوانین ئەو یەکڕیزییە رێکبخەین و بەیەکەوە بەرەو ئەو ئامانجە هەنگاو بنێین.  لەدوای پەسندکردنی دەستووری عێراق لە ساڵی ٢٠٠٥، چەندین هەوڵ هەبووە بۆ نووسینی دەستووری هەرێمی کوردستان، ساڵی ٢٠٠٩ پرۆژەی دەستوور لە پەرلەمان پەسندیشکرا، بەڵام بەهۆی ئاڵۆزیی دۆخی سیاسی گەڕێندرایەوە پەرلەمان، لە خوولی رابردووی پەرلەمانیش لەلایەن لیژنەیەکی تایبەتەوە جارێکی دیکە لە کۆی زیاتر لە ١٢٠ ماددەی دەستوور ٧٤ ماددەی نووسرایەوە، بەڵام ئەوکاتیش بەهۆی ناکۆکیی سیاسی پرۆژەکە تەواونەکرا.