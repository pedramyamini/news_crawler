موقەدەم فیراس یاسین، گوتەبێژی بەرگریی شارستانی لە قەزای ئاکرێ و بەردەڕەش بە تۆڕی میدیایی رووداوی راگەیاند، ئادەم یوسف لەگەڵ دوو هاوڕێی خۆی پاشنیوەڕۆی ئەمڕۆ لە کاژێر ١٤: ٠٠ خۆی هەڵداوەتە نێو ئاوی زێی گەورە بە مەبەستی مەلەکردن، بەڵام خنکاوە.  گوتەبێژی بەرگریی شارستانیی قەزای ئاکرێ و بەردەڕەش ئاماژە بەوە دەکات، دوو هاوڕێکەی ئادەم تەمەنیان نزیکەی ١٦ ساڵ بووە و توانیویانە خۆیان رزگار بکەن، تەرمی ئادەمیش تاوەکو ئێستا نەدۆزراوەتەوە.  موقەدەم فیراس یاسین باسی لەوە کرد، تابلۆی هۆشیاری و ئامۆژگارییان لەسەر کەناری رووبارەکە داناوە، بەڵام بەهۆی پابەندنەبوون بە رێنوێنییەکان، ئەو رووداوە کەوتووەتەوە.  ئادەم یوسف لە پۆلی چواری بنەڕەتی بووە و دووەم منداڵە کە لە ماوەی هەفتەیەکدا و لە هەمان شوێندا بخنکێت.