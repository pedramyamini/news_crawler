بەپێی راگەیێندراوێکی قایمقامیەتی سلێمانی، لەسەر داوای قایمقامی سلێمانی موەلیدە ئەھلییەکانی سلێمانی لەکاتی دەستپێکردنی تاقیکردنەوەکان بە بەردەوامی کارەبا بۆ خوێندنگەکان دابین دەکەن، قایمقامی سلێمانیش ھیوای سەرکەوتن بۆ خوێندکاران دەخوازێت.  بەپێی راگەیێندراوەکە، کۆمەڵەی موەلیدە ئەھلییەکانی سلێمانی لەسەر داوای ئاوات محەمەد، قایمقامی سلێمانی لەکاتی دەستپێکردنی تاقیکردنەوەکان و لە ئەگەری نەبوونی کارەبای نیشتمانی، بە بەردەوامی کارەبای موەلیدە بۆ خوێندنگەکانی سلێمانی دابین دەکەن "بۆئەوەی خوێندکاران ھۆکارەکانی رووناکی و فێنککردنەوەیان بەبێ گرفت بۆ دابین بکرێت و بتوانن تاقیکردنەوەکانیان بە سەرکەوتوویی ئەنجام بدەن".  قایمقامی سلێمانی خوێندکاران دڵنیادەکاتەوە ھەموو پێداویستییەکانی تاقیکردنەوەکان لە ھۆڵەکان دابینکراوە و داوا لە خوێندکاران دەکات بە پشتبەستن بە ھەوڵ و کۆششەکانیان و بە دەروونێکی ئارامەوە خۆیان بۆ تاقیکردنەوەکان ئامادە بکەن.