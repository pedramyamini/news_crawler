هەپەگە لە راگەیێندراوەکەدا ئاماژەی بەوەداوە، لە کاژێر ٠٥: ٣٠ خولەکی بەیانی تاوەکو کاژێر ١٥: ٠٠ ـی دوای نیوەڕۆی رۆژی ١٥ی حوزەیرانی ٢٠٢١، لە گردی ئازاد سەر بە ناوچەی مەتین بە ئاراستەی ناوچەکانی دەوروبەری گوندی سەرەڕۆ، شەڕ و پێکدادانی قورس لە نێوان گەریلاکانیان و سوپای تورکیا روویداوە.   "لە ئەنجامی شەڕەکەدا سوپای تورکیا ناچارکراوە لە ناوچەکە بکشێنەوە، ٣ سەربازی سوپای تورکیا کوژراون و گەریلایەکیش بە ناوی دەمهات کۆبانێ گیانی لەدەستداوە کە خەڵکی شاری کۆبانێی رۆژئاوای کوردستانە. " ئەمە بەپێی راگەیێندراوەکەی هەپەگە.    وەک لە راگەیێندراوەکەدا ئاماژەی پێکراوە، کاژێر ١٩: ٠٠ی ئێوارەی رۆژی ١٥ی حوزەیران گەریلاکانی پەکەکە لە ناوچەی مەتین هێرشیان کردووەتە سەر سەربازانی سوپای تورکیا لە ناوچەی چیانی کۆردینە. لە ئەنجامی هێرشەکەدا " ٥ سەربازی سوپای تورکیا کوژراون و ٢ی دیکەش برینداربوونە و سوپای تورکیا درەنگانی شەو بە هەلیکۆپتەر کوژراو و بریندارەکانیان گواستووەتەوە. "    هەپەگە لە راگەیێندراوەکەی دا دەشڵێت، سوپای تورکیا کاژێر ١١: ٣٠ و ١٢: ١٠ خولەکی هەمان رۆژ لە گردی سلێمان لە ناوچەی ئاڤاشین هەوڵی داوە لەڕێگەی بەکارهێنانی بۆمبی گازیی بچێتە نێو تونێلەکانیانەوە. بەڵام هێزەکانیان بە کڵاشینکۆڤ تەقەیان لێ کردوون و سەربازێکی سوپای تورکیا کوژراوە.   کاژێر ٠٠: ٥٠ خولەکی بەرەبەیانی رۆژی ١٦ی حوزەیران لە هەمان شوێن تەقە لە سەربازەکانی سوپای تورکیا کراوە و "دوو سەرباز کوژراون. "   رۆژی چوارشەممە ١٦ی حوزەیرانی ٢٠٢١ وەزارەتی بەرگریی تورکیا لە دوو راگەیێندراوی جیاوازدا "گیانلەدەستدانی ٩ گەریلای پەکەکەی لە باشووری کوردستان راگەیاند. "   بەگوێرەی ئامارە فەرمییەکانی تورکیا، لە دەستپێکی ئۆپەراسیۆنە سەربازییەکەدا کە لە رۆژی ٢٣ی نیسانی ئەمساڵ لە ناوچەکانی زاپ، ئاڤاشین و مەتین دەستیپێکردووە، ١٥٩ گەریلای پەکەکە گیانیان لەدەستداوە و ١٦ سەربازیان کوژراون.   لە بەرامبەردا هێزەکانی پاراستنی گەل - هەپەگە، کوژرانی ٢٧٦ سەرباز و گیانلەدەستدانی ٤٥ گەریلای راگەیاندووە.