لوقمان شێروانی، بەڕێوه‌به‌ری فه‌رمانگه‌ی هۆشیاری و راگه‌یاندن له ده‌سته‌ی پاراستن و چاككردنی ژینگه‌ی حكومه‌تی هه‌رێمی کوردستان بە رادیۆی رووداوی راگەیاند "سێ هۆکاری سەرەکی هەن بۆ کەوتنەوەی ئاگرەکان، هەندێک خەڵک بە ئەنقەست ئاگر دەکاتەوە و گڕ لە پووش و پاوان بەردەدات و هەندێک کاتیش بەهۆی بێ ئاگاییەوەیە کە لەکاتی چوونیان بۆ سەیران ئاگر دەکەنەوە و بەجێیدەهێڵن، لە ئەنجامدا بەهۆی هەڵکردنی با، پشکۆکان دەبووژێنەوە و دەبێتە هۆی ئاگرکەوتنەوە، یەکێکی دیکە لە هۆکارەکان جێهێشتنی پاشماوەکانە، بەتایبەت کانزا و شووشەکان، کاتێک پلەی گەرما بەرزدەبێتەوە و تیشکی خۆر بە ستوونی بەر زەوی دەکەوێت، هۆکارە بۆ کەوتنەوەی ئاگر لەو پاشماوانە بەهۆی تیشکدانەوە، هۆکارێکی دیکەش کە زۆر دەگمەنە و پەیوەندیی بە رووداوی سرووشتییەوەیە، شۆرتی کارەبا و هەورەتریشقەیە، کە یەکێک لە هۆکارەکانی ئاگرکەوتنەوە بووە لەمساڵدا".  بەڕێوه‌به‌ری فه‌رمانگه‌ی هۆشیاری و راگه‌یاندن گوتیشی، "هۆکارەکانی ئاگرکەوتنەوە بە پلەی یەکەم فڕێدانی پاشماوەکانە کە بەپێی توێژینەوەکان ٢٥ % بۆ ٣٠ % ی هۆکاری ئاگرکەوتنەوەکان فڕێدانی جگەرەیە لەلایەن جگەرەکێشەکانەوە".  بەپێی داتاکانی وەزارەتی کشتوکاڵ و سەرچاوەکانی ئاوی هەرێمی کوردستان دوو ملیۆن و ٥٠٠ هەزار دۆنم دارستانی سرووشتی و ٣٥ هەزار دۆنم دارستانی دەستکرد لە هەرێمی کوردستاندا هەن. هەر بەگوێرەی ئەم داتایانە لە ٥٠ ساڵی رابردوودا هەرێمی کوردستان بەهۆی جەنگ و کارەساتە یەک لەدوای یەکەکان، گۆڕانی کەشوهەوا و کۆچی هاونیشتمانیان، بە رێژەی ٥٠ % دارستانەکانی لەدەستداوە، واتە ئەوکات هەرێمی کوردستان خاوەنی پێنج ملیۆن دۆنم دارستان بووە.  لەبارەی دەنگۆی سووتاندنی بەشێک لە دارستانەکانی هەرێمی کوردستان بە ئەنقەست و کردنیان بە پرۆژەی بازرگانی، ئەو بەرپرسەی ژینگە رایگەیاند "بێگومان ئەمە راستە، بەتایبەت لە زۆرێک لەو ناوچانەوی ئاوی لێیە، وەکو دەڤەری گەرمیان کە ئەمە بە زەقی دەبیندرێت و هەموو ئەو بەڵگە و دۆکیۆمێنتانەی لەبەردەستن ئەوە نیشاندەدەن کە هەندێک خەڵکی بازرگان لەپێناو دەوڵەمەندبوونیان گوێ بە یاسا نادەن و وا مامەڵە دەکەن کە لە سەرەوەی یاسان، بە هەمان شێوە لە قەزای شەقڵاوە هەندێک ناوچەی گەشتیاری لەسەر حیسابی دارستانەکان دروستدەکرێت، هەروەها کارگەکانی چەو و لم هۆکارن بۆ نەمانی سەوزایی و دارستانەکان".  لوقمان شێروانی باسی لەوەش کرد، ئەوان وەکو دەستەی ژینگە نووسراویان بۆ ئەنجوومەنی وەزیران کردووە و لایەنە پەیوەندیدارەکانیان لێ ئاگادارکردووەتەوە کە ئەوەی دەکرێت کارەساتی ژینگەیە و ناکرێت چاوپۆشیی لێبکرێت و "دواتر باجەکەی دەدەین". داواش دەکات "هەموو ئەو لایەنانە بە جیددی بێنە سەر هێڵ، چونکە دارستانەکان هۆکارن بۆ پاراستنی ئاوی ژێر زەوی کاتێک دارستانەکان دەسووتێن و زەوییەکانیان رووت دەبنەوە، دەرەنجامی سووتان ئاوی ژێر زەوی بە هەڵم دەبێت و تووشی قەیرانی ئاو دەبین".  بەڕێوه‌به‌ری فه‌رمانگه‌ی هۆشیاری و راگه‌یاندن ئەوەی خستەڕوو "هەندێک رووپێو ئەوە دەردەخەن کە ساڵانە ٣٠ % تاوەکو ٣٥ % ی دارستانەکانی هەرێمی کوردستان بەهۆی بۆردوومانی ناوچە سنوورییەکان لەلایەن تورکیا و ئێران دەسووتێن، هەموو لایەنە پەیوەندیدارەکانیش لەمە ئاگادارن کە ئەو جەنگانە کارەساتی ژینگەیان بۆ ئێمە دروستکردووە، بەپێی تۆماری وەزارەتی کشتوکاڵ و سەرچاوەکانی ئاو لە ماوەی ١٠ ساڵی رابردوودا ملیۆنێک و ٥٠٠ هەزار دۆنم پووش و پاوان و دارستان سووتاون لە هەرێمی کوردستان، بەڵام ئەوەی جێی دڵخۆشییە ئەوەیە کە ٥٠ % بۆ ٦٠ % ی ئەو دارستانانە دوای سووتانیان دووبارە ژیاونەتەوە".