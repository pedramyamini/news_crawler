ئەمڕۆ یەکشەممە، ٦ی حوزەیرانی ٢٠٢١، عەمید جەمال وارانی، بە تۆڕی میدیایی رووداوی راگەیاند: "ئۆپەراسیۆنەکە بەرەبەیانی ئەمڕۆ بۆ کۆنتڕۆڵکردن و پاککردنەوەی ناوچەی زنانەی سنووری قەزای کفری لە چەکدارانی داعش، کە ماوەیەکە بوونەتە سەرئێشە بۆ خەڵكی ناوچەکە دەستیپێکردووە، لە ئاسمانەوە فڕۆکەکانی ئیتاڵیا بەشدارن و بۆردوومان دەکەن و لە زەوینیشەوە هێزەکانی پێشمەرگە و هێزە عێراقییەکان بەشدارن".  عەمید جەمال وارانی ئاشکرای کرد: "تاوەکو ئێستا ١٣ تونێلی داعشمان دۆزیوەتەوە، کە بۆ خۆ حەشاردان و شاردنەوەی کەلوپەل و کەرەستەی سەربازی بەکاریاندەهێنان، هەروەها دەستگیراوە بەسەر کارگەیەکی دروستکردنی بۆمبی چێنراو و ٤ ماتۆڕسکیل و ژمارەیەک گوللە ئار پی جی، کە بۆ دروستکردنی بۆمبی چێنراو بەکاردەهێنران، لەگەڵ موەلیدەیەکی کارەبا و خواردن و کەرەستەی دیکە".  عەمید جەمال وارانی، باسی لەوەشکرد لەو ئۆپەراسیۆنەدا هێزەکانی لیوای کۆماندۆ و لیوای ١٤٤ی هێزەکانی پێشمەرگە بەشدارن، لە سنووری پەلکانەشەوە هێزەکانی دژەتیرۆری عێراق و لیوای ٥٢ی سوپای عێراق بەشدارن.  بە گوتەی ئەوە فەرماندەیەی پێشمەرگە هێزەکانی پێشمەرگە توانیویانە ١٠ کیلۆمەتر لەنێوان گوندەکانی بەڵەگە و قوڕی چای پێشڕەوی بکەن و گوندی بەڵەگەی بچووکیان لە پاشماوەی چەکدارانی داعش پاککردووەتەوە و بەرەو قوڕی چای دەڕۆن.