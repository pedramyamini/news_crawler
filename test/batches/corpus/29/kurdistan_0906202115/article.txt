د. محەممەد رەشید، بەرپرسی چاودێریی دەرمانخانەکانی بازاڕی هەولێر لە دامەزراوەی کۆنترۆڵی جۆری بە رادیۆی رووداوی راگەیاند: "داوا لە هاووڵاتییان دەکەم دەرمانێک نەکڕن کە لەزگەی پێوە نەبێت. ئەگەر چوونە دەرمانخانەیەک و دەرمانەکە لەزگەی پێوە نەبێت، نرخەکەی لە هی خۆی زیاتر بێت یان شوێنی هەڵگرتنی دەرمانەکە گونجاو نەبێت، دەتوانن تیمەکانمان لە رێگەی ژمارەی ' ٠٧٥٠٢٣٥٦٠٠٠ ' ـەوە پەیوەندیمان پێوە بکەن. "  بەڕێوەبەرایەتیی کۆنترۆڵی جۆری کە سەر بە وەزارەتی تەندروستییە و بەرپرسیارن لەو دەرمانانەی لە هەرێمی کوردستاندان، لە چەند رۆژی رابردوودا لە هەولێر هەڵمەتێکیان بۆ سەر کۆمپانیاکانی دەرمان دەستپێکرد و لە ئەنجامدا نۆ کۆمپانیا بەهۆی سەرپێچییەوە داخران.    ئەو بەرپرسەی چاودێریی دەرمانخانەکان گوتی: "سەرپێچییەکان جیاواز بوون، بەشێک لەو کۆمپانیایانە پابەند نەبوون بەو نرخەوەی کە لە کوالێتی کۆنترۆڵ بۆیان دیاری کرابوو و بە زیاتر دەیانفرۆشت. سەرپێچییەکی دیکە ئەوە بوو کە بەشێکیان دەرمانیان راستەوخۆ بە دەرمانخانەکان فرۆشتبوو. بەپێی رێنماییەکانی وەزارەتی تەندروستی دەبێت دەرمان لە کۆمپانیاوە راستەوخۆ بچێتە کۆگای دەرمان و لەوێیشەوە بچێتە دەرمانخانەکان. ئەو کۆمپانیایانە بۆ ئەوەی یاری بە نرخی بەرهەمەکانیان بکەن راستەوخۆ بە دەرمانخانەکانیان فرۆشتوون. "  ئەو بەرپرسەی چاودێریی دەرمانخانەکان ئاماژەی بەوە دا، سەرپێچییەکی دیکە ئەوەیە کە کۆمپانیا هەبووە پابەندی ئەو لەزگەیە نەبوون کە ئەوان لە دەرمانەکانی دەدەن و دەڵێت: "کە ئێمە لەزگەیەک لە دەرمانێک دەدەین مانای ئەوەیە کە پشکنینی بۆ کراوە و بۆ بەکارهێنان ئامادەیە. ئەو لەزگەیەیش نرخی لەسەرە و، ئەوان بۆیە لایانبردووە تا بە نرخی گرانتر بیانفرۆشن. زۆربەی سەرپێچیی کۆمپانیاکان پابەندنەبوون بە لەزگە و نرخی دیاریکراوەوەیە. "   بەشێک لە پەرلەمانتاران باس لەوە دەکەن کە لە دەروازە سنوورییەکانەوە دەرمانی قاچاخ هاوردە دەکرێت.  د. محەممەد رەشید گوتی: "دەرمانی قاچاخ پرسێکی گەورەیە و زیاتر ئەو کەسانە مامەڵەی پێوە دەکەن کە دەسگێڕن، کۆمپانیاکانی دەرمان نین. زۆر بە دەگمەن هەبووە کە کۆمپانیای دەرمان دەرمانی قاچاخ بخاتە بازاڕ. کەسانی دەسگێڕ دەرمانی قاچاخ هاوردە دەکەن کە کەس نازانێت هی کوێیە، بە چ رێگەیەک هاتووە و لە چ پلەیەکدا هەڵگیراوە. دەرمانی قاچاخ لە زیاتر دەرمانخانەکاندا هەیە و بەشێک لە کۆگاکانیش هەیانە. "  د. محەممەد رەشید باسی لەوە کرد کە بەڕێوەبەرایەتییەکەیان نزیکەی ساڵێکە دەستبەکار بووە و دەڵێت: "کاریگەرییەکی زۆر باشمان لەسەر کوالێتیی دەرمان هەبووە. بۆ کۆگاکان زیاتر سەرنجمان لەسەر پلەی گەرمییە و مەرجمان ئەوەیە کە ئامێری داتالۆکەر دابنێن کە پلەی گەرمیی رۆژانی پێشتری شوێنەکە تۆمار دەکات. "