مەسرور بارزانی، سەرۆکی حکومەتی هەرێمی کوردستان بەبۆنەی ٤٥ ـەین ساڵیادی هەڵگیرسانی شۆڕشی گوڵان پەیامێکی بڵاوکردەوە، تێیدا پیرۆزبایی ئاراستەی گەلی کوردستان، سەرۆک بارزانی، سەرکردایەتیی پارتی و پێشمەرگە کردووە.  لە بەشێکی پەیامەکەیدا، سەرۆکی حکومەتی هەرێمی کوردستان دەڵێت "شۆڕشی گوڵان کە درێژکراوەی شۆڕشی مەزنی ئەیلوول بوو، تەمی نائومێدیی رەواندەوە و ئاسۆیەکی نوێی لەبەردەم گەلی کوردستان کردەوە کە بە خۆڕاگری و ئیرادەیەکی بەهێزەوە، بەردەوامیی دا بە خەبات و تێکۆشانی خەڵکی کوردستان لەپێناو بەدەستهێنانی مافە رەواکانی".  هەروەها لە یادی هەڵگیرسانی شۆڕشی گوڵاندا، مەسرور بارزانی "جەخت لە برەودان بە کارکردن بۆ یەکڕیزی و تەبایی نێوان پێکهاتەکانی گەلی کوردستان" دەکاتەوە.  دەقی پەیامەکەی مەسرور بارزانی، سەرۆکی حکومەتی هەرێمی کوردستان بەبۆنەی ساڵیادی شۆڕشی گوڵان:  بە بۆنەی (٤٥)مین ساڵیادی هەڵگیرسانی شۆڕشی گوڵان، گەرمترین پیرۆزبایی ئاراستەی گەلی کوردستان و جەنابی سەرۆک بارزانی و سەرکردایەتی پارتی و پێشمەرگە قارەمانەکان دەکەم.   بەڕێز و پێزانینێکی زۆرەوە یادی شەهیدی سەرکردە ئیدریس بارزانی و هەموو شەهیدان و تێکۆشەران و بەشدارانی شۆڕشی گوڵان دەکەینەوە.  شۆڕشی گوڵان کە درێژکراوەی شۆڕشی مەزنی ئەیلول بوو، تەمی نائومێدی ڕەواندەوە و ئاسۆیەکی نوێی لە بەردەم گەلی کوردستان کردەوە کە بە خۆڕاگری و ئیرادەیەکی بەهێزەوە، بەردەوامیدا بە خەبات و تێکۆشانی خەڵکی کوردستان لە پێناو بەدەستهێنانی مافە ڕەواکانی.  لە یادی هەڵگیرسانی شۆڕشی گوڵاندا، جەخت لە برەودان بە کارکردن بۆ یەکڕیزی و تەبایی نێوان پێکهاتەکانی گەلی کوردستان دەکەینەوە کە هاوخەباتی و کاری پێکەوەیی و تەبایی نێوان هێز و لایەنە کوردستانییەکان، بووە هۆکار و بنەمای پێکهێنانی (بەرەی کوردستانی)  و سەرەنجام سەرکەوتنی ڕاپەڕینی ئاداری ١٩٩١ کە یەکێکە لە دەسکەوتە گرنگ و شکۆدارەکانی شۆڕشی گوڵان.  بەرز و پیرۆز بێت ساڵیادی هەڵگیرسانی شۆڕشی گوڵان. دروود بۆ گیانی پاکی شەهیدانی کوردستان.