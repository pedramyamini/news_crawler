بەگوێرەی راگەیێندراوی سەنتەری میدیای وەزارەتی پێشمەرگە، ئێوارەی رۆژی چوارشەممە ٢٦ی ئایاری ٢٠٢١ له كۆبوونه‌وه‌يه‌كدا کە سەربەست لەزگین، بریکاری وەزارەت و جەبار یاوەر، ئەمینداری گشتی و جەمال محەممەد، سەرۆکی دەستەی ئەرکان و راوێژکارانی وەزارەت ئامادەبوون، جێگری فەرماندەی گشتیی هاوپەیمانان لە عێراق و سووریا جەختی کردەوە "لەسەر تێكشکاندنى ئایدیۆلۆژیای تيرۆر لە ناوچەکە و بۆ ئەمەش شێوازی هاوکارییەکانی بۆ وەزارەتی پێشمەرگە دووپاتکردەوە".  هەروەها شۆڕش ئیسماعیل، وەزیری پێشمەرگه پيرۆزبايى ده‌ستبه‌كاربوونى له جه‌نه‌ڕاڵ بێڵ لەو پۆستە نوێیەدا كرد و "هيواى سه‌ركه‌وتنى بۆ خواست"، هاوکات ئاماده‌يى وەزارەتی پێشمەرگەی بۆ به‌رده‌واميى هاوئاهەنگی و هاوکارییەکان له‌گه‌ڵ هێزه‌كانى هاوپه‌يمانان و كارى هاوبه‌ش "بۆ به‌ره‌نگاربوونه‌وه‌ى تیرۆریستان دووپاتکردەوە".  دامه‌زراندنى ناوه‌نده‌كانى هاوئاهەنگیی هاوبه‌شى نێوان پێشمه‌رگه و سوپاى عێراق بەشێکی دیکەی گفتوگۆکانی نێو کۆبوونەوەکە بوو، هەردوولا بە بایەخەوە لەو هەنگاوەیان روانی بۆ کۆنترۆڵکردنی ئاسایش و سەقامگیری لەو ناوچانەی بۆشایی ئەمنییان هەیە.  لە کۆتایی کۆبوونەوەکەدا بە وردی تاوتوێی پرسی ریفۆرمی سەربازی لە وەزارەتی پێشمەرگە کرا و لەو بوارەوە هاوکارییەکانی راوێژکارانی هاوپەیمانان بۆ سەرجەم سێکتەرەکانی وەزارەت بە گرنگ و پڕ بایەخ لەقەڵەمدرا.