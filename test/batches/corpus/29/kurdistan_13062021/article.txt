کۆمەڵەی سووری بۆ چاودێریی مافەکانی مرۆڤ دەڵێن، گوللە تۆپەکان لە ناوچەکانی ژێر دەسەڵاتی حکومەتی سووریاوە تەقێندراون، بەڵام پارێزگاری هاتای یەکینەکانی پاراستنی گەل یەپەگە بە هێرشەکە تۆمەتبار دەکات.  بەپێی لێدوانی پاریزگاری هاتای، مووشەکەکان لە جۆری گراد بوون و لە تەل رەفعەتەوە تەقێندراون و کەوتوونەتە نەخۆشخانەی شیفا لە عەفرین.  عەفرین لە ١٨ ئاداری ٢٠١٨ لەلایەن سوپای تورکیا و گرووپە چەکدارەکانی نزیک سەر بە تورکیا کۆنترۆڵکرا و تاوەکو ئێستاش شارەکە لەژێر کۆنترۆڵی ئەواندایە.    بەپێی زانیارییەکانی روانگەی سووری بۆ مافەکانی مرۆڤ، پزیشکێک، سێ کارمەندی نەخۆشخانەکە، دوو ژن و دوو منداڵ لەنێو ئەو کەسانەدان کە گیانیان لەدەستداوە. دەشڵێت، بۆردوومانەکە لەلایەن گرووپە چەکدارەکانی سەر بە تورکیاوە کراوە. هاوکات بەرپرسێکی گرووپە چەکدارەکانیش گیانی لەدەستداوە.     ژمارەیەکی زۆری ئەوانەی گیانیان لەدەستداوە لەنێو نەخۆشخانەکە بوون، بەپێی راگەیێندراوی روانگەی سووری بۆ مافەکانی مرۆڤ، ئەگەری زۆرە ژمارەی گیانلەدەستدان بەرزببێتەوە، چونکە برینی بەشێک لە بریندارەکان سەختە.     مەزڵووم کۆبانی، فەرماندەی گشتیی هێزەکانی سووریای دیموکرات - هەسەدە لە تویتێکدا رەتیدەکاتەوە کە هێزەکانیان بەرپرس بووبن یان دەستیان هەبووبێت لە هێرشەکەدا.     مەزڵووم کۆبانێ لە تویتەکەیدا نووسیویەتی "بە قووڵی خەمبارین بە لەدەستچوونی گیانی کەسانی سڤیل، بە ئامانجگرتنی نەخۆشخانەکانیش، دژی یاسای نێودەوڵەتییە. "   لەوەتەی دەستپێکی شەڕ لە سووریا لە ساڵی ٢٠١١ ـەوە، نزیکەی ٥٠٠ هەزار کەس بەهۆی شەڕ و گرژییەکان لەو وڵاتە کوژراون.    هاوکات هەسەدەش لە راگەیێندراوێکدا رەتیکردەوە دەستیان لەو هێرشەدا هەبێت.