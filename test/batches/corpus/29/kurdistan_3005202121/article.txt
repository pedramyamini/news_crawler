وەزیری کشتوکاڵ و سەرچاوەکانی ئاوی هەرێمی کوردستان بە یاوەری وەزیری کشتوکاڵی عێراق کۆمەڵێک پرۆژەی کشتوکاڵیان لە شاری هەولێر بەسەرکردەوە، لە میانی سەردانیان بۆ سایلۆی شەمامک بۆ وەرگرتنی گەنمی جووتیاران، بێگەرد تاڵەبانی، وەزیری کشوکاڵ و سەرچاوەکانی ئاوی هەرێمی کوردستان لە کۆنگرەیەکی رۆژنامەڤانیدا رایگەیاند: "یەکێک لەو کێشانەی لە رابردوودا لەنێوان ئێمە و وەزارەتی کشتوکاڵی عێراق هەبووە یەکخستنەوەی رۆژنامەی کشتوکاڵی بوو، بە ئامادەبوونی جەنابی وەزیری کشتوکاڵی عێراق لای جەنابی سەرۆکوەزیرانی هەرێمی کوردستان باسمان لەو بابەتە کرد، پشتیوان بە خودا تەواو هەموو ئەو شتانەی هەبووە لەنێوان هەردوولا بۆ کردنەوەی بازاڕەکان بە رووی یەکدیدا، هاوکات لەسەر پێدانی بڕوانامەی تەندروستی و رێککەوتن لەسەر شێوازی کارکردن و هاوئاهەنگی بەیەکەوە، تا راددەیەکی باش گەیشتووینەتە لێکتێگەیشتنی تەواوەتی، کە ئەمە هەنگاوی زۆر گرنگن".  بێگەرد تاڵەبانی گوتیشی: "ئەوەی جێگەی خۆشحاڵییە ئەمڕۆ دەرگای رۆیشتنی بەرهەمە کشتوکاڵییەکان بۆ ناوەڕاست و خوارووی عێراق دەستیپێکردووتەوە، جەنابی وەزیری کشتوکاڵی عێراق بەڵێنی ئەوەیدا کە لەسەر بابەتی رۆژنامەی کشتوکاڵی و دروستکردنی بازاڕی هاوبەش لەنێوان هەردوولادا تێگەیشتنی تەواویان هەیە، لەسەر وەرگرتنی گەنم کە خاڵێکی گرنگە کە ئەمساڵ زۆر دواکەتووە، جەنابیان ستافی خۆیان راسپاردووە بە زووترین کات لە دوو رۆژی ئاییندە ئەو بابەتەش چارەسەر بکرێت".  هەر لە کۆنگرە رۆژنامەڤانییەکەدا محەممەد کەریم خەفاجی، وەزیری کشتوکاڵی عێراق رایگەیاند: "پێکەوە لەگەڵ جەنابی وەزیری کشتوکاڵ سەردانی بەڕێز مەسرور بارزانی، سەرۆکوەزیرانمان کرد، سەردانێکی زۆر سەرکەوتوو بوو لەسەر ئەو گفتوگۆ لەبارەی زۆرێک بابەت کران، بە تایبەت بەربوومەکانی هەرێمی کوردستان، بابەتی قاچاخچیێتی، ئەو بەرهەمانەی لە تورکیا و ئێران و هەندێک وڵاتی دیکەوە بە قاچاخ دەهێنرێن، کە ئەمە یەکێک لە هۆکارە سەرەکییەکان بوو بۆ وەستانی رۆژنامەی کشتوکاڵی عێراق و نەپاراستنی بەرهەمی ناوخۆ".  بە گوتەی محەممەد کەریم خەفاجی ئەو باسانەیان لەگەڵ سەرۆکوەزیرانی هەرێمی کوردستان کردووە و "لەسەر زۆرینەی هەرە زۆری پرسەکان رێککەوتین، بە تایبەتیش لەسەر بابەتی وەرگرتنی گەنم و جۆی بەرهەمهاتووی جووتیارانی هەرێمی کوردستان، پشتیوان بە خودا لە هەفتەی داهاتووەوە دەستپێدەکەین. هاوکات رێککەوتین لەسەر وەرگرتنی سەرجەم بەروبوومە کشتوکاڵییەکان لەناو هەرێمی کوردستان و بە پێچەوانەشەوە ناردنی بەروبوومە کشتوکاڵییەکان لە باشوورەوە بۆ باکووری عێراق".