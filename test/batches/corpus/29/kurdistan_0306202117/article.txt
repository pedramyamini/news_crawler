جگە لە لایەنەکانی ئۆپۆزیسیۆن، لایەنەکانی دیکەی پەرلەمان بۆچوونی خۆیان پێشکێش کردووە. سەرۆکی فراکسیۆنی یەکگرتوو رایگەیاند، تەنیا وردەکارییەکان ماوە و لە چەند رۆژی داهاتوودا تێڕوانینی حیزبەکەیان بە سەرۆکایەتیی پەرلەمان دەگەیێنن.  سەرچاوەیەک لە فراکسیۆنی نەوەی نوێ بە رووداوی راگەیاند، بۆیە بۆچوونیان نەناردووە، چونکە سەرۆکایەتیی پەرلەمان هیچ داوایەکی لێنەکردوون. کۆمەڵی دادگەریی کوردستانیش لیژنەیەکیان پێکهێناوە بۆ گەڵاڵەکردنی تێبینییەکان لەبارەی دەستوور و پێشکێشکردنی بە پەرلەمان.  عوسمان کانی کوردەیی، ئەندامی فراکسیۆنی کۆمەڵ دەڵێت "ئەو لیژنەیەی کە کۆمەڵی دادگەری پێکیهێنا بۆ کۆکردنەوەی را و سەرنجەکانی کۆمەڵی دادگەری، کاری کۆتایی نەهاتووە، ئێمەش تاوەکو ئێستا ئەو داواکارییەی دەستەی سەرۆکایەتیی پەرلەمانمان جێبەجێ نەکردووە و نەمانداوەتەوە دەستیان، بەڵام هیوادارین لە هەفتەی داهاتوو داواکارییەکان کۆکەینەوە و رادەستی دەستەی سەرۆکایەتیی پەرلەمانی بکەین".  لە پێکهاتەکانیش چەند لایەنێکی کلدان سریان ئاشووری تێبینیی خۆیان نەگەیاندووەتە پەرلەمان، چونکە دەیانەوێت هەفتەی داهاتوو بە یەک پاکێج  تێڕوانینی خۆیان پێشکێش بکەن.  رۆمیۆ هەکاری، سەرۆکی هاوپەیمانیی یەکێتیی نەتەوەیی کریستیانەکان لە پەرلەمان ئاماژە بەوە دەکات "هەموو حیزبەکان شتێکیان نووسیوە لە بیروبۆچوونی خۆیان، بەڵام ئێمە پێمان باشە سەرجەم حیزب و لایەنە سیاسییەکانی گەلەکەمان پێکەوە یەک وەرەقەی عەمەلمان هەبێت، بۆ نموونە یەک وەرەقەی داواکاریمان هەیە، مافەکانمان، چۆنێتی دیاریکردنی شێوازی نووسینەوەی دەستوور، هەموو ئەو شتانەی پەیوەستن بە ماف و داخوازی و داهاتووی ئێمە لەوێدا، ئێمە بۆیان دەنووسینەوە".  ئاراستەی هاوبەشی سەرجەم ئەو لایەنانەی تێبینیی خۆیان لەسەر دەستوور پێشکێش کردووە، ئامادەن بۆ نووسینی دەستوور و کاراکردنەوەی لیژنەکەی، بەڵام تێڕوانینی جیاواز لەسەر سیستەمی سیاسی، ئایین و ئازادییەکانیش هەن. دوای وەرگرتنی سەرجەم تێبینییەکان بە کۆبوونەوەی سەرۆکایەتیی پەرلەمان و فراکسیۆنەکان هەنگاوەکانی نووسینەوەی دەستوور دەستپێدەکات.  مونا قاوەچی، سکرتێری پەرلەمانی کوردستان "ئێمە لە خوولی رابردوو لە ژمارەی ٤ی ساڵی ٢٠١٥ یاسای لیژنەی دەستوورمان هەبوو، درێژمان کردەوە بۆ ٩٠ رۆژ، ئەوە دەبێت هەمووار بکرێتەوە، کە ئایا بتوانین بە چی ئالیەتێک سەرلەنوێ ئەم لیژنەیە پێکدەهێنرێت".  لە ساڵی ٢٠٠٩ دەستووری هەرێمی کوردستان نووسرایەوە و پەرلەمان پەسندی کرد، بەڵام بەهۆی ئاڵۆزیی سیاسییەوە رەشنووسەکە نەخرایە گشتپرسی و تەنیا وەکو مەرەکەبی سەر کاخەز مایەوە.  لە خولی چوارەمدا جارێکی دیکە دەستوور لە کۆی زیاتر لە ١٢٠ ماددە، ٧٣ ماددەی نووسرایەوە و ئاڵۆزیی سیاسی کۆتایی پێهێنا.