بەگوێرەی راگەیێندراوێک، کە لەلایەن بەڕێوەبەرایەتیی ئاسایشی وان بڵاوکراوەتەوە، لە چوارچێوەی هەوڵەکانی بەرەنگابوونەوەی قاچاخچێتیکردن بە "مرۆڤ و کۆچبەران" لە سنووری پارێزگاکەیاندا، تیمەکانی هۆبەی بەرەنگاربوونەوەی مادەی هۆشبەر لە دەروازە سنوورییەکان شەوی یەکشەممە ٢٣ی ئایاری ٢٠٢١ ئۆپەراسیۆنێکیان دژی قاچاخچییەکان کردووە و لە نێو ٣ ئۆتۆمبێلدا ٦٦ کۆچبەری نایاساییان دەستبەسەرکردوون.     لە چوارچێوەی ئۆپەراسیۆنەکەدا هەروەها  ٤ کەس بە تۆمەتی قاچاخچێتیکردن بە کۆچبەران دەستبەسەرکراون.   رۆژانە چەندین کۆچبەری نایاسایی لە دیوی رۆژهەڵاتی کوردستان خۆیان دەگەێێننە سنووری پارێزگای وان لە باکووری کوردستان و پاشان شارەکانی تورکیا.   لە ٢٧ی حوزەیرانی ٢٠٢٠ کاژێر ٢٢: ٠٠ لە دەریاچەی وان بەلەمێکی کۆچبەران ژێرئاوکەوت. لە ئەنجامی گەڕانی تیمەکاندا تاوەکو ٢٠ی تەمموز تەرمی ٦١ کۆچبەر لە ئاوەکەدا هێنرانە دەرەوە، کە دووانیان منداڵ بوون. بەهۆی رووداوەکەوە ١٢ کەس دادگایی دەکرێن کە ٧ یان لە زیندانن و پرۆسەی دادگاییکردن هێشتا بەردەوامە.   هەر لە پارێزگای وان لە ٤ی تشرینی یەکەمی ٢٠٢٠ دا ٧٢ کۆچبەری نایاسایی کە لە نێو مینی پاسێکدا دەستبەسەرکران، دووانیان بەهۆی پاڵەپەستۆ و نەمانی ئۆکسجینەوە خنکابوون.