ئەمڕۆ یەکشەممە ٣٠ - ٥ - ٢٠٢١، ئومێد خۆشناو، پارێزگاری هەولێر لە کۆنگرەیەکی رۆژنامەڤانیدا رایگەیاند: "وەک پارێزگای هەولێر و فەرمانگە و قەزا و ناحیەکانی سنووری پارێزگای هەولێر خۆشحاڵین کە ئەمڕۆ دوای ماوەیەکی درێژ لە وەستانی پرۆژە خزمەتگوزارییەکان، ژمارەیەک پرۆژەی خزمەتگوزاری لە سنووری پارێزگای هەولێر رادەگەیێنین، کە لە چوارچێوەی پەرەپێدانی پارێزگا دەبێت، بە تێچووی ٢٨ ملیار دینار".  بە گوتەی ئومێد خۆشناو لە چەند رۆژی داهاتوودا، "دەست بە جێبەجێکردنی ئەو پرۆژانە دەکرێت، لە ماوەی رابردووشدا هەموو ئەو رێکارانەی کە پێویست بوون لە دابینکردنی بودجە و رێکارە یاساییەکان بۆ بە ئەنجامگەیاندنی ئەو پرۆژانە تەواوبوون، لە ئایندەیەکی نزیکیشدا لەو جێگەیانەی کە رەزامەندیی لەسەر وەرگیراوە پرۆژەکانی لێ جێبەجێ دەکرێن".  پارێزگاری هەولێر پیرۆزبایی لە دانیشتووانی سنووری پارێزگای هەولێر دەکات و دەشڵێت: "خواست و ئاواتی ئێمە لەوە زیاترە، بەڵام دوای چەند ساڵێکیش لە وەستانی پرۆژەکان بەهۆی قەیرانی داراییەوە ئەمە دەستپێکێکە هیوادارین لە ئایندەیەکی نزیکدا کاری گەروەرەتر و باشتری بەدوادابێت. ئەو پرۆژانەی پێویست دەکات لە سنووری پارێزگای هەولێر بەسەرجەم قەزاو ناحیەکانیەوە جێبەجێبکرێن".  سەبارەت بە ژمارەی پرۆژەکان لە چوارچێوەی ئەو بودجەیەی دیاریکراوە، ئومێد خۆشناو گوتی: " ١٣١ پرۆژە لە سنووری پارێزگای هەولێر جێبەجێدەکرێت، کە ١٣ پرۆژەیان ئەو پرۆژانەن کە پێشتر بەهۆی قەیرانی دارایی لە ماوەی چەند ساڵی رابردوو کارکردن تێیاندا وەستابوو، ئەوانە تەواو دەکرێن، هەروەها ١١٨ پرۆژەی تازەش جێبەجێ دەکرێن".  بە گوتەی پارێزگاری هەولێر بۆ دیاریکردنی بودجەی پرۆژەکان "ژمارەی دانیشتووانی قەزاکان کراوەتە پێوەری بنچینەیی". هەروەها دەشڵێت: "هاوسەنگی لەنێوان شار و دەرەوەی شار لەبەرچاو گیراوە، کە پشکی شێر بەر دەوروبەری شار دەکەوێت بۆ قەزا و ناحیەکان، لەوەشدا گرنگی تایبەتمان بە رێگەی گوندەکانداوە. تایبەت بە ناو شاریش سەرنجی تەواومان لەسەر گەڕەکە هەژارنشین و کەمدەرامەتەکان دەبێت".  سەبارەت بەو سێکتەرە بنچینەییانەی کە پرۆژەکانی تێدا ئەنجام دەدرێت، ئومێد خۆشناو گوتی: "سێکتەرەکان بریتین لە؛ شەقامە نێوخۆییەکان، رێگاوبان، کارەبا، ئاو، ئاودێری، تەندروستی و پەروەردە".  بۆ چارەسەرکردنی گرفتی ئاویش بۆ گوندەکانی دەڤەری زرارەتی، پارێزگاری هەولێر دەڵێت: "گەورترین پرۆژە و زۆرترین گوژمەی تەرخانکراو بۆ ئەو مەبەستە دانراوە، کە ساڵانە بە پارەیەکی زۆر ئاو بۆ ئەو گوندانە لە رێگەی تانکەرەوە دابین دەکرا".  ئومێد خۆشناو ئاماژەی بەوەشدا ئەمە قۆناخی یەکەمە لە پەرەپێدانی پارێزگا و بۆ قۆناخی دووەم کە لە رێگەی وەزارەتەکان و بەڕێوەبەرایەتییە گشتییەکان و شارەوانییەکانەوە دەبێت، "چەندین پرۆژەی دیکە داواکراون، کە ئەویش بەشێکە لە پەرەپێدانی پارێزگاکان بۆ ئەو مەبەستەش بە گوژمەی ١٠٠ ملیار دینار رەزامەندیی بۆ وەرگیراوە، واتە ٢٨ ملیار دینارەکە بۆ پرۆژەکان راستەوخۆ لەلایەن پارێزگاوە جێبەجێ دەکرێن".