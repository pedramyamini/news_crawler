موقەدەم سەلام خۆشناو، لێپرسراوی بازگەکانی پارێزگای هەولێر بە تۆڕی میدیایی رووداوی راگەیاند "لە چوار رۆژی رابردوودا تەنیا لە دەروازەی شێراوە - کەرکووکەوە ٢٤ هەزار گەشتیار هاتوونەتە هەولێر. هەروەها تەنیا رۆژی پێنجشەممە لە بازگەی خازر - هەولێر ١٠ هەزار و ٩٨٨ گەشتیار هاتوونەتە هەولێر".  سەبارەت بە چۆنێتیی پێدانی مافی مانەوە (ئیقامە) بەو کەسانە، موقەدەم سەلام خۆشناو گوتی، تیمێکی زۆرمان بۆ ئەو گەشتیارانە ئامادەکردووە و تەنیا پێویستمان بە ٥ بۆ ١٠ خوولەکە بۆ هەر گەشتیارێک کە ئیقامەی بە خۆڕایی پێبدەین و هەموو ئاسانکارییەک دەکەین بۆ هاتنی گەشتیاران.  بەرپرسی بازگەکانی سنووری پارێزگای هەولێر روونیکردەوە، تیمی بازگەکان کارئاسانیی تەواو پێشکێش دەکات و پاش پشکنینی ئەمنی و پێدانی ئیقامە، رێگەی چوونەژوورەوەیان بۆ هەولێر پێدەدرێت.