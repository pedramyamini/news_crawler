ئازاد حەمەئەمین، سەرۆکی ئەنجوومەنی پارێزگای سلێمانی بە تۆڕی میدیایی رووداوی راگەیاند، ئەمڕۆ سێشەممە ٢٢ - ٠٦ - ٢٠٢١ لیژنە ئەمنییەکانی پارێزگای سلێمانی و یەکەی ٧٠ی پێشمەرگە لەبارەی شەڕەکەی شەوی رابردوو کۆدەبنەوە و سەبارەت بە بریندارەکانیش گوتی "شەش کەسن و تەندروستییان جێگیرە".  سەرۆکی ئەنجوومەنی پارێزگای سلێمانی ئەوەی خستەڕوو، "تاوەکو ئێستا چەند کەسێک بە تۆمەتی تەقەکردن و بەشداریکردن لە شەڕەکە دەستگیرکراون، بەڵام چەند کەسێکی دیکە ماون کە دەستگیربکرێن".  سەرۆکی ئەنجوومەنی پارێزگای سلێمانی ئاماژەی بەوەش کرد، لە کۆبوونەوەی لیژنە ئەمنییەکاندا، لیژنەیەکی لێکۆڵینەوە بۆ رووداوەکە پێکدەهێنرێت.  لە نیوەشەوی رابردوودا، لە گەڕەکی سەرچناری سلێمانی شەڕە تەقە لەنێوان دوو هێزی ئەمنیدا روویدا و بەهۆیەوە شەش کەس برینداربوون، بەپێی ئەو ڤیدیۆیانەی بۆ رووداو نێردراون، تەقەکردنەکە نزیکەی ٢٠ خوولەکی خایاندووە.