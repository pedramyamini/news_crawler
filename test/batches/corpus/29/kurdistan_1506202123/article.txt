لە راگەیێندراوێکی وەزارەتى تەندروستیدا ئاماژە بەوە کراوە، لەبەر بەرژەوەندیی گشتی و رەچاوکردنی رێکارەکانی بەرەنگاربوونەوەی ڤایرۆسی کۆرۆنا لە هەرێمی کوردستان، لەکاتی گەشتکردنی هاووڵاتیان، بڕیارى داوە:  یەکەم: ئەو هاووڵاتییانەی دەرەنجامی پشكنینی ڤایرۆسی كۆرۆنای پشتڕاستكراو و باوەڕپێكراویان كەمتر لە ٤٨ كاژێر بێت، لەكاتی گەیشتن بە هەرێمى کوردستان پێویستیان بە وەرگرتنی نموونەی پشكنین نییە.  دووەم: ئەو هاووڵاتییانەی بڕوانامەی وەرگرتنی دوو ژەمی ڤاكسینی دژە ڤایرۆسی كۆرۆنای پشتڕاستكراو و باوەڕپێكراویان هەبێت، لەکاتی گەیشتن پێویست بە وەرگرتنی نموونەی پشكنین ناكات.  تاوەکو ئێستا ملیۆنێک و ٢٦٤ هەزار و ٣٠١ تووشبووی کۆرۆنا لە عێراق و هەرێمی کوردستان تۆمارکراون؛ ملیۆنێک و ١٨٠ هەزار ٧١٣ لەو تووشبووانە چاکبوونەتەوە، واتە ٩٣.٤ % ی تێکڕای تووشبووان، هەروەها ٦٦ هەزار و ٨٢٦ تووشبووی کۆرۆنا هێشتا چارەسەر وەردەگرن، ٤٥٢ لەو تووشبووانەش لەژێر چاودێریی چڕدان، ١٦ هەزار و ٧٦٢ تووشبووی کۆرۆناش گیانیان لەدەستداوە.