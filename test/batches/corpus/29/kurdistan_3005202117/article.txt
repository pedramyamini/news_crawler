گردبوونەوەکان لە چوارچێوەی کەمپینی کۆکردنەوەی واژۆ بۆ بەفەرمیکردنی زمانی کورد و خوێندن بە زمانی کوردییە، کە لە ٢٢ی شوباتی ٢٠٢١ ـەوە دەستیپێکردووە.  یەکەمین گردبوونەوە رۆژی ٣ی حوزەیرانی ٢٠٢١ لە شاری شارۆچکەی جزیری شرناخ، رۆژی ٤ی حوزەیران لە شاری وان و رۆژی ٧ی حوزەیرانیش لە شاری ئامەد دەکرێت.   گردبوونەوەکان بە دروشمی "زمانی کوردی بکرێتە زمانی پەروەردە و زمانی فەرمی"  و "سەدەی ٢١ بکرێتە سەدەی زمانی کوردی" ساز دەدرێن.   رۆژی ٧ی ئایاری ٢٠٢١ ئیمام تاشچیئەر پەرلەمانتارانی هەدەپە لە بازنەی ئامەد بە تۆڕی میدیایی رووداوی راگەیاند، هەوڵەکانیان بەردەوامن بۆ ئەوەی کوردی ببێتە زمانی پەروەردە و دووەمین زمانی فەرمی لە تورکیا.  تاشچیئەر ئاماژەی بەوەدا، تاوەکو ئێستا پەرلەمانی تورکیا بە فەرمی وەڵامی ئەو پڕۆژەیاسایەی نەداونەتەوە کە لە ئەیلولی ٢٠٢٠ پێشکەشی سەرۆکایەتیی پەرلەمانیان کردووە و تێیدا داوا کرابوو شێوەزارەکانی "کرمانجی - زازاکی" زمانی کوردی بە فەرمی بکرێنە زمانی خوێندن.   لەو پڕۆژەیاسایەدا ئاماژە بەوەدراوە، تورکیا لە گرووپی ئیتنیکی جیاواز پێکهاتووە و خاوەن پێکهاتەیەکی فرە زمانە، بەڵام لەگەڵ دامەزراندنی کۆماردا بێجگە لە زمانی تورکی، زمانەکانی دیکە قەدەخەکراون و بەفەرمی نەناسێنراون.   بەگوێرەی ماددەی ٤٢ی دەستووری تورکیا "تورکی" زمانی دایکی سەرجەم هاووڵاتییانی تورکیایە. بە پشتبەستن بەو ماددەیە بێجگە لە تورکی، خوێندن بە هەموو زمانێکی دیکە لەو وڵاتەدا قەدەخەیە.  پارتە کوردستانییەکان و دامەزراوەکانی زمانی کوردی لە باکووری کوردستان ئەمساڵیان وەکو ساڵی زمانی کوردی داناوە و هەوڵەکانیان بۆ بە فەرمیکردنی زمانی کوردی چڕکردووەتەوە.