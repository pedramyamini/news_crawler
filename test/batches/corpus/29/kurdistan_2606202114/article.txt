عامر نووری، گوتەبێژی پۆلیسی کەرکووک بە تۆڕی میدیایی رووداوی راگەیاند، گەنجەکە ناوی (ع. ر) بووە، لە نەتەوەی عەرەبە و دانیشتووی گەڕەکی حساباتی کەرکووکە. پێشتر سێ جار چووەتە داوای ئەو کچەی کە خۆشیویستووە و پێیان نەداوە.  بە گوتەی گوتەبێژی پۆلیسی کەرکووک، ئەو گەنجە پێش ئەوەی خۆی بسووتێنێت، خۆشەویستەکەی ئاگادارکردووەتەوە، دواتر کارەکەی ئەنجامداوە، چووەتە بەردەم ماڵی خۆشەویستەکەی و خۆی سووتاندووە.   بەپێی ئەو زانیارییانەی عامر نووری بە رووداوی داون، گەنجەکە بۆ بەشی سووتان لە نەخۆشخانەی فێرکاریی ئازادی گوێزراوەتەوە و رێژەی سووتاوییەکەیشی زیاتر لە ٦٠ % ـە.   پۆلیس لێکۆڵینەوەی لە رووداوەکە دەستپێکردووە، گوتەبێژی پۆلیسی کەرکووک گوتی، "دەمانەوێت بزانین تەنیا هۆکار ئەو چیرۆکەیە کە کەسوکاری کوڕەکە باسی دەکەن، یاخود هۆکاری دیکەی لە پشتەوەیە. "