محەممەد مەحموود مارەکەی بردووەتە ماڵەکەی خۆی و بڕیاریداوە لە مردن و لەناوچوون بیپارێزێت، دەڵێت "رۆژی چوارشەممە، ١٩ی ئایار بوو، وەکو ٣٠ ساڵی رابردووم دەچوومە سەر کارکردنم بۆ کشتوکاڵکردن لەسەر زەوییەکی خۆمان لە گوندی قاجر، لەکاتی کارکردندا لەپڕ لەناو چەمەکە، کە ئاوێکی کەمی تێدایە، ئەو مارەم بینی. منیش بەلامەوە سەیر بوو، بۆیە بە دەستەکانم گرتم و کردمە سەر خۆڵەکە و بردمەوە ماڵەوە تاوەکو بشتوانم دەیپارێزم بۆئەوەی لەناونەچێت".  ئەم مارە ناوە زانستییەکەی ناترێکس تێسەلاتا - یە و لە خێزانی کۆڵۆبێردی مارە خشکۆکەکانە، بە کوردی پێی دەڵێن "بۆرە ماری ئاوی"، درێژییەکەی ٢١ سانتیمەتر و کێشی کەمتر لە ٨٠ گرامە، تەمەنی لە ساڵێک کەمترە.  پیاوێک بەناوی ئارامی مارگر، ماوەی زیاتر لە ٢٥ ساڵە، کاری دۆکیۆمێنتکردن و وێنەگرتنی ئاژەڵ و باڵندە خشۆکەکانی کوردستان دەکات، لەگەڵ تیمی رووداو چووە شوێنی دۆزینەوەی مارەکە، ئەو شارەزاییەکی باشی هەیە لە ناسینی جۆرەکانی مار و لە ماڵەکەشیدا ژمارەیەک مار بەخێودەکات.  ئارام مارگر، دۆکیۆمێنتار و وێنەگر دەڵێت، دۆزینەوەی ئەم مارە لە تەواوی جیهان دیاردەیەکی نامۆیە، دەبێت ژیانی بپارێزرێت و دۆزینەوەکەشی بە جیهان نیشانبدرێت، دەشڵێت "لە هەرێمی کوردستان زیاتر لە ١٠ جۆری جیاواز مار هەن، بەڵام ئەم جۆرە دەگمەنترە، بەتایبەت ماری لەو جۆرە کە دووسەر بێت. یەکەمین جارە لە کوردستان ماری دووسەر ببینرێت و پێشتریش هیچی لەو جۆرە دۆکیۆمێنت نەکراوە، ئەو مارە لە خێزانی مارە خشۆکەکانی کۆڵۆبێردیە و لە ژینگەی ئاوی و وشکانی دەژی، بەڵام بەرگەی پلەی گەرمای زۆر ناگرێت و دەبێت بە باشی بپارێزرێت".  بەپێی توێژینەوەیەکی زانستی لە هەموو ١٠٠ هەزار مارێک یەک ماری دوو سەر سەردەردێنێت، تەمەنیان شەش بۆ ١٧ ساڵ دەبێت، بەڵام کەمترینیان چانسی مانەوەیان لە ژیان دەبێت. بەمەش مارەکەی شارەزوور دەبێتە مارێکی ناوازە لە هەموو جیهاندا.