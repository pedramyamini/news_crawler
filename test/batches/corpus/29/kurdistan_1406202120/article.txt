عادل شکور، ئەو پۆلیسەیە و لە هەرکوێیەک سەگێکی بەرچاو بکەوێت، بە چەکی تاپڕ تەقەی لێدەکات، ئەو دەڵێت "دەرچووین بۆ هاوکاری لەگەڵ تیمی ڤێتێرنەری لە بنکەوە، بەم ئەرکە هەڵساوین بە فەرمانێکی فەرمی، خەڵک ئاگاداریان کردینەوە لە بوونی سەگی بەرەڵا کە کۆدەبنەوە لەنزیک منداڵ و خەڵکی سڤیل، کە دەبێتە هۆی گواستنەوەی نەخۆشیی ئەم سەگانە، ئێمەش بۆ ئەوە دەرچووین".  هەڵمەتەکە بۆ کەمکردنەوەی دیاردەی سەگی بێلانە و دەستبەسەرداگرتنی ئەو ئاژەڵە ماڵیانەیە کە لەنێو شارن و خەڵکیان هەراسانکردووە.  لیژنەکە لە ماوەی ٢٠ رۆژدا، تاوەکو ئێستا دەستیان بەسەر ٢٤٠ مەڕ، ٨ مانگا و گۆلکدا گرتووە و ١٧٤ سەگیان کوشتووە، کوشتنێک کە ناڕەزایەتیی لێکەوتووەتەوە، بەڵام لیژنەکە دەڵێت، تاکە رێگەی بەردەستیانە.  هاوڕێ رەحمان، بەرپرسی لیژنەکانی قایمقامیەتی کەرکووک ئاماژەی بەوە کرد "لە پارێزگاری کەرکووکەوە فەرمانێک دەرچووە کە قایمقامیەت هەڵبستێت بەو کارە، ئێمەش لە ٢٧ی مانگەوە بۆ ئێستا دەستمان کردووە بە دەستبەسەرداگرتنی مەڕ و کوشتنی سەگەکان. لە یاسای ٢٣ی هەموارکراوی ساڵی ٢٠١٣ لە وەزارەتی کشتوکاڵ ئاماژە بەوە دەکات، بەرپرسی یەکەی ئیداری سەرپشکە لە دۆزینەوەی رێگەچارەیەک بۆ لەنێوبردنی سەگی بێلانە، بەهۆی نەبوونی بودجەشەوە توانراوە هەر ئەمە بکەن و پارەی فیشەکەکان تەرخان بکەن و لەگەڵ پارەی کرێکار و ئۆتۆمبێل لەلایەن شارەوانییەوە بۆمان دانراوە، بۆیە ئەم رێگەیە هەڵبژێردرا، ئەگینا رێگەی دیکە زۆرە".  هەرچەند هەڵمەتەکە لەسەر داوای هاونیشتمانیان دەستیپێکردووە، بەڵام لەگەڵ ئەوەشدا لە شێوازی چارەسەری کێشەکە ناڕازین.  پۆڵا عومەر کە فەرمانبەرە، دەڵێت "کوشتنی سەگ و لەنێوبردنی بەو شێوەیە دیاردەیەکی ناشارستانییە، بۆیە پێویستە ئەو بڕیارە پێداچوونەوەی پێدابکرێت و قایمقامیەت رێگەیەکی دیکە بدۆزێتەوە".  مامۆستایەکیش بەناوی سەردار رەشید باس لەوە دەکات "لەلایەکەوە رەنگە خەڵکێک حەقی ئەوەی هەبێت بترسێت لەوەی سەگ منداڵی بگەزێت، بەڵام لەڕووی ئایینی و مرۆڤایەتییەوە تاوانە بەو جۆرە ئەو سەگانە بکوژرێن، بەو شێوەیەش لەپێش چاوی خەڵک و منداڵ کاردانەوەی خراپی دەبێت".  لە کامێرایەکی چاودێرییەوە منداڵێک دەردەکەوێت کە لەلایەن ژمارەیەکی زۆر سەگەوە گەمارۆ دەدرێت تاوەکو بە راکردن خۆی دەرباز دەکات. مانگی رابردووش سێ منداڵی دیکە لە ناوچەیەکی کەرکووک لەلایەن سەگەوە پەلاماردران و برینداربوون.