وەکو لە راگەیێندراوی نووسینگەی پارێزگاری هەولێردا هاتووە، لە کۆی ٧٨ تاوانی تۆمارکراو، ٧٣ یان ئاشکرا کراون و تاوانباران دەستگیرکراون، ئەوەشی خستووەتەڕوو، بەهۆی پابەندنەبوونی شوفێران بە رێنوێنی و یاساکانی هاتووچۆ و تیژڕۆییەوە ١٠ رووداوی هاتووچۆ روویاندا، بەهۆیانەوە ١٠ کەس برینداربوون و چوار کەسیش گیانیان لەدەستداوە.  ٣٠ رووداوی ئاگرکەوتنەوە لە رۆژانی جەژنی رەمەزاندا تۆمارکراون کە سەرجەمیان کۆنترۆڵکراون و تەرمێکیش لە یەکێک لە مارکێتەکانی گەڕەکی ٣٢ی پارک دۆزراوەتەوە.  سەبارەت بە ئامارەکانی تایبەت بە گەشتوگوزار، نووسینگەی پارێزگاری هەولێر دەڵێت، رێگە بە هیچ گرووپێکی گەشتیاریی خواروو و ناوەڕاستی عێراق نەدراوە بێنە هەولێر، ئەمەش لە چوارچێوەی بڕیار و راسپاردەکانی لیژنەی باڵای رووبەڕووبوونەوەی کۆرۆنا لە هەرێمی کوردستان.  دەقی راگەیێندراوی نووسینگەی پارێزگاری هەولێر:  بەپێی ئەو ئامادەکاری و پلانانەی بۆ سێ ڕۆژی جەژنی ڕەمەزانی پیرۆز کە لەلایەن بەڕێز پارێزگاری هەولێر و لێژنەی ئەمنی پارێزگای هەولێر ئامادەکرابوو، بەمەبەستی پاراستنی ئارامی و ئاسایش شار و سەروماڵ و سەلامەتی گیانی هاوڵاتییانی سنووری پارێزگاکەمان، پلانەکە وەکوخۆی و بەسەرکەوتووی و بەبێ گیر و گرفت جێبەجێکرا، ئاماری گشتیی ڕووداوەکانیش لە ڕۆژانی جەژنی ڕەمەزانی پیرۆزی ئەمساڵ لەسنووری پارێزگای هەولێری پایتەختی هەرێمی کوردستان بەمشێوەیەی خوارەوە بووە:-  سەبارەت بە پلانی ئەمنی و ئامادەباشی بەڕێوەبەرایەتی پۆلیسی هەولێر، بەبەشداری سەرجەم هێزەکان لەهەموو بەش و هۆبەکانی بەڕێوەبەرایەتی ناوبراو لەهەرسێ ڕۆژی جەژنی ڕەمەزانی پیرۆز، وەک چۆن داڕێژرابوو تەواوی بڕگەکانی وەکو خۆی و بەسەرکەوتووی جێبەجێکران، ئاماری تاوانەکانیش لەڕۆژانی جەژن بەمشێوەیەی بوو، (٧٨) تاوان تۆمارکراوە، (٧٣) تاوان ئاشکراکراوە و تاوانباران دەستگیرکراون، (٥) تاوانیش لە ژێرلێکۆڵینەوە دایە.  سەبارەت بەپلانی بەڕێوەبەرایەتی هاتووچۆی هەولێر بۆ ڕۆژانی جەژنی ڕەمەزانی پیرۆز، وەک چۆن داڕێژرابوو تەواوی بڕگەکانی وەکو خۆی و بەسەرکەوتووی جێبەجێکران، بەڵام بەداخەوە بەهۆی پابەندنەبوونی شوفێران بەڕێنمایی و یاساکانی هاتووچۆ و لێخوڕینی خێرا، (١٠) ڕووداوی هاتووچۆ ڕوویاندا و لەئەنجامیاندا (١٠) کەس برینداربون و (٤) کەسیش گیانیان لەدەستدا.  تەواوی بنکەکانی بەڕێوبەرایەتی بەرگری شارستانی هەولێر بۆ ڕۆژانی جەژنی  ڕەمەزانی پیرۆز لە ئەرک دابوون، لەوماویەشدا (٣٠) حاڵەتی ئاگرکەوتنەوە هەبووە لەگەڵ دۆزینەوەی تەرمێک لە مارکێتێکی گەڕەکی ٣٢ی پارک، سەرجەم حاڵەتی ئاگرکەوتنەوەکانیش لەلایەن تیمەکانی بەرگری شارستانییەوە کۆنترۆڵکراون و خۆشبەختانە جگە لە زیانی ماددی هیچ زیانێکی گیانیان لێنەکەوتۆتەوە.      سەبارەت بە گەشتوگوزار، لە سنووری پارێزگای هەولێر، پاڵپشت بە بڕیار و ڕاسپاردەکانی لێژنەی باڵای ڕووبەڕووبوونەوەی کۆڕۆنا لە هەرێمی کوردستان، بەتایبەتی بڕیاری قه‌ده‌غه‌ى هاتوچۆ له نێوان بازگەکانی هەرێمی کوردستان و پارێزگاكانی تری خوار و ناوەڕاستی عێراق به پێى ئه‌و رێكارانه‌ى كه له به‌یانى ژماره (١٥)ى ساڵى ٢٠٢١ دیارى كراوه، وەکو خۆی جێبەجێکراوە و ڕێگە بەهیچ گروپێکی گەشتیاری نەدراوە بێنە هەولێری پایتەخت، ئەگەرچی ئەوەش کاریگەری نەرێنی هەبوو لەسەر کاروکەسابەتی هاوڵاتییان و شوێنە گەشتیارەییەکانی سنووری پارێزگاکەمان، بەڵام لای ئێمە سەلامەتی گشتیی و پاراستنی گیانی هاوڵاتییان لەسەروی هەموو شتێکەوەیە، بەتەنها هاوڵاتییانی خۆشەویستی شارەکەمان و شارەکانی تری هەرێمی کوردستان لە ماوەی سێ ڕۆژی جەژنی ڕەمەزانی پیرۆز، سەردانی شوێنە گەشتیاریەکانیان کردووە.  سەبارەت بە پلانی هێزە ئەمنییەکان (پێشمەرگە، زێرەڤانی، ئاسایش، پۆلیس، پۆلیسی هاتووچۆ) لەئەرکەکانییان و دانانی بازگە لەناوشار و شوێنە گشتییەکان و بازگەکانی دەرەوەی شار بەردەوامن بۆ دەستبەسەرداگرتنی چەکی بێ مۆڵەت و ئۆتۆمبێلی بێ تابلۆ و پابەندکردنی هاوڵاتییان بە ڕێکارەکانی خۆپارێزی و جێبەجێکردنی ڕێنماییە تەندروستییەکان.    ویڕای دەستخۆشیمان لەهێزە ئەمنیەکان و تیمەکانی تەندروستیی و فەرمانگە خزمەتگوزارییەکان بۆ بەجێگەیاندنی ئەرکەکانیان لەسێ ڕۆژی جەژنی ڕەمەزانی پیرۆز، جارێکی تر هاوڵاتییانی شارە خۆشەویستەکەمان دڵنییا دەکەینەوە، وەک هەمیشە لەخزمەتی ئێوەدا دەبین و بەهەموو توانایەکمانەوە بەپشت بەستن بەتوانا و چاووکراوەیی هێزە ئەمنیەکانی ناوخۆ، شەو ڕۆژ دەخەینە سەریەک بۆ پاراستنی ئارامی و ئاسایش شار و سەروماڵ و سەلامەتی گیانی هاوڵاتییانی سنووری پارێزگاکەمان.  نووسینگەی پارێزگاری هەولێر