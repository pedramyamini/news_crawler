ئەمڕۆ دووشەممە ٢١ - ٠٦ - ٢٠٢١ شۆڕش ئیسماعیل، گوتەبێژی پۆلیسی راپەڕین بە تۆڕی میدیایی رووداوی راگەیاند، پێشنیوەڕۆی ئەمڕۆ دووشەممە، پۆلیس ئاگادارکرایەوە کە لە نێو بازاڕی قەڵادزێدا هێرشکراوەتە سەر کاسبکارێک بە ناوی (ر، ح، ر) کە دووکانی جوانکاریی هەیە و بە گوتەی کەسەکە بڕی ٤٢ هەزار و ٧٠٠ دۆلار و ١٩ ملیۆن و ٧٠٠ هەزار دیناری دەبەن.  شۆڕش ئیسماعیل گوتی: "پۆلیس رێوشوێنی یاسایی گرتووەتەبەر و هەوڵەکانی چڕکردوونەتەوە بۆ ناسینەوەی تۆمەتبارەکان".  پۆلیسی راپەڕین دەڵێت بە ئەو پارەیەی کە لە کاسبکارەکە دزراوە بەگوتەی خۆی قەرز بووە و ویستوویەتی لە دووکانەکەی خۆیدا بیداتەوە بە خاوەن قەرز، بەڵام دوای ئەوەی کەمێک سەرقاڵ بووە دوو کەسی دەمامکدار پەلاماریان داوە و وێڕای بریندارکردنی سەرجەم پارەکانیان لێ سەندووە و پاشان رایانکردووە.  بەپێی راگەیێندراوی پۆلیسی راپەڕین ئێستا لێکۆڵینەوەی ورد لە رووداوەکە دەستی پێکردووە و دادوەریش بە ماددەی ٤٠٦/٣١ لە یاسایی سزادانی عێراقی بڕیاریدا بە دەستگیرکردنی تۆمەتبارەکان. لێکۆڵینەوەش لە رووداوەکە بەردەوامە.