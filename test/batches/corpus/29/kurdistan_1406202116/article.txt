گەیر پیدەرسن، نێردەی تایبەتی نەتەوە یەکگرتووەکان بۆ کاروباری سووریا لە راگەیێندراوێکدا دەڵێت، "زۆر بە تووندی سەرکۆنەی هێرشەکەی سەر نەخۆشخانەی شیفا لە شاری عەفرین لە باکووری سووریا دەکەم، کە بووە هۆی کوژران و برینداربوونی خەڵکی سڤیل و وێرانکردنی بەشێکی نەخۆشخانەکە".  پیدەرسن ئاماژە بەوە دەکات، ژمارەیەک لە قوربانییەکانی هێرشەکە کارمەندانی تەندروستین و دەشڵێت، "ئەو جۆرە هێرشە تۆقێنەرانە بۆسەر خەڵکی سڤیل و ژێرخانی سڤیل، قبووڵکراو نین و پێویستە بوەستێندرێن".  نێردەی تایبەتی نەتەوە یەکگرتووەکان دەڵێت، دەبێت هەموو لایەنەکانی بەشدار لە شەڕی سووریا پابەندی یاسای مرۆیی نێودەوڵەتی بن و کار بکەن بۆ پاراستنی خەڵکی سڤیل و ماڵ و موڵکی خەڵکی، ئاماژەی بەوەش کردووە، جەخت لە "داواکەی سکرتێری گشتی دەکەمەوە کە دەبێت ئەو کەسانەی تاوانیان لە سووریا ئەنجامداوە، رووبەڕووی یاسا بکرێنەوە".  لە کۆتایی راگەیێندراوەکەیدا، گەیر پیدەرسن ئاماژە بەوە دەکات، هێرشی سەر نەخۆشخانەکەی عەفرین و تووندوتیژییە بەردەوامەکەی سووریا ئەوە دەردەخات، دەبێت ئاگربەستێکی سەرتاسەری لە سووریا رابگەیێندرێت و هەوڵەکان دەستپێبکرێنەوە بۆئەوەی بڕیاری ٢٢٥٤ی ئەنجوومەنی ئاسایشی نێودەوڵەتی جێبەجێ بکرێت.  راگەیێندراوەکەی پیدەرسن لەکاتێکدایە، رۆژی ١٢ی ئەم مانگە بە مووشەک هێرشکرایە سەر نەخۆشخانەی شیفای شاری عەفرین و لە ئەنجامدا زیاتر لە ٢٠ کەس گیانیان لەدەستدا و زیاتر لە ٣٠ کەسی دیکەش برینداربوون.