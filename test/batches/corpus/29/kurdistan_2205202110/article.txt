بەگوێرەی راگەیێندراوەکەی پارێزگای ئامەد، بەهۆی نۆژەنکردنەوەی هەردوو فڕگەی سەرەکیی فڕۆکەخانەی ئامەد و هەشتەمین بنکەی سەربازیی ئاسمانیی سوپای تورکیا لەو پارێزگایە، رۆژی ٢٤ی ئایاری ٢٠٢١ فڕۆکەخانەی ئامەد بۆ ماوەی ٣٠ رۆژ دادەخرێت.   پارێزگای ئامەد راشیگەیاند، لەو ماوەیەدا سەرجەم گەشتە ئاسمانییەکانی فڕۆکەخانەکە بەسەر هەردوو فڕۆکەخانەی ئێلیە (باتمان) و مێردین دابەش دەکرێن.   هەفتەی رابردوو، هێزەکانی پاراستنی گەل - هەپەگە بڵاویکردەوە، لە رێگەی دوو درۆنەوە هێرشیان کردووەتە سەر هەشتەمین بنکەی ئاسمانیی سەربازیی سەر بە سوپای تورکیا و زیانیان بە بنکە سەربازییەکە گەیاندووە، بەڵام وەزارەتی بەرگریی تورکیا رەتیکردەوە زیان بە بنکە ئاسمانییەکەیان کەوتبێت و رایگەیاند، درۆنەکانیان خستوونەتە خوارەوە.