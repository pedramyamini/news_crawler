کۆنسوڵخانەی ویلایەتە یەکگرتووەکانی ئەمریکا لە هەولێر ئەمڕۆ یەکشەممە ٦ - ٦ - ٢٠٢١ راگەیێندراوەکەی لە پەیجی خۆی لە فەیسبووک بە زمانی کوردی و ئینگلیزی و عەرەبی بڵاوکردووەتەوە و تێیدا هاتووە: "بە تووندترین شێوە سەرکۆنەی هێرشی مەرگهێنی پەکەکە دەکەین کە دژی هاوبەشانی ئازامان لە ریزی پێشمەرگە ئەنجامیان دا".  کۆنسوڵخانەی ئەمریکا لە شاری هەولێر هاوخەمی خۆی بۆ کەسوکاری قوربانیانی رووداوەکە دەربڕیوە و رایگەیاندووە: "هاوشانی هاوڕێیانمان لە هەرێمی کوردستانی عێراق رادەوەستین و پابەندبوونی خۆمان دوپاتدەکەینەوە بۆ پێکەوە کارکردن بۆ بەرقەرارکردنی ئاسایش لە ناوچەکەدا. "   هەر ئەمڕۆ باڵیۆزخانەی ئەمریکا لە بەغدا بەیاننامەیەکی بڵاوکردەوە و رایگەیاند: "بە تووندترین شێوە سەرکۆنەی هێرشە کوشندەکەی پەکەکە بۆ سەر پێشمەرگە هاوپەیمانە ئازاکانمان دەکەین".  دوێنێ کاژێر ٠٢: ٠٠ ـی بەرەبەیان لە چیای مەتین لە سنووری قەزای ئامێدی لە پارێزگای دهۆک هێزەکانی پەکەکە بە چەکی سووک و قورس تەقەیان لە ئۆتۆمبێلێکی هێزەکانی پێشمەرگە  کرد، بەو هۆیەوە پێنج پێشمەرگە شەهید و حەوتی دیکەش بریندار بوون.  وەزارەتی پێشمەرگە لەبارەی رووداوەکە راگەیێندراوێکی بڵاوکردەوە و رایگەیاند: "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "