ئومێد ئەحمەد، گوتەبێژی وەزارەتی کارەبا بە تۆڕی میدیایی رووداوی راگەیاند، "لە ماوەکانی رابردوو دوو گرفتی سەرەکیمان هەبوو، یەکێکیان دروستبوونی کێشە لە چوار یەکەی بەرهەمهێنانی کارەبا و هەروەها کێشە لە هەناردەکردنی غاز لە خورمەڵەوە کە ئەمڕۆ هەناردەکردنی غاز لەو کێڵگەیە دەستی پێکردەوە".  وەزارەتی کارەبا لە تۆڕی کۆمەڵایەتیی فەیسبووک ئاماژەی بەوە دا، "دواینیوەڕۆی ئەمڕۆ کێشەی پەستانی گازی سرووشتی لە وێستگەی خورمەڵە چارەسەر کرا و، بارودۆخی بەرهەمهێنانی کارەبا ئاساییبووەوە. "  لە بەشێکی دیکەی قسەکانیدا گوتەبێژی وەزارەتی کارەبا ئاماژەی بەوەدا، کاتی چارەسەرکردنی کێشەی یەکەکانی بەرهەمهێنانی کارەبا دیار نییە، یەکێکی دیکە لە هۆکارەکانی کەمبوونەوەی کارەباش زیاد بوونی خواست لەسەر کارەبایە بەهۆی ئەو شەپۆلە گەرمایەی رووی لە ناوچەکە کردووە.  چەند رۆژێک پێش ئێستا گوتەبێژی وەزارەتی کارەبا لەبارەی کەمبوونەوەی کاژێرەکانی پێدانی کارەبا بە تۆڕی میدیایی رووداوی راگەیاند، لە دوای ١٥ ـی مانگ بەهۆی کێشەیەکی تەکنیکییەوە ٤٠٠ مێگاوات کارەبا کەمی کردووە، هەروەها بەرزبوونەوەی پلەی گەرمیش یەکێکی دیکەیە لە هۆکارەکانی کەمبوونەوەی کاژێری کارەبا.  لە ٢٠ - ٠٦ - ٢٠٢١ وەزارەتی کارەبا لە راگەیێندراوێکدا ئاماژەی بەو کێشە تەکنیکییە کرد و لەو کاتەشدا گوتەبێژی وەزارەتی کارەبا بە رووداوی گوت، "لەم رۆژانەدا گرفتەکە چارەسەر دەبێت و ئەو ٤٠٠ مێگاواتەی کەمیکردووە، دەدرێتەوە بە هاونیشتمانییان و رۆژانە نزیکەی ١٨ کاژێر کارەبای نیشتمانی دەبێت".  بەپێی بڕیارێک، پێویستە لە هەر کاتێکدا کارەبای نیشتمانی کوژایەوە، موەلیدە ئەهلییەکان کارەبا بە هاونیشتمانییان بدەن، بەمەش کارەبا دەبێتە ٢٤ کاژێر.