ئاوات شێخ جەناب، وەزیری دارایی و ئابووری چەندین داتای خستەڕوو، بەرپرسیاریێتی خۆشی لە بەرامبەر ئەو داتاو ژمارەو زانیاریانەش راگەیاند، کە بۆ پەرلەمانتارانی خستەڕوو.  بە گوتەی ئاوات شێخ جەناب کۆی داهاتی پێنج مانگی یەکەمی ئەمساڵیان، "سێ تریلیۆن و ٢٨٢ ملیار دینار بووە، کە تریلیۆنێک و ٩٧٤ ملیار دیناری داهاتی وەزارەتی سامانە سرووشتییەکان بووە، تریلیۆنێک و ٥٠٦ ملیاریش داهاتی ناوخۆ بووە، لەو بڕە پارەیەش ٢٢٣ ملیار دیناری بە چەک بووە. "  وەزیری دارایی ئاماژە بە خەرجییەکانی حکومەت لە ماوەی ئەو پێنج مانگەی سەرەتای ئەمساڵ کرد کە بەمشێوەیە بووە، "مانگی یەک (٧٨٠) ملیار، مانگی دوو (٧٨٥) ملیار، مانگی سێ (٨٤١) ملیار، مانگی چوار (٨٠٦) و مانگی پێنج (٨١٢) ملیار دینار بووە".  سەبارەت بەو بڕە پارە دابینکراوەی بۆ مووچەی پێنج مانگی یەکەمی ئەمساڵ لەلایەن پارێزگاکانەوە دابینکراوە، ئاوات شێخ جەناب دەڵێ: "بۆ مووچەی پێنج مانگی ساڵی ٢٠٢١ لە هەولێر و دهۆکەوە (٨٧٨) ملیار دینار هاتووە، لە سلێمانی (٦٦٥) ملیار دینار هاتووە، کۆی گشتی دەکاتە (ترلیۆنێک و ٥٤٣) ملیار دینار. "  بە گوتەی وەزیری دارایی مانگانە ٤٥٠ ملیار دینار کۆرتهێنانیان هەبووە و دەڵێت: "بۆ پێنج مانگی کۆتایی ٢٠١٩ و سێ مانگی سەرەتای ٢٠٢٠ کە توانیومانە مووچە بە تەواوەتی بدەین، هەموو مانگێک ٤٥٣ ملیارمان لە عێراقەوە بۆ هاتووە، ئەو کاتانەی کە عێراق پارەی نەناردووە، هەموو مانگێک کورتهێنانمان ٤٥٠ ملیار دینار بووە. "  ئامانج رەحیم، سکرتێری ئەنجوومەنی  وەزیرانی هەرێمی کوردستانیش لە وەڵامی بەشێکی پرسیارەکانی پەلەمانتاران ئاماژەی بەو بڕە قەرزەدا کە هەرێمی کوردستان لەسەریەتی کە بڕەکەی ٣١ ملیار و ٦٣٧ ملیۆن دۆلارە و گوتی: "هەرێمی کوردستان هیچ رێککەوتنامەیەکی قەرزی لەگەڵ هیچ بانکێکی نێودەوڵەتی یان لایەنێکی دیکەی نێودەوڵەتی نییە، لە شوباتی ٢٠١٤ بەشە بودجەی هەرێمی کوردستان لەلایەن حکومەتی عێراەوە بڕدرا و دواتر شەڕی داعش و چەندین قەیرانی دیکە وایکردووە هەرێمی کوردستان پارەی پێشەکی لە کۆمپانیاکانی کڕیاری نەوت وەربگرێت. "  لەبارەی بڕی قەرزەکانیشەوە ئامانج رەحیم گوتی "هەرێمی کوردستان لەساڵی ٢٠٢٠ بڕی ٣٣ تریلیۆن و ٦٥٩ و ٤٣٠ ملیۆن دینار قەرزار بووە، کە دەکاتە ٢٨ ملیار و ٤٧٦ ملیۆن و ٦٧٥ هەزار دۆلار، ئیستا بڕی قەرزی سەر حکومەتی هەرێمی کوردستان بۆ ٣١ ملیار و ٦٣٧ ملیۆن دۆلار زیادیکردووە. "  سکرتێری ئەنجوومەنی وەزیران هۆکارەکەشی بۆ دابەزینی بەهای دیناری عێراقی بەرامبەر بە دۆلاری ئەمریکی گەڕاندەوە، هەروەها پارەی پێنچ مانگی پاشەکەوتی ساڵی ٢٠٢٠ خراوەتە سەر و بەشێک لە پارەی قەرزی پەیوەندیدار کە لەمانگی تشرینی یەکەمی ساڵی ٢٠٢٠ ەوە دروستبووە. "  هاوکات د. کەمال ئەترووشی، وەزیری سامانە سرووشتییەکانی حکومەتی هەرێمی کوردستان، لە وەڵامی پرسیاری پەرلەمانتاران ئەوەی رایگەیاند، کە گەندەڵی لە وەزارەتەکەی نییە و دەڵێ: "ئەوەی گەندەڵی بکات دەیکەمە سەت پارچەوە. "  د. کەمال ئەترووشی لە دانیشتنەکەی پەرلەمانی کوردستان رایگەیاند: "هەر کارمەندێک لەسەر گەندەڵی بگرێت بە تووندترین شێوە سزای دەدات"، رەتیشی دەکاتەوە وەزارەتەکەی نیوەی داهاتی نەوت بۆ خۆی خەرج بکات و دەڵێت "لە وەزارەتەکەم یەک دینار بە گەندەڵی نەدەچێتە دەرەوە نە دێتە نێو وەزارەتەکەش. " باسی لەوەشکرد، بودجەی وەزارەتەکەی ١٦ ملیۆن دیناری عێراقییە.  هاوکات خالید شوانی، وەزیری هەرێمی کوردستان بۆ کاروباری بەغدا رایگەیاند: "دیار نییە بەغدا ٢٠٠ ملیار دینارەکە دەنێرێت یان نا. "  شوانی ئەوەشی رایگەیاند، "لەگەڵ وەزیری دارایی عێراق قسەی کردووە، قسەی کۆتاییان نەداوەتێ لەسەر جێبەجێکردنی نووسراوی ناردنی ٢٠٠ ملیار و دەڵێن خەریکی دیراسەین چاوەڕێکەن، دیاریش نییە ئەو پارەیە لە بەغداوە دێت یان نا. "  دوای زیاتر لە ١٨ کاژێر کۆبوونەوە و گفتوگۆی پەرلەمانتاران و وەزیرەکانی حکومەت، کۆبوونەوەی پەرلەمانی کوردستان بەبێ هیچ بڕیارێک کۆتاییهات. بەشێک لە پەرلەمانتارانیش گلەییان هەبوو.  رێواز فایەق، سەرۆکی پەرلەمانی کوردستان لە پەرلەمانتارانی پرسی، هەر کەسێک ئامادەیە لیژنەکانی دارایی، یاسایی و وزە و سامانەسروشتییەکان لەلایەن پەرلەمانەوە رابسپێردرێن بۆ پوختەکردنی داواکارییەکانی پەرلەمان بۆ حکومەت با دەست بەرز بکاتەوە، دواتر بە دەنگی ٦٩ پەرلەمانتار داواکەی سەرۆکی پەرلەمان پەسندکرا و دانیشتنەکە هەڵگیرا، دوای دانیشتنەکەی پەرلەمان، بەشێک لە پەرلەمانتاران ئاماژەیان بەوە کرد، وەڵامەکانی تیمی حکومەت لە ئاست چاوەڕوانیی ئەواندا نەبووە. پەرلەمانتارێکیش گوتی، "لەدوای ئەم کۆبوونەوەیە، خەڵک هەرچیمان پێ بڵێت، حەقی خۆیەتی. "  لە دانیشتنە ١٨ کاژێرییەکەی پەرلەمانی کوردستان، پرسی لێبڕینی مووچە سەرەکیترین تەوەری گفتوگۆی نێوان پەرلەمانتاران و شاندی حکومەتی هەرێمی کوردستان بوو.   پەرلەمانتاران، پێداگرییان لەسەر نەهێشتنی لێبڕینی مووچە دەکرد، بەتێکڕای سەرجەم پەرلەمانتاران داوای روونکردنەوەیان لە حکومەت کرد بۆ ئەوەی هۆکاری لێبڕینی مووچە ئاشکرا بکات و لێبڕینەکە هەڵبگرێت.  وەزیری دارایی حکومەتی هەرێمی کوردستان، بەرلەوەی لەبارەی لێبڕینی مووچەوە قسەبکات، ئاماری چاکسازییەکانی ئاشکراکرد و بەپێی ئامارەکە؛ وردبینی بۆ ١٤٤٣٧ دۆسیە کراوە و دەرکەوتووە ٩٨٦ پلەی زیادە هەن، هەروەها ١٥٤٨ سەرمووچەی زیادە هەن، مووچەی ٤٩٤ خانەنشینکراو هەموارکراوەتەوە و گواستنەوەی مووچەی ١١٣ دادوەر و کەمکردنەوەی مووچەکانیان، هەموارکردنی مووچەی ٣٠٤ خانەنشینی بە پلەی بەڕێوەبەری گشتی، جیاکردنەوەی دۆسیەی ٤٤٧ خانەنشینی بەڕێوەبەری گشتی کە بە بڕیاری تایبەت یان بێ بەڵگەی پێویست خانەنشینکراون، هەموارکردنی مووچەی ١٧٦ خانەنشین بە پلەی راوێژکار و هەموارکردنی مووچەی ١١٦٩ خانەنشینی پلە باڵا.  هاوکات دانیشتنەکە ماوە درێژەکەی پەرلەمان نەیتوانی ئەو وادەیە ئاشکرا بکات و بە مووچەخۆران بڵێت: چ کاتێک لێبڕینی مووچە کۆتایی دێت.  تیمی حکومەت لە کۆبوونەوەکە بریتیبوون لە ئاوات شێخ جەناب، وەزیری دارایی و كاروبارى ئابوورى، کەمال ئەتروشی، وەزیری سامانە سرووشتییەکان، خالید شوانی، وەزیری هەرێم بۆ کاروباری بەغدا، د. ڤالا فەرید، وەزیری هەرێم بۆ کاروباری پەرلەمان، د. ئومێد سه‌باح، سه‌رۆكی دیوانی ئه‌نجوومه‌نی وه‌زیران، د. ئامانج ره‌حیم، سكرتێری ئه‌نجوومه‌نی وه‌زیران و عه‌بدولحه‌كیم خه‌سره‌و، بەرپرسی فەرمانگەی هەماهەنگی و بەدواداچوون بوون.