وەرتێ سەر بە قەزای رواندزە لە سنووری پارێزگای هەولێر و دەکەوێتە ناوچەیەکی شاخاوی دڵڕفێن، چەند چیایەکی بەرز دەوری وەرتێی داوە، لە بەناوبانگترین ئەو چیایانە چیای کارۆخ، دزیلە، دڕەبی و چیای ھەڵەموندە.  بەناوبانگترین رووبارەکانیش (سەرچاوەی ئاوی کاولان، دەشوان و رووباری وەرتێ)ن.   خەڵکی وەرتێ لە کۆندا گەرمیان و کوێستانیان کردووە لە زستاندا لەناو وەرتێ و لە ھاویندا بۆ کوێستانی مەکێ. لە کوێستانی مەکێ ھەندێکیان سەرقاڵی ئاژەڵداری و ھەندێکی دیکەش سەرقاڵی کشتوکاڵکردن بوون.  وەرتێ بە ١٨٢ کیلۆمەتر دەکەوێتە رۆژهەڵاتی هەولێر و لە مانگی تەمووزی ٢٠٠٨ بووەتە ناحیە، لەسەر رووباری وەرتێ دار گوێز و چنارەکان سێبەرێکی خۆرسکیان بۆ گەشتیاران دروستکراووە، هەروەها گەشتیاران لە کەشێکی زۆر سەرنجڕاکێشدا جۆلانە بەسەر ئاوەکەدا دەکەن.    وێنەکان محەممەد مستەفا بەتایبەت بۆ رووداوی ناردووە