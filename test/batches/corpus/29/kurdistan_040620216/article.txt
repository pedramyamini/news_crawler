تۆڕی کولتوور و زمانی کوردی کە هەموو پێکهاتەکانی پارتە سیاسییەکانی کوردی لە باکووری کوردستان لەخۆگرتووە، ئامانجی ئەوەیە زمانی کوردی ببێتە زمانی پەروەردە و زمانی فەرمیی دووەم لە تورکیا.  لەو چوارچێوەیەدا کۆمەڵێک چالاکیی لە جزیرەی بۆتان رێکخستووە. کۆمیتەی ئامادەکاریی تۆڕەکە، بۆ ئەو مەبەستە بورجی بەلەکی لە جزیر دەستنیشانکردبوو بەڵام رێگرییان لێکرا بۆیە بە ناچاریی چوونە بەردەم بارەگای هەدەپە.  بەدر دەمر، سەرۆکی کۆمیتەی ئامادەکاریی تۆڕی کولتوور و زمانی کوردیی لە جزیر بە تۆڕی میدیایی رووداوی راگەیاند: "بەوشێوەیەی کە ئێمە دەمانویست رێگەیان نەدا. ئێمە دەمانویست چالاکییەکەمان لەبەردەم بۆرجی بەلەک بێت، خەڵکەکەش ئەوەیان دەویست بەڵام بەرپرسانی پارێزگا رێگەیان نەدا و ئەوەیان پێ تەحەموول نەکرا".  رێوڕەسمی زمان بە بەشداریی حوسێن کاچماز، حەسەن ئوزگونەش، نووران ئەمیر پەرلەمانتارانی شرناخی هەدەپە و هەروەها ساڵح ئایدەنز، هاوسەرۆکی پارتی هەرێمیی دیموکراتیک DBP و نوێنەر و گوتەبێژی تۆڕی کولتوور و زمان و بەشداریی بەشێک لە خەڵکی جزیر بەڕێوەچوو.  حوسێن کاچماز، پەرلەمانتاری شرناخی هەدەپە رایگەیاند: "بۆچی رێگە نەدرا؟ لەوکاتەی قەیووم دادەنرا لەسەر شارەوانییەکان، یەکەم کاریان ئەوەبوو کە رێگریی لە زمانی کوردی بکەن. ئامانجیان ئەوە بوو کە ژنان و منداڵانی ئێمە لە کولتوور و زمانی خۆیان دووربکەونەوە. بەڵام ئەوان چەندە قەدەخەی بکەن لە ئێمە، خۆمان بە خاوەنی زمانەکە دەزانین".  هەروەها شەرەفخان جزیری گوتەبێژی پلاتفۆرمی زمانی کوردی رایگەیاند: "ئێمە بۆ ئەوەی هاتووین گرنگیی بە زمانەکەمان بدرێت و مافی ئێمەیە زمانی کوردی بکرێتە فەرمی".   چالاکییەکانی زمانی کوردی تاوەکو ٧ ـی مانگ لە باکووری کوردستان بەردەوام دەبن. رۆژی ٤ - ٦ - ٢٠٢١ لە وان و رۆژی ٧ - ٦ - ٢٠٢١ لە ئامەد رێوڕەسمەکان بەڕێوەدەچن.