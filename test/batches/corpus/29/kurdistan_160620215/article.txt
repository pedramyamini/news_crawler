قوباد تاڵەبانی، جێگری سەرۆکوەزیرانی هەرێمی کوردستان لە میانی بەشداریکردنی لە پێشانگەی تەکنەلۆژیی هایتێکس رایگەیاند، "ئێمە دەمانەوێت حوکمڕانی لە کوردستان باشتر بکەین، ئامانج لێرەدا بە ئەلیکترۆنیکردن نییە، بەڵکو گەیاندنی حکومڕانییەکی باشترە، حکومڕانییەکی رەشیدتر و شەفافتر و خێراتر و سەردەمیانەتر. بۆیە ئێمە کە بیر لەمە دەکەینەوە، مەسەلە تەکنۆلۆژیا نییە لە پێناوی تەکنۆلۆژیا، مەسەلە ئەوەیە ئێمە چۆن بتوانین کاری رۆژانەمان جارێ لەناو حکومەت، پەیوەندییەکانی نێو دامودەزگا حکومییەکان باشتر بکەین".  لەبارەی بە ئەلیکترۆنیکردنی دامودەزگە حکومییەکان قوباد تاڵەبانی رایدەگەیێنێت، هۆکاری ئەوەی "دەستمان بردووە بۆ بەئەلیکترۆنیکردنی دامودەزگەکان و بەئەلیکترۆنیکردنی شێوازی کارکردنی حکومەتەکەمان، لە پێناو هاووڵاتیان بووە، چونکە ئەزموونی جیهان تێیگەیاندووین، کە سەردەمی نووسراو و تۆمار و قەڵەم و کاخەز بۆ حکومڕانی، بۆ بزنس بەسەرچووە. "  هەروەها جێگری سەرۆکوەزیران ئاماژە بەوەش دەدات، "دەبێت خۆمان بگونجێنین لەگەڵ ئەم سەردەمە، خۆمان بگونجێنین لەگەڵ ئاڵنگارییە نوێیەکانی کە روویان لە وڵات و جیهان و عێراق و هەرێمی کوردستان کردووە، بۆ ئەو مەبەستەش ئێمە وەکو حکومەت چەندین ساڵە دەستمان بۆ بەئەلیکترۆنیکردنی دامودەزگەکان بردووە و گەیاندنی خزمەتگوزاری لە رێگەی ئۆنلاین و ئەلیکترۆنییەوە بۆ باشترکردنی خزمەتگوزارییەکان.  لەبارەی ئەو قەیرانەی رووبەڕووی هەرێمی کوردستان بووەوە قوباد تاڵەبانی دەڵێت، "ئێمە لە ٢٠١٥ کە رووبەڕووی قەیرانێکی قورسی دارایی و ئابووری بووینەوە، بۆمان دەرکەوت کەوا شێوازی حوکمڕانیمان دواکەوتووبووە.. یەکێک لە کێشەکانی کە رووی لە هەرێمی کوردستان کردووە و ئێستاش بەجێی نەهێشتووین، کێشەی مووچەیە. بۆمان دەرکەوت کە سیستەمی مووچەی ئێمە زۆر دواکەوتووە، سیستەمی میلاکاتی ئێمە زۆر دواکەوتووبوو، نەماندەزانی کێ فەرمانبەری حکومەتی هەرێمی کوردستانە، نەماندەزانی مووچە بە کێ دەدەین، هەر وەزارەتێک کۆمەڵێک ناوی لای خۆی هەبوو. "  جێگری سەرۆکوەزیرانی هەرێمی کوردستان نایشارێتەوە بێسەروبەری و ئاڵۆزی لە خشتەی مووچە و یەکە داراییەکان هەیە، قوباد تاڵەبانی رایگەیاند: "پرۆسەی دابەشکردنی مووچە خاو و تەقلیدییە، بەڵام بە دروستکردنی هەژماری تایبەتی بانکی لە رێگەی کارتی بانکییەوە یان لە رێگەی ئی واڵت دەتوانن ئەوە کۆتایی پێنێنن و هەر مووچەخۆرێک کارتێکی بانکی تایبەتی هەبێت بۆ وەرگرتنی مووچە".  لە بەشێکی دیکەی قسەکانیدا قوباد تاڵەبانی ئاماژەی بەوەدا، "لێرەوە دەتوانم رایبگەیێنم.. لە ماوەیەکی زۆر نزیکدا ٤٧٥ هەزار ژمارەی بێهاوتای کەسی دابەش دەکەین بەسەر مووچەخۆرانی هەرێمی کوردستان (UPN)  ئەو یو پی ئێنە دەبێتە سەرەتایەک بۆ رێکخستنەوەی میلاک و باشتر خزمەتکردنی مووچەخۆرەکانمان و دامەزراندنی حکومەتێکی ئەلیکترۆنی و گەیاندنی خزمەتگوزاری ئەلیکترۆنی. "  هەروەها دەشڵێت، "حکومەت دەتوانێت لە رێگەی ئەو یو پێ ئێنە مامەڵەی راستەوخۆی هەبێت. لەوێش ناوەستین ئەمە فراوانتر دەکرێت و دەچێتە دەرەوەی بازنەی حکومەت بەهاوکاریی وەزارەتی کار و کاروباری کۆمەڵایەتی، وەزارەتی بازرگانی و سەرۆکایەتیی ئەنجوومەنی وەزیران، فەرمانگەی تەکنۆلۆژیا و زانیاری خەریکین پرۆسەی تۆمارکردنی کۆمپانیا لە هەرێمی کوردستان باشتر و خێراتر بکەین و بە دیجیتاڵی بکەین. "  پێشنیوەڕۆی ئەمڕۆ چوارشەممە ١٦ - ٦ - ٢٠٢١ بەهاوبەشی رێکخراوی روانگە و سپۆنسەری میدیایی رووداو دووەم خولی پێشانگەی هایتێکس لە پێشانگەی نێودەوڵەتی هەولێر بەڕێوەچوو، ساڵی ٢٠٢٠ بەهۆی کۆرۆناوە بەڕێوەنەچوو، ئەمساڵ جیاوازییەکەی ئەوەیە رێکخەرانی پێشانگاکە چەند بیرۆکەیەکی نوێیان داناوە بۆ ئەوەی پێشانگەکە تەنیا نمایشکردنی هەندێک کاڵا و کەلوپەل یاخود هەندێ براند نەبێت کە لە پێشانگاکەدا بەشدارن، کە نزیکەی ١٠٠ براند و ٧٠ نوێنەرایەتی و کۆمپانیای تێدا بەشدارن.