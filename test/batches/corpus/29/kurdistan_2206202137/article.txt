ئەمڕۆ ٢٢ی حوزەیرانی ٢٠٢١، لێژنەی کاروباری پێشمەرگە لە پەرلەمانی کوردستان کۆبووەوە. بەپێی هەواڵێکی سایتی پەرلەمان: "لە کۆبوونەوەكه‌دا کۆمەڵێک کێشە و گرفتی تایبەت بەھێزەکانی پێشمەرگه لە میحوەرەکان و ھەوڵدان بۆ چارەسەرکردنیان گفتوگۆی لەسەر کرا. هەروەها دوا ھەنگاوەکانی گەڕانەوەی ھێزەکانی یەکەی حەفتا و ھەشتا بۆ سەر وەزارەتی پێشمەرگەی حکومەتی ھەرێمی کوردستان گفتوگۆی له‌سه‌ركرا".  رزگار محەممەد، بڕیاردەری لێژنەی کاروباری پێشمەرگە بە (رووداو)ی گوت: "ئێمە سەردانی میحوەرەکانمان کردووە کێشەکانی هێزەکانی پێشمەرگە زۆرینەیان لە یەکدەچن، هەندێک لیوا جیاوازییان هەیە، بەڵام ئەگەر بەگشتی باس بکەین کێشەکان زۆرن".  سەبارەت بە کێشەکان رزگار محەممەد، گوتی: "بۆ نموونە چەکەکان، سەنگەرەکان، خاڵەکانی (پاسەوان - ئێشکگر) وەک پێویست نین و جیاوازییش لە دەوامی پێشمەرگەدا هەیە. بەداخەوە کۆمەڵێک بەرپرس وەک فەرماندەی لیوا و فەرماندەی فەوج و بەرپرسەکانی دیکە مۆڵەت بە هەندێک کەس دەدەن و ئەرکەکە لەسەر هەندێکی دیکە قورس دەکەن".  بۆ گفتوگۆ لەسەر ئەو کێشانە، وەک رزگار محەممەد گوتی: "بڕیارماندا وەزیری پێشمەرگە، سەرۆکی ئەرکان و جێگرەکەی بانگهێشتی لیژنەکەمان بکەین و گفتوگۆیان لەگەڵدا بکەین بۆ چارەسەرکردنی کێشەکان".  لەبارەی هەوڵەکان بۆ یەکخستنەوەی هێزەکانی پێشمەرگە و چوونی هێزەکانی ٧٠ و ٨٠ بۆ سەر وەزارەتی پێشمەرگە. بڕیادەری لێژنەی پێشمەرگە گوتی: "هێزەکانی ٧٠ و ٨٠ بڕیاریان داوە بچنە سەر وەزارەتی پێشمەرگە، ئەمە بە فەرمی بە ئێمە نەگەیشتووە، ئێمە کاری بۆ دەکەین نەک هەر یەکەکانی ٧٠ و ٨٠ بەڵکو هێزەکانی دیکەش رێکبخرێنەوە، وەک بەرگری فریاکەوتن و هێزەکانی زێرەڤانی".  ئاماژەی بەوەشکرد، هاوپەیمانان نیگەرانن لەوەی پێشمەرگە بەتەواویی یەکینەگرتووەتەوە: "ئەوان دەڵێن پێشمەرگە شەڕکەرە و شەڕی پێشمەرگەیان بینیوە، بەڵام دەڵێن رێکخراونین، بۆیە دەبێت رێکبخرێنەوە، ئەمەش لەگەڵ وەزیری پێشمەرگە باس دەکەین".  رۆژی ٢١ی حوزەیران، میران بەکر، سکرتێری رۆژنامەوانیی وەزیری پێشمەرگە رایگەیاند: "لە نامەیەکی فەرمیدا، کە فەرماندەیی هێزەکانی یەکەی ٧٠ی پێشمەرگە ئاراستەی وەزیری پێشمەرگەی کردووە، ئامادەیی فەرماندەییەکە بۆ وەزیری پێشمەرگە دەربڕاوه، کە هێزەکانی پشتیوانیی دووی یەکەی ٧٠، بخرێتە سەر وەزارەتی پێشمەرگە". سەرچاوەیەکیش بە رووداوی گوت: "دوو یەکەی ٨٠ ئامادەن و دەچنەوە سەر وەزارەتی پێشمەرگە".  لە راگەیێندراوەکەدا سکرتێری رۆژنامەوانیی وەزیری پێشمەرگە راشیگەیاندبوو: "وەزیری پێشمەرگە ستایشی بڕیاری گەڕانەوەی هەردوو هێزەکانی پشتیوانیی (یەک و دوو)ی یەکەکانی ٧٠ و ٨٠ دەکات".   هەروەها نەجات عەلی، فەرماندەی یەکەی ٨٠ی هێزەکانی پێشمەرگە بە رووداوی راگەیاند: "وەکو هێزەکانی ٨٠ گرفتێکمان نییە لەوەی بخرێینە سەر وەزارەتی پێشمەرگە، بەڵام پرۆسەکە پرۆسەیەکی ورد و کارگێڕییە، پێموایە لە ماوەیەکی نزیکدا تەواوی هێزەکانی خۆمان دەخەینە سەر وەزارەتی پێشمەرگە. بە هیواین هێزەکانی سەر بە یەکەی ٧٠ ش وەکو ئێمە بڕیاری خۆیان بدەن و هێزەکانیان بخەنەوە سەر وەزارەتی پێشمەرگە".