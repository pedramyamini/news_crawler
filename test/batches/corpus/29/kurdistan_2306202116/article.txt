لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان لەگەڵ وەزیری خوێندنی باڵا و توێژینەوەی زانستی. دوای کۆبوونەکە عەبدولسەلام دۆڵەمەڕی، سەرۆکی لیژنەی پەروەردە و خوێندنی باڵا و توێژینەوەی زانستی لە پەرلەمانی کوردستان لە کۆنگرەیەکی رۆژنامەڤانیدا تیشکی خستە سەر ئەو بابەتانەی کە لە کۆبوونەوەکەدا تاوتوێیان کردبوو.  بە گوتەی سەرۆکی لیژنەی پەروەردە و خوێندنی باڵا و توێژینەوەی زانستیی پەرلەمانی کوردستان، "وەزارەتی خوێندنی باڵا پلانی هەیە لە ١ - ٩ - ٢٠٢١ دەست بە پرۆسەی خوێندن بکاتەوە بە جێبەجێکردنی سیستمی ئاوێتە".  عەبدولسەلام دۆڵەمەڕی ئاماژە بەوەدا کە پێشنیازە یاسایەکیان بۆ هەمواری یاسای زانکۆ تایبەتەکان ئامادەکردووە، بەڵام بۆ ئەو مەبەستەش بۆچوونی "وەزارەتی خوێندنی باڵا وەک لایەنی جێبەجێکار لەبەرچاودەگیرێت" و ئاماژەی بەوەشدا، کاری رژدی لەسەر چارەنووسی سێ یەکەمەکان و وانەبێژانی خوێندنی باڵا و گرێبەست دەکرێت بۆ ئەوەی بە مافەکانیان بگەن، "ئەوەش دوای ئەوەی بودجە رەوانەی پەرلەمانی کوردستان دەکرێت".  سەرۆکی لیژنەی پەروەردە و خوێندنی باڵا گوتیشی: "داوامان لە وەزارتی خوێندنی باڵا کردووە پێدانی مۆڵەتی خوێندن فەرمانبەرانی گرێبەستیش بگرێتەوە و لە کۆبوونەوەی داهاتوویشدا لەگەڵ وەزارەتی دارایی ئەو بابەتە تاوتوێ دەکەین بۆ ئەوەی فەرمانبەرانی گرێبەست کە ژمارەیان ٢٦ هەزار فەرمانبەرە لە هەموو وەزارەتەکان لەو ئیمتیازە سوودمەندبن".  سەبارەت بە میکانیزمی وەرگرتنی قوتابیانی پۆلی ١٢ی ئامادەیی لە زانکۆ و پەیمانگەکان، عەبدولسەلام دۆڵەمەڕی گوتی: "ئێمە و وەزارەتی خوێندنی باڵا پێمانوایە سیستمی وەرگرتنی ناوەندی بگۆڕدرێت و ئەو سیستەمە لەگەڵ جیهانی مۆدێرن ناگونجێت؛ بۆ ئەو مەبەستەش لە چەند رۆژی داهاتوودا وەزیری خوێندنی باڵا و توێژینەوەی زانستی سەرۆکایەتیی شاندێک دەکات بۆ دەرەوەی وڵات بۆئەوەی سوود لە ئەزموونی وڵاتانی دیکە وەربگرن. رەنگە نەتوانن بۆ ئەمساڵ ئەم سیستمە بگۆڕن، بەڵام پشتیوان بە خودا بە هەوڵ و توانای هەموو لایەک بۆ ساڵانی داهاتوو ١٠٠ % ئەو سیستمە گۆڕانکاری بەسەردا دێت".  سەبارەت بە کەمی ماوەی نێوان تاقیکردنەوەکانی خولی یەکەم و خولی دووەم لە زانکۆ و پەیمانگەکان، بە گوتەی عەبدولسەلام دۆڵەمەڕی، وەزیری خوێندنی باڵا و توێژینەوەی زانستی "بڕیاریدا بۆ ساڵی داهاتوو پێداچوونەوەیەکی جیددی بۆ ئەو بابەتە بکەن و هەوڵبدرێت تاقیکردنەوەکانی خولی یەکەم بهێننە مانگی ٥ و خولی دووەمیش بۆ مانگی ٧ دوابخەن بۆئەوەی قوتابیان لەو ماوەیەدا بتوانن ئامادەکاریی باشتر بکەن".  سەبارەت بە خوێندنی دبلۆمی باڵا و ماستەر و دکتۆرا لە زانکۆ حکومییەکان، عەبدولسەلام دۆڵەمەڕی دەڵێت: "لە پلانی وەزارەتی خوێندنی باڵادا هەیە کە پێش مانگی ٣، خوێندنی باڵا رابگەیێندرێت و رێگە بە خوازیارانی خوێندنی باڵا بدرێت داواکارییەکانیان پێشکێش بکەن".  لەبارەی کەمکردنەوەی کرێی خوێندن لە زانکۆ تایبەتەکان، سەرۆکی لیژنەی پەروەردە و خوێندنی ئاماژەی بەوەدا کە "وەزارەتی خوێندنی باڵا بەدواداچوونی باشی لەسەر ئەو پرسە کردووە و ئێمەش بەداداچوونمان کردووە کە ئەمساڵ زانکۆ تایبەتەکان پابەند بوون بە کەمکردنەوەی کرێی خوێندن".  عەبدولسەلام دۆڵەمەڕی پرسی گۆڕینی سەرۆک زانکۆکانیشی خستە بەرباس و گوتی: "وەزارەتی خوێندنی باڵا ئەو هەنگاوەی ناوە و لە ئایندەیەکی زۆر نزیکدا بڕیارەکان دەردەچن و سەرۆک زانکۆ نوێکان دەستبەکار دەبن".