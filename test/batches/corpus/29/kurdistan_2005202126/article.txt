بەشێک لە خەڵکی بوونی بازگەکان بەرامبەر یەکدی بە گوزارشت بۆ بوونی دوو ئیدارەیی دادەنێن. فەرامۆش ئیبراهیم کە کاسبە، دەڵێت "هیچ گومانی تێدا نییە کە دوو ئیدارەییە، وەکو رۆژی رووناک دیارە کە دوو ئیدارەییە".  سەرکەوت حوسێن شوفێری تاکسییە و ئاماژە بەوە دەکات "بە دڵنیاییەوە دوو ئیدارەییە، لە کۆیە بۆ هەولێر دەچیت بازگەت بۆ چییە، ئەگەر دوو ئیدارەیی نەبێت، دەچیتە هەر شارێک تووشی یەک دوو بازگە دەبیت، ئەوە یەکێتییە، ئەوە پارتییە".  لە هەر ئەو پێنج رێگە سەرەکییەی پارێزگای هەولێر بە پارێزگای سلێمانی دەبەستێتەوە، دوو بازگەی بەرامبەر یەکدی هەن، رێگەی هەولێر - کۆیە، رێگەی سماقوڵی، رێگەی هیران - سکتان، رێگەی دۆڵی ئالانە بالیسان و رێگەی وەرتێ.  بازگەکان لە هەمان ئەو سنوورانە ماون، کە ناوەڕاستی نەوەدەکانی سەدەی رابردوو لەنێوان هەردوو ئیدارەی هەرێمی کوردستان هەبوون، کە بە ئیدارەی زەرد و سەوز ناسرابوون.  ساڵی ٢٠٠٦ هەردوو ئیدارەی هەولێر - دهۆک لەگەڵ ئیدارەی سلێمانی یەکیانگرتەوە و کابینەی پێنجەمی یەکگرتووی حکومەتی هەرێمی کوردستان پێکهات، دوای ١٥ ساڵ هێشتا باسی دوو ئیدارەیی دەکرێت، رێکخەری گشتیی بزووتنەوەی گۆڕان دەڵێت، ئیدی نابێت دوو ئیدارەیی بمێنێت و دەبێت یەک سیستەم و دەسەڵات لە هەرێمی کوردستان هەبێت.  عومەری سەید عەلی، رێکخەری گشتیی بزووتنەوەی گۆڕان دەڵێت "دەبێت دوو ئیدارەیی نەمێنێت، زۆنی سەوز و زەرد نەمێنێت، هەموو دامەزراوەکان و حکومەت و پەرلەمان یەکبخرێن".  پارتی و یەکێتی سێ دەیەیە دوو کۆڵەگە سەرەکییەکەی حکومڕانیی هەرێمی کوردستانن، لە کابینەی پێنجەمەوە سەرۆک و جێگری ئەنجوومەنی وەزیرانیان لایە، ئەو دوولایەنە هەمیشە دوو ئیدارەیی و بوونی زۆنی زەرد و سەوز رەتدەکەنەوە و حەز بە باسکردنی ناکەن.  فازڵ میرانی، سکرتێری مەکتەبی سیاسیی پارتی دیموکراتی کوردستان ئاماژە بەوە دەکات "ئێستا دوو ئیدارەیی نییە و یەک حکومەتمان هەیە، هەندێک کێشە هەیە، بەڵام من لەگەڵ گوزارشتی دوو ئیدارەییدا نیم".  ئەمین بابەشێخ، گوتەبێژی یەکێتیی نیشتمانیی کوردستان ئەوەی خستەڕوو "ئێمە پێمان وانییە سنووری هەردوو ئیدارە زەقتر بووبێتەوە، نابێت لەبیرمان بچێت کە حکومەتێکی هاوبەشمان هەیە بەناوی حکومەتی هەرێمی کوردستان، ئێمە و لایەنە هاوبەشەکان لەم حکومەتەدا، بەردەوامین لە کۆبوونەوەکاندا".  باسکردنی دوو ئیدارەیی لە دوو ساڵی رابردوودا، دوای ئەوە دێت کە دەنگەکان بۆ لامەرکەزیی ئیداری و دارایی بۆ پارێزگای سلێمانی بەرزتربوون، لەکاتێکدا لامەرکەزی بەشێکە لە کارنامەی کابینەی نۆیەمی حکومەتی هەرێمی کوردستان.