پۆلیسی نەرویج رایگەیاند، حەوت رۆژ پێش ئێستا ماسیگرێک لە شاری کارمۆی ئەو وڵاتە تەرمی منداڵێکی دۆزیوەتەوە و لە تاقیکردنەوەی DNA دەرکەوتووە کە تەرمەکە ئارتین ئێران نەژادە.  رۆژی ٢٧ی مانگی ١٠ی ساڵی ٢٠٢٠، لە کەناڵی مانشی نێوان فەرەنسا و بەریتانیا بەلەمێکی کۆچبەرانی نوقمبوو کە ٥ کەسیان ئەندامی خێزانێکی خەڵکی سەردەشتی رۆژهەڵاتی کوردستان بوون و تەرمی دایک و باوک و خوشک و برایەک دۆزرایەوە، بەڵام تەرمی ئارتین نەدۆزرایەوە کە تەمەنی ١٥ مانگ بوو.  ئێستا تەرمەکەی دوای زیاتر لە ٧ مانگ لە زیاتر لە هەزار کیلۆمەتر دوورتر لە شوێنی رووداوەکە دۆزراوەتەوە. پۆلیسی نەرویج دەڵێت، تەرمەکە لەنێو بەرگەمەلەیەکدا بووە و بەهۆی ئەوەی کە زۆر لەنێو ئاودا بووە، بەشێکی کەمی ماوە.  پووری ئارتین کە نموونەی تاقیکردنەوەی DNA لەو وەرگیراوە دەڵێت، تەرمی ئارتین دەگوازنەوە بۆ سەردەشت و لە تەنیشت دایک و باوک و خوشک و براکەی بەخاکی دەسپێرن.  ١٨ رۆژ دوای رووداوەکە، تەرمی رەسوول ئێران نەژاد و هاوژین و منداڵەکانی گەڕێندرایەوە سەردەشت و لە گۆڕستانی شارەکە بەخاکسپێردرا.