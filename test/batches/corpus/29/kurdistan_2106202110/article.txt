سەردار ئیبراهیم لەگەڵ هاوژین و دوو منداڵەکەی رێگەی هات و نەهاتی کۆچبەرییان گرتەبەر. ئامانجی ئەوان گەیشتن بوو بە وڵاتێکی ئەوروپا، بەڵام نەخۆشیی دڵ، چیرۆکی ماندوێتییەکەیان دەگۆڕێت بۆ تراژیدیا و لە نیوەی رێگەدا کە بۆ یۆنان دەچوون، مێهری نەبیزادەی هاوژینی سەردار گیانلەدەستدەدات.  سەردار ئیبراهیم نەژاد، ئەو پیاوەیە کە سەتان مەتر تەرمی هاوژینەکەی بە کۆڵ گواستەوە بە رووداوی گوت، "خێزانەکەم زۆر ماندوو بوو، دڵی نارەحەت بوو. لەنێو دارستانەکە ماینەوە، شەو بوو. وتم بەڵکو کەمێک بحەسێتەوە، ئیسراحەت بکات. بەیانییەکەی دیاربوو باشتر نەبوو. لەو شوێنەی کە لێی مابووینەوە، ٣٠٠ مەتر مەودامان لەگەڵ جادەیەکی خۆڵ هەبوو. لەوێوە خێزانەکەم بەکۆڵ هێنایە سەر جادە خۆڵەکە. "  سەردار خەڵکی شاری سەردەشتە لە رۆژهەڵاتی کوردستان. دوای ئەوەی نەخۆشی هاوژینەکەی شەکەت دەکات، دوو منداڵەکە بە دیار دایکیانەوە جێدەهێڵێت و بۆ داواکردنی هاوکاری دەچێتە سەر رێگەی خەڵک، بەڵام سەرەڕای ئەوەی کەس هاوکاری ناکات، لە گەڕانەوەدا فریای ئەوە ناکەوێت لە دوایین ساتەکانی ژیانیدا وێنەی خۆی لە چاوانی مێهری هاوژینیدا ببینێتەوە.  سەردار ئیبراهیم نەژاد دەڵێت، "هاوژینەکەم بەباشی هەناسەی نەدەهات، لە قەراخ جادەکە کە دامنا چوومە سەر جادەکە. هاوارم دەکرد بۆ خەڵک هاوارم دەکرد بۆ ئۆتۆمبێلەکان کە رایبگرن، فریامانکەون. بەڵام بەداخێکی گرانەوە هیچکەس بەفریامان نەکەوت، کەس راینەگرت کە چاوملێکرد، هەناسەی هەر دەهاتوو کەمتر دەبووەوە، چوومەوە لای، دیاربوو هەناسەی زۆر زۆر کەم بوو. خۆم هەناسەم پێدا، دەستم لەسەر دڵی دانا، هیچ [نەمابوو]. شتەکە هەر دەهاتوو بەرەو خراپبوون دەچوو. دواجار کە هەناسەم پێدا، سەری لەنێو دەستمدا بوو. منداڵەکانم هەر یەکی لایەکیان گرتبوو. خوێن بە دەمولووتیدا هاتەخوارەوە و سەری بەربووەوە. زانیم تەواو بووە، زانیم نەماوە. هیچم لە دەست نەهات لەوێ دانیشتم دەستم بە گریان کرد. "  هەفتەیەک بەسەر رووداوەکەدا تێپەڕبووە، تەرمی مێهری لە ساردخانەی شارێکی یۆنانە و سەردار و دوو جگەرگۆشەکەشی لە کامپی فلایکۆ کەرەنتینکراون و رۆژانە تەنیا یەک کاژێر دەتوانن لە رووناکی و ئاسمان ببینن.  سەردار ئیبراهیم نەژاد دەڵێت، "پۆلیس هات لێکی جیاکردینەوە. من و منداڵەکانی هەڵگرت و بردینی بۆ زیندان. دوو شەو لە زیندان بووین. لەوێ پێم دەگوتن تەرمی خێزانەکەم لە کوێیە؟ چی لێهاتووە؟ گوتیان تەرمی خێزانەکەت لە شارێکی دیکەیە. "   سەردار ئێستا بیری لای دەربازبوون بۆ وڵاتانی دیکەی ئەوروپا نەماوە، هەموو داوایەکی ئەوەیە کە تەرمی هاوژینەکەی پێبدرێتەوە بۆ ئەوەی لە زێدی خۆی لە کوردستان بەخاکی بسپێرێت.  سەردار ئیبراهیم نەژاد دەڵێت، "داوا لە هەموو ئەو کەسانە دەکەم کە ئەم فیلمە دەبینن بە هەر شێوەیەک بێ یارمەتیمان بدەن کە تەرمی خێزانەکەم بەڕێبکەمەوە بۆ کوردستان، کە لێرە نەمێنێت. "  ساڵانە لە رۆژهەڵاتی کوردستانەوە هەزاران کەس بەهۆی خراپی باری ئابووری و بۆ بەدەستهێنانی ژیانێکی باشتر روو لە وڵاتانی ئەوروپی دەکەن، بەڵام بەشێکیان بە ئامانجەکانیان ناگەن و چیرۆکی ژیانیان بە کارەساتی جیاواز، لەم کەمپانە دەنووسرێتەوە و بەشێکیشیان بەر لە گەیشتنیان بە کەمپەکان چیرۆکەکەیان کۆتایی دێت.