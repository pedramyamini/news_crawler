ئازاد تەها، موقەدەم و بەرپرسی پەیوەندی و راگەیاندنی بەڕێوەبەرایەتیی هاتووچۆی دهۆک بە رادیۆی رووداوی راگەیاند "لە هەفتەی رابردوودا لە سنووری پارێزگای دهۆک ٢٠ رووداوی هاتووچۆو روویانداوە، بەو هۆیەوە سێ کەس گیانیان لەدەستداوە و ١٩ی دیکەش برینداربوون. رووداوی سووتانەکەش کە سێ کەس تێیدا گیانیان لەدەستدا، لە بەدریک بوو کە دەکەوێتە سنووری ئەلقووش لە پارێزگای موسڵ نەک پارێزگای دهۆک".  بەرپرسانی هاتووچۆ گلەیی ئەوە لە شۆفێران دەکەن کە پابەندی رێنوێنییەکانی هاتووچۆ نابن و بە هۆکاری سەرەکیی رووداوەکانیان دەزانن.  بەرپرسی پەیوەندی و راگەیاندنی بەڕێوەبەرایەتیی هاتووچۆی دهۆک ئاماژەی بەوە دا، زۆربەی رووداوەکان بەهۆی تیژڕۆییەوەن، زۆربەی ئەو شۆفێرانەش تەمەنیان لەنێوان ١٨ بۆ ٣٠ ساڵدایە و دەڵێت "بەداخەوە شۆفێران هاوکاریمان ناکەن و رێنوێنییەکانی هاتووچۆ پەیڕەو ناکەن".  هاوکات نەشوان یەحیا، بەڕێوەبەری رێگەوبان لە پارێزگای دهۆک ئەوەی خستەڕوو "هەرکەسێک بەهۆی خراپیی رێگەوە تووشی رووداوی هاتووچۆ ببێت، دەتوانێت بۆ وەرگرتنەوەی قەرەبوو سکاڵا لەسەر خراپیی رێگەکە تۆمار بکات".  بەڕێوەبەری رێگەوبان لە پارێزگای دهۆک باسی لەوەش کرد، ئەمساڵ زۆربەی چاڵوچۆڵیی رێگەکانیان چاک کردوون و بەهۆی ئەوەی باران و بەفریش کەم بووە، زیانێکی کەم بەر رێگەکان کەوتووە.