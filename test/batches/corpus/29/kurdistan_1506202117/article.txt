ئەمڕۆ سێشەممە، ١٥ی حوزەیرانی ٢٠٢١، قوباد تاڵەبانی، جێگری سەرۆكوەزیران بە ئامادەبوونی ئاوات شێخ جەناب، وەزیری دارایی و ئابووری و سەرۆكی دیوانی ئەنجوومەنی وەزیران، لەگەڵ بەڕێوەبەرانی گومرگەكانی ھەرێمی كوردستان و بانكە بازرگانییەكان كۆبووەوە.  بەپێی راگەیێندراوێکی نووسینگەی سەرۆکوەزیران، لە كۆبوونەوەكەدا گفتوگۆ لەبارەی چاكسازی و رێکخستنەوەی كارەكانی گومرگەكان و دەروازە سنوورییەكان و كەمكردنەوەی رۆتین بە مەبەستی زیادكردن و ھەمەجۆركردنی داھاتی دارایی و چالاكتركردنی جووڵەی بازرگانی کراوە.  لە راگەیێندراوەکەدا ئەوە هاتووە: "جێگری سەرۆكوەزیران ئاماژەی بەوە داوە، بەھێزكردنی كەرتی تایبەت و ھەمەجۆركردنی داھات یەكێكە لە کارە لەپێشینەکانمان و دەبێت ئاسانكاری بكرێت بەتایبەت لەپرسی نەھێشتنی رۆتین بۆ ئەوەی جوڵەی بازرگانی چالاكتر بێت".  تاڵەبانی جەختی لەوە كردووەتەوە: بە ئەلیکترۆنیکردنی كاروبار و مامەڵەكان لە دەروازە سنوورییەكان ھۆكارێكە بۆ باشتر خزمەتكردن و نەھێشتنی رۆتین و شەفافتركردنی پرۆسەی كۆكردنەوەی داھاتە، بۆیە دەبێت بەردەوام كاری پێ بكرێت".  لە کۆبوونەوەکەدا باس لەوەش کراوە کە دوای دیاریكردن و خاڵبەندیكردنی ھەر گرفتێك كە رووبەڕووی كاروباری گومرگەكان دەبێتەوە، دەبێت چارەسەری بۆ دابڕێژرێت و لەمەشدا حكومەت ھاوكاریان دەبێت.  لەو کۆبوونەوەیەدا ساماڵ عەبدولڕەحمان، بەڕێوبەری گشتیی گومرگی ھەرێم لەبارەی پلانەكانیان و بڕی داھاتی دارایی لەماوەی رابردوو، هەروەها گرفت و لەمپەرەكانی جوڵەی بازرگانی لە دەروازە سنورییەكانی روونکردووەتەوە و ئاماژەی بە چارەسەرە گونجاوەکانیش کردووە و لەو بارەیەوە راپۆرتێكی خستووەتەڕوو.  ئەم کۆبوونەوەیە لە کاتێکدایە، ٩ی حوزەیرانی ٢٠٢١، بەڕێوەبەری گومرگەکان و ئاوات شێخ جەناب، ساماڵ عەبدولڕەحمان میوانی بوولتەنی کاژێر ١٧: ٠٠ی رووداو بوون، لەبارەی کۆبوونەوەکەیانەوە گوتی: "ئەو کۆبوونەوەیەی ئەمڕۆ درێژکراوەی کۆبوونەوەی هەفتەی پێشوو بوو کە لەسەر راسپاردەی وەزیری دارایی و ئابووری کرا؛ هەفتەی رابردوو کۆمەڵێک راسپاردە و پێشنیازمان بۆ رێکخستنەوەی کاروباری گومرگەکان خستەوەڕوو و ئەمڕۆ گفتوگۆی چڕمان لەسەر ئەو خاڵ و داواکارییانە کرد".  ساماڵ عەبدولڕەحمان گوتیشی: "مەبەست لەم کۆبوونەوەیە ئەوە بوو، جارێکی دیکە جووڵەی بازرگانی لە هەرێمی کوردستان بەشێوەیەکی باشتر رێکبخەینەوە، هەروەها بۆ لابردنی هەموو ئەو کۆسپ و تەگەرانە بوو کە دەکەونە بەردەم جووڵەی بازرگانی و نەهێشتنی هەندێک رۆتینیات و کارئاسانیکرنی زیاتر بۆ  پتەوکردنی گومرگەکان".  هەروەها دوێنێ ١٤ی حوزەیرانی ٢٠٢١، ئاوات شێخ جەناب وەزیری داریی و ئابووری لەگەڵ لیژنەی دارایی لە پەرلەمانی کوردستان کۆبووەوە، ئەندامانی لیژنەکە رایانگەیاند "وەزیری دارایی راشکاوانە گوتوویەتی ئێستا پارە لە بەغداوە نایەتە هەرێمی کوردستان و هەوڵدەدەین داهاتی نێوخۆ زیاد بکەین".