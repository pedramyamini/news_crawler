گەلاوێژ عوبێد عوسمان، بڕیارده‌ری لیژنەی په‌روه‌رده و خوێندنى باڵا و توێژینەوەی زانستیی پەرلەمانی کوردستان بە رادیۆی رووداوی راگەیاند: "نووسراومان بۆ وەزارەتی پەروەردە کردووە و داوامان کردووە کە ساڵی داهاتوو خوێندن زوو دەست پێبکاتەوە. سەرەتای دەستپێکردنەوەکە بۆ قەرەبووکردنەوەی ئەو وانانەی پۆلەکانی یەک و دوو سێ بێت کە بتوانرێت بە هاوکاریی وەزارەتی پەروەردە و رێکخراوە ناحکومییەکان خولیان بۆ بکرێتەوە تا بەهێز بکرێن. "  ئەمساڵ پرۆسەی خوێندن لە هەرێمی کوردستاندا لە سەرەتای ساڵدا ٢٢ رۆژ، لە مانگی ئاداردا ١٥ رۆژ و کۆتایی ساڵیش نزیکەی مانگێک بە نۆرە بەردەوام بووە. لە ١٩ ـی حوزەیران خوێندن کۆتایی دێت و لە ٢٢ی حوزەیرانیش تاقیکردنەوەکان دەست پێدەکەن.  بڕیارده‌ری لیژنەی په‌روه‌رده گوتی: "ئەمساڵ پۆلی ١٢ تەنیا ١٥٠ رۆژیان خوێندووە و پۆلەکانی دیکەیش ٩٨ رۆژیان خوێندووە. بە تاقیکردنەوەکانەوە دەگاتە ١٢٠ رۆژ. ئەوە رێگەچارەیەکی ناچارییە کە وەزارەتی پەروەردە لەم بارودۆخەدا گرتوویەتیە بەر. بەڵام بەپێی ستاندارد دەبێت لە ساڵێکدا ٢٠٠ رۆژ وانە بخوێنرێت. "  رۆژی دووشەممە ٢٠٢١/٠٦/١٥ موسلیم عەبدوڵڵا، جێگری سەرۆکی لیژنەی پەروەردە و خوێندنی باڵا و لێکۆڵینەوەی زانستیی پەرلەمانی کوردستان بە رادیۆی رووداوی راگەیاند: "پۆلەکانی یەک بۆ سێی بنەڕەتی کە هەستیارترین پۆلەکانی خوێندنن و تێیدا فێری نووسین و خوێندنەوەی زمانی دایکی دەبن. لەو کاتەوەی کۆرۆنا هاتووە، قوتابی هەیە لە پۆلی سێیەمی بنەڕەتیدایە و هێشتا بە باشی فێری پیتەکان نەبووە. نازانێت بنووسێت و بخوێنێتەوە؛ ئێمە قوتابیی نەخوێندەوار دروستدەکەین. "  دوو ساڵە بەهۆی ڤایرۆسی کۆرۆناوە خوێندن لە هەرێمی کوردستان و جیهان بە گشتی بە دۆخێکی نائاساییدا دەڕوات. لەمەشدا قوتابییان زیانمەدی یەکەم بوون کە لە ناوەندەکانی خوێندن دابڕان. ئەوەیش بووە هۆی ئەوەی پرۆگرامەکانی خوێندن وەک خۆیان تەواو نەکرێن و بەشێکی زۆر کەمیان لێ بخوێنرێت.