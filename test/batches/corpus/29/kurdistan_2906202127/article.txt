روودی عەلی، تەمەن ٢٥ ساڵ، کە خەڵکی شاری عەفرینی رۆژئاوای کوردستانە، بە تۆڕی میدیایی رووداوی گوت: "وەکو کچە کوردێک دڵخۆشم لەسەر ئاستی جیهان بتوانم خەڵاتێکی لەو جۆرە بەدەستبهێنم، بۆ من شانازییەکی گەورەیە".  روودی، کە لەساڵی ٢٠١٥ ەوە لە  شاری میونستەری ئەڵمانیا دەژیت دەڵێت شانازییەکی گەورەیە کە بووەتە یەکەم کەس لە ئەڵمانیا ئەو خەڵاتە بەدەستبهێنێت و لە ئیڤێنتی دابەشکردنیدا هەردوو کوڕی شازادە دیانا ئامادە بوون.  روودی ئاماژەی بە هۆکاری وەرگرتنی خەڵاتەکە کرد و گوتی: "چەند ساڵێکە لەرێکخراوێکدا بەناوی ئافاق لە ئەڵمانیا خزمەتی پەنابەران دەکەم و لەگەڵ هاوکارانم کاری خۆبەخشی دەکەین و رێکخراوەکە منی دەستنیشانکرد بۆ ئەو خەڵاتە".  دوێنێ دووشەممە رێوڕەسمی پێدانی خەڵاتەکە بە روودی بەئۆنڵاین بەڕێوەچوو. روودی گوتی: "ئەو خەڵاتە دەدرێتە کەسانێک، کە کاری خێرخوازی و کاری کۆمەڵگەیی خۆبەخشی دەکەن و تەمەنیان لەنێوان ٩ بۆ ٢٥ ساڵ بێت، خەڵاتەکە بۆ ئەو کەسانەیە لە کۆمەڵگە گۆڕانکاریی پۆزەتیڤ دەکەن و لەوێوە کاردەکەن بۆ ئەوەی لەسەر ئاستی جیهانیشدا گۆڕانکاری بکەن. "  بۆ بەدەستهێنانی خەڵاتەکە روودی چەند قۆناخێکی بڕیوە و چەند رکابەرایەتییەکی کردووە و دواتر بووەتە یەکێک لە براوەکانی خەڵاتەکە.  ئەو کچە کوردە باسی لەوەکرد بەردەوام دەبێت لە خزمەتکردنی پەنابەران و ژنان و هەمیشە هەوڵەکانی بۆ سەربڵندیی کورد و بەرزکردنەوەی ناوی کوردە لە جیهاندا.  خەڵاتی شاژنە دیانا دەبەخشرێتە ئەو گەنجانەی کە کار لەسەر باشکردنی ژیانی خەڵک دەکەن، خەڵاتەکەلە ساڵی ١٩٩٩ لەلایەن جۆردن براون. سەرۆکوەزیرانی پێشووتری بەریتانیاوە دامەزراوە و بەناوی شاژنە دیانا کراوە، ئەویش بەهۆی هەوڵەکانی ئەو شاژنەی بەریتانیا، کە رۆڵی هەبوو لە کارکردن بۆ باشکردنی ژیانی گەنجان.