چەند هاونیشتمانییەک بە تۆڕی میدیایی رووداویان راگەیاندووە، زەوییان بەر پارکی هەواری شاری سلێمانی کەوتووە و زەویی قەرەبوویان وەرگرتووە، بەڵام گلەیی ئەوە دەکەن کە "ئێستا رێگرییان لێ دەکرێت زەوییەکان بەکاربهێنن".     زەردەشت رەفیق، بەرپرسی راگەیاندنی شارەوانیی سلێمانی لەو بارەیەوە بە رادیۆی رووداوی راگەیاند: "کاتێک کەسێک زەوییەکی بەر پرۆژەیەک دەکەوێت، ئەگەر بەڵگەی هەبێت و بە ناوی خۆیەوە بێت، ئێمە وەکو شارەوانی زەویی بۆ دابین دەکەین و کە لە بەڕێوەبەرایەتیی تۆمارکردنی خانووبەرە کرا بە ناویەوە، ئیدی باوەڕ ناکەم هیچ یاسایەک هەبێت بتوانێت رێگریی لێ بکات. ئەگەر کەسێک بێت بڵێت زەوییەکم لەلایەن ئێوەوە وەرگرتووە و هەموو رێکارە یاساییەکانم تەواو کردووە، با بەڵگەکانی بهێنێت، بە دڵنیاییەوە هاوکاریی دەکەین. "  ئێستا بەهۆی وشکەساڵی و کەمیی بارانەوە هەندێک لە پارک و باخچەکانی سلێمانی مەترسیی وشکبوونیان لەسەرە.   بەرپرسی راگەیاندنی شارەوانیی سلێمانی گوتی: "ئێمە بەو داهاتە کەمەی لە بەردەستماندایە هەڵمەتی ئاودان و هۆشیارکرندنەوەی خەڵکمان بەردەوامە. هەموو ساڵێک سەرۆکی شارەوانی لە مانگی یەک و دوودا نووسراو ئاراستەی وەزارەتەکانی شارەوانی و دارایی دەکات بۆ ئەوەی بودجەیەکی تایبەت دابین بکەن تا لە رێگەی تەنکەرەوە ئەو پارک و باخچانە ئاو بدرێن، بەڵام بە داخەوە دوا دەکەوێت و زۆر جار کاتێک بودجەکە دەگاتە دەستی ئێمە کە مانگی شەشە و سوودی نامێنێت. بۆ ئەمساڵیش ئەو بڕە پارەیەی داوامان کردووە رەزامەندیی لەسەر دراوە و چاوەڕێی ئەوەین بۆمان خەرج بکرێت کە نزیکەی پێنج ملیار دینار دەبێت. "  لە گەڕەکی بەکرەجۆی سلێمانی باخچەی خالقی هەیە. هاونیشتمانییانی ئەو گەڕەکە گلەیی ئەوە دەکەن کە باخچەکە خزمەتی ناکرێت و بە شەوانیشدا کەسانێک مەیی تێدا دەخۆنەوە.  زەردەشت رەفیق گوتی: "پارک و باخچە بۆ خزمەتی هاووڵاتییانە و دەبێت جگە لە شارەوانی، هاووڵاتییان خۆیان هاوکار بن و رێگە لەو دیاردانە بگرن. ئێمە بەیانیان کرێکارمان لە باخچەکاندا هەیە، بەڵام شەوان نیمانە. ئەگەر دیاردەی نەشیاویش لە باخچە و پارکەکاندا روو بدەن، ئێمە لێی بەرپرس نین و دەبێت خەڵکی نزیکترین بنکەی پۆلیسی لێ ئاگادار بکەنەوە. "  لە سلێمانیدا ٥٣٠ باخچە و ١٢ پارک هەن کە ژمارەیەکی زۆر درەختیان تێدایە، جگە لەو درەختانەی لە ناوەندی شەقامەکاندان.