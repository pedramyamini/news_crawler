سەربەست سەبری، بەڕێوەبەری ناحیەی کانی ماسێ بە رادیۆی رووداوی راگەیاند: "تورکیا لەم شەڕەیدا قورسترین چەک بەکار دەهێنێت. بەو هۆیەیشەوە زیاتر لە ١٠ هەزار دۆنم زەویی دێمی و بەراو سووتاوە. "  بەڕێوەبەری ناحیەی کانی ماسێ گوتیشی: "هاوکات پێنج گوندیش چۆڵ کراون کە بریتین لە: ئەدەنێ، دشیشێ، سەرەڕۆ، چەلکا نەسارا و کێسە. هەردوو گوندی ئوورە و هروورێ خۆڕاگرییان کردووە و چۆڵ نەبوون لە کاتێکدا رۆژانە دەوروبەریان تۆپباران دەکرێت. ئەو پێنج گوندەیش کە چۆڵ کراون خۆڕاگرییان کرد، بەڵام دواتر بۆ پاراستنی گیانی خەڵک چۆڵیان کرد. "  ئەم هێرشانەی تورکیا، لە ٢٣ی نیسانی ٢٠٢١ ـەوە بە ناوی "ئۆپەراسیۆنی چڕنووکی هەورە برووسکە" دەستیپێکردووە و بە گوتەی خۆیان بۆ رووبەڕووبونەوەی پارتی کرێکارانی کوردستانە.  بە گوتەی سەربەست سەبری، بەشێکیش لە گوندەکان بەهۆی ئەو شەڕەوە تووشی کەمئاوی و شکان و سووتانی بۆریی ئاو بوون. بە تایبەتی گوندی هەردوو گوندی دشیشێ و گرکا ئەوە سێیەم جارە بۆریی ئاوەکەیان چاک دەکەینەوە. لە هەوڵی ئەوەداین کە بە زووترین کات کێشەکەیان چارەسەر بکەین.  تاوەکو ئێستا تورکیا سەربازانى خۆی لە ١١ خاڵى ستراتیژیی جێگیرکردووە، بەهۆى ئەو ئۆپەراسیۆنەوە نزیکەى ١٠٠ خێزان ئاوارەبوون.