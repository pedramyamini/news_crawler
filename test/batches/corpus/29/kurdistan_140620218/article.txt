بەشی راگەیاندن و پەیوەندییەکانی ئاسایشی پارێزگای هەڵەبجە روونکردنەوەی سه‌باره‌ت به رووداوەکەی پاركێكی گه‌ڕه‌كی شاره‌وانیی هەڵەبجە بڵاوکردووەتەوە کە کەسێک گیانی لەدەستداوە.   لە راگەیێندراوەکەدا هاتووە، کاژێر ٠٩: ٠٠ی بەیانی گەنجێکی تەمەن ٢٩ ساڵ رۆیشتووەتە پارکەکە و ئەو کات دووباخه‌وانی لێبووە، دوای سڵاوکردن له باخه‌وانه‌كان و لێیان دووركه‌وتووەتەوە و به‌ماوه‌یه‌كی كه‌م ده‌نگێك بیستراوه.  ئاسایش دەشڵێت، دوای ئاگاداربوون و گه‌شتنی هێزه‌كانمان به شوێنی رووداوه‌كه له لێكۆڵینه‌وه سه‌ره‌تاییەكاندا ده‌ركه‌وتووه "كه‌سێكه به‌ناوی (رێكان ته‌حسین فه‌تاح) كۆتایی به ژیانی خۆی هێناوه. "  ئاسایشی هەڵەبجە لە بەشێکی دیکەی راگەیێندراوەکەدا ئاماژە بەوە دەدات، "رووداوه‌كه رووداوێكی خۆكوژیی بووه و لەڕێگه‌ی نارنجۆكێكی ده‌نگییه‌وه بووه. "   لێكۆڵینه‌وه لە رووداوەکە بەردەوامە، ئاسایش هاووڵاتییانی ئاگادارکردووەتەوە كه پێویست به شڵه‌ژان و دڵه‌ڕاوكێ ناكات "چونكه رووداوه‌كه ته‌نها كارێكی خۆكوژیی بووه. "  پێشتر کازم عەبدوڵڵا، بەڕێوەبەری پۆلیسی هەڵەبجە بە رووداوی راگەیاندبوو، لە گەڕەکێکی شارەکە تەقینەوەیەک روویداوە و بەهۆیەوە کەسێک گیانی لەدەستداوە و تەرمەکەی ناناسرێتەوە.