هەردی محەممەد، پەیامنێری رووداو لە کەرکووک رایگەیاند: پێشنیوەڕۆی ئەمڕۆ یەکشەممە ٣٠ - ٥ - ٢٠٢١، شاندێکی نەتەوە یەکگرتووەکان و نوێنەری پێنج وڵاتی ئەوروپی سەردانی پارێزگای کەرکووکیان کرد و لە هۆڵی کۆبوونەوەکانی ئەنجوومەنی پارێزگای کەرکووک بە ئامادەبوونی پارێزگاری بە وەکالەت، بەڕێوەبەری فەرمانگەی کۆچ و کۆچبەران، نوێنەری فەرماندەی ئۆپەراسیۆنەکانی کەرکووک و یاریدەدەری پارێزگاری کەرکووک لە کۆبوونەوەدان.  شاندەکە پێکهاتوون لە: لۆرا، بەڕێوەبەری نووسینگەی کەرکووکی نەتەوەیەکگرتووەکان، نوێنەری باڵیۆزخانەکانی دانیمارک، نەرویج، فەرەنسا، ئەڵمانیا و کەنەدا کە لە بەغداوە هاتوون سەردانی کەرکووکیان کردووە.  ئامانجی سەردانی شاندەکە بۆ ئاگاداربوونە لە دۆخی کەرکووک لەلایەک و لەلایەکی دیکەی دۆخی ئەو خەڵکانەی کە بەهۆی شەڕی داعشەوە گوندەکانیان وێران بووە و ئاوارەی نێو شار بوونە.  پێشتر پارێزگاری بە وەکالەتی کەرکووک سەردانێکی بەغدای کردبوو لەوێ داوای لە نوێنەرایەتیی ئەو وڵاتانە کردبوو بۆ ئەوەی بێن و دەستی هاوکاری لە رێگەی رێکخراوە مرۆییەکانەوە بۆ ئەو خەڵکانە درێژ بکەن و پرسی ئاوەدانکردنەوەی ئەو ناوچانە بخرێتە بەرنامەی کاری ئەو وڵاتانە. راپۆرتێکیش لەلایەن پارێزگای کەرکووک و بەرپرسانی ئیدارەی کەرکووک ئامادەکراوە بۆ ئەوەی بخرێتە بەردەم نوێنەرایەتیی ئەو وڵاتانە و نوێنەری نەتەوە یەکگرتووەکان.