قوباد تاڵەبانی، جێگری سەرۆكوەزیرانی هەرێمی کوردستان ئەمڕۆ سێشەممە ٢٩ی حوزەیرانی ٢٠٢١ لەگەڵ پاولا کانلی، باڵیۆزی ئوسترالیا لە عێراق کۆبووەوە و، پێكەوە ژمارەیەك پرسی جێگەی بایەخی هەردوولایان تاوتوێ كرد.  بەپێی راگەیێندراوی حکومەتی هەرێمی کوردستان، لە كۆبوونەوەکەدا هەردوولا لەبارەی دۆخی ئەمنیی عێراق و مەترسیی سەرهەڵدانەوەی داعش گفتوگۆیان كرد، پێكەوە هاوڕابوون لە پێویستیی هەماهەنگیی زیاتری نێوان هەرێمی کوردستان و حکومەتی فیدراڵ و هاوپەیمانیی نێودەوڵەتیی دژی داعش "بۆ بەرەنگاربوونەوەی مەترسییەكانی ئەم رێكخراوە و دیاردەی تیرۆر بەگشتی".  سەبارەت بە پرسی هەڵبژاردنە چاوەڕوانكراوەكەی عێراقیش، جێگری سەرۆكوەزیرانی هەرێمی کوردستان و شاندەکەی ئوسترالیا جەختیان کردەوە لەسەر بەڕێوەچوونی هەڵبژاردن لە وادەی دیاریكراوی خۆیدا، کە ١٠ی تشرینی یەكەمی داهاتووە، "بە شێوەیەكی ئازاد و بێگەرد، بۆئەوەی ببێتە بنەمایەکی بەهێز بۆ پێکهێنانی حكومەتی داهاتوو لە عێراق".  لە بەشێكی دیکەی كۆبوونەوەكەدا باسی چاكسازی و هەوڵەكانی بنەبڕكردنی گەندەڵی لە هەرێمی كوردستان كرا، لەم میانەیەشدا قوباد تاڵەبانی داوایكرد ئوسترالیا زیاتر هاوكار بێت لە پەرەپێدانی كشتوكاڵ و بەڕێوەبردنی سەرچاوەكانی ئاو لە كوردستان، هاوکات روونیكردەوە "بەرنامەی حكومەتی هەرێم ئەوەیە كشتوكاڵ ببێتە سەرچاوەیەكی گرنگی داهات و ئابووری هەرێمی کوردستان".