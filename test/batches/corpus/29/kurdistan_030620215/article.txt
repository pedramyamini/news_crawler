رۆژی پێنجشەممە ٠٣ - ٠٦ - ٢٠٢١، ئاوات جەناب نووری، وەزیری دارایی و ئابووری رەزامەندی دا لەسەر خەرجکردنی مینحەی ٦٣٩ زیندانیی سیاسی، دەڵێت "ئەم بڕە پارەیە تەنها بۆ ئەو زیندانی سیاسییانەیە کە هیچ مووچەیەکیان نییە".  عەبدوڵڵا حاجی مەحموود، وەزیری کاروباری شەهیدان و ئەنفالکراوان نووسراوێکی وەزارەتەکەیی بڵاوکردووەتەوە و ئاماژەی بەوە کردووە، ئەو ٦٣٩ زیندانیکراوە سیاسییە بە (١ - ئیبراهیم مەجید سەفەر) دەستپێدەکات و بە (٦٣٩ - ئاوات عومەر مەجید) کۆتایی دێت، بڕی ئەو پارەیەش کە لەسەر بودجەی کاروباری زیندانیە سیاسییەکان بۆیان تەرخانکراوە ٣٥٠ ملیۆن و ٨٠٠ هەزار دینارە.  دوای ١٠ ساڵ مینحەی زیندانیانی سیاسی کۆتایی دێت، بەڵام ئەو بڕیارە ئەو کەسانە ناگرێتەوە کە هیچ مووچەیەکیان نییە و مینحەکانیان بەردەوام دەبێت.    بەشێک لە زیندانیانی سیاسی چەند جارێک گردبوونەوەیان کردووە بۆئەوەی ماوەی ١٠ ساڵەکە زیادبکرێت بۆ ٢٥ ساڵ، بەڵام تاوەکو ئێستا هیچ بڕیارێکی لەبارەوە نەدراوە.    وەزارەتی کاروباری شەهیدان و ئەنفالکراوان مانگی رابردوو رایگەیاند، دوای وردبینی، پێداچوونەوە و پاککردنەوەی لیستی ناوی زیندانی و گیراوانی سیاسی، بڕیاریانداوە بە بەردەوامبوون لە خەرجکردنی مینحەی مانگانە بۆ ٦٣٩ زیندانیی سیاسی.