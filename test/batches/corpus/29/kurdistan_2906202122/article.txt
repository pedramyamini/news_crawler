ئامانج عەبدوڵڵا، بەرپرسی فیدراسیۆنی سەرانسەری پەنابەرانی عێراقی لە عێراق و هەرێمی کوردستان، بە تۆڕی میدیایی رووداوی گوت، "ئەو پەنابەرانە لەلایەن هێزە سەربازییەکانی یۆنانەوە ئەشکەنجەی دەروونی و جەستەیی دراون و پارە و مامەڵەکانیان لێسەندراوە و لە کەمپی دەستبەسەری ئەشکەنجەی زۆر دراون".  بە گوتەی ئامانج عەبدوڵڵا ئەو پەنابەرانە دوای مانەوەیان بۆ ماوەیەکی زۆر لە یۆنان، رۆژی سێشەممە دیپۆرتکراونەتەوە و بارودۆخی دەروونییان باش نییە.  بەپێی راگەیێندراوی فیدراسیۆنی سەرانسەری پەنابەرانی عێراق لە رۆژی ٢٨ی شوباتی ٢٠٢٠ لەلایەن پۆلیسی ئێشکگری دەریایی یۆنان لەگەڵ پۆلیسی پاسەوانی سنووری و وشکانی یۆنان مامەڵەی "زۆر نامرۆڤانە و دوور لە بنەما و یاساکانی جاڕنامەی مافی مرۆڤ و مافەکانی پەنابەران مامەڵە لەگەڵ پەنابەراندا دەکات. "  فیدراسیۆنەکە رایگەیاندووە، ئەمڕۆ سێشەممە، ٢٩ی حوزەیرانی ٢٠٢١ پۆلیسی پاسەوانی سنووریی تورکیا لە شاری ئەدێرنە ئاشکرایکردووە پۆلیسی یۆنان دوای دەستگیرکردنی ٤٢ پەنابەر کە لە تورکیاوە پەڕیبوونەوە خاکی یۆنان "زۆر نامرۆڤانە مامەڵەیان لەگەڵ کراوە".  فیدراسیۆنی سەرانسەری پەنابەرانی عێراقی، لەگەڵ بەشێک لەو پەنابەرانەی رووبەڕووی ئەو پێشێلکارییانە بوونەتەوە قسەیکردووە و دەڵێت: "پەنابەرەکان رایانگەیاندووە دوای دەستگیرکردنیان ئازار و ئەشکەنجەی زۆر دراون و هەرچی بەڵگەنامە و پێداویستییەکانیانە لێیانسەندراوە و ١٢ لەو پەنابەرانەش بەتەواوەتی بە زۆر جلوبەرگەکانیان لەبەر داکەندراوە و بە زۆرەملێ دیپۆرتی سنووری شاری ئەدێرنەی تورکیای کراون، دواتر لەلایەن بەرپرسانی ئیداری شاری ئەدرێنە جلوبەرگ و خۆراکیان پێدراوە و رەوانەی بەرێوەبەرایەتیی کۆچ و کۆچبەران کراون".  ئامانج عەبدوڵڵا دەڵێت: "کەیسی پەنابەران کراوە بە کەیسێکی نێودەوڵەتیی سیاسی و زۆر خراپ مامەڵەیان لەگەڵدا دەکرێت".  فیدراسیۆنی سەرانسەری پەنابەرانی عێراقی بەتووندی سەرکۆنەی ئەو رەفتارەی حکومەتی یۆنان دەکات و بە" نامرۆڤانە" ناوی دەهێنێت و داوا لە تەواوی رێکخراوەکانی داکۆکیکار لە مافەکانی پەنابەران دەکات بەرامبەر بەم کارە حکومەتی یۆنان بوەستنەوە، هەروەها گوشار بۆ رێکخراوی نەتەوە یەکگرتووەکان بۆ کاروباری پەنابەران UNHCR و رێکخراوی کۆچی نیودەوڵەتی IOM ببەن بۆ ئەوەی بێدەنگ نەبن لەئاست ئەو "مامەڵە نامرۆڤانەی پۆلیس و پاسەوانەکانی سنوورە وشکانی و دەریاییەکانی یۆنان بەرامبەر بە پەنابەران. "  ٢٥ی ئەم مانگە، هیوا خدر، بەرپرسی فیدارسیۆنی سەرانسەری پەنابەرانی عێراقی لە تورکیا گوتی"لە ماوەی ٦ مانگی رابردوودا ١٣٥، ٧٧١ هاووڵاتیی عێراقی بە هەرێمی کوردستانیشەوە کە زۆرینەیان خەڵکی هەرێمی کوردستانن، لە تورکیا داوای مافی مانەوەی گەشتیارییان کردووە، تەنیا ٥، ٧٧١ کەسیان بۆ خوێندن هاتوون، ئەوانی دیکە هەمووی گەنجن و دەیانەوێت لێرە رێگەیەک ببیننەوە بۆ ئەوەی کۆچ بکەن".