بۆردوومانەکەی فڕۆکەکانی تورکیا کاژێر ١٥: ٠٠ ـی ئێوارەی رۆژی پێنجشەممە بوو و مەڕەکانیش هی ئاژەڵدارێک بووە بەناوی شیمال سپیندار. لەبارەی ئەو زیانانەی بە مەڕوماڵاتەکەی گەیشتووە شیمال سپیندار بە رووداوی راگەیاند؛ لە بۆردوومانەکەدا ٨٠ بۆ ١٠٠ سەر بەرخ و چەندین سەر مەڕم کوژراون؛ هەروەها بایی ١٥٠ ملیۆن دینار زیانی ماددی گەیشتووەتە شوێنی مانەوەی ئاژەڵەکانم".  هەروەها خێزانێکی خەڵکی بەدریکی دەشتی نەینەوا لە مانگی ٣ ـەوە شوانی مەڕوماڵاتەکەی شیمال سپیندارن کە نزیکەی ١٠٠٠ سەرە. لەکاژێر ١٥: ٠٠ لەنێو خانووەکەیاندا بوون و منداڵەکانیان نووستبوون کە دەنگی بۆردوومان لە خەو رایچڵەکاندوون و خەڵکی ناوچەکە گیانی ئەوانی رزگارکردووە.  جاسم عەبدوڵڵا شوانی مەڕوماڵاتەکەی شیمال بە رووداوی راگەیاند: "منداڵەکانم لە ژوورەوە نووستبوون و من لە بەر دەرگا بووم. مووشەک لە نزیکی ئێمە کەوتەخوارەوە. من منداڵەکانم هەڵگرت و چوومە نێو کێڵگەی محەممەد موحسین، ئەو بانگی منی کرد کە بچینە ئەوێ نەکا دووبارە بۆردوومان بکات. بۆیە لەگەل منداڵەکانم چووین".  دوای بۆردوومانەکە، چەند هاونیشتمانییەک سەگێک رزگاردەکەن کە کەوتووەتە ژێر داروپەردووی بۆردوومانەکە لە گوندێکی سنووری ئامێدی.