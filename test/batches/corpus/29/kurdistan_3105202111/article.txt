شێرکۆ عوسمان، نوێنەری جووەکان لە وەزارەتی ئەوقاف و کاروباری ئایینیی هەرێمی کوردستان بە تۆڕی میدیایی رووداوی راگەیاند: "دەمانەوێت دەستووری هەرێمی کوردستان ئاماژە بۆ جوو وەکو ئایین بکات و پەیڕەوانی لە هەرێمی کوردستان بە بەشێکی دانەبڕاو لە خەڵکی کوردستان بناسێنێت بۆ ئەوەی ماف و ئەرکەکەمان بە روونی دیاری بکات".  لە بەشێکی دیکەی قسەکانیدا شێرکۆ عوسمان ئاماژەی بەوەدا، "داواکارین وەک پێکهاتەیەک بناسرێین و سوود لە یاساى ژمارە ٥ ى ساڵى ٢٠١٥، یاساى پاراستنى مافى پێکهاتەکان لە کوردستان وەربگیرێت. دەبێت هەموو پێکهاتەیەک بە راشکاوی ناوی بهێنرێت، ئیدی ژمارەیان هەرچەندێک بێت، تەنانەت ئەگەر یەک کەسیش بێت ئەوا بۆ ئەو وڵاتە دەوڵەمەندییە، بۆیە پێویست دەکات بۆچوونەکانی ئێمە وەکو جووەکان لەکاتی نووسینەوەی دەستووری هەرێمی کوردستان رەچاو بکرێن".  لە هەرێمی کوردستان بە سەدان جوو هەن کە بەشێکی زۆریان ئەوانەن کە پێشتر بە رەچەڵەک جوو بوون و بەهۆکاری جیاواز رەچەڵەکی ئایینیی خۆیان شاردووەتەوە، بەڵام لە دوای ساڵی ٢٠١٥ ەوە هەندێک ئازادانەتر دەردەکەون.  شێرکۆ عوسمان دەڵێت، ئەوان ئامادەییان هەیە لە سەروبەندی نووسینەوەی دەستووری هەرێمی کوردستاندا تێبینی و سەرنجەکانیان بگەیەنن بە لیژنەی نووسینەوەی رەشنووسی دەستوور.  رەخنەی ئەوەشی گرت کە هێشتا وەکو پێویست جووەکان لە هەرێمی کوردستان ناتوانن کارەکانیان بکەن و بە پێویستی زانی ئەو پرسە پتر پشتگیریی یاسایی هەبێت، هەرچەندە بە قسەی ئەو لە هەموو پارێزگاکانی هەرێمی کوردستان رۆڵەیان هەیە.  پەرلەمانی کوردستان لە ٢١ی نیسانی ٢٠١٥ یاسای  ژمارە ٥ ى پاراستنى مافى پێکهاتەکان لە کوردستان پەسندکرد، ئاماژە بۆ ئەوە دەکات کە چەندین ئایین و ئایینزا لە هەرێمی کوردستان هەن، ئەگەرچی بە روونی ناوی جووەکان نەبراوە، بەڵام ئەوان هاوشانی چەند ئایین و پێکهاتەیەک لە نێو وەزارەتی ئەوقاف و کاروباری ئایینیی هەرێمی کوردستان نوێنەرایەتییان هەیە و لە هەرێمی کوردستان سرووتەکانیان بەجێدەگەیەنن.  لە دوای ساڵی ١٩٥١ رەزگەزنامەی عێراقی لە جووەکانی عێراق و شارەکانی باشووری کوردستان وەرگیرایەوە و ناچارکران عێراق بەرەو ئیسرائیل بەجیبهێڵن.  رەنج کوهین، بەرپرسی رێکخراوی ئارامیک بۆ کاروباری جووەکان لە هەرێمی کوردستان بە رووداوی راگەیاند، "دەمانەوێت وەکو ئایینێک کە پەیڕەوکارمان لە هەرێمی کوردستان هەیە بەتەواوی و بێکەموکورتی بناسرێین، چونکە لە هەرێمی کوردستان ئازادیی ئایینی هەیە دەبێت لە دەستووری کوردستان رەنگبداتەوە".   هەروەها رەنج کوهین گوتیشی، "ئەگەر وەکو ئایین بناسرێین، ئەوا ئەرک و مافەکانمان بە روونی دیار دەبێت و ئەو کات دەتوانین ئازادانەتر کارەکانمان دەکەین".  نوێنەری جووەکان لە وەزارەتی ئەوقاف و کاروباری ئایینی لە هەرێمی کوردستان رەخنەی ئەوەی لە حکومەتی هەرێمی کوردستان گرت، "هێشتا ناتوانن وەکو پێویست کارەکانیان رایی بکات و لە دامەزراوەکانی میری کارەکانیان بەناوی جووەکانەوە ناڕوات، لەگەڵ ئەوەشدا پێیوایە رەنگبێت ئەو کێشەیە دەستووری هەرێمی کوردستان چارەسەری بکات. "  لە سەرەتای ئەمساڵەوە باسوخواسی نووسینەوەی دەستوورێک بۆ هەرێمی کورستان گەرمە، لە ١٩ی ئایاری ئەمساڵ، کۆنفرانسی هەرێمی کوردستان عێراق یەکڕیزی و دەستوور، لەلایەن زانکۆی کوردستانەوە رێکخرا و کەسی یەکەمی حیزبە سەرەکییەکانی هەرێمی کوردستان تێیدا بەشداربوون.