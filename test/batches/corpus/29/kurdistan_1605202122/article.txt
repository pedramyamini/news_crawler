دلێر سدیق، جووتیار دەڵێت "بە نیسبەت خۆمەوە، بەشێکی گەنمەکەم رادەستی ئەو کۆمپانیایە دەکەم، چونکە ساڵانە ئەو گەنمەی بە سایلۆکانی دەفرۆشین پارەکەشی بەتەواوی وەرناگرین، کۆمپانیاکە دەتوانێت بە نرخێکی باش گەنممان لێ بکڕێتەوە".  یەکێک لەو سێ کۆمپانیایەی گرێبەستی کڕینەوەی گەنمی جووتیارانی لەگەڵ واژۆکراوە، بۆ یەکەمجار لە پارێزگای هەولێر دەست بە پرۆسەی وەرگرتنی گەنمی جووتیاران دەکات، لە قۆناخی یەکەمدا ١٠٠ هەزار تۆن گەنم وەردەگرێت.  شێرزاد جەعفەر، بەڕێوەبەری پرۆژەکانی کۆمپانیای خۆشناو دەڵێت "ئێمە لە ٢٥ تاوەکو ٣١ی ئەم مانگە دەست بە وەرگرتنی گەنمی جووتیاران دەکەین لە سنووری پارێزگای هەولێر، بڕیارە کە لە قۆناخی یەکەم ١٠٠ هەزار تۆن گەنم وەربگرین".  % ٧٠ی کارەکانی پرۆژەی وەرگرتنی گەنمی جووتیاران لە هەولێر تەواوبووە، پرۆژەکە ٢٠ سایلۆ و ١١ کارگەی تایبەت بە بەرهەمە گەنمییەکان لەخۆدەگرێت، ساڵانە توانای وەرگرتنی ٢٠٠ هەزار تۆن گەنمی دەبێت.  لە چوارچێوەی پرۆژەی بەبازاڕکردنی گەنمی جووتیاران، سێ کۆمپانیای کەرتی تایبەت ساڵانە ٥٠٠ هەزار تۆن گەنم بەپێی نرخی بازاڕ لە جووتیارانی هەرێمی کوردستان دەکڕنەوە.  رێژین سدیق، بەڕێوەبەری بەرهەمهێنان و پەسندکردنی بنەتۆ لە وەزارەتی کشتوکاڵ دەڵێت "بە تەواوبوونی ئەو سێ کۆمپانیایە وای لێدێت گەنمی ناوخۆ بەشی ئەو کۆمپانیایانە نەکات، دەبێت لە خواروو و ناوەڕاستی عێراق گەنم هاوردە بکەن، ئەمەش دەبێتەهۆی ئەوەی کە کوردستان پێداویستیی ئارد، ساوەر، برووش و بەرهەمە گەنمییەکان بەرهەم بهێنێت و هاوردەشیان بکات".  بەپێی ئامارەکانی وەزارەتی کشتوکاڵ، ساڵانە لە کوردستان زیاتر لە ٥٠ هەزار جووتیار نزیکەی چوار ملیۆن دۆنم زەوی بە گەنم دەچێنن، پێشبینی دەکرێت بەرهەمی ئەمساڵی گەنمی هەرێمی کوردستان بگاتە نزیکەی یەک ملیۆن تۆن گەنم.