ئەنجوومەنی ژنانی پارتی دیموکراتی گەلان - هەدەپە لە هەژماری فەرمی لە تویتەر هەواڵەکەی بڵاوکردەوە و پیرۆزبایی لە کشاناک کرد بەبۆنەی وەرگرتنی ئەو خەڵاتە و رایگەیاند: "لە بەرامبەر سیستەمی سەردەستی پیاو بەردەوام دەبین لە تێکۆشان".   خەڵاتی کلارا زێتکین لە ساڵی ٢٠٠٧ ـەوە لەلایەن پارتی چەپی ئەڵمانیاوە دوو ساڵ جارێك دەبەخشرێتە ئەو خانمانەی نمونەن و لە پێناو مافی ژندا تێدەکۆشن.   یەکەمینجار نییە خەڵاتی کلارا زێتکین دەبەخشرێتە خانمە سیاسەتڤانێكی کورد. پێشتر لە ساڵی ٢٠١٧ دا ئەو خەڵاتە بەخشرایە فەلەکناس ئوجا، پەرلەمانتاری هەدەپە لە بازنەی ئامەد.   گولتان کشاناک و فورات ئانڵی، هاوسەرۆکانی پێشووتری گەورەشارەوانی ئامەد کە تاوەکو ئێستا لە زیندانن لە ١ی تشرینی دووەمی ٢٠١٦ لەگەڵ ٦٣ ئەندامی ئەنجوومەنی شارەوانی بەبڕیاری وەزارەتی ناوخۆ لەسەر کارلادران و قەیووم لە شوێنیان دانرا.  کلارا زێتکین لە پێنجی تەمموزی ١٨٥٧ لە دایکبووە، سیاسەتمەدارێکی چەپ بووە و داکۆکی لە مافەکانی ئافرەت کردووە، وەکو مامۆستا لە قوتابخانەکانی ناوەندی وانەی گوتووەتەوە.  ساڵی ١٨٧٥ لە سەردەمی بسمارک لە پێشەنگی ئەو ئافرەتانە بووە، کە لەپێناو ئازادییە گشتییەکانی ئافرەتاندا تێکۆشاوە و بەشداریکردووە لە بەرزکردنەوەی ئاستی ھۆشیاری سیاسی و کۆمەڵایەتیی سەتان کرێکاری ئافرەتی ئەڵمانی.  کلارا زێتکین بەھۆی ئەوەی لەلایەن پۆلیسەوە راوەدوونراوە، ساڵی ١٨٧٨ ھەڵھاتووە بۆ زوریخ، تاوەکو ساڵی ١٩١٧ ئەندامێکی چالاکی حزبی دیموکراسی یەکگرتووی ئەڵمانیا بووە، دواتر چووەتە نێو باڵی چەپی حیزبی دیموکراتی یەکگرتووی ئەڵمانیا.  کلارا ساڵی ١٩١٠ پێشنیاری بۆ سکرتاریەتی نێودەوڵەتی ئافرەتانی یەکگرتوو کردووە لە ٨ی مارسی ھەموو ساڵێک ئاھەنگ بۆ ئافرەتە تێکۆشەرەکان بگێڕدرێت، لە ساڵی ١٩٣٢ ئەو کاتە کە ئەندامی پەرلەمانی ئەڵمانیا بووە، وتارێکی پێشکەشکردووە کە دواتر بووەتە بەڵگەیەکی مێژوویی، لەو گوتارەیدا داوای لەگەلی ئەڵمانیا کردووە دژایەتی فاشیەت بکەن  وەکو رێزلێنانێک بۆ کلارا زێتکین ئەڵمانیای رۆژھەڵات وێنەکەیان لەسەر دراوەکەیان داناوە. کلارا زێتکین لە ٢٠ی حوزەیرانی ساڵی ١٩٣٣ کۆچی دوایی کردووە. لە ساڵی ١٩٥٤ ەوە خەڵاتی کلارا زێتکین لەلایەن پارتی چەپی ئەڵمانیاوە دەدرێتە ئەو ژنانەی داکۆکی لە مافی ئافرەت دەکەن.