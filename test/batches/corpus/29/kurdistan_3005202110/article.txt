ئه‌حمه‌د نه‌جمه‌دین، به‌ڕێوه‌به‌ری گشتیی چاكسازییه‌كانی وەزارەتی کار و کاروباری کۆمەڵایەتی بە تۆڕی میدیایی رووداوی راگەیاند: "رەشنووسی یاساکە ئامادەیە و چاوەڕوانین پێداچوونەوەی کۆتایی بۆ بکەین، رەشنووسەکە کارێکی باشە بۆ ئەوەی هەرێمی کوردستان یاسایەکی تایبەت بەم بوارەی هەبێت، ئێمە تاوەکو ئێستا کارمان بە یاسای ژمارە ١٠٤ی ساڵی ١٩٨١ی عێراق کردووە".  ئه‌حمه‌د نه‌جمه‌دین گوتیشی: "لە رەشنووسەکەدا سەرجەم ئەرک و مافەکانی گیراوانی چەسپێنراوە و خاڵی زۆرباشی تێدایە بۆ شیاندنەوەی ئەو کەسانەی لە چاکسازییەکاندان بە مەبەستی گەڕاندنەوەیان بۆ نێو کۆمەڵگە".  به‌ڕێوه‌به‌ری گشتی چاكسازییه‌كانی وەزارەتی کار و کاروباری کۆمەڵایەتی، هەروەها باسی لەوەکرد بۆ نووسینەوەی رەشنووسی یاساکە پشتیان بە پسپۆڕیی شارەزایان بەستووە و ماوەیەک کاری تێداکراوە و زۆر خاڵی بۆ زیاد و کەمکراوە تاوەکو کراوەتە رەشنووسێکی تەواو.  ئه‌حمه‌د نه‌جمه‌دین، لەبارەی ژمارەی ئەو کەسانەی لە چاکسازییەکانی وەزارەتی کار و کاروباری کۆمەڵایەتیین گوتی: "نزیکەی ٥ هەزار کەس لە شەش چاکسازییەکەی هەرێمی کوردستان هەن و بەپێی سیستەمێکی دیاریکراو وەزارەتی کار و کاروباری کۆمەڵایەتی مامەڵەیان لەگەڵدا دەکات".  چاکسازییەکان بەو گرتووخانانە دەگوترێت کە وەزارەتی کار و کاروباری کۆمەڵایەتی سەرپەرشتیان دەکات.