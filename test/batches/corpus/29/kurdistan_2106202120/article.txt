پاش نيوه‌ڕۆى ئه‌مڕۆ دووشه‌ممه ٢١ - ٠٦ - ٢٠٢١ سه‌رۆكى هه‌رێمى كوردستان پێشوازیى له ماتيو توله‌ر، باڵيۆزى ئه‌مريكا له عێراق كرد. له كۆبوونه‌وه‌يه‌كدا دۆخى عيراق و هه‌رێمى كوردستان و ناوچه‌كه به‌گشتى، په‌يوه‌ندييه‌كانى ئه‌مريكا له‌گه‌ڵ عێراق و هه‌رێمى كوردستان، مه‌ترسييه‌كانى تيرۆر و هه‌ڕه‌شه‌كانى داعش، هه‌ڵبژاردنى پێشوه‌خته‌ى عێراق و داهاتووى پرۆسه‌ى سياسى وڵاتەکە، رۆڵ و سياسه‌تى ئيداره‌ى تازه‌ى ئه‌مريكا له عێراق و رۆژهه‌ڵاتى ناوه‌ڕاست، تاوتوێ كران.  بەپێی راگەیێندراوی سەرۆکایەتیی هەرێمی کوردستان، باڵيۆزى ئه‌مريكا دووپاتیكرده‌وه، ئەمریکا له هاوبه‌شى و هاريكاریى له‌گه‌ڵ هاوپه‌يمانه‌كان و دۆستانى له عێراق و ناوچه‌كه به‌رده‌وام ده‌بێت و له‌گه‌ڵ نێچيرڤان بارزانى هاوڕابووە "تيرۆر و مه‌ترسييه‌كانى داعش له عێراق و ناوچه‌كه هێشتا هه‌ڕه‌شه‌ى جیددى و راسته‌قينه‌ن و هاريكارى و هه‌ماهه‌نگى و به‌رده‌واميى ئه‌ركى هاوپه‌يمانيى نێوده‌وڵه‌تى، بۆ به‌ره‌نگاربوونه‌وه‌يان پێويستن".  نێچيرڤان بارزانى پابه‌نديى ئه‌مريكاى به به‌رده‌واميى هاريكارى و هاوبه‌شیى له‌گه‌ڵ هاوپه‌يمانه‌كانى له عێراق و ناوچه‌كه به "په‌يامێكى گرنگ و مايه‌ى دڵنيايى له قه‌ڵه‌م دا" و جه‌ختى له خواستى هه‌رێمى كوردستان به بره‌ودانى زياترى په‌يوه‌ندييه‌كانى عێراق و هه‌رێمى كوردستان له‌گه‌ڵ ئه‌مريكا و فراوانكردنى بواره‌كانى هاريكارى و هاوبه‌شيى نێوانيان كرده‌وه.  له ته‌وه‌رێكى ديكه‌ى كۆبوونه‌كه‌دا باڵيۆزى ئەمریکا خۆشحاڵيى خۆى به ده‌رچوونى خولێكى ديكه‌ى زانكۆى ئه‌مريكيى كوردستان له دهۆك نيشاندا و پيرۆزبايى له ده‌رچووان كرد، هه‌روه‌ها پشتگيريى وڵاته‌كه‌ى له پرۆسه‌ى چاكسازى له وه‌زاره‌تى پێشمه‌رگه و هه‌نگاوه‌كانى يه‌كخستنى پێشمه‌رگه دووپاتكرده‌وه.  به‌رنامه‌ى كارى سه‌ردانى باڵيۆزى ئەمریکا بۆ هه‌رێمى كوردستان و به‌سه‌ركردنه‌وه‌ى مه‌ڵبه‌ندێكى كه‌له‌پووریى سريانى، پرۆسه‌ى په‌روه‌رده و خوێندنى باڵا له هه‌رێمى كوردستان، پێشهاته‌كانى رۆژهه‌ڵاتى ناوه‌ڕاست و چه‌ند پرسێكى ديكه‌ى جێى بايه‌خى هاوبه‌ش، چەند تەوەرێکی دیکەی كۆبوونه‌كه بوو.