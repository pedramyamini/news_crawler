لەژێر ناونیشانی "یەکڕیزی و دەستوور.. نزیکە بەڵام! "، مەلا بەختیار لە چەند دێڕێکدا باسی لە "کۆنفرانسی هەرێمی کوردستانی عێراق یەکڕیزی و دەستوور" کردووە و دەڵێت "گرنگە.. بەڵام چۆن یەکڕیزیی راستەقینە دێتە دی و دەستووری گەلپەسندیش، چۆن دەنووسرێت".  مەلا بەختیار دەڵێت "دوای ٣٠ ساڵ تازە بۆ نووسینی دەستوور گەرم دەبین. خەمناکییەکە ئەوەیە، نەبوونی یەکڕیزی بەربەستی گەورەیە لەبەردەم نووسینی دەستوور.. واتە: هێشتا هەمان هۆکارەکانی نەنووسینی دەستوور کە لەدوای راپەڕینەوە قسەی لێ دەکرێت، بۆ نەنووسینی دەستوور کاریگەرن! "  هەر لەبارەی کۆنفرانسەکەوە، مەلا بەختیار ئاماژەی بەوە کردووە "یەکەمینی پانێڵ زیندوو بوو. بەتایبەت دوو ئاراستەی ئیسلامی و مەدەنی، راشکاو قسەیان دەکرد. هیچ بەشدارێکیش نکۆڵیی نەدەکرد کە یەكڕیزی زۆر گرنگە. کەواتە: لەسەر چی وەستاون؟ وەڵامەکەی تاوەکو ئێستا رۆشنە کە دوو هۆکار بەربەستن. یەکەمیان ئەقڵیەتی تەسکی حیزبایەتی - حکومڕانییە. دووەمیشیان گەندەڵییە.. باقی وەسەلام! "  رۆژی چوارشەممە، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەتی بە ناونیشانی '' یەکڕیزی و دەستوور '' رێکخست. لە کۆنفرانسەکەدا، نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان؛ رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشدارییان تێدا کردووە.  کۆنفرانسەکە لە کاژێر ٠٩: ٠٠ وە دەستیپێکردووە و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ دەبێت.