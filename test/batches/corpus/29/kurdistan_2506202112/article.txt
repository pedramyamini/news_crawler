فارس نەوڕۆڵی، گوتەبێژی ئەنجوومەنی سەرکردایەتیی سلێمانی - هەڵەبجەی پارتی دیموکراتی کوردستان بە تۆری میدیایی رووداوی گوت، "تەقەکەرەکانمان رادەستی پۆلیس کردوون بۆ ئەوەی رێوشوێنی یاساییان بەرامبەر بگیرێتەبەر".  گوتەبێژی ئەنجوومەنەکە گوتیشی، "بەداخەوە ئەو رووداوانە دووبارە دەبنەوە و نیگەرانمان دەکەن. ئەو جۆرە رووداوانە کاریگەری خراپیان لەسەر ژیان و دەروونی خەڵک دەبێت. بزانین ئیدی ئەم شارە ماندووە و دەبێت بەهەموومانەوە بۆ ئارامکردنەوەی دەروونی خەڵک کاربکەین و ئەو رووداوانە بنبڕبکرێن".  ئەمڕۆ چوارشەممە ئەنجوومەنی سەرکردایەتیی سلێمانی - هەڵەبجەی پارتی دیموکراتی کوردستان روونکردنەوەیەکی بڵاوکردەوە کە ئەمە دەقەکەیەتی:  "بەرەبەیانی ئەمڕۆ لە لایەن کەسانێکی نابەرپرسەوە تەقە لە ئەنجوومەنی سەرکردایەتیی سلێمانی - هەڵەبجەی پارتی دیموکراتی کوردستان کرا؛ لە لایەن پاسەوانانی بارەگای ئەنجوومەنەوە تەقەکەرەکان دەستگیرکران و بۆ ڕێزگرتن لە یاسا تەسلیم بە لایەنی پەیوەندیدار کراون. ئێمە لای خۆمانەوە رایدەگەیەنین ئەم جۆرە رەفتارانە خزمەت بە بەرژەوەندی گشتی ناکەن و دەبنەهۆی شڵەژانی دەروونی خەڵک و شێواندنی بازاڕ؛ لەلایەکی دیکەوە ئەم رەفتارانە چەندە ئیستفزازکردنی پارتییە هێندەش زیاتر سووکایەتیە بە یاسا و لایەنی پەیوەندیداری حکومەتی خۆجێیی؛ بۆیە لای خۆمانەوە داوا دەکەین هیچ هێزێک کێشەکانی خۆی نەگوازێتەوە بۆ فەزای گشتی، چونکە دواجار لەسەر ئاستی گشتی خۆیان باجی دەدەن، لای خۆمانەوە داوا دەکەین یاسا رێوشوێنی یاسایی خۆی بگرێتەبەر".   ئەنجوومەنی سەرکردایەتی سلێمانی - هەڵەبجەی پارتی دیموکراتی کوردستان