ئاسیاسێڵ لە راگەیێندراوێکدا کە رۆژی شەممە ٢٩ - ٥ - ٢٠٢١ بڵاویکردووەتەوە باس لەوە دەکات، پاڵاوتنەکەی بۆ خەڵاتەکە لە چوارچێوەی گرووپی "تەکنەلۆجیا لەپێناو چاکەدا"یە کە سیستمی نێودەوڵەتیی پەیوەندییەکانی مۆبایل GSMA لە دیداری ساڵانەی جیهانیی مۆبایل لە بارسێلۆنا پێشکەش دەکات.   پاڵاوتنی ئاسیاسێڵ بۆ وەرگرتنی خەڵاتی گلۆمۆ ٢٠٢١ بەپێی راگەیێندراوەکەی دوای "کردنەوەی یەکەمین سەنتەری پزیشکی بۆ پێدانی چارەسەر و راوێژی پزیشکی لە دوورەوە بۆ ئاوارەکانی ئەو ناوچانەی شەڕی دژی تیرۆریان تێدایە. "  ئاسیاسێڵ ئاماژەی بەوە کردووە، پاڵاوتنی بۆ ئەو خەڵاتە "دوای چەند مانگێک دێت لە خستنەکاری نەوەی چوارەمی ئینتەرنێت، ئەویش دوای جێبەجێکردنی دەستپێشخەرییە تازەگەرییەکەی لە کامپی ئاوارەکانی بەردەڕەش لە هەرێمی کوردستان. "  خەڵاتەکانی گلۆمۆ ساڵانە دابەش دەکرێن کە لە رێوڕەسمەکەدا "تازەگەرترین و ترێندی بەرهەمەکانی مۆبایل و خزمەتگوزاریی دیجیتاڵی لەسەر ئاستی جیهان رادەگەیێندرێن" ئەوەش لەپێناو پشتیوانیکردنی تازەگەری و بەرهەم و خزمەتگوزاریی سەردەمیانەتر لە جیهاندا.   بڕیارە خەڵاتەکانیش لە رۆژی چوارشەممە ٣٠ - ٦ - ٢٠٢١ دابەش بکرێن.   ئاسیاسێڵ کۆمپانیایەکی بواری خزمەتگوزاریی مۆبایل و خزمەتگوزارییە دیجیتاڵییەکانە و لە ١ ـی کانوونی دووەمی ٢٠٢١، ژمارەی بەشداربووانی ٧.١٤ ملیۆنی تێپەڕاندووە.