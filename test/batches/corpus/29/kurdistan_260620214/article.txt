محەممەد رەشیدی، نوێنەری شاری کرماشان لە پەرلەمانی ئێران دەڵێ: "لە دوو مانگی رابردوودا بەگشتی و لە دوو هەفتەی رابردوودا بەتایبەتی، کێشە ئەمنییەکانی خەڵک زۆر بوون و بەشی زۆری کێشەکانیش دزی کێشەکانی پەیوەندیدار بە بەکارهێنانی ماددە هۆشبەرەکانن".  محەممەد رەشیدی گوتی: "پێشتریش چەندینجار لەم بوارەدا هۆشداریم داوە، بەڵام هۆشداریی ئەمجارەم لەبەر ئەوەیە کە سکاڵای خەڵک زیاتر بووە و کێشەکان زۆر زۆر زیادیان کردووە. "  حەمیدڕەزا پووریانی، بەڕێوەبەری زیندانەکانی پارێزگای کرماشان هەفتەی رابردوو لە کۆنگرەیەکی رۆژنامەڤانیدا هۆکاری زۆربوونی هەندێ لە دیاردە کۆمەڵایەتییەکانی کرماشانی بۆ "پێشنەکەوتنی یەکسان"ی پارێزگاکەی رۆژهەڵاتی کوردستانی لەگەڵ پارێزگاکانی دیکەی ئێران گەڕاندەوە.  حەمیدڕەزا پووریانی گوتیشی: "زۆرینەی ئەو کەسانەی لە زینداندان، لەبەر بێکاری تووشی بارودۆخێک بوون کە وایکردووە بچنە زیندان و کاتێک کێشەکەش لەگەڵ بەرپرسان باسدەکەین، تەنیا خەم دەخۆن و هیچ ناکەن".  ساڵانی رابردوو پارێزگای کرماشان بەرزترین رێژەی بێکاری لە ئاستی ئێراندا هەبوو، بەڵام بەپێی ئامارە فەرمییەکان، دوو ساڵە ژمارەی بێکارەکان رووی لە دابەزین کردووە، بەجۆرێک کە ساڵی رابردوو رێژەی بێکاری لەو پارێزگایەدا ١٢.٤ % بوو. لەگەڵ ئەوەشدا هێشتا پلەی سێیەمی بێکارترین پارێزگای لە ئێراندا هەبووە.  جەواد مستەفایی، جێگری رێکخراوی پلاندانانی پارێزگای کرماشان مانگێک لەمەوبەر گوتی: ساڵی ٢٠١٦ ژمارەی بێکارەکان لەو پارێزگایە ١٤٥ هەزار کەس بووە، بەڵام ساڵی ٢٠٢٠ بۆ ٩٩ هەزار کەس دابەزیوە.