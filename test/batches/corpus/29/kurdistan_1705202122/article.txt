ناهید ئەرەن، سەرۆکی بارۆی ئامەد ئەمڕۆ دووشەممە ١٧ - ٠٥ - ٢٠٢١ لە کۆنگرەیەکی رۆژنامەڤانیدا رایگەیاند "رۆژی ١٣ی ئەم مانگە، رووداوێک لە مێرسین روویدا؛ رووداوەکەش بووە باسی میدیاکان و لە تۆڕە کۆمەڵایەتییەکانیشدا دیمەنەکانی بڵاوکرانەوە. بەڕێوەبەرایەتیی بارۆی ئامەد شاندێکی ناردە مێرسین بۆ زانینی وردەکارییەکانی هێرشێکی نەژادپەرستی بۆسەر خێزانێک. ساڵێک بەر لە ئێستاش لە ترابزۆن رووداوێکی هاوشێوە هەبوو. لەبەر هۆکاری زیادبوونی ئەو رووداوانە، وەکو بارۆی ئامەد بە پێویستمان زانی لەوێ ئامادەبین. رۆژی دواتر گەیشتینە مێرسین و کۆمەڵەی مافی مرۆڤی مێرسین و کۆمەڵەی مازوندەرای ئەدەنە و پارێزەری ئوهەدێ لەگەڵ ئێمە بوون. رۆژی ١٤ی مانگ کاژێر ١٤: ٠٠ چووینە نەخۆشخانە بۆئەوەی چاومان بەو خێزانە بکەوێت کە هێرشیان کرابووەسەر".  بە گوتەی سەرۆکی بارۆی ئامەد، ئەوان لەو سەردانەیاندا راپۆرتێکی بەرفراوانیان ئامادەکرد لەبارەی ئەوەی کە "چی لەوێ روویدا؟ ئەوان چییان بینی؟ رووداوەکە چۆن دروستبوو؟ وشەی نەژادپەرستی بەکارهێندراوە یان نا؟ "  ناهید ئەرەن دەڵێت "ئەو خێزانە لە ١٣ی مانگ لە شاری هەولێرەوە لە هەرێمی کوردستان دەربازی تورکیا بوون؛ نیازیان وابووە بەبۆنەی پشووی جەژنەوە بچنە ئالانیا و پشووەکەیان لەوێ بەسەرببەن، بەڵام کە لە مێرسین دەرچوون، کێشەیەکی هاتووچۆ لەنێوان ئەو خێزانە و هێرشکارەکان دروستبووە. ئەو کەسانە بە ئۆتۆمبێلەکەیان پێش ئۆتۆمبێلی خێزانی مشتاق محەممەد کەریم دەکەون و ئەو رووداوەی لێدەکەوێتەوە".  لەبارەی ناوەرۆکی راپۆرتەکەیان، سەرۆکی بارۆی ئامەد گوتی "لە نەخۆشخانە چاومان بە مشتاق محەممەد کەریم کەوت و پێی راگەیاندین (راستە کێشەیەکی هاتووچۆ دروستبووە) و  گوتیشی (بەداخەوە منداڵ و هاوژینەکەم لەنێو ئۆتۆمبێلدا بوون و ترسان. پلانم هەبوو قەرەبووی ئەو زیانە بکەمەوە کە بە ئۆتۆمبێلەکەی ئەوان گەیشتبوو، بەڵام ئەوان بە چوار کەس هێرشیان کردە سەرم؛ دوو کەسیان بە بەرد لە سەریان دام و منیان لەسەر زەوی درێژکرد و نیازیان وابوو بمخەنە نێو دەریا، وەکو دەزانن تەنیشتی ئەو شەقامە دەریایە و شەقامەکە بەرزترە، واتە نیازیان وابوو بمکوژن، بەڵام کەسێک کە بە ئۆتۆمبێلەکەی بەو شەقامە تێپەڕبوو و وەکو لە گرتە ڤیدیۆکانیشدا دیارە، رێگریی کرد لەوەی زیانی زیاتر بە ماڵباتەکەم بگەیێنن)".  ناهید ئەرەن دەڵێت "کاتێک ئەو خێزانەم لە نەخۆشخانە بینی کە لە ژوورێکدا بوون، بەڕاستی دڵم ئاگری گرت؛ ئەو ترسەم بینی کە لە چاوی منداڵەکانیاندا بوو. پێمان راگەیاندن کە ئێمە هاتووین پارێزەری بۆ ئێوە بکەین؛ دڵیان زۆر خۆش بوو و گوتیان لە ئامەدەوە بۆ لای ئێمە هاتوون؟ گوتمان بەڵێ ئێمە لە ئامەدەوە بۆ لای ئێوە هاتووین".  هەروەها باسی ئەو بەربەستانە دەکات کە سەرەتا بۆیان دروستبووە وەکو تیمی پارێزەر، ناهید ئەرەن گوتی "پۆلیس دەیگوت ئێوە پارێزەری دەکەن، بەڵام بریکارنامەتان نییە. گوتمان راستە ئەوان خێزانێکی خەڵکی وڵاتێکی دیکەن لە تورکیا و ماڵباتەکەش داوایانکرد کە من و پارێزەر مەتی ئۆزدەمیر ببینە پارێزەریان. پارێزەریی ئێمە قبووڵکرا و بەشداریی ئیفادەکەی بووین. لە ئیفادەکەدا زۆر بە روون و راشکاوی گوتی، ئەوانەی هێرشیان کردە سەرم، بۆ کوشتن بوو و گوتیان تۆ چ کارێکت لە ئەنادۆڵ هەیە؟ "  بە گوتەی ناهید ئەرەن، مشتاق لە زمانی تورکی تێگەیشتووە، بەڵام نەیزانیوە بە تورکی قسە بکات و گوتوویەتی، "بە ئینگلیزی وەڵامم دانەوە، چونکە نەمدەزانی بە تورکی قسە بکەم، بەڵام ئەوان ئینگلیزی تێنەدەگەیشتن. بەشێوەیەکی نەژادپەرستانە هێرشیان کردە سەرم، کوڕەکەم کە تەمەنی ١٣ ساڵە کەوتە نێوانمان و بە بەرد لە منیان دا و ئازاری کوڕەکەشیان دام".  سەرۆکی بارۆی ئامەد باسی لەوە کرد "کاتێک چووینە دادگە، دادوەر گوتی: ئاسوودە بن. ئێمە لەسەر ئەو کەیسە لێکۆڵینەوەمان دەستپێکردووە. دۆسیەکەشمان لەسەر سێ تۆمەت کردووەتەوە. یەکەمیان لەسەر تۆمەتی کوشتنی مرۆڤ، دووەمیان لەسەر بەکارهێنانی وشەی نەژادپەرستی و سێیەمیشیان لەسەر هەڕەشە و زیانگەیاندن بە ماڵی ئەو کەسانە".  هەروەها ئەوەشی خستەڕوو کە ئەوان جارێکی دیکە چوونەتەوە نەخۆشخانە بۆلای خێزانەکەی مشتاق محەممەد کەریم، "بەڵام بەداخەوە تەواوی ئاسایشی ئەناموور و بەڕێوەبەرەکەی هاتنە نەخۆشخانە و گوتیان، ئێوە لێرە چی دەکەن؟ ئەمە کێشەیەکی هاتووچۆیە و یاساییە و بارۆی ئامەد چ کارێکی لە ئەناموور هەیە؟ ئێمەش پێمان گوت کە لە هەر شوێنێک کێشەیەکی نەژادپەرستی و هێرش هەبێت، دەبێت باش ئەوە بزانن کە بارۆی ئامەد لەوێ دەبێت. کێشەکە یاسایی بێت یان نا ئەو ماڵباتە بریکارنامەیان داوەتە ئێمە و ئێمەش تاوەکو کۆتایی لێرە دەبین".  ناهید ئەرەن ئاماژە بەوە دەدات کە دەسەڵاتدارانی ئەوێ پێیان گوتوون، "ئێوە دەتانەوێت ئەو کەیسە بەلایەکی دیکەدا ببەن. ئێمەش گوتمان، وانییە و چی راستی بێت ئێمە لەڕووی یاساییەوە پشتیوانیی لێدەکەین. ئەو کەسەشی کە گرتەی ڤیدیۆیی رووداوەکەی گرتووە، لە لایەنی سەربازییەوە لێکۆڵینەوەی لەگەڵ کرابوو. گوتمان ئەو کەسە تەنیا شایەتحاڵێکە و قسەکانیشی تۆمارکراون".  سەرۆکی بارۆی ئامەد بەردەوام دەبێت لە خستنەڕووی ناوەڕۆکی راپۆرتە هاوبەشەکەیان و دەڵێت "دوابەدوای وەرگرتنی گوتەی ئەو خێزانەی هێرشیان کرایەسەر، خێزانەکە لەلایەن پۆلیسەوە لە نەخۆشخانەوە برانە دادگە. ئێمەش پرسیمان بۆچی دەتانەوێت ئەو خێزانە ببەنە دادگە، لەکاتێکدا ئێمە پارێزەری ئەوانین و ئەوان بریکارنامەیان بە ئێمە داوە؟ دادوەرەکە گوتی، مشتاق نایەوێت ئێوە ببنە پارێزەری، بەڵام خۆی لەوێ نەبوو، بەڵکو تەنیا کوڕەکەی و هاوژینەکەی لەوێ بوون. گوتیان حکومەت پارێزەری بۆ دەگرێت و لە مێرسینەوە پارێزەر دێت. منیش پرسیارم کرد و گوتم، بەڕێوەبەری ئەمنیەت لە دادگە چی دەکات و پیشەکەی چییە. ئێمە دەزانین ئێوە کاریگەریتان لەسەر ئەو خێزانە دروستکردووە، پێویستە مشتاق ببینم و دەبێت بزانم لەژێر چ کاریگەرییەکدا ئەو بڕیارەی داوە و لە دەمی خۆیەوە گوێم لێبێت، چونکە من پارێزەرم و ئەو مافەشم هەیە. پرسیم مشتاق لە کوێیە؟ گوتیان میوانی ئێمەیە و بردوومانەتە هۆتێلێک".  بە گوتەی ناهید ئەرەن، ئامانجی ئەوان ئەوە بوو کە "کەیسەکە بکەنە تەنیا کەیسێک لەسەر رووداوێکی هاتووچۆ. کاتێک مشتاقمان بینی ئەو ترس و کاریگەرییەمان لە چاوەکانی بینی و گوتی، راستە نامەوێت ئێوە ببنە پارێزەرم".  سەرۆکی بارۆی ئامەد ئەوەی خستەڕوو "کاتێک سەیری ئیفادەکانمان کرد، ئەو سێ کەسەی هێرشەکەیان ئەنجامدابوو، تۆمەتیان خستووەتە پاڵ کوڕەکەی مشتاق کە تەمەنی تەنیا ١٣ ساڵە. لەکاتێکدا دادوەر لەسەر تۆمەتی کوشتنی مرۆڤ و بەکارهێنانی وشەی نەژادپەرستی و هەڕەشە و زیانگەیاندن بە ماڵی ئەوان پەڕاوی لێکۆڵینەوەی کردبووەوە".  ئەرەن لە کۆتایی راپۆرتەکەیاندا داوایکرد "لەسەر بەکارهێنانی وشەی نەژادپەرستی کە لە یاسای سزاکانی تورکیا سزای بۆ دانەنراوە، سزای بۆ دابنرێت" و گوتیشی "راستە ئەو هێرشە بە ئامانجی کوشتنی ئەو کەسە بووە، هاوکات وشەی نەژادپەرستیش بەکارهێندراوە، بەڵام لەلایەن دەسەڵاتدارانەوە پرسی نەژادپەرستی لەنێو ئەو کەیسە دەرهێندرا و تەنیا بابەتی رووداوی هاتووچۆ هێڵدرایەوە".