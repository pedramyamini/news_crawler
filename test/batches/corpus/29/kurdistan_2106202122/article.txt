رۆژی ٢٥ی شووباتی ٢٠٢١، ئێران هاتووچۆی گەشتیارانی هەرێمی کوردستانی قەدەخەکرد، لەوکاتەوە هەفتەیەک یان ١٥ رۆژ جارێک قەدەخەکە درێژدەکاتەوە و تەنیا رێگە بە شاندە دیپلۆماسییەکان، نەخۆش، بازرگانان و ئەو خوێندکارانە دەدرێت کە لەو وڵاتە دەخوێنن، هاتووچۆ بکەن. ئەمڕۆش ١٥ رۆژی دیکە قەدەخەکە درێژکرایەوە.  مەسعود باتێلی، بەڕێوەبەری دەروازەی سنووریی نێودەوڵەتیی حاجی ئۆمەران بە تۆڕی میدیایی رووداوی گوت "ئەمڕۆ لەلایەن ئێرانەوە ئاگادارکراینەوە کە جارێکی دیکە و بۆ ماوەی ١٥ رۆژی دیکە قەدەخەی هاتووچۆی گەشتیاریی نێوان هەرێمی کوردستان و ئێران درێژکراوەتەوە". قەدەخەکە گەشتیارانی ئێرانیش بۆ هەرێمی کوردستان دەگرێتەوە.  لەکاتێکدا قەدەخەی هاتووچۆی گەشتیاریی درێژدەکرێتەوە، هاتووچۆی بازرگانی ئاساییە. شاخەوان بەکر، بەڕێوەبەری گومرگیی دەروازەی سنووریی باشماخ بە رووداوی گوت "هاتووچۆی بازرگانیی نێوان هەرێمی کوردستان و ئێران بەردەوامە، تەنانەت لەکاتی هەڵبژاردنەکانی ئێرانیشدا نەوەستا".