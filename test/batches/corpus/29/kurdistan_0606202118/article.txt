بارەگای بارزانی رایگەیاند، رۆژی یەکشەممە ٦ ـی حوزەیرانی ٢٠٢١، سەرۆک مەسعود بارزانی لەڕێگەی تەلەفۆنەوە پەیوەندیی بە خانەوادەی ئەو پێنج پێشمەرگەیەوە کرد کە لە ٥ ـی حوزەیرانی ٢٠٢١ لە ئەرکی ئاسایی خۆیاندا "لە ئەنجامی ھێرشی چەکدارانی پەکەکە شەھیدبوون".  سەرۆک بارزانی بە بنەماڵەی ئەو شەھیدانەی راگەیاند، "پرسەی ئەو شەھیدانە پرسەی منە و ئینجا ھی ئێوەیە"، هاوکات ھاوسۆزی و ھاوخەمیی خۆی پێگەیاندن.  هەروەها سەرۆک بارزانی ئەوەی بۆ بنەماڵەی شەهیدان دووپاتکردەوە کە "ئەوانەی تاوانی شەھیدکردنی پێشمەرگەکانیان ئەنجامداوە بە سزای خۆیان دەگەن".  دوای ئەو پەیوەندییانەش، وەکو لە راگەیێندراوی بارەگای بارزانیدا هاتووە، سەرۆک بارزانی ھەر لەڕێگەی تەلەفۆنەوە "پەیوەندیی بە یەک بە یەکی ئەو پێشمەرگانەش کرد کە بەھۆی ھێرشی چەکدارانی پەکەکە رۆژی ٥ ـی حوزەیرانی ٢٠٢١ برینداربوون و ھیوای چاکبوونەوەی خێرای بۆ خواستن".  رۆژی شەممە لە چیای مەتین لە سنووری ئامێدی، ئۆتۆمبێلێکی هێزەکانی پێشمەرگە هێرشیکرایەسەر و پێنج پێشمەرگە شەهید و حەوتی دیکەش برینداربوون.  وەزارەتی پێشمەرگە لەبارەی رووداوەکە راگەیێندراوێکی بڵاوکردەوە و رایگەیاند، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بە مەبەستی پاراستنی خەڵک و گوندەکانی ئەو ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی پەکەکەوە بۆسەیەکیان بۆ دانراوە".