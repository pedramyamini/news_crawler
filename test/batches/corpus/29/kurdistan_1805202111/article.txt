عەبدولستار مەجید، ئەندامی پەرلەمانی کوردستان بە رادیۆی رووداوی راگەیاند "بیرۆکەکە بۆ دۆزینەوەی هەلی کارە بۆ گەنج و بێکارەکانی هەرێمی کوردستان لەڕێگەی بەگەڕخستنەوەی ژمارەیەک کارگە لە هەرێمی کوردستاندا. کاتی خۆی لە سەردەمی رژێمی بەعسدا ژمارەیەکی زۆر کارگە هەبوون کە خەڵكێکی زۆر کاریان تێدا کردوون و بەرهەمی ناوخۆیان بەکارهێناوە".  پێشتر لە هەولێر و سلێمانی چەندین کارگە هەبوون، بە نموونە لە هەولێر کارگەی مافوور، جگەرە، شیرەمەنی، دارتاشی، ئاوەتەماتە و، لە سلێمانییش کارگەی جلوبەرگ و جگەرە هەبوون.  ئەو پەرلەمانتارە گوتیشی "ئەو کارگانە ژێرخانی ئابووری و پیشەسازی بوون. بە بەگەڕخستنەوەیان هەلی کار بۆ نزیکەی ١٠٠٠ کەس دەڕەخسێنن. پێموایە کەرتی گشتی و تایبەت پێکەوە ئەو کارگانە دابمەزرێنن و بەگەڕیان بخەنەوە، حکومەت زەوی تەرخان بکات و کەرتی تایبەتیش ئامێر و پێداویستی بهێنێت".  بەپێی ئاماری وەزارەتی پیشەسازی و بازرگانیی حکومەتی هەرێمی کورستان، ژمارەی کارگە و دامەزراوە پیشەسازییەکان تاوەکو ساڵی ٢٠١٨ گەیشتوونەتە ١١٩ دامەزراوەی پیشەسازیی گەورە، ٤٣١ دامەزراوەی پیشەسازیی مامناوەند و ١٠ ھەزار و ٣٨٧ پرۆژەی پیشەسازیی بچووک.