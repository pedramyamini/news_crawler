عیماد رەفعەت، ئەندامی ئەنجوومەنی پارێزگای هەولێر، بە تۆڕی میدیایی رووداوی راگەیاند: "هەفتەی رابردوو نوێنەرانی گەلی تورکمان لە پەرلەمانی کوردستان و حکومەت و ئەنجوومەنی پارێزگا کۆبوونەینەوە و لێژنەیەکی ٩ کەسیمان بۆ بەدواداچوونی دەستووری هەرێمی کوردستان و مافەکانی تورکمان لە دەستوور پێکهێنا".  گوتیشی: "لە کۆبوونەوەی یەکەمماندا بڕیاردرا بەیەکدەنگی خۆمان بۆ پرسی رەشنووسی هەرێمی کوردستان ئامادەبکەین و یەکێک لە داواکارییەکانمان ئەوەیە لە لێژنەی نووسینەوە رەشنووسی دەستووری هەرێمی کوردستان کە کۆی گشتییان ١١ یان ٩ ئەندام دەبن، ٢ ئەندامیان لە پێکهاتەی تورکمان بن". هەروەها دەڵێت: "تورکمانەکان دەیانەوێت لە دەستووری کوردستان مافی ڤیتۆیان بۆ بچەسپێنرێت".  بە گوتەی عیماد رەفعەت بڕیاریانداوە ئەو دوو نوێنەرەیان کەسایەتیی سەربەخۆ و شارەزای یاسایی بن، دەرگای خۆپاڵاوتن بۆ بەربژێرەکان دەکەنەوە و لەسەر بنچینەی شارەزایی نەک حیزبی لەلایەن لێژنەیەک هەڵدەبژێردرێن".  عیماد رەفعەت ئاماژەی بەوەدا  لە کۆبوونەوەکەدا داواکارییەکانی تورکمانەکان لەنێو رەشنووسی دەستووری هەرێمی کوردستان باسکراون کە بە گوتەی ئەو دیارترینیان بریتیین لە: "ناوهێنانی تورکمان لە دیباجەی دەستوور، باسکردنی گەلی تورکمان وەکو گەلێکی رەسەنی ئەم وڵاتە، هەروەها باسکردنی مافەکانمان لە خوێندنی تورکمانی و شێوەزاری خۆمان، لەگەڵ ئاماژەدان بە تورکمان لەنێو ئاڵا و سروودی نیشتیمانی کوردستان".  ئەو ئەندامەی ئەنجوومەنی پارێزگای هەولێر ئەوەشی ئاشکراکرد  ئەو لێژنە ٩ کەسییە سەردانی سەرجەم هێز و لایەنە تورکمانییەکان لە هەرێمی کوردستان دەکەن بەمەبەستی گەڵاڵەکردنی داواکارییەکانی تورکمان بۆ ئەوەی بۆ لێژنەی نووسینەوەی دەستووری هەرێمی کوردستان ئامادەببێت.