لەشکری حەمید، سەرۆکی لیژنە هاوبەشەکانی قایمقامیەتی سلێمانی، بە رادیۆی رووداوی راگەیاند، لە ماوەی ٥ مانگی رابردوودا لیژنە هاوبەشەکانیان لە رێگەی ٣٩ تیمی تایبەتمەندەوە ٢٩ هەزار شوێنیان بەسەرکردووەتەوە، ٤٨ کەسیان بەهۆی هەبوونی سەرپێچییەوە داوەتە دادگا، ٢٨٠ شوێنیش داخراون،  زیاتر لە ٢٧٠ ملیۆن دیناریش سزای ئەو شوێنانەیان داوە.  لەبارەی جۆری ئەو کاڵایانەی دەستی بەسەرداگیراوە لەشکری حەمید گوتی:” بەشی زۆری ئەوەی دەستیبەسەردا دەگیرێت خواردنە، ئەو کاڵایانەی دەستیان بەسەردا دەگرین سێ جۆریان هەیە، هەندێکیان  هۆکارەکەی خراپ کۆگاکردنە و خۆراکەکە تێکچووە، هەندێکیشی بەسەرچووەو بەروارەکەی دەستکاری کراوە، هەندێکیشی لە کەمتەرخەمی دوکاندار یان بازرگانەکانەوەیە، کاڵاکە بەسەرچووەو ئاگادارنین.  لەبارەی رێوشوێن و جۆری سزاکان سەرۆکی لیژنە هاوبەشەکانی قایمقامیەتی سلێمانی گوتی: " لیژنەی باڵای قایمقامیەتی سلێمانی  ٩ کەسە و هەموو دەزگاکانی سلێمانی تێدان، بەپێی رێكارەکان بڕیار لەسەر رێوشێنەکان دەدەین، کە ئایا ئەو کەسە بدەینە دادگا یان سزای ماددی بدەین و شوێنەکەی دابخەین، بەشێکیان سکاڵایان لەسەر تۆماردەکرێت، ئەوەی کەمتەرخەمیش بێت سزای ماددی دەدرێن و شوێنەکانیان دادەخرێن"   لەبارەی ئەو کاڵایانەی  دەستیان بەسەردا دەگیرێت و مەترسییەکانیان بۆسەر ژیانی هاونیشتمانیان لەشکری حەمید گوتی: " ئەو خۆراکە ماوەبەسەرچووانە مەترسی زۆر لەسەر تەندروستی هاونیشتمانیان دروست دەکەن، بۆیە ئێمە ساڵانە دەستبەسەر هەزاران تۆن خۆراکی ماوەبەسەرچوودا دەگرین، کە بەداخەوە لەڕووی ئابوورییەوە زیانی زۆری دەبێت،  بەڵام لای ئێمە تەندروستی هاونیشتمانیان گرنگترە، بەداخەوە تائێستا نەتوانراوە ئەو سەرپێچییانە بەتەواوی بنبڕبکرێت، بەڵام ئێمە بەردەوامین و ئێستا بەراورد بە پێشتر فرۆشتنی کاڵای بەسەرچوو کەمبووەتەوە ".