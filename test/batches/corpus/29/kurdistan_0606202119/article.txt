هەیبە ساڵح دەڵێت، لەوکاتەی هاتووەتە ژیانەوە نەخۆشە، ئاماژەی بەوەش کرد، نەشتەرگەریی دڵی کردووە و دۆخی تەندروستیی خراپتر دەبێت، دایک و باوکیشی توانای داراییان نییە هاوکاریی بکەن.  بۆئەوەی بە زیندوویی بمێنێتەوە، دەبێت رۆژانە ٢١ حەب بخوات. ١٨ ساڵ پێش ئێستا لە سووریا نەشتەرگەرییەکی بۆ کراوە، پزیشکان پێیان گوتووە کە پێویستی بە چاندنی زمانەی دڵە، کە تێچووەکەی زیاتر لە ٨٠ هەزار دۆلارە و لە وڵاتی هیندستان دەکرێت، بەڵام ئەوان توانایان نییە.  لوکسا عەلی، دایکی هەیبە دەڵێت، بەهۆی کچەکەیەوە هێندە چووەتە نەخۆشخانە، خۆیشی نەخۆشە و پێویستی بە چارەسەرە، باسی لەوەش کرد، ژیانیان زۆر خراپە و هەموویان دڵگرانن، ئەوەشی خستەڕوو، باوکی و خوشکەکەی دەچوونە قوتابخانە، بەڵام لەبەر ئەو وازیان لە قوتابخانە هێناوە.  ئەو پزیشکەی چارەسەری بۆ دەکات باس لەوە دکات کە هەموو ئەو چارەسەرانەی ئێستا بۆی دەکرێن پێشوەختین و ئەو پێویستی بە نەشتەرگەرییە، ئەگەرنا رەوشی تەندروستیی بەرەو خراپتربوون دەچێت.  هەیبە لەگەڵ خێزانەکەی لە کەمپی دۆمیز نیشتەجێن، زۆربەی دەرمان و چارەسەرەکانی لە نەخۆشخانە وەردەگرێت یان بە هاوکاریی خێرخوازان دەیانکڕێت.