شۆڕش ئیسماعیل، گوتەبێژی پۆلیسی رانیە بە تۆڕی میدیایی رووداوی راگەیاند "رووداوەکە کاژێر ٠١: ٠٠ ـی پاشنیوەڕۆی ئەمڕۆ بووە، ژنەکە بەهۆی لێدانەوە بە سووکی بریندارکراوە و دواتر هاوژینەکەی هاتووەتە ماڵەوە و بردوویەتی بۆ نەخۆشخانەی گشتیی رانیە".  بە گوتەی گوتەبێژی پۆلیسی رانیە، لەوێ ژنەکە بە پۆلیسەکانی گوتووە "دوو ژن لێیانداوە و گوتوویانە، ئەگەر هەرچی زێڕ و پارەت هەیە بۆمان نەهێنیت، دەتخنکێنین"، بۆیە لەترسا بڕێک زێڕ و پارەی پێداون کە روون نییە چەندە.  شۆڕش ئیسماعیل ئاماژەی بەوەش کرد، پۆلیسی رانیە دەستی بە لێکۆڵینەوە کردووە، بەڵام لەبەرئەوەی بە قسەی سکاڵاکار، دوو ژنەکە دەموچاویان شاردووەتەوە، تاوەکو ئێستا نەدۆزراونەتەوە و روونیش نییە، ئەو دوو ژنە دەروەزەکەر بوون یاخود تەنیا بۆ دزیکردنەکە چوونەتە سەر ماڵەکە.