رێکخەری گشتیی بزووتنەوەی گۆڕان گوتی: "ئەو بارودۆخەی لە هەرێمی کوردستان هەیە، ئەو دوو هێزە سەرەکییە لێی بەرپرسیارن کە پارتی دیموکراتی کوردستان و یەکێتیی نیشتمانیی کوردستانن. بە درێژایی ئەو ٣٠ ساڵە ئەو دوو لایەنە لێی بەرپرسیارن. ئەوان دەتوانن یەکڕیزی دروست بکەن و هەر ئەوانیش دەتوانن ئەو یەکڕیزییە تێک بدەن. "  عومەر سەید عەلی جەختی لەوە کردەوە کە هێزە مام ناوەندەکانی دیکە ئەو رۆڵەیان نییە لە تێکدانی ریزەکانی گەلەکەمان، بۆیە یەکڕیزی زۆر پێویستە، ئێمە ئەگەر یەکڕیزیمان نەبێت دەیان دەستوور بنووسینەوە هیچی لێ جێبەجێ نابێت و دەبێت لە رەفەدا دایبنێین وەکو هەموو ئەو یاسایانەی کە هەن.  عومەر سەید عەلی گوتیشی: "یەکڕیزی لە کوێ بێنین لە کاتێکدا دوو ئیدارەمان هەیە، دوو هێزی چەکدارمان هەیە، دوو ئاسایش و دوو پەروەردە و دوو تەندروستی و دوو داراییمان هەیە؟ یەکڕیزی لە کوێ دروست دەبێت؟ "  رۆژی چوارشەممە ٢٠٢١/٠٥/١٩، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەت بە ناونیشانی '' یەکڕیزی و دەستوور '' رێکخست.  لە کۆنفرانسەکەدا نێچیرڤان بارزانی، سەرۆکی هەرێمی کوردستان، مەسرور بارزانی، سەرۆکوەزیرانی هەرێمی کوردستان، رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشداریی تێدادەکەن.  کۆنفرانسەکە لە کاژێر ٠٩: ٠٠ دەستی پێکرد و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ ـدا دەبێت.