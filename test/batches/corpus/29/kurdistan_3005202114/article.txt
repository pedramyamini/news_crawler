نایف رەمەزان، پەیامنێری رووداو لە دهۆک رایگەیاند: لە دەوروبەری کاژێر ٩ بۆ ١٠ی بەیانی ئەمڕۆ یەکشەممە ٣٠ - ٥ - ٢٠٢١، فڕۆکەکانی تورکیا چیای کورەژار کە دەکەوێتە نێوان ناحیەی دێرەلووک و شێلادزێ و شوێنێکی نزیک لە نیشتەجێبوونی خەڵکە، بۆردوومانکرد.  بە گوتەی پەیامنێری رووداو دانیشتووانی ئەو گوندانەی لەو چیایەوە نزیکن بۆردوومانەکە یەکجار بووە، بەڵام زۆر بەهێز بووە و دەنگێکی بەهێزیش بیستراوە. دووری دانیشتووانی ئەو گوندانەش لە شوێنی بۆردوومانەکەوە زیاتر کیلۆمەترێک دەبێت، ئەمەش ترس و دڵەڕاوکێی لای دانیشتووانی ئەو گوندانە دروستکردووە.  ئەو بۆردوومانەی ئەمڕۆش لە کاتێکدا شەوی رابردوو تاوەکو نیوەڕۆی ئەمڕۆش لە ناوچەکانی دەڤەری بەرواری باڵا و سنووری زاخۆ، ناوچەکە ئارامییەکی بەخۆیەوە بینیوە و دەنگی هیچ بۆردوومان نەبیستراوە. تەنیا تۆپێک نەبێت بە دەوربەری گوندی هرورێ کەوتووە.  بەڵام لە زناری کێستە و پشت گوندی کێستە لە کاژێر ٧ی ئێوارە شەڕو پێکدادانێک دروستبوو، بەرزاییەکانی زناری کێستەش کە دەگوترێت تونێڵی گەریلاکانی پەکەکەیە، دووجار بە سەختی بۆردوومانکرا، کە دووەمین مووشەک دەنگێکی بەهێزی هەبووە.  هێشتا کاریگەریی بۆردوومانی چەند رۆژی رابردوو هەر ماوە، ماوەی ٣ رۆژ ئاگر لە ئاقارەکانی گوندی بریفکا، هرورێ، قومری بەردەوامە و بەهۆیەوە ژمارەیەکی زۆر رووبەری دارستان و پاوانی ناوچەکە سووتاون، تاوەکو دێت ئاگرەکە بەربڵاوتریش دەبێتەوە.  لەگەڵ دەستپێکی ئۆپەراسیۆنەکانی تورکیا بۆ سەر گەریلاکانی پەکەکە و بەهۆی دروستبوونی مەترسیی لەسەر ژیانی دانیشتووانی گوندەکانی (کێستە، چەلکێی کریستیانەکان، ئەدنە، دێشیش و سەرەڕۆ)، واتە ئەو ٥ گوندە چۆڵکراون.