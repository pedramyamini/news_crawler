رۆژی دووشەممە ٢١ ـی حوزەیرانی ٢٠٢١ لە سەلاحەدین سەرۆک مەسعود بارزانی پێشوازی لە ماتیو تولەر باڵیۆزی ئەمریکا لە عێراق و شاندێکی یاوەری کرد.  لە دیدارەکەدا بارودۆخی سیاسی و هەڵبژاردنەکانی داهاتووی عێراق و مەترسی و تەحەددیاتی بەردەم پرۆسەی سیاسیی عێراق تاوتوێکران.  بارەگای بارزانی لەبارەی ناوەڕۆکی دیدارەکەوە رایگەیاند: "باڵیۆزی ئەمریکا پرسە و سەرەخۆشیی خۆی بە سەرۆک بارزانی گەیاند بۆ شەهیدبوونی ئەو پێشمەرگانەی کە لە ماوەی رابردوو بە دەستی چەکدارانی پەکەکە شەهیدکران و جەختی لەوە کردەوە بۆ وڵاتەکەی، سەقامگیری هەرێمی کوردستان و عێراق بایەخ و گرنگی تایبەتی هەیە و هەرێمی کوردستانیش نموونەیەکە بۆ سەقامگیری و بوژانەوە لەچاو بەشەکانی دیکەی عێراق".  هەر لەو دیدارەدا هەنگاوەکانی یەکخستن و رێکخستنەوەی پێشمەرگە و چاکسازی لە وەزارەتی پێشمەرگە و، هەروەها دانانی ناوەندەکانی هەماهەنگی نێوان هێزی پێشمەرگەی کوردستان و هێزەکانی عێراقی بۆ  رووبەڕووبوونەوەی هەڕەشەی تیرۆر بەرز نرخێندرا.  ئاستی زانکۆکانی هەرێمی کوردستان و هەوڵدان بۆ پێشخستنی زانکۆکانی هەرێمی کوردستان و کاریگەرییان لە داهاتووی هەرێمی کوردستان تەوەرێکی دیکەی کۆبوونەوەکە بوو.