ئەمڕۆ یەکشەممە، ١٣ی حوزەیرانی ٢٠٢١، جوان رۆژبەیانی، سەرۆکی لیژنه‌ى ناوچه كوردستانییه‌كانى ده‌ره‌وه‌ى ئیداره‌ى هه‌رێمی کوردستان بە تۆڕی میدیایی رووداوی راگەیاند: "رۆژی دووشەممە لەبارەی رەوشی خراپی ناوچە کوردستانییەکانی دەرەوەی ئیدارەی هەرێمی کوردستان و پرسی بەڕێوەچوونی هەڵبژاردن لەو ناوچانە و ئاساییکردنەوەی دۆخی کەرکووک و و بەڕێوەچوون و نەچوونی هەڵبژاردن لە عێراق و پرسی دوورخستنەوەی بەرپرسانی کورد لە پۆستەکانیان لەو ناوچانە، لەگەڵ خالید شوانی، وەزیری هەرێم بۆ کاروباری بەغدا و فارس عیسا، نوێنەری هەرێمی کوردستان لە بەغدا، لیژنەی ناوچه كوردستانییه‌كانى ده‌ره‌وه‌ى ئیداره‌ى هه‌رێمی کوردستان لە پەرلەمان کۆدەبینەوە".  جوان رۆژبەیانی ئاماژەی بەوەدا رەوشی کەرکووک و ناوچە کێشە لەسەرەکان باش نییە و بەم دۆخەوە ناتوانرێت هەڵبژاردنێکی ئازاد بەڕێوەبچێت. گوتیشی: "ئێمە دەمانەوێت رەوشی ئەو ناوچانە بگەیەنین بەوان و گوێ لەوانیش بگرین لەبارەی رەوشی ئەو ناوچانە و کۆمەڵێک پرسی پەیوەست بەو ناوچانە بۆ ئەوەی چارەسەربکرێن".  رۆژبەیانی داوا لە حکومەتی عێراق دەکات رەوشی کەرکووک ئاسایی بکاتەوە بۆ ئەوەی هەموو حیزبە کوردستانییەکان بتوانن ئازادانە و بێکێشە بانگەشەبکەن، "ئەگەر بۆ دوو حیزب هەبێت و بۆ چەند حیزبێکی دیکە نەبێت، ئەوا پێکەوە هەموو حیزبە کوردستانییەکان بایکۆتی هەڵبژاردن بکەن باشترە".  لەپاش رووداوەکانی ١٦ی ئۆکتۆبەری ساڵی ٢٠١٧ ەوە، چەند پێکهاتەیەک ناڕەزایی لە دۆخی ژیانیان گەیاندووەتە پەرلەمانی کوردستان، حکومەتی هەرێمی کوردستانیش چەند جارێک باسی لە خراپیی دۆخی هاونیشتیمانیانی لەو ناوچانە بە تایبەت کەرکووک کردووە.