لە چوارچێوەی پانێڵی "یەکڕیزیی سیاسی لەپێناو دەستوور" لە کۆنفرانسی "هەرێمی کوردستانی عێراق یەکڕیزی و دەستوور"، لەبارەی هەنگاوەکانی سەرۆکی هەرێمی کوردستان بۆ دروستکردنی یەکڕیزی و پرسی نووسینەوەی دەستوور، هەنگاوی دواتر کە پێویستە بنرێت، عەلی باپیر، سەرۆکی کۆمەڵی دادگەریی کوردستان رایگەیاند "دەستخۆشی لە سەرۆکی هەرێمی کوردستان و سەرۆکایەتیی هەرێم دەکەم، زۆرجار کەشی کوردستان تووشی چەقبەستوویی دەبێت ئەو بە دەستپێشخەری و سەردان بە قسەی باش چەقبەستووییەکە ناهێڵێت، بۆیە من دەستخۆشیی لێدەکەم، سەردانەکانیش بۆلای هەموو لایەنەکان شتێکی زۆر باش بوو".  بە بڕوای عەلی باپیر، "ئێمە کە دەستوورێکمان نییە، هەنگاوی دووەم ئەوەیە کە سەرۆکی هەرێمی کوردستان و سەرۆکایەتیی هەرێم لە چوارچێوەی عورفی سیاسیدا زیاتر مافی خۆیان پەیڕەو بکەن.. لە رابردوودا سەرۆکی هەرێمی کوردستان چۆن مامەڵە کردووە، ئەو سەرۆک هەرێمەی ئێستاش لەو چوارچێوەیەدا دەسەڵاتەکان و کارەکانی خۆی پەیڕەو بکات، تێوەڕانەمێنێت حکومەت چی دەکات، پەرلەمان چی دەکات، دەسەڵاتی دادوەری چی لێدێت و ئەو چی بەسەردێت، بەڵکو دەسەڵاتەکانی پەیڕەو بکات، خەڵک چاوەڕوانی لێی هەیە، من پێموایە دامەزراوەی سەرۆکایەتیی هەرێم تاکە دامەزراوەیە هەموومان کۆبکاتەوە".  سەرۆکی کۆمەڵی دادگەریی کوردستان باسی لەوەش کرد "حکومەت حکومەتە و ئۆپۆزیسیۆن لەوێیە و پەرلەمان لەوێیە، بەڵام دامەزراوەی سەرۆکایەتیی هەرێم سەرپەرشتیی کۆی قەوارە سیاسییەکە دەکات، پێموایە ئەوان دەبێت زیاتر بە ئەرکی سەرشانی خۆیان هەستن، ئێمەش هاوکار و دەستبارگر دەبین".  هەر لەو کۆنفرانسەدا عەلی باپیر ئەوەی خستەڕوو "لەم ئان و ساتەدا لە هەموو کاتێک زیاتر پێویستیمان بە تەبایی و یەکڕیزییە"، گوتیشی "دەستوور بە بۆچوونی من فاکتەرێکی زۆر کاریگەرە بۆ پەیداکردنی تەبایی، بەڵام ئەگەر بە ریزبەندییەکی لۆژیکی بۆ بابەتەکان بچین، لەپێش تەباییەوە شتێک زۆر گرنگترە لە هەموو ئەو شتانەی کە باسیان دەکەین، ئەویش بریتییە لە دادگەری".  رۆژی چوارشەممە، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەتی بە ناونیشانی '' یەکڕیزی و دەستوور '' رێکخست. لە کۆنفرانسەکەدا، نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان؛ رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشدارییان تێدا کردووە.