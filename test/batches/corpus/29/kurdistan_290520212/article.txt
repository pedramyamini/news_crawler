رەسوول بە رووداوی راگەیاند، چاندنی بێسوودە، چونکە یەکسەر کوللە دەیخوات، "کەوایە بۆ کارێک بکەم رەنج بەخەسار بم، دەڵێم تاوەکو حکومەت چارەیێک دەکات و ئەو کوللەیەمان لە کۆڵ دەکاتەوە، ئەوکات دەست بە داچاندن بکەم. "  زۆرن ئەو جووتیارانەی دوو سێ جارە شەتڵەکانیان دادەچێنن و کوللە دەیخوات. حکومەت بۆ هەر دۆنمێک بڕی تەنیا یەک لیتر دەرمانی قڕکەری بە جووتیاران داوە، بەشیان ناکات و ژمارەیەک لە جووتیاران لەسەر ئەرکی خۆیان دەرمانی قڕکەر دەکڕن، بەڵام بەگشتی کێڵگەکان نەڕشێندرێن، هێرشی کوللە دەست پێدەکاتەوە.  مستەفا وسوو، جووتیارێکی دیکەیە و دەڵێت، "دووەمین جارە شەتڵەکان دادەچێنین و حکومەت بڕێک دەرمانی پێداین، بەڵام بەشمانی نەکرد، خۆم چووم بایی نزیکەی ٦٠٠ هەزارم کڕیووە تاوەکو کوللە نەیخوات. "  بڕیارە وەزارەتی کشتوکاڵ جارێکی دیکە دەرمانی قڕکەر بگەیێنێتەوە جووتیاران و ئەو خەمەیان لەکۆڵ بکاتەوە.  حەکیم عەبدوڵڵا، بەڕێوەبەری کشتوکاڵی سۆرانە و دەڵێت، پێشبینی ئەو هەموو کوللەیەمان نەدەکرد و گوتمان وشکەساڵییە، زەحمەتە ئەمساڵ زۆر بن، بۆیە کەم دەرمانی قڕکەر دابەشکرا، بەڵام ئێستا بۆ جاری دووەم دەرمان هاتووەتەوە کۆگاکان و جارێکی دیکە بەسەر جووتیاراندا دابەشی دەکەین.  برادۆست سەرتۆپی ناوچەکانی سنووری پارێزگای هەولێرە لە بەرهەمهێنانی تەماتەدا، رووبەری زیاتر لە دوو هەزار دۆنم زەوی بە تەماتە و خەیار دادەچێندرێت و لە ناوەڕاستی هاوین تاوەکو کۆتایی وەرزی پایز، بەرهەمەکانی هەناردەی بازاڕ دەکات.