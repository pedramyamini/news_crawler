بەشدار مەجید، دادوەر و گوتەبێژی داواکاری گشتی لە هەرێمی کوردستان بە رادیۆی رووداوی راگەیاند "هەندێک زنجیرەی تەلەڤزیۆنیی نەشیاو کە لە راگەیاندنەکانەوە پەخش دەکرێن، ئینتەرنێت و سۆشیال میدیا هۆکارێکن بۆ جیابوونەوەی هاوژینان کە هۆکاریشن بۆئەوەی ناپاکیی هاوسەرگیری زیاد ببێت. بۆ نموونە زنجیرەی تەلەڤزیۆنی هەیە کە پەخش دەکرێت، هەموو ئەندامانی بەناو خێزانێک نازانن کێ دایک و باوکیانە و بە ناپاکی لەدایکبوون".  گوتەبێژی داواکاری گشتی ئاماژەی بەوە دا، رێژەی جیابوونەوەی هاوژینان لە زیادبووندایە، بەڵام ئەو ژمارانەی دەگوترێن هی راستەقینەی دانیشتووانی هەرێمی کوردستان نین، چونکە ژمارەیەکی زۆر ئاوارەی سووریا و عەرەبەکانی ناوەڕاست و باشووری عێراقی تێدان و جیابوونەوەکانی ئەوانیش ئەژمار کراون.  بە گوتەی بەشدار مەجید، ناسەقامگیریی سیاسی و ئابووری هۆکارێکی سەرەکین بۆ پێکنەهێنانی ژیانی هاوبەش و زیادبوونی جیابوونەوەی هاوژینان، هەڵەکردن لە دەستنیشانکردنی هاوژینانیش بە هۆکارێکی دیکە ناودەبات.  ئەو دادوەرە لەبارەی رێکارەکانی بەر لە پرۆسەی هاوسەرگیرییەوە نموونە بە وڵاتی مالیزیا دەهێنێتەوە و دەڵێت "لە مالیزیا هیچ کەسێک بۆی نییە هاوسەرگیری بکات تاوەکو نەچێتە پەیمانگەیەکی تایبەت و بۆ سێ مانگ خولێکی پەروەردەیی ببینێت. تەنانەت ئەگەر لەو خولەدا سەرکەوتوو نەبێت، هیچ مەلایەک ئامادە نییە گرێبەستی هاوسەرگیریی بۆ بکات".  یەکێک لە چارەسەرەکان بە بۆچوونی بەشدار مەجید، ئەوەیە کە لە هەرێمی کوردستان چەند پەیمانگەیەکی تایبەتمەند بە هاوسەرگیری دابمەزرێندرێن کە خەڵکانێکی پسپۆڕ و شارەزا بەڕێوەیان ببەن، بۆئەوەی هۆکارەکانی زیادبوونی جیابوونەوەی هاوژینان و کەمبوونەوەی هاوسەرگیری دیاریبکەن و چارەسەریان بۆ بدۆزنەوە.