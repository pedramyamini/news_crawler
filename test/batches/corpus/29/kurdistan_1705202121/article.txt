لە گوندی کۆکۆیی شەمێران لە سنووری قەزای دەربەندیخان، بەهۆی کەمبوونەوەی ئاو لە ماوەی یەک هەفتەدا پێنج سەر ئاژەڵ و زیاتر لە ٣٠ قاز و مریشک لەتینوێتیدا خنکاون.  فاتمە رەحیم، خەڵکی گوندی کۆکۆیی شەمێران دەڵێت "لە کاژێر ٨: ٣٠ی بەیانییەوە بۆ ٥: ٠٠ی ئێوارە، نیوەی تەنکییەک ئاومان پڕ نابێت، ژیانمان زۆر ناخۆش بووە، ئاومان بۆ خۆشۆردن و خواردنەوەش نەماوە و ئاویشیمان پێویست بێت دەبێت لە دەریاچەی سیروان ئاو بهێنین، ئەوەندە بێ ئاوین، بە سێ رۆژ و چواریش ناتوانین حەوشە و بەر دەرگای ماڵەکەمان بشۆین، لەکاتێکدا پێویستە هەموو رۆژێک بیشۆین، ئەمڕۆ قازێکمان مرداربوەوە لە تینوێتیدا، تەنانەت ئاومان نەبوو پەڕەکەی لێبکەینەوە، ناچار فڕێماندا".  پێشتر ئەو گوندە زیاتر لە ٢٠٠ ماڵ بوون، بەڵام ئێستا تەنها ٢٥ ماڵی تێدایە، ئەوانەی ماونەتەوە، ئاژەڵداری دەکەن و زیاتر لە سێ هەزار ئاژەڵ بەخێودەکەن، دەڵێن چوار ساڵە حکومەت ئاگاداری کەمئاویی گوندەکەیانە، بەڵام ئاوڕی لێنەداونەتەوە.  جەمال فەرەج خەڵکی گوندی کۆکۆیی شەمێرانە و ئاماژەی بەوە کرد "ئێمە لە گوندەکە دەژین، هەر کەسێکمان بمانەوێت ئاو دابین بکەین، دەبێت بچینە دەرەوەی گوند، من خۆم دەچم بە دەبە ئاو دەهێنم، دراوسێکەم دەچێت بە تەنکەر دەیهێنێت، ئاخر ئاوها ژیان ناڕوات، ئاوا بێت دەبێت گوندەکە چۆڵکەین".  دانیشتوویەکی دیکەی گوندەکە بەناوی سابیر ئەحمەد باسی لەوە کرد "ئێمە لە گوندەکەی خۆمان ١٦ شەهیدمان هەیە، بەڵام حکومەت هیچ ئاوڕی لێنەداوینەتەوە، ئێ هیچ نەبێت لەبەر خاتری شەهیدەکانمان ئاوڕمان لێبدەنەوە، با ئەو خەڵکە لە تینوێتیدا گوندەکە چۆڵ نەکەن".  دڵشاد عەزیز، خەڵکی گوندی کۆکۆیی شەمێران باس لە تاکە سەرچاوەی دابینکردنی ئاوی گوندەکە دەکات، کە هێندە ئاوی کەم بووەتەوە بە ٣٠ خولەک دەبەیەکی ٢٠ لیتری پڕناکات، ئەو دەڵێت "ئەو بیرەی پێش چوار ساڵ گوندنشینەکان داوای هەڵکەندنیان کردبوو بۆ پڕکردنەوەی پێداویستییە ئاوییەکانی گوندەکە، تیمی زەویناسی ئاوی ژێر زەوی پێیان گوتوون لە ٢٥٠ مەتر دەگاتە ئاوی شیرین، بەڵام دەبێت خەڵکی گوند پارەی هەڵکەندنی بیر و چاککردنی رێگە بدەن".  ئەحمەد کەریم گوندنشینێکی دیکەی گوندەکەیە، دەڵێت "خۆمان کە حکومەت پێی گوتووین لەسەر ئەرکی خۆتان دەبێت بیرەکە هەڵبکەنن، چووین خەڵکمان هێناوە و دەڵێن بە ٣٥ دۆلار بۆتان هەڵدەکەنین، بەڵام ئەگەر حکومەت بۆمان بکات هەر مەترێکی ٩٠ دۆلاری دەوێت، هەروەها دەڵێن دەبێت شەقامی گەیشتن بە بیرەکەش لەسەر ئەرکی خۆتان چاک بکەن، ئێ ئەو پارەیەش زۆرە و بە ئێمە نادرێت".  بەڕێوبەرایەتیی ئاوی ژێر زەویی سلێمانی دەڵێن حکومەت بودجەی نییە بۆ هەڵکەندنی بیرەکە، بەڵام لە هیچ دۆخێکدا نابێت بە نایاسایی بیر هەڵبکەنن. عەباس عەلی، بەڕێوەبەری ئاوی ژێر زەویی سلێمانی رایگەیاند "حکومەت هیچ بودجەیەکی لەبەردەستدا نییە تاوەکو تەرخانی بکات بۆ هەڵکەندنی ئەو بیرەی گوندی کۆکۆیی شەمێران، هەروەها لە ساڵی ٢٠١٦ وە هیچ پارەیەکی تەرخان نەکردووە بۆ هەڵکەندنی بیر، خەڵکی ئەو گوندەش دەبێت خۆیان سپۆنسەرێک بدۆزنەوە تاوەکو بیرەکەیان بۆ بکرێت و خەڵکی زۆر گوندی دیکەش کە لە حکومەت بێئومێد بوون ئاوهایان کردووە".  لەلایەن هێزەکانی پۆلیسی دارستانەوە زیاتر لە ٢٠٠ ئامێری هەڵکەندنی بیر دەستیان بەسەردا گیراوە، ئێستا لە هەموو سلێمانی تەنیا ١٢ ئامێری یاسایی دەتوانن بیر هەڵبکەنن و بۆ هەر مەترێک ٧٠ بۆ ٩٥ دۆلار وەردەگرن.  بە بیانووی نەبوونی بودجە، حکومەتی هەرێمی کوردستان دەرگای جێبەجێکردنی داواکارییەکانی بەڕووی گوندنشینانی گوندی کۆکۆیی شەمێران داخستووە و پێی گوتوون، دەبێت خۆتان مشووری هەڵکەندنی بیر بخۆن، هەڵکەندنی بیرەکەش ٢٠ هەزار دۆلاری تێدەچێت و چاککردنی رێگەی گەیشتن بە بیرەکەش ١٥ هەزار دۆلاری دەوێت، گوندنشینەکانیش دەڵێن، ئەو پارەیە لە توانای ئەواندا نییە و دەبێت بۆ ئەم هاوینە لە تینوێتیدا گوندەکەیان چۆڵ بکەن.