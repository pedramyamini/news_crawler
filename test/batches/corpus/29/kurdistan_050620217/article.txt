دلاوەر سۆفی کەریم، ئەندامی ژووری بازرگانیی سلێمانی بە رادیۆی رووداوی راگەیاند: "پرۆژەیاسای وەبەرهێنان بە باڵای ئەو وەبەرهێنەرانە بڕدراوە کە بوونەتە حووت. بەو جۆرە تەنیا وەبەرهێنەرە گەورەکان دەتوانن پرۆژەکان وەربگرن. کەرتی تایبەت هەر نییە، ئەوە کەرتی کەسایەتییە. حکومەت بە چاوی خۆی نابینێت، بە لووتی خۆی بۆن ناکات، بە دەمی خۆی تام ناکات، بە دەستی خۆی هەست ناکات. گوێ لە ماستاوچی دەگرێت و راپۆرت دەخوێنێتەوە. "  سۆران ئەحمەد، بەڕێوەبەری تۆماری کۆمپانیاکانی سلێمانییش گوتی: "لەم وڵاتەدا ئەوەندەی کۆمپانیاکان بە لای بازرگانیی گشتیدا دەچن ئەوەندە بە لای پیشەسازیدا ناچن. ئەگەر حکومەت دەستی بخستایەتە ناو کەرتەکانی وەبەرهێنان و بازرگانیی دەرمان و خوێندنەوە، ئەم کەرتانە ئاوا قۆرخکارییان تێدا دروست نەدەبوو. "  سۆران ئەحمەد گوتیشی: "لە سلێمانی تۆمارکردنی کۆمپانیا وەک پارە و، تا ئەم شەش مانگە نزیکەی ١٩٠ کۆمپانیا تۆمار کراون. بە کۆی گشتییش نزیکەی هەشت هەزار و ٢٠٠ کۆمپانیا لە پارێزگای سلێمانیدا تۆمار کراون. لەم ژمارەیەیش نزیکەی ٥٠٠ یان بیانین. زیاتر لە ٥٠٠ کۆمپانیایش لە بەغداوە هاتوون. پار بەهۆی ئەو بارودۆخە ئابوورییەوە نزیکەی ١٢٠ کۆمپانیا هەڵوەشاونەتەوە. لەم شەش مانگەیشدا نزیکەی ٦٠ کۆمپانیا هەڵوەشاونەتەوە. "  بەڕێوەبەری تۆماری کۆمپانیای سلێمانی لەبارەی هەڵوەشاندنەوەی کۆمپانیاکانەوە باسی لەوە کرد کە هۆکارەکان زۆرن، وەک باج، رێکاری دامەزراوە حکومییەکان و دەستنەکەوتنی کار و نموونەی بەوە هێنایەوە کە کۆمپانیای بازرگانیکردن بە ئاژەڵی زیندووەوە هەبوو، کەچی لە کۆتایی ساڵی ٢٠٢٠ تا سەرەتای ٢٠٢١ لە ماوەی دوو - سێ مانگدا نزیکەی ٣٠ کۆمپانیای هێنانی ئاژەڵ هەڵوەشانەتەوە، چونکە قازانجیان نەدەکرد و خەرجی و باجیشیان لەسەر بووە.  دلاوەر سۆفی کەریم، ئەندامی ژووری بازرگانیی سلێمانییش گوتی: "یاسای دامەزراندنی کۆمپانیاکان خراپە و پێویستی بەوەیە کەسی شارەزا دایبنێت. یاساکە گەلێک بەربەستی تێدایە و پێویستی بە پێداچوونەوەیە. "  سۆران ئەحمەد،  گوتی: "هۆکاری نەمان و هەڵوەشاندنەوەی کۆمپانیاکان ئەو باجەیە کە لەسەریانە. کۆمپانیا هەیە چەند ساڵ کاری نەکردووە، کەچی هەر دەبێت باج بدات. لێرە باج بە خەمڵاندن وەردەگیرێت. ئەو باجەی لێرە لە کۆمپانیاکان وەردەگیرێت، لە بەغدا وەرناگیرێت. "  ئەندامەکەی ژووری بازرگانیی سلێمانی ئاماژەی بەوە دا کە کێشەی تۆمارکردنی ناوی کۆمپانیاکانیان هەیە. لە بەغدا ناوی کۆمپانیاکان لە ژووری بازرگانی تۆمار دەکرێت، بەڵام لە هەرێمی کوردستان لە وەزارەتی بازرگانی. ئەوەیش بووەتە هۆی ئەوەی کە بەغدا دان بە کاری کۆمپانیاکانی هەرێمی کوردستاندا نەنێت و لە کاتی بردنی کاڵاکانیاندا بۆ ناوەڕاست و باشووری عێراق رێگەیان لێ بگرێت.