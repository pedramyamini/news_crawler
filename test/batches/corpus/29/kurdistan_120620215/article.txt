تۆمەتبارەکە ناوی (س، ح، ح، ت) لەدایکبووی ١٩٩٨ ـە و خەڵکی تکریتە، ماوەی چەند مانگێک بوو کە بە مەبەستی کارکردن چوو بووە سلێمانی و بۆ عوسمان حەمەسەعید، کوژراوەکە کاری کردووە.  بەپێی راگەیێندراوی دەزگای ئاسایشی سلێمانی، ئۆتۆمبێلەکە لە جۆری تۆیۆتا لاندکرۆزەر بووە و تۆمەتبارەکە بردوویەتی بۆ تکریت، دواتر بە هاوئاهەنگیی پۆلیسی سلێمانی، بەڕێوەبەرایەتیى ئاسایشى پارێزگاى کەرکووک، دەزگاى ئاسایشى نیشتمانیى عێراق، ژوورى ئۆپەراسیۆنە هاوبەشەکانى بەغدا، قیادەى پۆلیسى پارێزگاى سەلاحەدین کەسەکەیان دۆزیوەتەوە و دەستگیریان کردووە.  بەپێی راگەیێندراوی ئاسایشی سلێمانی تۆمەتبارەکە بە فەرمانى دادوەر راگیراوە و دەست بەسەر ئۆتۆمبیلە دزراوەکەدا گیراوە و لێکۆڵینەوەش لە کەیسەکەى بەردەوامە.  کەسێکی نزیک لە کوژراوەکە بە رووداوی راگەیاند، "کوژراوەکە ناوی عوسمان بووە و تەمەنی ٦٠ ساڵە، هیچ کێشەیەکی نەبووە، بەڵکو کرێکارەکان تەماحیان کردووەتە ئۆتۆمبێلەکەی".