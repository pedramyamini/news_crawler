شاخه‌وان رەئوف، سەرۆکی لیژنەی ناوخۆ، ئاسایش و ئەنجوومەنە خۆجێییەکانی پەرلەمانی کوردستان بە تۆڕی میدیایی رووداوی راگەیاند، "وەزارەتی ناوخۆ بەڕێوەبەرایەتییەک بۆ پاسەوانانی هەردوو وەزارەتی ناوخۆ و پێشمەرگە دادەمەزرێنێت و هەموو پاسەوانەکان دەخرێنە سەر ئەو بەڕێوەبەرایەتییە و کەموکورتییەکانیان ناهێڵدرێن".  بە گوتەی سەرۆکی لیژنەی ناوخۆ، ئاسایش و ئەنجوومەنە خۆجێییەکانی پەرلەمانی کوردستان "لە هەرێمی کوردستان نزیکەی ٦٠ هەزار پاسەوان هەن کە پاسەوانی حیزبەکان، بارەگاکانیان و بەرپرسانن، لەگەڵ ئەوەشدا بەشێک لە سەرۆک هۆزەکان پاسەوانیان بۆ دابینکراوە".  شاخەوان رەئوف ئاماژەی بەوەش کرد، ئەو یەکخستنە کارێکی باشە بۆ نەهێشتنی گەندەڵی و هەنگاوێکە بۆ چاکسازیکردن لە هێزەکانی ئاسایش لە هەرێمی کوردستان، هەروەها مووچە و ئیمتیازاتیشیان یەکدەخرێت.  لە هەرێمی کوردستان دوو یەکەی پاسەوانێتی لە وەزارەتی ناوخۆ و پێشمەرگە هەن؛ ماوەی چەند ساڵێکە حکومەتی هەرێمی کوردستان کار بۆ رێکخستنەوەی ئەو دوو یەکەیە دەکات.  باڵانبۆ محەممەد، جێگری سەرۆکی لیژنەی ناوخۆ و ئاسایش و ئەنجوومەنە خۆجێییەکانی پەرلەمانی کوردستان بە رووداوی گوت، "هێشتا ئاماری تەواومان لەبارەی ژمارەی پاسەوانەکان لە هەرێمی کوردستان لەبەردەست نییە. پرسی پاسەوانەکان و یەکخستنیان کارێکی قورسە و کاتی دەوێت".