رۆژی چوارشەممە ١٦ی حوزەیرانی ٢٠٢١ بە سەرپەرشتیی مەسرور بارزانی، سەرۆکی ئەنجوومەنی وەزیرانی هەرێمی کوردستان و بە ئامادەبوونی قوباد تاڵەبانی، جێگری سەرۆکی ئەنجوومەنی وەزیران، کۆبوونەوەی هەفتانە بەڕێوەچوو.  وەکو لە راگەیێندراوی حکومەتی هەرێمی کوردستاندا هاتووە، لە دەستپێکی کۆبوونەوەکەدا سەرۆکی ئەنجوومەنی وەزیران، وێڕای دووپاتکردنەوەی پابەندبوونی حکومەتی هەرێمی کوردستان بە یاسای بودجەی فیدراڵی، جەختکردنەوەی حکومەتی فیدراڵيشی لەسەر جێبەجێکردنی یاساکە و ناردنی بەشە بودجەی هەرێمی کوردستان "بەرز نرخاند".  سەرۆکوەزیرانی هەرێمی کوردستان "دەستخۆشیی لە شاندی دانوستاندنکاری حکومەتی هەرێمی کوردستان کرد کە سەرکەوتووانە ئەرکەکانیان بەجێگەیاندووە و بە هەموو شێوەیەک داکۆکییان لە ماف و شایستە داراییەکانی هەرێمی کوردستان کردووە"، هەروەها خوازیاربوو "ئەم رێککەوتنە، ببێتە هۆی باشتربوونی دۆخی دارایی هەرێمی کوردستان".  لە بەشێکی دیکەی کۆبوونەوەکەدا، مەسرور بارزانی تیشکی خستووەتە سەر سەردانی شاندی باڵای حکومەتی هەرێمی کوردستان بۆ هەردوو وڵاتی بەلجیکا و یۆنان و ئاماژەی بەوە دا "بەرپرسانی باڵای ئەم وڵاتانە، ئامادەیی خۆیان بۆ درێژەدان بە هەماهەنگی و پشتیوانیکردنی کارنامەی چاکسازیی حکومەتی هەرێمی کوردستان دەربڕیوە و بە چاوێکی گرنگەوە لە پێگەی هەرێمی کوردستان دەڕوانن وەکو فاکتەرێکی گرنگی سەقامگیری لە ناوچەکەدا".  جێگری سەرۆکی ئەنجوومەنی وەزیران و ئەندامانی شاندی دانوستاندنکاری هەرێمی کوردستان، دوا پێشهاتەکانی دانوستانیان لەگەڵ وەزارەتە پەیوەندیدارەکانی حکومەتی فیدراڵی خستەڕوو تایبەت بە دانانی میکانیزمی جێبەجێکردنی ماددەی (١١) لە یاسای بودجەی فیدراڵی بۆ ساڵی ٢٠٢١.  هەروەها لە کۆبوونەوەکەدا ئاوات شێخ جەناب، وەزیری دارایی و ئابووریی هەرێمی کوردستان "روونکردنەوەی پێویستی" لەبارەی دوایین ئامادەکارییەکانی رەشنووسی پرۆژەیاسای بودجەی هەرێمی کوردستان بۆ ساڵی ٢٠٢١ خستووەتەڕوو.  لە کۆتایی کۆبوونەوەکەدا گفتوگۆ دەربارەی رێکخستنەوەی دەوامی دامەزراوەکانی حکومەتی هەرێمی کوردستان کرا و بڕیاردرا، لە هەفتەی داهاتووەوە، دەوامی فەرمانگەکانی حکومەت، ئاسایی بکرێتەوە.