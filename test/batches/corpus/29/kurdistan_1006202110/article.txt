عەلی عەبدوڵڵا، گوتەبێژی پۆلیسی هاتووچۆی راپەڕین بە رادیۆی رووداوی راگەیاند "ئەو کەسەی ئۆتۆمبێلەکەی خۆی سووتاندووە ناوی سەلام شەپۆلە و ئۆتۆمبێلەکەی لە جۆری مازدایە. ئەو هاونیشتمانییە هیچ کاتێک نەچووەتە بەشی تۆماری بەڕێوەبەرایەتیی هاتووچۆی راپەڕین بۆئەوەی ئۆتۆمبێلەکەی بکات بە ناوی خۆیەوە".  گوتەبێژی پۆلیسی هاتووچۆی راپەڕین ئاماژەی بەوە کرد "ئەو پۆلیسی هاتووچۆیەیشی لە شوێنی سووتاندنی ئۆتۆمبێلەکە بووە، دەڵێت: ئۆتۆمبێلەکە هیچ تابلۆیەکی پێوە نەبووە. کەواتە بێسەرەتا بووە، ئۆتۆمبێلێکیش بێسەرەتا بێت، مافی بەناوکردنی نابێت و تەنانەت ناتوانن لەسەر شەقامەکانیشدا بڕۆن، بەپێی یاسایش دەستیان بەسەردا دەگیرێت و بە خاوەنەکەیان نادرێتەوە".  نیوەڕۆی ١٠ - ٠٦ - ٢٠٢١ هاونیشتمانییەک لەناو بازاڕی رانیە، بەنزینی بە ئۆتۆمبێلەکەیدا کرد و سووتاندی، سکاڵای ئەوەی دەکرد کە لە بەڕێوەبەرایەتیی هاتووچۆ مامەڵەی بۆ نەکراوە و بیانووی ئەوەی لێ گیراوە کە "بەناوی خۆیەوە نییە و دزێنییە".  لەو تۆمارە ڤیدیۆییانەدا کە لە تۆڕە کۆمەڵایەتییەکاندا بڵاوبوونەتەوە، ئەو هاونیشتمانییە دەڵێت "ئۆتۆمبێلەکەم کڕیوە و ساڵیانەیشم هەیە".