نەبەز عەبدولحەمید، قایمقامی هەولێر بە رادیۆی رووداوی راگەیاند، ساڵی ٢٠١٨ ئەنجوومەنی نەوت و گاز، لیژنەیەکی پێکهێنا بۆ بەدواداچوونی ئەو پاڵاوگانە چەندین کۆبوونەوەشمان کرد و هەر پارێزگایەک و لیستێکی بۆ هات، لە هەولێر ١٠٦ پاڵاوگە هەبوون، کە لە لیستەکەی وەزارەتی سامانە سرووشتییەکاندا ناویان هاتبوو، کە ئێمە سەردانمان کرد گۆڕانکاری بەسەردا هاتبوو، چونکە لیستەکە کۆن بوو لە ٢٠١٥ ئامادەکرابوو، پاڵاوگە هەبوو نەمابوو، هەبوو ناوی لە لیستەکە نەبوو پاڵاوگەیەکی گەورەی دانابوو، ئەو کات هەرچی پاڵاوگەی سنووری شارەوانی هەولێر بوو، یان کەوتبووە نێو ماستەر پلانی هەولێر تێکدران، لەو ١٠٦ پاڵاوگەیە لە ساڵی ٢٠١٥، ئێمە ٦٠ پاڵاوگەمان ئاگادارکردنەوە کە نەمێنن، ٢٠ پاڵاوگە لەو لیستەی ئەوکات هەبوو رێپێدانیان هەبوو بەپێی رێنوێنی.  قایمقامی هەولێر گوتیشی: "چەند رۆژێک بەر لە ئێستا سەردانی ئەو شوێنانەمان کرد، بەشێکی کەمیان ماون، ئەوان ناتوانن بەئاسانی نەوتی خاویان دەست دەکەوێت بۆ پاڵاوتن، زیاتر لە ٣٠ پاڵاوگەمان تەنیا لەنێو سنووری شارەوانیی هەولێر تێکداوە، بەشێکیش لە پاڵاوگەکان ماون و پێویستە تێکبدرێن".  لەبارەی مەرجەکانی پێدانی مۆڵەتی پاڵاوگە قایمقامی هەولێر گوتی: "ئێستا مۆڵەت بە هیچ کەسێک نادرێت پاڵاوگە دابنێت، پێشتر رێگەیان دەدرا، چونکە بازاڕ پێویستی بەوە هەبوو، ئەوەی هەشە جگە لە پاڵاوگە گەورەکان دەبێت هەڵبگیرێت".  هەروەها بەرزان شێخ محەممەد، جێگری سەرۆکی ئەنجوومەنی پارێزگای سلێمانی بە رادیۆی رووداوی راگەیاند، لە سنووری پارێزگای سلێمانی نزیکەی ١٦ پاڵاوگەی نایاسایی هەبوون، بەڵام هەندێکیان ساڵی رابردوو داخراون.   جێگری سەرۆکی ئەنجوومەنی پارێزگای سلێمانی گوتی: "لە هەموو هەرێمی کوردستان حکومەت دەسەڵاتی نییە، بەشێک لەو پاڵاوگانە تێکبدات، چونکە حیزبەکان لە پشتی ئەو پاڵاوگانەن، لە ئەنجوومەنی پارێزگای سلێمانی بەردەوام بەدواداچوونمان بۆ ئەو پاڵاوگانە کردووەو گرفتەکانمان خستووەتە بەردەم حکومەتی هەرێمی کوردستان، بەڵام ئێمە ناتوانین لێپێچینەوە بکەین، ئەوە دەبێت حکومەت لێپێچینەوە بکات".  بەرزان محەممەد گوتیشی: " لە سلێمانی ئامێری پشکنینی رێژەی ماددەی رەساسمان نییە، ئەو بەنزینەی دێتە هەرێمی کوردستان نازانرێت رێژەی رەساسەکەی چەندە، ئەو گۆڕەپانانەی بەنزینی تێدا کۆدەکرێتەوە دواتر دابەشدەکرێتەوە گرفتی زۆریان هەیە، چونکە لەو شوێنانە بەنزینەکە تێکەڵ دەکرێت".