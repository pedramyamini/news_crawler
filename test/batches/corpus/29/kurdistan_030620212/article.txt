بە فەرمانی پەرلەمانی ژمارە ٦٢ لیژنەیەک لە پەرلەمانی عێراق بە سەرۆکایەتی حەسەن کەعبی، جێگری سەرۆکی پەرلەمانی عێراق پێکهێنراوە بۆ لێکۆڵینەوە لە دۆسیە و گرێبەستەکانی وەزارەتی کارەبا لە نێوان ساڵانی ٢٠٠٦ بۆ ٢٠٢٠.  لەبارەی کاری لیژنەکە، حەسەن کەعبی، جێگری سەرۆکی پەرلەمانی عێراق، کە هاوکات سەرۆکی لیژنەکەیە بە میدیای فەرمی عێراقی راگەیاند، لیژنەکەیان راپۆرتێکی ئامادەکردووە، کە تێیدا ژمارەی وردی تێیدایە لەبارەی کاری وەزارەتی کارەبا، کە روون و شەفاف و زانیارییەکانی وردن.  حەسەن کەعبی ئاماژەی بەوەکرد، وەزیری کارەبا داوای لە ئەنجوومەنی وەزیران و پەرلەمان کردووە تاوتوێی راپۆرتی لیژنەکەیان بکەن، کە ئاشکرایکردووە بە هەدەردان لە وەزارەتی کارەبا ٨ ملیار دۆلاری تێپەڕاندووە. هاوکات لیژنەکەیان هەر تەنیا لەسەر ئەو بە هەدەردانە نەوەستاوە، بەڵکو هەڵوەستەی کردووە لەسەر ئەو رێگا و ستراتیژییە نادروست و ناکاریگەرانەی، کە لە بەڕێوەبردنی دۆسیەی وزە گیراوەتەبەر.  سەرۆکی لیژنەی لێکۆڵینەوە لە دۆسییەکانی وەزارەتی کارەبای عێراق جەخت لەوەدەکاتەوە، لە لێکۆڵینەوەکانیاندا زیاتر لە ٥٦ دۆسیەیان رەوانەی دەستەی دەستپاکی کردووە. لێکۆڵینەوە و وردبینکردن لە ٣٦ دۆسیە رەوانەی دادگای لێکۆڵینەوە و دادگای تایبەتمەند کراون. تاوەکو ئێستا ٥ داوا و سکاڵاش لە ژێر لێکۆڵینەوە دایە.  بە گوتەی حەسەن کەعبی، وەزیری کارەبا تاوەکو درەنگانێکی شەوی دۆسیە و نووسراوەکانی وەزارەتەکەی لەبەردەم لیژنەی پەرلەمانی ژمارە ٦٢ کردووەتەوە، ئەگەر ئەو هاوکارییە گەورەی ئەو نەبووایە، ئەوا ئەو دۆسیانە رووناکییان بەخۆوە نەدەبینی.   بەپێی رێکخراوی شەفافیەتی نێودەوڵەتی لە کۆی ١٨٠ وڵات، عێراق لە گەندەڵیدا لە پلەی ١٦٠ دێت. بە گوتەی سەرۆککۆماری عێراق زیاتر لە ١٥٠ ملیار دۆلار بە گەندەڵی براوتە دەرەوە لەکاتێکدا شارەزا و چاودێران دەڵێن پارەکە زۆر لەوە زیاترە کە سەرۆککۆمار باسی دەکات.