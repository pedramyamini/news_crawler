ئەو سەرچاوەیە، بە تۆڕی میدیایی رووداوی راگەیاند، "بڕیارە هەرێمی کوردستان لەو کارەبایەی بەرهەمی دەهێنێت بڕێکی بداتە وەزارەتی کارەبای عێراق و ناوچە کوردستانییەکانی دەرەوەی ئیدارەی هەرێمی کوردستان، ئەم کارە وەبەرهێنەرەکانی کارەبا لە هەرێمی کوردستان دەیکەن، بەڵام ئیدی مەرجەکە وایە نابێت کاریگەری لەسەر کارەبای هاونیشتمانیان لە هەرێمی کوردستان هەبێت. "  سەرچاوەکە بێ ئەوەی بڕەکەی و نرخەکەی دیاری بکات، گوتی ئەوە لای وەبەرهێنەرەکانی کارەبایە.  ئەو سەرچاوەیە ئاماژەی بەوە کرد، "بڕیارە لەو کارەبایەی لە تورکیاوە دەهێنرێتە هەرێمی کوردستان، کرێی ترانزێت وەربگرێت و ئەمەش یەکێکی دیکەیە لەو کارانەی کە لە بەرژەوەندیی هەرێمی کوردستان دەبێت. "  دوێنی ١٤ ـی حوزەیرانی ٢٠٢١، کەمال محەممەد، وەزیری کارەبی هەرێمی کوردستان و زێدان خەڵەف، بەڕێوەبەری گشتیی کارەبای باکوور لە وەزارەتی کارەبای عێراق و شاندێکی یاوەری کۆبوونەوە.  بەپێی راگەیێندراوی وەزارەتی کارەبا، بڕیاردراوە بۆ هەر ناوچەیەک لە ناوچە کوردستانییەکانی دەرەوەی ئیدارەی هەرێمی کوردستان کە ماددەی ١٤٠ دەیانگرێتەوە، لیژنەیەکی تەکنیکی و ئیداریی تایبەت بە کارەبا پێکبهێندرێت.  لەبارەی ژمارەی پێوەری زیرەک و بەڕێوەچوونی کارەکانی جێگیرکردنی پێوەرەکە بۆ هاوبەشانی کارەبا، بریکاری وەزارەتی کارەبا ئاشکرایکرد "لە هەرێمی کوردستان تاوەکو ئێستا نزیکەی ٧٠٠ هەزار پێوەری کارەبا لەکۆی ملیۆنێک و ٤٨٠ هەزار هاوبەش بەستراوە کە دەکاتە رێژەی ٤٨ % ـی کۆی هاوبەشان، لەم دوو سێ ساڵەی دواییدا ژمارەی هاوبەشانمان بۆ نزیکەی یەک ملیۆن و ٧٠٠ هەزار زیادیانکردووە و ئەمانەشی دێتە سەر. "  بەپێی پێشبینیی وەزارەتی کارەبا، ئەمساڵ پێوەری زیرەک بۆ سەرجەم هاوبەشانیان لە هەرێمی کوردستان ببەسترێت و ئەگەر تەواویش نەبێت بە رێژەی ٩٠ % تەواو دەبێت و سۆفتوێر و داتابەیسەکانیان تەواودەبێت.  هاوکات عەلی ئیسماعیل، ئەندامی لیژنەی پێوەری زیرەک لە لێدوانێکدا بە ماڵپەڕی حکومەتی هەرێمی کوردستانی گوتووە،  پێوەری زیرەک پرۆژەیەکی کاریگەرە و چەند سوودێکی هەبووە لەوانە:  - کەمکردنەوەی رێژەی بەفیڕۆچوونی وزەی کارەبا لەلایەن هاوبەشانەوە  - بەرزبوونەوەی رێژەی پێدانی کارەبای نیشتمانی  - کەمکردنەوەی کاریگەریی موەلیدە ئەهلییەکان بەهۆی کەمکردنەوەی خەرجیی هاوبەشانی موەلیدەکان بۆ ٥ هەزار دینار لە مانگێکدا، لەکاتێکدا لە عێراق ١٠ بۆ ١٥ هەزار دینارە  - کەمبوونەوەی پیسبوونی ژینگە  - کەمبوونەوەی کێشەی هاونیشتمانیان لەرووی وزەی کارەبا و زیادبوونی متمانەیان بە کارەبای نیشتمانی  - خوێندنەوەی پێوەرەکان بەبێ هەراسانکردنی هاونیشتمانیان و لە دەرگەدانیان.  - دادپەروەری لە هەژمارکردنی وزەی بەکارهاتوو، پسووڵەی کارەبا مانگانەیە، پێشتر دوو مانگ جارێک بوو