ئەو گەنجە ناوی زانا کوردەیە و پسپۆری پەیوەندییەکانی یەکێتیی ئەوروپا و کوردە، وەکو لە فەیسبووکی خۆی بڵاوی کردووەتەوە، لە نیسانی ئەمساڵ نامەی دکتۆراکەی لە زانکۆی بروکسل لە بواری زانستی سیاسی پێشکێشکردووە کە بریتی بووە لە توێژینەوەیەکی زانستی وردی سیاسەت و مامەڵەی یەکێتیی ئەوروپا لەگەڵ دۆزی کورد لە هەر چوار بەشی کوردستان.  لەبارەی داڕشتنی بیردۆزێک لەسەر پرسی کورد، زانا کوردە داوای لە زانکۆی نەتەوە یەکگرتووەکان کردووە بیردۆزەکەی لەلایەن ژمارەیەک ئەکادیمیستێکی کورد و بیانی بنووسرێت. هەروەها داوای ئەوەشی کردووە کە بیردۆزەکە نەخشەی کوردستانی گەورە لەخۆ بگرێ و بەفەرمی پێشکەش بکرێ و، هەردوو داواکارییەکەی لەلایەن زانکۆکەوە قبووڵکراوە.  ئەو گەنجە کوردە داوا لە کەسە ئەکادیمییەکانی کوردستان دەکات کە هاوکاری بکەن بۆ کۆکردنەوەی کۆمەڵێک مێژوونووس و شارەزا لەو بوارەدا. هەروەها داواش لە سەرکردایەتیی سیاسی کورد و حكومەتی هەرێمی کوردستان دەکات، "بابەتەکە بە بایەخەوە وەربگرن و ئەو دەرفەتە زێڕینە بقۆزینەوە بۆ ئەوەی پرسی کورد بە فەرمی بخرێتە ناو سیستەمی ئەکادیمی نەتەوە یەکگرتووەکانەوە. "        نامەی دکتۆراکەی زانا کوردە کە لە زانکۆی بروکسل پێشکێشی کرد لە هەشت بەش و ٢٣٥ لاپەڕە پێکهاتووە. جگە لە ئەنجامدانی ٧٤ هەڤپەیڤین، سوود لە ٣٦٢ سەرچاوە وەرگیراوە.   توێژینەوەکە لەژێر چاودێریی ١٠ پرۆفیسۆر و مامۆستای زانکۆ لە دوو زانکۆی ئەوروپی (زانکۆی برۆکسل لە بەلجیکا و زانکۆی یۆتۆبۆری لە سوێد) و هەروەها زانکۆیەکی هەرێمی کوردستان (زانکۆی سۆران) بە ئەنجام گەیێندرا.   زانکۆی نەتەوەیەکگرتوەکان راستەوخۆ لەلایەن رێکخراوی نەتەوەیەکگرتووەکانەوە سەرپەرشتی دەکرێ و چواردە پەیمانگەی لە ١٢ وڵات هەیە.