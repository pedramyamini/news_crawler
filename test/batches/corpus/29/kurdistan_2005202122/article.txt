دکتۆر بڕوا حەیدەر، بەڕێوەبەری جێبەجێکاری نەخۆشخانەی پار لە هەولێر بە تۆڕی میدیایی رووداوی راگەیاند، ئەو قسانەی دەکرێن کە گوایە کەسێک یان لایەنێک یان خێرخوازێک تێچووی ئیسرا محەممەدی گرتبێتە ئەستۆ راست نین.  دکتۆر بڕوا حەیدەر گوتیشی: "نەخۆشەکەمان ناردووەتەوە ماڵەوە و نەخۆشخانەی پار بڕیاریدا لە سەرجەم مافە داراییەکانی خۆی لەسەر ئەو ئافرەتە خۆش بێت و ئەمەمان لەلایەن خۆمانەوە کردووە و هیچ کەس تێچوو و خەرجییەکانی نەگرتووەتە ئەستۆ".  رووداو پەیوەندیی بە ئیسرا محەممەدەوە کرد و پشتڕاستیکردەوە کە دوای نیوەڕۆی ئەمڕۆ پێنجشەممە ٢٠ی ئایاری ٢٠٢١، لە نەخۆشخانە دەرچووە، دوای ئەوەی وەزارەتی تەندروستی هەرێمی کوردستان هاتوونەتە سەر هێڵ نەخۆشخانە لە سەرجەم مافە داراییەکانی خۆی خۆشبووە.  بەڕێوەبەری جێبەجێکاری نەخۆشخانەی پار گوتی، سەرەتای هەفتەی داهاتوو و بە دیاریکراوی رۆژی یەکشەممە، وەزارەتی تەندروستیی حکومەتی هەرێمی کوردستان روونکردنەوەی تەواو و ئەنجامەکان لەبارەی ئەو کەیسە دەخاتەڕوو.  ئەمڕۆ پێنجشەممە ٢٠ی ئایاری ٢٠٢١، نەخۆشخانەی پار روونکردنەوەیەکی لەسەر ئەو ئافرەتە بڵاوکردەوە کە رۆژی ١٨ی ئام مانگە بۆ رووداو قسەی کرد و نیگەرانی خۆی لە بڕیاری نەخۆشخانەکە بە رێگەنەدان بە چوونەدەرەری دەربڕی و گوتی: "خواردنیشیان لە قەدەخە کردووم و داوای ١٨٠٠٠ دۆلارم لێدەکەن و منیش ئەو پارەیەم نییە".  لە روونکردەنەوەکەی نەخۆشخانە ناحکومییەکەی هەولێردا هاتووە: "ماوەی چەند رۆژێکە بابەتی نەخۆشێکی نەخۆشخانەکەمان بووەتە بابەتی میدیایی چەند کەناڵێکی ئاراستەکراو؛ ئەو کەناڵانەی تائێستاش داهاتەکانیان روون نییە و نازانرێ لەکوێوە ئاڕاستە دەکرێن و بەشێک لە ئامانجەکانیان تێکدانی کۆمەڵگە و گۆڕینی ئاراستەی ڕووداوەکانە".  هەروەها لە روونکردنەوەکەدا هاتووە: "ئێمە لە نەخۆشخانەی پار لە ڕوونکردنەوەی پێشووشمان راستی ئەم بابەتەمان خستەڕوو؛ بەشێکیش لە کەناڵە میدیاییەکان پیشەییانە مامەڵەیان لەگەڵ بابەتەکە کرد، بەڵام بەداخەوە ئەم بابەتە مرۆڤایەتییە کراوەتە بابەتێکی سیاسی و دەیانەوێ لە پەنای ئەم بابەتەوە ئەسڵی بابەتەکە بشێوێنن و شکست و ئابڕووچوونە سیاسییەکانی خۆیانی پێ داپۆشن".  نەخۆشخانەی پار لە روونکردنەوەکەیاندا ئاماژەیان بەوەداوە لە سەرەتاوە هاوەڵی ئەم نەخۆشەیان ئاگادارکردەوە کە ئەگەر ئەم نەخۆشە لە نەخۆشخانەکەمان بمێنێتەوە تێچووی هەیە، بەڵام هاوەڵی نەخۆشەکە رایگەیاند کە ئامادەیە هەموو تێچووی چارەسەرەکە بگرێتە ئەستۆ. ئێمە وەک نەخۆشخانە هاوکاری بووین و ئەو بڕەی کەوتوەتە سەر نەخۆشەکە تەنیا مافی پزیشک و تێچووەکانی چارەسەرە.  بەپێی روونکردنەوەکەی نەخۆشخانەی پار لە رۆژی چوارشەممە ١٩/٥/٢٠٢١ بە ئەمبوڵانسی تایبەتی نەخۆشخانەکە و تیمی پزیشکی نەخۆشەکە براوەتە نەخۆشخانەی حکومی و لەدوای ماوەیەکی کەم خۆی گەڕاوەتەوە نەخۆشخانەکە و ئامادە نەبووە لەوێ چارەسەر وەرگرێت.