بەڕێوەبەرایەتیی ئاسایشی سلێمانی لە تۆڕی کۆمەڵایەتیی فەیسبووک راگەیێندراوێکی لەبارەی دەستگیرکردنی باندێكی بازرگانیکردن بە کەلوپەلی مێژوویی بڵاوکردەوە و رایگەیاند، "بەمەبەستی رێگریکردن لە کڕین و فرۆشتن و مامەڵەکردن به هەرجۆرە شوێنەوارێکی مێژوویی و بەنرخ، توانرا باندێکی دزینی شوێنەوار دەستگیربکرێ و دەست بەسەر دوو پەرتوکی کۆنی بەنرخدا بگیرێ. "  بەپێی راگەیێندراوی ئاسایشی سلێمانی، مێژووی پەرتووکەکان بۆ هەزاران ساڵ پێش ئێستا دەگەڕێتەوە کە نرخەکەیان دەیان هەزار دۆلارە، پەرتووکەکان ئایینین و یەکێکیان تەوراتە و ئەوی دیکەیان ئینجیلە کە لەسەر پێست و بە ئاوی زێڕین نووسراوە.  رۆژی ١٧ - ٠٦ - ٢٠٢١ ئەو باندە پێنج کەسییە دەستگیرکراون بە ناوەکانی (ئـ ئـ ئـ) لەدایکبووی ١٩٧٧ کە بە بنەچە عەرەبە و خەڵکی دیالەیە، (هـ ر ر) لەدایکبووی ١٩٨٦ ـە و خەڵکی سلێمانییە، (ر ر م) لەدایکبووی ١٩٦٥ ـە و خەڵکی سلێمانییە، (ک ف م) لەدایکبووی ١٩٨١ ـە و خەڵکی هەولێرە، (ئـ ک ع) لەدایکبووی ١٩٨١ ـە و خەڵکی سلێمانییە.  لە بەشێکی دیکەی راگەیێندراوەکەدا ئاماژە بەوە دراوە، تۆمەتباران لە خوارووی عێراقەوە پەرتووکەکانیان هێناوەتە ناو شاری سلێمانی و، ویستویانە رەوانەی دەرەوەی هەرێمی کوردستانی بکەن. هەروەها ئەوەش هاتووە، سەرجەم باندەکە بەپێی ماددەی ٦٠ ـی شوێنەوار دەستگیرکراون، دەست بەسەر پەرتووکەکاندا گیراوە.