هونەر رەشید، پەیامنێری رووداو لە دهۆک دەڵێت، بەهۆی کەمیی رێژەی بارانبارین لەمساڵدا ئاوی بەنداوی دهۆک ٩.١٦ سانتیمەتر کەمبووەتەوە، ساڵی رابردوو لەو کاتەدا ٧٦٧ ملم بارانباریبوو، بەڵام ئەمساڵ تەنیا ٢٧٠ ملم بارانباریوە، بەو هۆیەوە ئاوی بەنداوی دهۆک بە رێژەیەکی بەرچاو دابەزیوە. لە کاتێکدا رۆژانە ١٥ % ی ئەو ئاوە بەکار دەهێنرێت.  ئەندازیار عەبدولقادر محەممەد، جێگری بەڕێوەبەری بەنداوی دهۆک، بە تۆڕی میدیایی رووداوی گوت: "ئەگەر بەنداوەکە پڕ ببێتەوە ٥٢ ملیۆن مەتر چوارگۆشە ئاو لەخۆی دەگرێت، بەڵام ئێستا ٣٢ ملیۆن مەتر چوارگۆشە ئاوی تێدایە، واتە ٦٠ % ی بەنداوەکە پڕە، کە ١٠ - ١٥ % ی بۆ خواردنەوە بەکاردەهێنرێت، هەمان رێژەش بۆ کشتوکاڵ بەکاردەهێنرێت. ئێمەش بەپێی پێویستی جووتیاران و ئەو ئاوەی بۆ فەرمانگەی ئاو دەچێت، ئاوەکە بەردەدەینەوە".  بە گوتەی عەبدولقادر محەممەد کەمبوونەوەی ئاستی بەنداوەکە حاڵەتێکی سرووشتییە و دەڵێت: "کاتێک رێژەی بارانبارین کەمبێت، گلدانەوەش کەم دەبێت، بۆ نموونە لە ساڵانی ٢٠٠٨ - ٢٠٠٩ بە هەمان شێوەی رێژەی بارانبارین نزیکەی ٢١٥ ملم بوو، ئەوکات زیاتر لە ١٠ مەتر لە ئاوی بەنداوەکە کەمیکرد، بۆیە شتێکی سرووشتییە و هیچ کاریگەرییەکی نییە".