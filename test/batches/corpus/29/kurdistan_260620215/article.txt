تۆڕی میدیایی رووداو راپۆرتێکی بنکۆڵکاریی لەسەر زیادبوونی بەکارهێنانی ماددەی هۆشبەر و بازرگانیکردن پێی کردووە، ئەو سزادراونەی قسەیان بۆ رووداو کردووە پەشیمانن و دەڵێن لە هەموو کەسوکاریشمان بووین. دوو سزادراو بە تاوانی بازرگانی بە مادەی هۆشبەر بە زیاتر لە ١٠ ساڵ بەندکردن سزادراون. بە پەشیمانییەکەوە قسە دەکەن کە خۆشیان پێیانوایە ئیتر سوودی نییە.  یەکێک لەو سزادراوانە دەڵێت: "ژیانت وێران دەکات. هەموو شتێکت لێ دەستێنێت. پەشیمانی هیچ سوودی نییە بەڵام داوا لە هەموو ئەوانە دەکەم کە بەجۆرێک بەکاری دەهێنن دەستی لێهەڵبگرن و بەلایدا نەچن".  سزادراوێکی دیکەش هەمان قسە دەکات و بە رووداوی راگەیاند: "من کە ئێستا لەسەر مادەی هۆشبەر گیراوم نازانم چۆن و بە چ رووێکەوە بچمەوە ناو ماڵ و خێزانم، بڕیارم داوە ئیتر نەگەڕێمەوە ناو کەسوکارم. لە هەموو کەسوکار و خۆشەویستانیشم بە تەواوی دابڕاوم و ژیانم بەجارێک وێران بووە  دەستەی سەربەخۆی مافی مرۆڤ، تێبینیان هەیە لە سەر یاسای ژمارەی ١ی ساڵی ٢٠٢١ لە پەرلەمانی کوردستان تایبەت بە بەرەنگاربوونەوەی ماددەی هۆشبەر و کارتێکەرە عەقڵییەکان.  تاڤگە عومەر، بەڕێوەبەری گشتیی لە دەستەی سەربەخۆی مافی مرۆڤ بە تۆڕی میدیایی رووداوی راگەیاند: "چ جای ئەوەی کە یاساکە جێبەجێ نەکراوە، هیچ سەنتەرێکیش بۆ ئەو کەسانەی کە توشبووی مادەی هۆشبەرن دابین نەکراوە، جیا لەوەش هێشتا ئەوانەی کە تووشبوون و ئەوانەی کە بازرگانیی پێوە دەکەن، لە یەک شوێن و لە چاکسازیی پێکەوە دادەنرێن".  بەپێی ئامارەکانی بەڕێوەبەرایەتیی گشتیی نەهێشتنی ماددەی هۆشبەرەکان لە نزیکەی مانگێکدا زیاتر لە ٧٠٠ کیلۆ مادەی هۆشبەر لە هەرێمی کوردستان دەستی بەسەردا گیراوە. لە چوار مانگی یەکەمی ئەمساڵیش زیاتر لە ٥٠٠ کیلۆ ماددەی هۆشبەر دەستی بەسەردا گیراوە. لە ماوەی ٤ ساڵی رابردووش نزیکەی ٦ هەزار کەس بەهۆی بەکارهێنان و بازرگانیکردن بە ماددەی هۆشبەرەوە دەستگیرکراون.