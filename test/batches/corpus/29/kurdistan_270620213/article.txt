ئومێد خۆشناو، پارێزگاری هەولێر بە رووداوی راگەیاند، دوای بڵاوبوونەوەی گرتەیەک، کە تێیدا گەنجێک "گوایە شۆفێری تاکسییە" دەمانچە لە گەنجێکی دیکە رادەکێشێت، هێزە ئەمنییەکانی هەولێری راسپاردووە بۆ ئەوەی گەنجەکە بدۆزنەوە و لێکۆڵینەوەی لەگەڵدا بکرێت.  ئومێد خۆشناو گوتی: "ئەو هاونیشتمانییەی کە هێرشەکەی کراوەتەسەر تاوەکو ئێستا سکاڵای تۆمارنەکردووە، بەڵام ئێمە وەکو حاڵەتی نەخوازراو مامەڵە لەگەڵ رووداوەکەدا دەکەین و دەبێ بزانین ئەو کەسەی دەمانچەکەی پێبووە ئایا مۆڵەتی چەکهەڵگرتنی هەبووە یان نا؟ هەروەها دەبێ بەڵێننامەشی پێ واژۆبکرێت کە کردەوەی لەوجۆرە دووبارە نەکاتەوە".  پارێزگاری هەولێر ئاماژەی بەوەشکرد، ئەگەر هاونیشتمانییەکە سکاڵای یاسایی لەسەر تۆماربکات، کارەکە بۆ دادگا جێدەهێڵن.  چەند رۆژێکە ڤیدیۆیەک لە تۆڕە کۆمەڵایەتییەکان بڵاوبووەتەوە، کە تێیدا گەنجێک دەردەکەوێت کە بە دەمانچە هێرشدەکاتە سەر هاونیشتمانییەک و میلی دەمانچەی لێدەهێنێتەوە و قسەی نەشیاویشی پێدەڵێت. ئەو گەنجەی هێرشەکەی دەکرێتە سەر، بە مۆبایلی خۆی وێنەکەی تۆمارکردووە و بە خەڵکی سلێمانی خۆی ناساندووە.