ئیسماعیل محەممەد، بەڕێوەبەری بەشی خزمەتگوزاری لە بەڕێوەبەرایەتیی گشتیی كشتوكاڵی گەرمیان بە تۆڕی میدیایی رووداوی راگەیاند، هەرچەندە ئەمساڵ ژمارەی جووتیارانی سنووری گەرمیان بۆ شەش هەزار و ٢٨٧ جووتیار زیادیكردووە، بەڵام لە سنووری ئیدارەی گەرمیان تەنیا ٤١ هەزار تۆن بەرهەمی گەنم هەبووە، لەکاتێکدا ساڵی رابردوو زیاتر لە ١٦٣ هەزار تۆن بەرهەمی گەنمی جووتیاران بووە.  بەڕێوەبەری بەشی خزمەتگوزاریی كشتوكاڵی گەرمیان ئاماژەی بەوەش کرد، بەپێی ئەو ئامارانە بۆ ئەمساڵ بەروبوومی گەنمی جووتیاران لە سنووری گەرمیان بە رێژەی ٧٥ % کەمیکردووە و بەهۆیەوە جووتیاران زیانێکی زۆریان کردووە.  ئیسماعیل محەممەد ئاماژەی بەوەش کرد، بەهۆی وشكەساڵی و کەمبارانییەوە هیچ رووبەرێكی زەوی دێمی كە پشت بە باران دەبەستێت، بەرهەمی نەبووە و تەنیا ناوی جووتیاران بەبێ بەرهەم تۆماركراوە.  کشتوکاڵی گەرمیان ئەوەشی خستووەتەڕوو، بەراورد بە ساڵی ٢٠٢٠ لە سنووری گەرمیان رێژەی بەروبوومی كشتوكاڵی جووتیاران ١٢١ هەزار و ٥٨٠ تۆن كەمیكردووە و رووبەری ١٦٨ هەزار و ٢١٨ دۆنم زەوی بەهۆی بێبارانی و وشكەساڵییەوە هیچ بەرهەمێكی بۆ جووتیاران نەبووە.