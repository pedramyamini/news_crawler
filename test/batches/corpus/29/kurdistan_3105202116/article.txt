عەلی حەمەساڵح، سەرۆکی لیژنه‌ى وزه، سامانە سرووشتییه‌كان، پیشه‌سازى و بازرگانیی پەرلەمانی کوردستان بە تۆڕی میدیایی رووداوی راگەیاند، " کێڵگەی نەوتی تەقتەق لە سنووری قەزای کۆیە بەهۆی ئەو گوشارە نازانستییەی ساڵانی رابردوو لەسەری بوون بۆ زیادکردنی ئاستی بەرهەمهێنانی، ئێستا لەبەردەم مەترسیی وشکبووندایە".  عەلی حەمەساڵح گوتیشی، "بەرهەمی ئەو کێڵگەیە ساڵانە کەم دەکات و بەپێی پێشبینییەکان کە کەسانی شارەزا پشتڕاستیان کردووەتەوە، چاوەڕوان دەکرێت لە چەند ساڵی کەمی داهاتوودا، کە چوار پێنج ساڵی داهاتووە، ئەو کێڵگەیە بە تەواوەتی لە بەرهەمهێنانی نەوت بوەستێت".  بەپێی زانیارییەکانی رێکخراوی روونبین بۆ شەفافییەت لە پرۆسەکانی نەوت، ئاستی بەرهەمهێنانی نەوت لە کێڵگەی تەقتەق لە ماوەی شەش مانگدا بە بڕی حەوت هەزار بەرمیل دابەزیوە، لە چارەکی سێیەمی ٢٠٢٠ دا رۆژانە بڕی ١١ هەزار و ٢٦٠ بەرمیل نەوت بەرهەمی هەبووە، لەکاتێکدا بەرهەمی ئەم کێڵگەیە لە ساڵی ٢٠١٥ دا رۆژانە ١٢٨ هەزار بەرمیل نەوت بووە.  لای خۆیەوە فەرهاد عەبدولڕەحمان، سەرۆکی بەشی ئەندازیاریی نەوت لە زانکۆی کۆیە بە رووداوی راگەیاند، "کەمبوونەوەی نەوت لە کێڵگەکاندا هەیە؛ جاری وا هەیە لەبری نەوت زیاتر ئاو دێت و جاری واش هەیە گاز دێت".  بە گوتەی سەرۆکی بەشی ئەندازیاریی نەوت لە زانکۆی کۆیە، یەکێک لە هۆکارەکانی کەمبوونەوەی بەرهەمهێنانی نەوت لە کێڵگەی تەقتەق بەهۆی "نازانستیی بەکارهێنانی کێڵگەکەوە بووە لە چەند ساڵی رابردوودا".  فەرهاد عەبدولڕەحمان ئاماژەی بەوەش کرد "بەرهەمهێنان بە نایەکسانی و ناڕێکی لە هەموو چینەکانی ئەو کێڵگەیە هەبووە، هەروەها چاودێری لەسەر کۆگاکانی نەوتی ناوچەکە نەبووە و ئەمە دوو هۆکارن بۆ کەمبوونەوەی بڕی بەرهەمهێنانی نەوتی".  کێڵگەی نەوتی تەقتەق یەکەم کێڵگەیە لە هەرێمی کوردستان نەوتی تێدا بەرهەمهێنرابێت. لە ساڵانی شەستەکانی سەدەی رابردوودا بیری نەوتی تێدا لێدرا، بەڵام تەواونەکرا؛ لە کۆتایی ساڵانی نەوەدەکاندا سەری بیرەکان هەڵدرانەوە و دەستکراوە بە بەرهەمهێنانی نەوت بەشێوەیەکی سەرەتایی؛ تاوەکو ساڵی ٢٠١٤ گەورەترین کێڵگەی نەوتیی هەرێمی کوردستان بووە.  یەکەم گرێبەستی نەوتی هەرێمی کوردستان لە کێڵگەی تەقتەق بووە؛ لە ساڵی ٢٠٠٢ کۆمپانیای گەنەڵ ئینێرجی دەستی بە کارکردن تێیدا کرد و رێککەوتنی سەرەتایی کرا.