نەقیب فوئاد ئەحمەد زراری، بەڕێوەبەری راگەیاندنی پۆلیسی دارستان و ژینگەی هەرێمی کوردستان بە رادیۆی رووداوی راگەیاند، ئەمساڵ بەهۆی ئاگرکەوتنەوە ٣٠ هەزار دۆنم دارستان و پووش و پاوان سووتاون، هەروەها بەهۆی شەڕی پەکەکە و تورکیاش زیاتر لە ١٢ هەزار دۆنم دارستان و پووش و پاوان لە ناوچە سنوورییەکان سووتاون.  بەڕێوەبەری راگەیاندنی پۆلیسی دارستان و ژینگەی هەرێمی کوردستان گوتیشی "لە ماوەی ١٠ ساڵی رابردوودا نزیکەی یەک ملیۆن دۆنم دارستان و پووش و پاوان سووتاون، کە ٩١ هەزار و ١٨٢ دۆنمی بەهۆی شەڕی ناوچە سنوورییەکانی ئێران و تورکیا بووە، بەهۆی شەڕی نێوان ئەو دوو دەوڵەتە و حیزبە کوردییەکان".  نەقیب فوئاد زراری ئاماژەی بەوەش کرد، ساڵانە کۆمەڵێک رێوشوێن بۆ کۆنترۆڵکردنی ئاگر دەگرینەبەر، لەوانەش دروستکردنی ئاگربڕ لەنێو دارستانەکان، "بەتایبەت لە ناوچە شاخاوییەکان زیاتر دروستی دەکەین، چونکە لە وەرزی گەرما پووش و پەڵاش وشک دەبێت، سوودی ئەو ئاگربڕانە زۆرە، نایەڵن ئاگر بە خێرایی بڵاوببێتەوە، هەروەها زووتریش کۆنترۆڵ دەکرێت، تاوەکو ئێستا ٨٠ % ی دارستانەکان ئاگربڕیان بۆ کراوە".  لەبارەی هۆکاری سووتانی دارستانەکانیش بەڕێوەبەری راگەیاندنی پۆلیسی دارستان و ژینگەی هەرێمی کوردستان ئەوەشی خستەڕوو " ٩٠ % ی ئاگرەکان هۆکارەکەی مرۆڤ خۆیانن و بەشی زۆریشیان سەرچاوەی سووتانەکانیان دیار نییە، ٣٠ % ی سووتانەکان بەهۆی جگەرە بووە، بەشێکی زۆریشی بەهۆی شەڕی ناوچە سنوورییەکان".