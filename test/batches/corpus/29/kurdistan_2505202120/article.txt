سەبارەت بە دابینكردنی ئەو پێنج ملیار و ٧٠٠ ملیۆن دینارەی كە مەسرور بارزانی، سەرۆكی حكومەتی هەرێمی كوردستان بۆ به‌ڕێوه‌بردن و خزمەتكردنی سه‌وزاییەكانی پاركی هه‌واری شار و شه‌قامی شێخ مه‌حموود و شه‌قامی تاسڵوجه لە شاری سلێمانی تەرخانی كرد، ساسان عەونی، وەزیری شارەوانی و گەشتوگوزار رایگەیاند، سەرۆکی حکومەت بە دابینكردنی ئەو بڕە پارەیە، "موژدەیەكی خۆشی راگەیاند بۆ سیانەكردن و ئیدامەكردنی سەوزاییەكانی پاركی هەواری شار و بلوارەكانی ناو شاری سلێمانی".  وەزیری شارەوانی و گەشتوگوزار دابینكردنی بڕە پارەکە بە "گرنگ و كاریگەر" دەزانێت و لەوبارەیەوە دەڵێت "بە دڵنیاییەوە ئەو بڕە پارەیە كاریگەرییەكی راستەوخۆی لەسەر بەردەوامیی سەوزاییەكانی ناو شاری سلێمانی و بەتایبەتی پاركی هەواری شار و هەموو بلوارەكانی ناو شاری سلێمانی دەبێت".  ساسان عەونی ئاماژە بەوەش دەكات، دەرخستەی پارەكە لەلایەن وەزارەتی شارەوانی و گەشتوگوزارەوە بە بایەخەوە بۆ سەرۆكایەتیی ئەنجوومەنی وەزیرانی بەرزكراوەتەوە و سەرۆكوەزیرانیش ئەو بابەتەی "زۆر بە گرنگ زانیوە" و رەزامەندیی لەسەر دابینكردنی ئەو بڕە پارەیە داوە بۆ خزمەتكردنی ناوچە سەوزاییەكانی شاری سلێمانی.