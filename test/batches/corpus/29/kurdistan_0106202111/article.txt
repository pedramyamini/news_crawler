رووداوی تەقەکردنەکە کاژێر ٠٤: ١٠ خولەکی بەرەبەیانی رۆژی سێشەممە ٠١ - ٠٦ - ٢٠٢١ بووە. عەمید دلێر نەجار، بەڕێوەبەری پۆلیسی هەولێر بە تۆڕی میدیایی رووداوی راگەیاند، ئەو چوار کەسە لە گەڕەکی بەختیاری تەقەیان کردووە و بەهۆیەوە زیانێکی ماددی زۆر بەر چەند ئۆتۆمبێلێک کەوتووە.  بەڕێوەبەری پۆلیسی هەولێر دەشڵێت، لە رووداوەکەدا هیچ کەسێک بریندار نەبووە، بەڵام دوای تەقەکردنەکە راستەوخۆ هێزەکانی پۆلیس گەیشتوونەتە شوێنی رووداوەکە و چوار کەسەکەیان دەستگیرکردوون.  ئەوانەی دەستگیرکراون ناویان (ز. ز. ز)، (ئ. س. ئ)، (م. ز. ئ) و (گ. ز. ئ)ـە و تەمەنیان لەنێوان ١٩ بۆ ٢٧ ساڵدایە.  سەبارەت بە هۆکاری رووداوەکە بەڕێوەبەری پۆلیسی هەولێر دەڵێت، تاوەکو ئێستا هۆکارەکەی نەزانراوە و پەڕاوی لێکۆڵینەوەش بۆ تۆمەتباران کراوەتەوە.