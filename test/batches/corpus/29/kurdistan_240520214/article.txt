لە گەڕەکی عەدالەی هەولێر گرفتی کەمئاوی هەیە و باس لەوە دەکەن کە هەفتەیەکە نزیکەی ٢٠٠ ماڵ ئاویان نییە.  مەروان فەرەج، دانیشتووی گەڕەکی عەدالەی هەولێر بە رادیۆی رووداوی گوت: "هەفتەیەکە ئاومان نییە. پار گوتیان بیرتان بۆ لێدەدەین، بەڵام تا ئێستا هیچیان نەکردووە، هەرچەندە زۆریش هەوڵمان داوە. ئێستا هەموو خەڵکی گەڕەکەکە ئاو دەکڕین کە نزیکەی ٢٠٠ ماڵ دەبین. هەموو ساڵێک دوای رەمەزان ئەو کێشەیەمان بۆ دروست دەبێت. هەر تەنکەرێک ئاو بە ٢٠ بۆ ٢٥ هەزار دینار دەکڕین کە هەر بەشی دوو - سێ رۆژمان دەکات. "  ئەمساڵ بەهۆی وشکەساڵییەوە ئاستی ئاوی ژێرزەوی و سەرزەوی دابەزیوە و ئەوەیش کاریگەریی لەسەر ئاوی خواردنەوەی ماڵان داناوە.  زەردەشت عەبدولخالق، بەڕێوەبەری ئاوی هەولێر بە رادیۆی رووداوی راگەیاند: "بەدواداچوونمان بۆ کێشەی ئەو گەڕەکانە کردووە کە ئاویان نییە. لەم یەک - دوو رۆژەدا ١٠٠ % چارەسەر دەبێت. گەڕەکی عەدالەیش دوو بیریان هەیە و هەردوو بیرەکە ئاویان تێدایە، بەڵام کێشەکەیان لە لە هاوسەنگی و دابەشکردندایە. هاووڵاتییانیش هاوکارمان نین و ئاوی زۆر بە زیادەڕۆیی بە فیڕۆ دەدەن. "  بەپێی بەڕێوەبەرایەتی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێوستی بە ٢٠٠ بۆ ٢٥٠ لیتر ئاو هەیە، بەڵام ئەوەی ئێستاکە تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.