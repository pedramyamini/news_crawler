موراد قەرەیلان، ئەندامی کۆمیتەی بەڕێوەبردنی پەکەکە لە هەڤپەیڤینێکدا لەگەڵ میدیاکانی ئەو حیزبە باسی ئۆپەراسیۆنەکانی ئەمدوایییەی تورکیا لە باشووری کوردستان، پەیوەندییەکانیان لەگەڵ پارتی دیموکراتی کوردستان و شەهیدکردنی پێنج پێشمەرگەی زێرەڤانی دەکات.  قەرەیلان باسی دەستپێکردنەوەی شەڕ دەکات و دەڵێت: "رێبەر ئاپۆ لە ساڵی ٢٠١٣ دا ئاگربەستێکی راگەیاند و ئاگربەستەکە ٢ ساڵ بەردەوام بوو. بەڵام دەوڵەتی تورک بینی کە ئاگربەستەکە لە رۆژهەڵاتی ناوەڕاستدا دەستی گەلی کورد بەهێز دەکات.. ئەردۆغان قبوڵی نەکرد و لەگەڵ پارتە تووندڕەوەکانی وەک باخچەلی و دۆغو پەرینچەک کە دوژمنی گەلی کوردن، هاوپەیمانی بەست و لە بەرانبەر تەڤگەرەکەمان هێرشێکی گشتگیری دەستپێکرد".  تورکیا ئۆپەراسیۆن لە دوای ئۆپەراسیۆن لە دژی پەکەکە لە باکوور و باشووری کوردستان رادەگەیێنێت. قەرەیلان دەڵێت شەش ساڵە شەڕێکی فراوان لە دژی ئەوان هەیە، سەرەتای ئەمساڵیش شەڕەکە زیاتر فراوان بوو. سەرەتاش بە ئەشکەنجە و زوڵم لە دژی عەبدوڵڵا ئۆجەلان دەستیپێکرد، ئێستا ئاگاداری دۆخی سەرۆکایەتی نین. دەوڵەتی تورک شەڕێکی دەروونی لەبەرامبەریان دەکات. ١٠ هەزار هەڤاڵیان لە زیندانەکانی تورکیادان و ئەوانیش لەژێر ئەشکەنجەدان.  قەرەیلان باسی ئۆپەراسیۆنەکانی تورکیا لە باشووری کوردستان دەکات و دەڵێت: "بەردەوام ٣٠ فڕۆکەی چاودێری بە رۆژ و شەو دەگەرێن. فڕۆکەی شەڕیش بەردەوام دەبینرێن. هەندێکجار لە مەخموور دەدەن، هەندێکجار لە جێگەیەکی دیکە دەدەن".  رۆژی ٥ - ٦ - ٢٠٢١ لە چیای مەتین لە سنووری ئامێدی، ئۆتۆمبێلێکی هێزەکانی پێشمەرگە هێرشیکرایەسەر و پێنج پێشمەرگە شەهید و حەوتی دیکەش برینداربوون.  وەزارەتی پێشمەرگە لەبارەی رووداوەکە راگەیێندراوێکی بڵاوکردەوە و رایگەیاند: "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بە مەبەستی پاراستنی خەڵک و گوندەکانی ئەو ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی پەکەکەوە بۆسەیەکیان بۆ دانراوە".  بەڵام موراد قەرەیلان رەتیدەکاتەوە کە هێرشیان کردبێتە سەر پێشمەرگە و دەڵێت: "لە سەردەمێکدا کە هێرشی فراوان لە بەرانبەرمان دەکرێت، ئایا چۆن هێرش دەکەینە سەر پێشمەرگە؟ ئایا ئەمە دەچێتە عەقڵەوە؟ بۆچی بە دەستی خۆمان بەرەیەکی دیکەی شەڕ لەبەرانبەری خۆمان بکەینەوە؟ ".  قەرەیلان باسی وردەکاریی رووداوەکە دەکات و دەڵێت: "بەپێی راپۆرتی فەرمیی هەڤاڵانمان لەوێ؛ ئەو هێزە لەلای باکوورەوە واتە لەلای کانی ماسییەوە  دەستی جموجوڵکرد و قۆڵێکی تریشی لەلای ئامێدییەوە دەستی بە جموجوڵ کرد. ئەو قۆڵەی لە کانی ماسییەوە دێت، هەڤاڵان لەسەر رێگە بۆ ئەوەى رایانبگرن و نەڕوات، بۆ هۆشیارکردنەوە و ئاگادارکردنەوەیان گوللەیان تەقاندووە، بەڵام راناوەستن و تێدەپەڕن. لەوێ بە دواوە ئەو ئۆتۆمبێلە زرێپۆشە دەتەقێتەوە. ئێمە لێکۆڵینەوەمان  کرد و جارێکیتر پرسیارمان لەسەری کرد. هەڤاڵانمان هیچ چەکێکی وەک مووشەک، کە ئەو ئۆتۆمبێلە بتەقێنێتەوە و پارچەى بکات و مرۆڤی تێدا بکوژێت، بەکارنەهێناوە. هەڤاڵانی ئەوێش سەریان سوڕماوە، ئەو رووداوە چۆن روویداوە، بەڵام لەو کاتەدا ٥ بۆ ٦ فڕۆکەى چاودێری بە ئاسمانی ئەو ناوچەیەوە بوون. جگە لەوەش ئەو مرۆڤانە بە پارچەى بۆمب یان بەهۆی تەقینەوەکەوە زیانیان بەرنەکەوتووە، بەڵکو ئەو کەسانە سووتاون. لەبەر ئەوەشە دیارە بەرامبەریان مووشەک، یان رۆکێتی ئاگرین بەکارهاتووە".    قەرەیلان دەڵێت ئەوان داوایانکردووە دەستەیەک لە هەردوو لا، یان دەستەیەکی سەربەخۆ  پێکبهێندرێت و لە رووی تەکنیکییەوە لێکۆڵینەوە لە رووداوەکە بکات. گوتیشی: "بێگومان ئەوانە مرۆڤی بێ تاوانن، کە گیانی خۆیان لە دەستداوە و شەهیدن. من سەرەخۆشی لە بنەماڵەکانیان، لە کەسوکارەکانیان دەکەم. بۆ هەموو بریندارەکان هیوای چاکبوونەوە دەخوازم. ئەو رووداوە ئێمەى غەمگین کرد".  موراد قەرەیلان رەتیکردەوە لە نێو کۆمیتەی بەڕێوەبەرایەتیی هیچ بڕیارێک بۆ شەڕ هەبێت و گوتی: "ئێمە شەڕی کورد و کورد لەم سەردەمەدا وەک کارەسات دەبینین. وەک گەورەترین هەڵە دەبینین. واتە هیچ هەڵوێستێکی بەم شێوەیەمان نییە. هیچ فەرمانێکی بەم شێوەیەمان نەداوە و بیر لە بڕیارێکی بەم شێوەیەش ناکەینەوە. بەڵام بە ڕاستی یارییەک هەیە. ئێمە باش دەزانین لەم کاتە مێژووییەدا شەڕی کورد و کورد بۆ داهاتووی گەلی کورد مەترسییەکی گەورە دروست دەکات. نە لە بەرژەوەندی ئێمە و نە لە بەرژەوەندی گەلی کورددایە".  موراد قەرەیلان باسی سەردانەکەی خولوسی ئاکار، وەزیری بەرگریی تورکیا بۆ هەرێمی کوردستان دەکات و دەڵێت: "بیستومە و ئاگادارم خولوسی ئاکار بە بەڕێوەبەری پەدەکەی گوتووە ' پێویستە پێشمەرگە بەشداری شەڕ بکات.' لە ٢٠ی ئایاردا بەڕێوەبەری پەدەکە بۆ ئەمە کۆبووەتەوە. چ بڕیارێکیان داوە، پێویست ناکات ئێمە لێرەدا باسی بکەین".  ئەندامی کۆمیتەی بەڕێوەبردنی پارتی کرێکارانی کوردستان هەر لەو هەڤپەیڤینەدا باس لەوە دەکات کە ویستوویەتی سەرۆک بارزانی ببینێت و شتێکی شاراوەی پێ بڵێت.  قەرەیلان گوتی: "بەر لە چەند مانگێک لە رێگەی هەندێک دۆست، دەوڵەتی تورک هەتا تەیب ئەردۆغان خۆی، داوای لە ئێمە کردبوو، کە لەناو تورکیا واتە باکووری کوردستان ئێوە ئاگربەست رابگەیێنن، ئێوە لە بەشەکانی دیکەی کوردستان هەرچییەک دەکەن، ئێمە سەرقاڵی نابین '. واتە لەگەڵ ئێمەدا ئاگربەست رابگەیەنن، ئەوەتە شەڕتان لەگەڵ پەدەکە هەیە، بڕۆن لەگەڵ ئەوان شەڕ بکەن. ئەمە یاری دوژمنە. پێویستە ئێمە لە بەرانبەر ئەم یارییەی دوژمن هوشیار بین".   قەرەیلان باسی چوونی هێزەکانی پێشمەرگە بۆ چیای مەتین دەکات و دەڵێت: "لەسەر مەتینا دۆڵ و کەندێکی زۆر گرنگ هەیە، کە مەتین دەکات بە دوو بەشەوە. هێزەکانی پارتی دیموکراتی کوردستان لەوێ جێگیر بوون. لەوێ لە ٧ شوێن و خاڵدا خۆیان جێگیرکردووە. هێزەکانی ئێمەش لەو شوێنانەوە نزیکن. زانیارییان پێدام، کە ' بەرەو ئێمە رێگا دروست دەکەن. نێوانمان ٢٠٠ بۆ ٣٠٠ مەترە '، هێزەکانمان لێمان دەپرسن و دەڵێن، ' ئێمە چی بکەین؟' ئێمەش گوتمان، ' هەڤاڵ ئێستا راوەستن. یانی بڵێیت کارێک بکەن، کە رێگاکە بهێنن تاوەکو شوێنەکەى ئێوە؟' یان بابەتێکی هەستیاری لەو جۆرە لە گۆڕێدایە. لەوێ سەنگەری شەڕ دروست دەکەن. حەفارە و شۆفڵ و زرێپۆشیان هێناوە. لە هەمانکاتدا بەرەو کامپەکانی هەڤاڵانمان دەڕۆن".  قەرەیلان هەروەها باسی بەشداری هێزە عێراقییەکان لەو شەڕەدا دەکات و دەڵێت: "لەگەڵ حکومەتی عێراقدا رێککەوتنێکیان کردووە. ئەو رێککەوتنە چەند رێککەوتنی ناوەندییە، یان نا، ئێمە نازانین، بەڵام دەیانەوێت هەندێک لە هێزەکانی عێراقیش بەشداری ئەو شەڕە بکەن"  قەرەیلان هۆشداری دەدات و دەڵێت: "ئێستا لە مەتینا دۆخێکی مەترسیدار هەیە. هەموو ساتێک ئەگەری ئەوە هەیە لە نێوان ئێمە و پەدەکەدا شەڕ رووبدات... بۆ ئەوەش من تکا دەکەم هەموو حیزبەکان و هەموو هێزەکان لە بەرامبەر ئەوەدا بێدەنگ نەبن و دەستێوەردان بکەن".