بڕیارە هەڵبژاردنی پێشوەختی پەرلەمانی عێراق لە ١٠ - ١٠ - ٢٠٢١ بەڕێوەبچێت، کەرکووک یەکێکە لەو ناوچانەی کە ململانێی حیزبی و نەتەوەیی تێیدا رەنگدەداتەوە. لە کەرکووک کورد ٣٨ بەربژێری هەیە كە ٢٠ یان بەربژێری سەربەخۆن هەندێکیان ئەوانەن کە نیگەرانن لە حیزبەکانیان، بۆیە دەیانەوێت ئەزموونێکی نوێ تاقیبکەنەوە لە دەرەوەی حیزب.   کۆمیسیۆنی باڵای سەربەخۆی هەڵبژاردنەکانی عێراق پێیوایە ئەو بەربژێرە سەربەخۆیانە کاریگەرییان لەسەر کەمکردنەوەی دەنگی لیستەکان دەبێ.  بەراود بە هەڵبژاردنەکانی رابردوو، بەربژێرانی سەربەخۆ زیاترن، ئیسماعیل محەممەد، بەرژێری سەربەخۆ بە تۆڕی میدیای رووداوی راگەیاند، "ئەم دەرفەتە ئەزموونێکی نوێیە و دەمانەوێ خۆمان تاقیبکەینەوە و ئەزموون و شارەزای و کاری رۆژانەمان لەگەڵ خەڵکە و دەمانەوێ خزمەتیان بکەین، خەڵکانێکی زۆرمان هەیە دژی دەسەڵات و حزبەکانن بۆیە ئەمجارە و لە چوارچێوەی  پەیڕەوی کۆمیسیۆنی هەڵبژاردنەکان دەرفەتێکی زۆر هەیە بۆ ئەو کەسانەی بێلایەنن تا خۆیان هەڵبژێرن".  عەرەب و تورکمان لە پارێزگای کەرکووک، ١١٤ بەربژێریان هەیە لەو ژمارەیە تەنیا ١٨ بەربژێریان سەربەخۆن، کوردیش بە ٣١ بەربژێر بەشداریکردووە كە ٢٠ ـیان بەربژێری سەربەخۆن و تووڕەییان لە حزبەکان وایلێکردوون بەشێوەی سەربەخۆ بچنە نێوکێبركێی هەڵبژاردن.  محەممەد مەلا عەزیز، بەربژێری سەربەخۆ دەڵێت، "تاوەکو ساتەکانی کۆتایی بڕیار بوو من بەربژێر بکرێم چ وەکو کەرکووکییەک و چ وەکو کادرێکی پێشکەوتووی پارتی، بەڵام دواتر بە منیان گووت، ' ناوی تۆمان دەرهێناوە و بەربژێری خۆمان هەیە '، منیش وام پێباش بوو برۆم و بە سەربەخۆ خۆم بەربژێر بکەم، لە کەرکووک کورد دەبێت کوردایەتی بکات نەک حیزبایەتی، ئێمە حیزبایەتیمان کرد بۆیە رۆژمان بەم رۆژە گەیشت".  کۆمیسیۆنی باڵای هەڵبژاردنەکان لە عێراق، ناوی هەموو بەربژێرەکانی بڵاوکردووەتەوە، ئەگەرچی پێیوایە زۆری ژمارەی بەربژێرە سەربەخۆییەکان ئەزموونێکی نوێیە، بەڵام نایشارێتەوە کاریگەرییان لەسەر کەمکردنەوەی دەنگی لیستەکان دەبێت.  هەیمان تەحسین، بەرێوەبەری بازنەی حیزبە سیاسییەکان لە کۆمیسیۆن گوتی، "حیزبەکان لیستی ناوی بەربژێرکانی خۆیان داوەتە کۆمیسیۆن، بەڵام دەبینیت ئەندامی هەمان حیزب بەشێوەیەکی سەربەخۆ دادەبەزێ، ئەو دەنگانە لەبری ئەوەی بڕوات بۆ یەک لیست پەرتەوازە دەبێت بەشێکیان دەڕوات بۆ لیستەکە و بەشێکی دیکەی بۆ بەربژێرەکە، ئەمەش زیان بە دەنگەکان دەگەیەنێت و کەمی دەکاتەوە.  لە کەرکووک سێ بازنەی هەڵبژاردن هەیە و یەک کورسی کۆتاش هەیە، زۆری ژمارەی بەربژێرە سەربەخۆکان وایکردووە حیزبەکان ژمارەی بەربژێرەکانیان کەمبکەنەوە، بەڵام ئەمەش رێگرنابێت لە پەرتەوازەبوونی دەنگەکان.