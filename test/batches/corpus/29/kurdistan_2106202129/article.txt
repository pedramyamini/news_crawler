شاخەوان هادی، سەرۆکی لیژنە هاوبەشەکانی قایمقامیەتی چەمچەماڵ بە تۆڕی میدیایی رووداوی راگەیاند، رۆژی یەکشەممە ٢٠ - ٠٦ - ٢٠٢١ لە یەکێک لە گەڕەکەکانی چەمچەماڵ لەنێو ئۆتۆمبێلێکی بارهەڵگری گەورەدا " ٢٠ تۆن جگەری ماوە بەسەرچوومان دەستبەسەرداگرت، کە هەوڵدراوە لە بازاڕدا ساخبکرێتەوە، نازانین شۆفێری بارهەڵگرەکەش لە کوێیە".  ئەو کەسانەی لەوێبوون گوتوویانە بەنیازبوون جگەرەکە بە ئۆتۆمبێلێکی بەڕادی بچووک بۆ شارەکانی دیکەی عێراق بگوازنەوە، بەڵام بە گوتەی کەسێکی نزیک لە لیژنە هاوبەشەکان، "ئەو جگەرە تێکچووە هی بەرپرسێک بووە، بەشێک لە نوێنەرانی لیژنە هاوبەشەکەش کشاونەتەوە لەو کەیسە و بەنیازبوون ئەو جگەرە هەر لە بازاڕەکانی هەرێمی کوردستان ساخ بکەنەوە".  ئێستا فەرمانی لەنێوبردنی جگەرەکە لەلای قایمقامی چەمچەماڵە تاوەکو بۆ دادگای بنێرێت و دادوەر بڕیاری لەنێوبردنی بدات، بەڵام دیاریش نییە جگەرە تێکچووەکە ماوە یاخود لە بازاڕەکاندا ساخکراوەتەوە.