شێخ جەعفەر شێخ مستەفا، جێگری سەرۆکی هەرێمی کوردستان لە پەیامەکەیدا هیوای خواستووە کە ئەو شەڕە روونەدات و ئەو خوێن ڕشتنە لێرەوە بوەستێت، دەشڵێت "ئەگەر بابەتەکە بۆ چەکدارانی پەکەکە بەرگریکردن بێت لە خۆیان، بۆ هێزی پێشمەرگە تێوە دەگلێنن لەو شەڕەی کە خواستی گەلی کورد و پێشمەرگەی لەسەر نییە؟ "  جێگری سەرۆکی هەرێمی کوردستان لە پەکەکە دەپرسێت "بۆچی تەنها لەو قەوارەیەی هەرێمی کوردستان چالاکییەکانیان چڕ کردووەتەوە کە بە خوێنی هەزاران شەهید بنیادنراوە و پاساو دەدەن بە تورکیا هێرشیان بکرێتەسەر! ئێمە لەگەڵ هاتنی هیچ هێزێکی بێگانە نین کە سنوور و سەروەرییەکانی هەرێمەکەمان ببەزێنێت، لە هەمان کاتیشدا رێز لەو پارتە سیاسییانە دەگرین کە لە خاکی هەرێمەکاندا گیرساونەتەوە و رێگامان داون کار و چالاکیی سیاسی ئەنجام بدەن، بەڵام هەرگیز لەگەڵ ئەوەدا نین کە ببنە مایەی شەڕ و ناسەقامگیری و هۆکاری چۆڵکردن و ماڵوێرانکردن و شەهیدکردنی دەیان خەڵکی سڤیل لە ناوچەکەدا".  بە گوتەی شێخ جەعفەر شێخ مستەفا "ئەوەی کە ئێستا روودەدات، دڵنیام پلانی نەیارانی دژ بە نەتەوەی کوردە، دەخوازم لە کوردانی هەر چوار پارچەی کوردستان با دەست لەناو دەست بین بۆ چارەسەری ریشەیی هەموو ئەو زوڵم و ستەمەی کە بە درێژایی مێژوو لێمان کراوە بە پاساوی نالۆژیکی، با پلانی نەیارانمان بە یەکڕیزیی نێوانمان لەبارببەین لەپێناو گەیشتن بە کەناری ئارامی بۆ گەلێکی ماندوو لە شەڕ و ماڵوێرانی".  لە بەشێکی دیکەی پەیامەکەیدا، جێگری سەرۆکی هەرێمی کوردستان ئاماژەی بەوە کردووە، "ئەوەی چەند سەدەیەکە هەوڵی بۆ دەدەین تەنها بە پێکەوەیی دەتوانین هەنگاوی بۆ بنێین، چونکە سەنگەر لەیەکگرتن خزمەتە بە دووژمنانی گەلێکی ستەمدیدە و لەگۆڕنانی هەموو خەون و ئاواتەکانی رۆژانی پڕ لە تێکۆشان و خەبات و بەفیڕۆدانی خوێنی شەهیدەکانمان".  هەر لەو پەیامەی جەعفەر شێخ مستەفادا هاتووە "کورد وەکو نەتەوە بەپێی رێککەوتنی (سایکس بیکۆ) خاک و گەلەکەی دابەشکراوە بەسەر وڵاتانی عێراق و ئێران و تورکیا و سووریا، بەڵام ئەو دابەشکارییە نەبووەتە مایەی سەقامگیری و ئاسایشی هیچ یەکێک لەو وڵاتانە، پاشان کێشەی نێوان میرنشینەکان و پارتە کوردییەکان و دوولەتبوونیان، کێشەکانیان ئەوەندەی تر قووڵتر کردووەتەوە، هەندێکجار کار گەیشتووەتە خوێنڕشتن (براکوژی)، کە بەداخەوە بەپێی هەموو لۆژیکێک ماڵوێرانترین کارەساتە لە میتۆدی هەر گەلێک کە روویدابێت، بەتایبەت بۆ ئێمەی گەلی کورد کە مێژووییەکی تاڵمان هەیە لەگەڵ ئەو پرسە نەگریسە".  جێگری سەرۆکی هەرێمی کوردستان داوادەکات بە یاسا "شەڕی براکوژی" شەرمەزار بکرێت و دەڵێت "گرنگە بۆ ئێمە کە خاوەن قەوارەیەکی هەرێمین لە ئێستادا، لەژێر ئەم قەوارەیەدا خاوەن حکومەت و پەرلەمانین، با بە یاسا شەڕی براکوژی شەرمەزار بکەین، چونکە نەیارانمان هەمیشە لە هەوڵی ئەوەدابوون و مێژووش شاهیدیی ئەوە دەدات کە ببنە هەوێنی ناسەقامگیری و دووبەرەکی لەنێوانمان".  هەروەها دەشڵێت "مێژووی گەلی کورد پڕیەتی لە نەهامەتی و چەوسانەوە و زوڵم و ستەم، هۆکاری سەرەکیی هەموو ئەو نەهامەتیانەش حکومڕانییە تۆتالیتارییە یەک لەدوای یەکەکانی ناوچەکە بووە کە گەلی کوردی ئاراستە کردووە بۆ بەرەی داکۆکیکردن لە ماف و ئازادییەکان لەڕێگەی بزووتنەوەی رزگاریخوازی و شۆڕشی جەماوەری، ئەو جۆرە حوکمڕانییانەش هەمیشە کۆتاییەکەی بە داڕمانی ژێرخانی ئابووری و ئاڵۆزیی نێوان پێکهاتەکان و کەڵەکەبوونی کێشەکان کۆتاییهاتووە، وەکو ئەوەی چارەسەربێت بۆ بەرقەراربوونی ئاشتی و پێکەوەژیان".