ئه‌مڕۆ دووشه‌ممه ٧ی حوزەیرانی ٢٠٢١، بەپێی ماڵپەڕی سەرۆکایەتیی حکومەتی هەرێمی کوردستان قوباد تاڵەبانی له‌گه‌ڵ ئه‌ندامانی پرۆژه‌ی خزمه‌ت کۆبووەتەوە و داوای لە دیوانی وەزارەتەكان كردووە كە بنەماكانی پڕۆژەی خزمەت جێبەجێ بكەن لە پێناو كەمكردنەوەی رۆتین و پێشكەشكردنی خزمەتی باشتر بە هاونیشتمانیان.  پرۆژه‌ی خزمه‌ت له ٢٨ی ئابی ٢٠١٩ له‌لایه‌ن ئه‌نجوومه‌نی وه‌زیرانه‌وه په‌سندكرا کە پرۆژەیەکە لە چوارچێوەی چاکسازییەکانی حکومەت و بۆ کەمکردنەوەی رۆتین و بەرزکردنەوەی ئاستی پێشکەشکردنی خزمەتگوزارییەکان و خێرا راپەڕاندنی مامەڵەکانی هاونیشتمانیان تا دەگاتە سیستەمی یەک پەنجەرەیی.  لە كۆبوونه‌وه‌كەدا كە به‌ئاماده‌بوونی دیوانی وه‌زاره‌ته‌كان بەڕێوەچوو ئه‌و كارانه‌ی كه راسته‌وخۆ په‌یوه‌ندیی به هه‌وڵه‌كانی بنبڕكردنی رۆتینه‌وه هه‌یه له داموده‌زگاكانی حكومه‌تی هه‌رێمی كوردستان هەڵسەنگێندران. قوباد تاڵەبانیش داوای كردووە هه‌وڵه‌كان چڕتر بكرێنه‌وه بۆ كەمكردنەوەی رۆتین و ئاماژەی بەوە كردووە، پێویستە بە باشترین و ئاسانترین شێوە ھاونیشتمانیان سود لە خزمەتگوزارییەكانی حكومەت ببینن.