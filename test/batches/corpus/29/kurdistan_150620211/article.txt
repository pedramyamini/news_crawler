لە راگەیێندراوێکدا، د. ئاسۆ حەوێزی، گوتەبێژی وەزارەتی تەندروستیی هەرێمی کوردستان ئاماژەی بەوە کردووە، بڕیارەکە لەبەر بەرژەوەندیی گشتی و رەچاوکردنی رێکارەکانی بەرەنگاربوونەوەی کۆرۆنایە. هاوکات گونجاندنیەتی لەگەڵ "هەلومەرج و بارودۆخی ئێستای کۆرۆنا لە جیهان و هەرێمی کوردستان. "  ١٢ ـی ئەم مانگە، هاونیشتمانییەکی هەولێر بە تۆڕی میدیایی رووداوی راگەیاند، دوای ئەوەی دوو قورچکی ڤاکسینی وەرگرتووە، لە رێگەی فڕۆکەخانەی هەولێرەوە سەردانی ئەڵمانیای کردووە، بەڵام کاتێک گەڕاوەتەوە هەولێر، داوای پشکنینی کۆرۆنایان لێکردووە. ئەو دەڵێت، "پێش ئەوەی گەشتیش بکات، پشکنینی ئەنجامداوە. "  هەر ئەوکات بەڕێوەبەری فڕۆکەخانەی هەولێر بە تۆڕی میدیایی رووداوی گوت، بڕیارەکە لە دەست وەزارەتی تەندروستیدایە.   وەزارەتی تەندروستی ئەم دوو بڕیارەی دەرکردووە:   - ئەو هاووڵاتیانەی کە دەرەنجامی پشكنینی ڤایرۆسی كۆرۆنای پشتڕاستكراو و باوەڕپێكراوی هەبێت كەمتربێت لە ٤٨ كاژێر، لە كاتی گەیشتن پێویست بە وەرگرتنی نموونەی پشكنین ناكات.  - ئەو هاووڵاتیانەی بڕوانامەی وەرگرتنی دوو قورچک ڤاكسینی دژە ڤایرۆسی كۆرۆنای پشتڕاستكراو و باوەڕپێكراوی هەبێت لەکاتی گەیشتن پێویست بە وەرگرتنی نموونەی پشكنین ناكات.