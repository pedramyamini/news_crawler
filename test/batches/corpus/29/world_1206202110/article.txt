مژارە گەرمەکانی سیاسەت، ئابووری و بازرگانی، محەمەد بن زاید ئال نەھیان جێنشینی ئەبوزەبی و جێگری فەرماندەی گشتی ھێزە چەکدارەکانی لەگەڵ نێچرڤان بارزانی سەرۆکی ھەرێمی کوردستان کۆکردەوە وەک دوو دۆست و ھاوبەشی یەکدی دەرکەوتن.   ئیمارات کە ساڵانە قەبارەی بازرگانی لەگەڵ ھەرێمی کوردستان ملیارێک دۆلاری تێپەڕاندووە، دەخوازێت رێژەکە بەرزبکاتەوە و وەک ھاوبەشێکی سیاسیش گرنگی زیاتری پێبدات، بەتایبەت مانەوەی لەنێو جەرگەی عێراقێکدا کە لەدوای ٢٠٠٦ ـەوە لە رووی سیاسی و ئابوورییەوە ھەمیشە پەیوەندییەکی ناجێگیریان ھەبووە و متمانەیان بەیەکدی نەماوە.    ئەحمەد زاھیری، کۆنسوڵی گشتیی ئیمارات لە هەولێر لەبارەی سەردانەکەی سەرۆکی هەرێمی کوردستان رایگەیاند، "سەرکردەی گەنجی وەک سەرۆک نێچیرڤان ئەمڕۆ بە دڵنیاییەوە رۆڵێکی گەورە دەگێڕێت لە عێراق و لە هەرێم و لە ناوچەکە و جیهانیش، سەردانەکانی ئەم دواییەی بەڕێز سەرۆک بۆ فەرەنسا؛ کە بە دڵنیاییەوە سەردانی زۆری هەیە؛ لەگەڵ سەردانەکەی ئەم دواییەی بۆ بەغدا یەک خەمی هەبوو کە پاڵپشتیی یەکێتیی عێراقە؛ لەگەڵ پاڵپشتیکردنی عێراق و عێراقێکی سەقامگیر، ئەمڕۆش سەردانەکەی سەرۆک نێچیرڤان بەدڵنیاییەوە لەو سەردانانەیە کە وڵاتی ئیماراتی عەرەبیی یەکگرتوو هەوڵدەدات لە رێگەیەوە پەیوەندییە دوو لایەنەکانی لەگەڵ عێراق و سەرکردەکانی عێراق بەهێز بکات. "  ١٢٠ کۆمپانیای ئیماراتی لە هەرێمی کوردستان کاردەکەن و ئەو کۆمپانیانە بە بڕی زیاتر لە سێ ملیار دۆلار وەبەرهێنانیان لە هەرێمی کوردستان کردووە، ئێستا کۆمپانیا ئیماراتییەکان لەگەڵ کۆمپانیا ناوخۆییەکان بە بڕی ٤١٧ ملیۆن دۆلار وەبەرهێنانی هاوبەشیان هەیە.  فەلاح مستەفا، راوێژکاری سەرۆکی ھەرێمی کوردستان رایگەیاند، "گومان لەوەدا نییە کاتێک پەیوەندیی بەهێز لەڕووی سیاسییەوە هەبێت، رێگە خۆشکەر دەبێت بۆ پەیوەندیی ئابووریی بەهێز و هەندێکجاریش بە پێچەوانەوەیە. ئێمە لە هەرێمی کوردستان بەهۆی بوونی یاسایەکی هاندەری وەبەرهێنان، ئارامی و سەقامگیریی و ئەو پێشوازییەی هەرێمی کوردستان لە وەبەرهێنەرانی دەکات، زەمینەیەکی باشمان هەیە بۆ ئەوەی وڵاتانی جیهان بێن و لێرە وەبەرهێنان بکەن. ئێمە لەگەڵ بەغداش لە پەیوەندیدا دەبین بۆ ئەوەی هانی بەغدا بدەین لەڕووی دابینکردنی ڤیزا، یاسای وەبەرهێنان و دەستنیشانکردنی کارە لەپێشینەکان، هاندانی وەبەرهێنەران و سیستەمێکی بانکیی دروست تاوەکو جێگەی متمانەبێت بۆ وەبەرهێنەران و ئاسانکارییان بۆ بکات. پەیوەندیی ئابووریی و هاندانی وەبەرهێنەرانی ئیماراتی بۆ وەبەرهێنان لە کوردستان و عێراق تەوەرێکی سەرەکیی سەردانەکەیە. "  ئیمارات وڵاتە بەھێزەکەی کەنداو و رۆژھەڵاتی نێوەڕاست کە ھاوبەش و جێگەی متمانەی ئەمریکایە، ئێستا ئەندامی ئەنجوومەنی ئاسایشی نێودەوڵەتییە و کاریگەریی نێودەوڵەتی و ھەرێمی ھەیە، ئابووریی ئیمارات بەرەو بووژانەوە دەڕوات و بانکی جیهانی رایگەیاندووە کە ئەو وڵاتە لە ئەمساڵدا سەرباری کاریگەرییەکانی کۆرۆنا، بە رێژەی ٢.٤ % گەشەدەکات.