هانا شوان، بەڕێوەبەری پرۆژەی بەرەنگاربوونەوەی تووندوتیژی لە رێکخراوی سی دی ئۆ بە رادیۆی رووداوی راگەیاند: "وەرگرتنی کەڵکی ئاوەژۆ لە ژنان لە زۆر ناوەنددا روو دەدات، وەک ناوەندی بازرگانی، کۆمەڵایەتی، فرۆشگە، راگەیاندن و زۆری دیکە. سکاڵایەکمان بۆ هاتووە کە خاوەنکارێک داوای لە کچەکان کردووە تەنوورەی کورت و پانتۆڵی تەسک لە بەر بکەن بۆ ئەوەی کڕیاری زیاتر رابکێشن. سکاڵاکارەکە کچێکی خوێندکاری زانکۆ بوو و دەیگوت بەو هۆیەوە لە کار وەستاوم، لە کاتێکدا زۆر پێویستم پێیەتی. "  هانا شوان لەبارەی چیرۆکی ئەو کچەوە گوتی: "کچەکە گوتوویەتی: ' خاوەنکارەکە سەرەتا گوتی: ' تەنیا پێنجشەممە و هەینی تەنوورەی کورت لە بەر بکەن، لەبەر ئەوەی ئەو رۆژانە کڕیار زۆرن.' بەڵام دواتر داوای کرد رۆژەکانی دیکەیش لە بەری بکەین. لەگەڵ کچەکانی هاوکارمدا باسی ئەوەمان کردووە کە چۆن بەم جلانەوە بچینەوە بۆ ماڵ! چونکە هۆکاری گواستنەوەی بۆ دابین نەکردووین کە ١١: ٠٠ی شەو شوێنەکە دادەخەین. یەکێک لە هاوڕێکانمان لە کاتی رۆیشتنەوەدا لەلایەن کۆمەڵێک ماتۆڕسوارەوە رووبەڕووی گێچەڵ بووەتەوە و رێیان لێ گرتووە. ئەو نەیوێراوە سکاڵا بکات، لەبەر ئەوەی ئەگەر ماڵەوەیان بزانن رووبەڕووی کێشە بووەتەوە، ئەوا هەرگیز ناهێڵن بچێت کار بکات. من هاتووم سکاڵاکەم بکەم و دڵنیام ناهێڵن کار بکەم، بەڵام دڵم بەرگە ناگرێت ئیتر بەم جۆرە جلەوە کار بکەم. تەنانەت خاوەنکارەکە پێیگوتووین کە دەبێت گۆرەویی تەنک لە پێ بکەن. کێ بەرگەی ئەم جۆرە کارە دەکرێت؟' "  هەروەها ئارام شوانی، گوتەبێژی بەڕێوەبەرایەتیی گەشتوگوزاری سلێمانی گوتی: "کارکردنی ئافرەتان بووەتە سەرچاوەی داهاتێک بۆ کەسانێک کە ئەو ئافرەتانە بکەنە رووکاری کارەکەیان. بەڵام ئەم ئافرەتانە بە زۆر نەبراون لەوێ کار بکەن. "  بەشێک لە شارەزایان و چالاکڤانانی بواری تووندوتیژی و مافەکانی ئافرەتان پێیان وایە یاساکان کۆنن و بۆ ئەم سەردەمە نابن.  هانا شوانیش دەڵێت: "یاسای کار ناتوانێت وەڵامدەرەوەی ئەم قۆناخە بێت. سکاڵایەکی دیکەمان بۆ هاتووە کە خاوەنکارەکە بە کچەکەی گوتووە: ' دەبێت تا ١٢: ٠٠ی شەو بمێنیتەوە، ئەگەر نامێنیتەوە، خەڵک زۆرە کە داوایان بۆ ئەم کارە پێشکەش کردووە.' ئەو کچە دەیگووت: ' من دوو زمان بە باشی دەزانم و دەرچووی زانکۆم.' "  سەرکەوت ئەحمەد، گوتەبێژی پۆلیسی سلێمانی گوتی: "زۆر گرنگە هاووڵاتی هەر کێشەیەکی هەبێت و بیەوێت هەواڵ بە پۆلیس بدات، پەیوەندی بە ژمارە ١٠٠ ەوە بکات بۆ ئەوەی مافی بۆ وەربگیرێتەوە. "  لە بەشێک لە شارەکانی کوردستاندا یانەی شەوانە هەن و ژمارەیەکی زۆر ئافرەت کاریان تێدا دەکەن کە بوونەتە مایەی دەهات بۆ خاوەنکارەکانیان.  ئارام شوانی، گوتەبێژی بەڕێوەبەرایەتیی گەشتوگوزاری سلێمانی گوتی: " ٩٨ % ـی ئەو ئافرەتانەی لە یانە شەوانەکانی سلێمانی کار دەکەن عەرەب و فارسن. ئێمە رێگریمان لەوە کردووە ئافرەتانی یانە شەوانەکان لە کاتی کاردا لەشفرۆشی بکەن. شەوانە لیژنەکانمان سەردانی ئەو یانە شەوانانە دەکەن و لە هەر یانەیەکدا ئەوە ببینرێت، خاوەنکار رووبەڕووی یاسا دەبێتەوە. "  گوتەبێژی پۆلیسی سلێمانییش گوتی: "لە ٣٠ رۆژی مانگێکدا بە لایەنی کەمەوە لە ١٥ یاندا لە یانە شەوانەکاندا شەڕ روودەدات. "  ئێستا لە هەرێمی کوردستان لە زۆربەی شوێنە گەشتیاری و بازرگانی و فرۆشگەکاندا هەلی کار بۆ ئافرەتان زۆر بووە و ئەوەیش بووەتە هۆی ئەوەی ئافرەتان زیاتر لە پێشتر کار بکەن و بچنە دەرەوە.