رۆژی ٢٢ی حوزەیرانی ٢٠٢١، رێواز فایق، سەرۆكی پەرلەمانی كوردستان بە نووسراوێك كە ئاراستەی سەرۆكایەتیی ئەنجوومەنی وەزیرانی كردووە، حکومەتی ئاگادار کردووەتەوە لەوەی كە هیچ پەرلەمانتارێك لە رێگەی كەسییەوە ناتوانێت سەردانی پرۆژەكانی نیشتەجێبون و پرۆژە خزمەتگوزارییە گشتییەكانی بواری بەڵێندەرایەتی و بواری وەبەرهێنان بكات. ئەمەش ناڕەزایی لێکەوتەوە و فراکسیۆنی یەکێتیی نیشتیمانیی کوردستان دژی نووسراوەکە راگەیێندراوێکی بڵاوکردەوە.  سەرۆکی پەرلەمان لە نووسراوەکەدا ئاماژەی دەڵێت، دەبێت بەسەركردنەوەكان بە بڕیاری لیژنەكان یان بە نووسراوی فەرمی سەرۆكایەتیی پەرلەمان بێت.   هەرچەند دوێنێ سەرۆکی پەرلەمان لە بەرامبەر کاردانەوەکاندا راگەیێندراوێکی بڵاوکردەوە و رایگەیاند: "ژمارەیەکی زۆری دەزگاکانی راگەیاندن پەیوەندی دەکەن سەبارەت بە نووسراوی تایبەت بەسەردانکردنی پڕۆژەکان لەلایەن ئەندامانی بەڕێزی پەرلەمانەوە، لێرەوە بۆ ھەموو لایەکی رادەگەیێنین کە نووسراوی ئاماژە بۆ کراو، تەنیا کارکردنە بە ماددەکانی (٤٠، ٤١) لە پەیڕەوی ناوخۆی پەرلەمانی کوردستان، کە تایبەتن بە دەسەڵاتی لیژنە ھەمیشەییەکانی پەرلەمانی کوردستان بۆ چاودێری و سەردانی مەیدانیی کار و پڕۆژەکان بە بڕیار و میکانیزمی یاسایی و پەیڕەوی کارپێکراو".  وێڕای ئەو روونکردنەوەیە، ئەمڕۆ ٢٥ی حوزەیران، فراکسیۆنی یەکێتیی نیشتیمانیی کوردستان لە راگەیێندراوێکدا کە بۆ "سەرۆکایەتیی پەرلەمانی کوردستان"ی ناردووە ناڕەزایی خۆی دژی نووسراوەکە خستووەتەڕوو.  لە راگەیێندراوەکەدا فراکسیۆنی یەکێتی سەرنجی خۆی لەسەر نووسراوەکەی سەرۆکی پەرلەمانی کوردستان بەم جۆرەی خوارەوە و لە چەند خاڵێکدا روونکردووەتەوە:   یەکەم: ئەم نووسراوە جگە لەوەی ھیچ پاڵپشتییەكی پەیڕەوی ناوخۆی پەرلەمانی كوردستانی نییە، لە ھەمانکاتدا بە لێدان و کەمکردنەوە لە شکۆ و ئەرک و بەرپرسیارێتیی پیشەیی کاری پەرلەمانیی دەزانین.  دووەم: ئەم نووسراوە لەژێر ھەر پاساو و ناوێکدا کرابێت، تەواو ناپەیڕەویی و نایاساییە، بۆیە داواکارین ھەرچی زووە نوسراوێک ئاراستەی ئەنجوومەنی وەزیران بکەن و تێیدا ئەو نووسراوە هەڵبوەشێننەوە و کاری پێنەکەن.  سێیەم: ئەگەر ھەر ھۆکار و پاساوێکتان ھەیە بۆ دەرکردنی ئەم نووسراوە، ئەوە دەکرێت لە رێگەی پێکھێنانی لیژنەیەکی پەرلەمانییەوە لێکۆڵینەوە و بەدواداچونی ورد بکرێت و لە چوارچێوەی پەیڕەوی ناوخۆی پەرلەماندا سزای هەر ئەندامێك بدرێت ئەگەر پێگە و ناوی پەرلەمان و پەرلەمانتاری بەخراپ بەکارھێنابێت، سەرەڕای ئەوەی ئێمە دڵنیاین لە تەواوی ھەڤاڵانی فراکسیۆنەکەمان.  هەر لەو بارەوە لوقمان وەردی، جێگری سەرۆکی فراکسیۆنی یەکێتیی نیشتیمانیی کوردستان بە تۆڕی میدیایی رووداوی گوت: "دەستەی سەرۆکایەتیی پەرلەمان ئەو نووسراوەیان کردووە بۆ حکومەت و ئێمەش ئەو نووسراوە بە لادان لە پەیڕەوی ناوخۆی پەرلەمان دەزانین. پێمانوایە پەرلەمانتار مافی هەیە بەدواداچوون بۆ هەر پرۆژەیەک بکات".  لوقمان وەردی ئاماژەی بەوەشکرد: "ئەگەر لادانێک هەیە و کەسانێک هەن و دەسەڵاتیان خراپ بەکارهێناوە و پێگەی پەرلەمان و پەرلەمانتارییان خراپ بەکارهێناوە، با سەرۆکایەتیی پەرلەمان ناوەکەیان ئاشکرا بکات و شەرم لە کەس نەکات، یان بەپێی رێكاری پەرلەمانی و بە پێی ئەو دەسەڵاتەی هەیانە رێکاری بەرامبەر بگرنە بەر و دواتر رای گشتی لێ ئاگادار بکەنەوە. مەبەستمانە بزانین بۆچی ئەو نووسراوە کراوە؟ ئەگەر بۆ گەندەڵی و بۆ هەرکەسێکە با لیژنەیەک پێکبهێنن، چونکە نووسراوەکە زۆر ناڕوونە و نیگەرانیی تەواوی پەرلەمانتارانی لێکەوتووەتەوە. پێویست ناکات ناوی کۆی پەرلەمانتاران بزڕێندرێت".