عیماد تەمەنی ٣٦ ساڵان بوو. ژیان جونەید، دایکی عیمادە و دەڵێت، سەرەتا پێیان گوتووە بریندارە، ئەویش گوتوویەتی با دوو ساڵیش بریندار بێت و بە دارشەق بڕوات، بەڵام "نەمزانی دەبێتە شەهیدی کوردستان. "  پێشمەرگە بریندارەکان گەیێندرانە نەخۆشخانەی فریاکەوتنی دهۆک. بە گوتەی پزیشکەکانیش، برینەکانیان لەنێوان سووک، ناوەند و قورسدایە. یەکێک لە بریندارەکانیش قسەی بۆ رووداو کرد و باسی لەوە کرد، ئەوان بۆ شەڕ نەچووبوون، بەڵکو بۆ دانانی سەنگەرێک چووبوونە ئەو ناوچەیە.   نەقیب پێشوار ساڵح کە بریندار بووە لەبارەی ساتی رووداوەکە بە تۆڕی میدیایی رووداوی راگەیاند، "من نازانم چی بوو، لەنێو ئۆتۆمبێلەکەدا دانیشتبووین، ئەوەنە ئاگامان لێبوو سەقفی ئۆتۆمبێلەکەمان لێبووەتەوە. ئێمە نەمانزانی فڕۆکەیە، مووشەکە چییە. ئێمە حەوت کەس لە ئۆتۆمبێلێکدا بووین، چووبووین خاڵێک دابنێین. "  وەزارەتی پێشمەرگە لە راگەیێندراوێکدا ئاماژەی بەوە کرد، پەکەکە چەکی سووک و قورسی بەکارهێناوە. ئەوە لەکاتێکدایە هێزەکەی پێشمەرگە بۆ پاراستنی ئاسایشی ناوچەکە لەو شوێنە بوون. هاوکات داوای لە حکومەتی عێراقیش کردووە، بە زوویی بچێتە سەر هێڵ و رێگری لە هێرشی تورکیا بکات و داواش لە پەکەکە بکات کە رێز لە سنوور و سەروەریی هەرێمی کوردستان بگرێت.   سەربەست لەزگین، بریکاری وەزارەتی پێشمەرگە ئاماژەی بەوە کرد، پەکەکە بە هەموو جۆرە چەکەکانییەوە هێرشی کردە سەر پێشمەرگە. بەپێی راگەیێندراوی وەزارەتی پێشمەرگە، جگە لە شەهیدبوونی پێنج پێشمەرگە، حەوت پێشمەرگەی دیکەش بریندار بوون. بەڵام وەزیری تەندروستی و بەڕێوەبەرایەتیی تەندروستیی دهۆک بە رووداویان گوت، هەشت پێشمەرگە برینداربوونە.   سەربەست لەزگین باسی لەوەشکرد، "ژمارەیەک چەکداری پەکەکەش کوژراون. "  پێنج پێشمەرگە شەهیدەکە بریتین لە   - عیماد مەعرووف، تەمەن ٣٦ ساڵ  - هەژار سوبحی، تەمەن ٣٥ ساڵ  - قائید رەشید، تەمەن ٣٥ ساڵان، کاوان تۆفیق، تەمەن ٣٤ ساڵان و ئەزوەر عەبدولڕەحمان، تەمەن ٤٢ ساڵان.  هێزەکانی پاراستنی گەل - هەپەگە لەبارەی رووداوەکەی مەتین رایگەیاند "هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە. "    عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون. "