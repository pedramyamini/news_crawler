وەزیری دەرەوەی نەرویجیش لە وەڵامی پرسیارەکەدا دەڵێت، بە نیگەرانییەوە لە "چالاکییە سەربازییە زیادبووەکان"ی تورکیا لە "باکووری عێراق" دەڕوانن.   ئینە ئێریکسن سرایدە، وەزیری دەرەوەی نەرویج لە وەڵامی پرسیارەکەی فرێدی ئەندرێ ئۆڤستیگار، پەرلەمانتاری وڵاتەکەی ئاماژە بەوەش دەکات کە نیگەرانە تورکیا دەستبەرداری وازهێنان لە هێزی سەربازی نابێت، چونکە بەکارهێنانی هێزی سەربازی ژیانی خەڵکی سڤیل و ماڵ و موڵک و ژێرخانیان دەخاتە مەترسییەوە.   وەزیری دەرەوەی نەرویج لە بەشێکی دیکەی وەڵامە نووسراوەکەیدا بۆ پرسیارەکەی پەرلەمانتارەکەی وڵاتەکەی دەڵێت، "ئەو چاوەڕوانییەمان لە تورکیا هەیە کە لە بواری چالاکییە سەربازییەکانیدا لە عێراق رێز لە یاسای نێودەوڵەتی بگرێت. ئێمە لەبارەی چالاکییەکانی تورکیاش لە ناوچە کوردنشینەکانی باکووری سووریا روون بووین".   فرێدی ئەندرێ ئۆڤستیگار، پەرلەمانتارەکەی "پارتی چەپی سۆسیالیست" پرسیار و وەڵامەکەی لە پەیجی پەرلەمان بڵاوکردوەتەوە و دەڵێت، پرسیارەکەی رۆژی ١٥ی حوزەیران ئاراستەی وەزیر کردووە و رۆژی ٢٢ی مانگ وەڵامی دراوەتەوە.   فرێدی ئەندرێ لەگەڵ پرسیارەکەیدا باکگراوندێکی لەبارەی ئۆپەراسیۆنە سەربازییەکانی تورکیا لەنێو خاکی باشووری کوردستان نووسیوە و دەڵێت، "لە ساڵی ١٩٨٣ ەوە سوپای تورکیا ٣٣ ئۆپەراسیۆنی سەربازی بۆ نێو خاکی باشووری کوردستان ئەنجامداوە. بەم دواییانەش (ئۆپەراسیۆنەکە) کاریگەری لەسەر ٢٢ گوند هەبووە و دانیشتوانی ژمارەیەک لەو گوندانەش شوێنەکەیان چۆڵکردووە، لەوانەش گوندی هروور".   فرێدی ئەندرێ لە بەشێکی دیکەی نامەکەدا باس لەوە دەکات، تاوەکو ئێستا ٩ "هاووڵاتی سڤیل برینداربوون و دەیان هێکتار زەویش بەهۆی بۆردوومانەکانی سوپای تورکیاوە سووتاوە. هەروەها ئەو دارستانانەی کە دەکەونە نزیک ئەو گوندانە و دارستانی شوێنەکانی دیکەش کە تێیاندا شەڕی چڕ روودەدات، سووتاوە".   وەزیری دەرەوەی نەرویج لە بەشێکی دیکەی وەڵامەکەدا ئاماژە بەوە دەکات، بەرپرسانی عێراقیش نیگەرانیی خۆیان لەبەرامبەر ئەو ئۆپەراسیۆنانەی دەربڕیوە کە تێیاندا هاووڵاتیی سڤیل گیانیان لەدەستداوە و هەروەها نیگەرانییان دەربڕیوە لە بەرامبەر پێشێلکاریی سەروەریی عێراق و پێشێلکاری سنوورە ئاسمانییەکەی.  لە ٤ ـی ئایار حکومەتی عێراق نارەزایەتیی خۆی گەیاندە وەزارەتی دەرەوەی تورکیا، هەروەها داوی بۆردوومانی کەمپی مەخموور، بەرپرسانی عێراق جارێکی دیکە نامەی ناڕەزایەتییان بۆ تورکیا نارد.  ئەم وەڵامەی وەزیری دەرەوەی نەرویج لە کاتێکدایە، تورکیا ماوەی دوو مانگە ئۆپەراسیۆنێکی سەربازی بەناوی "چڕنووکی هەورەبرووسکە" بۆ بەرزاییەکانی سنووری ئامێدی و زاخۆ بە پاساوی رووبەڕووبوونەوەی پەکەکە دەستپێکردووە و ئەوەش زیانی گەورەی بە ماڵ و موڵکی هاونیشتمانیان گەیاندووە.