لە خانەقین ٤٣ هەزار قوتابی بنەڕەتی هەن کە ٣٤٠٠ قوتابیان بە کوردی دەخوێنن، بەڵام ئەمساڵ بەشێکی زۆری قوتابخانەکانیش قوتابیی خوێندنی کوردییان وەرنەگرتووە.  جەمال عەبدولجەبار، بەڕێوەبەری قوتابخانەی بێشکانییە و بە تۆڕی میدیایی رووداوی راگەیاند، "تاوەکو ئێستا، قوتابیان پێنووس و لاستیکیان وەرنەگرتووە، من وەکو بەڕێوەبەری قوتابخانەکە لە پشکی خوێندنی عەرەبی پێداویستی دەبەم و بە قوتابیانی خوێندنی کوردی دەدەم، بۆ ئەمساڵ تۆمارکردنی قوتابیی نوێمان نەبووە لە خوێندنی کوردی، ساڵانە ژمارەی قوتابیانی خوێندنی کوردی کەم دەبێتەوە و کاتێک تەماشا دەکەین خوێندنی کوردی نەما. "  لە سنووری خانەقین ٣٣١ قوتابخانە هەن، لەو ژمارەیە تەنیا ٤٧ قوتابخانەیان خوێندن تێیاندا بە کوردییە و لە هەر قوتابخانەیەکدا ٥٠ بۆ ٦٠ قوتابی تێدایە و ئەوانیش کێشەی نەبوونی پێداویستیی خوێندن و پەرتووک و پرۆگرامی خوێندنیان هەیە.  محەممەد شاعر، جێگری سەرۆکی یەکێتیی مامۆستایان ئاماژەی بەوە کرد، "ماوەی سێ ساڵە خەڵک لە خانەقین منداڵەکانیان لە خوێندنی کوردی دەردەهێنن و دەیخەنە بەر خوێندنی عەرەبی، کێشەکانی خوێندنی کورد لە خانەقین هێندە زۆرن کە لە توانای پەروەردەی پارێزگای دیالەدا نییە و چارەسەریان بکات. "  دلێر سایە، قایمقامی خانەقینیش دەڵێت، "پەیوەندیمان هەیە لەگەڵ بەڕێوەبەری پەروەردەی دیالە، چەند کێشەیەکی چارەسەرکردووە، بەڵام بەپێی پێویست نییە.. کێشەیەکی دیکەشمان هەیە کە زانکۆ و پەیمانگەکانی کوردستان قوتابیی خانەقین وەرناگرن. "  ئەو قوتابخانانەی خوێندی کوردی تێدا ماوە، دەکەونە ئەو گەڕەکانەی زۆرینەی دانیشتووانەکەی عەرەبن و دوو دەوامی عەرەبی تێدایە و دەوامێکی بۆ خوێندنی کوردی دانراوە.