کاروان کەریم خان، بەڕێوەبەری ناحیەی هەریر بە رادیۆی رووداوی راگەیاند: "رۆژی شەممە ٢٠٢١/٦/٠٥ بەهۆی گڕگرتنی دەڕاسەیەکەوە ئاگر لە گەنمی ناوچەکە بەر بوو و زیانی بە جووتیاران گەیاند و چەند سەعاتێک بەردەوام بوو. بە مەزەندەی سەرەتایی نزیکەی هەزار دۆنم زەوی سووتاوە کە هەر تەنیا گەنم نییە و خانووی پلاستیکی و نزیکەی ٦٠ پوورەی هەنگ سووتاون. هەروەها ئامێری کشتوکاڵی و ئاودێرییش سووتاون. "  بەڕێوەبەری ناحیەی هەریر ئاماژەی بەوە دا، هێشتا نازانرێت زیانە ماددییەکە چەندە و تیمەکان لە ناوچەکەن و خەریکی لێکۆڵینەوەن، هەروەها ژمارەی جووتیارەکانیش زۆرە و هێشتا نەزانراوە چەند جووتیار زیانمەند بوون.   دەشتی هەریر کە نزیکەی ١٢٠ هەزار دۆنمی کشتوکاڵیی هەیە، بە یەکێک لە زەوییە بەپیتەکانی هەرێمی کوردستان دادەنرێت.  کاروان کەریم خان گوتی: "ئاگرەکەی دوێنی زۆر گەورە و فراوان بوو و تەنانەت گەیشتبووە نزیک دیوارای ماڵان، بەڵام خۆشبەختانە توانرا بکوژێنرێتەوە. "  بەپێی ئاماری دەستەی پاراستن و چاککردنی ژینگەی هەرێمی کوردستان، لە ١٠ ساڵی رابردوودا ملیۆنێک و ٣٠ هەزار و ٨٧٣ دۆنم دارستان و پاوان لە هەرێمی کوردستان سووتاوە.