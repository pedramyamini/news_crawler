لە هەولێری پایتەختى کوردستان و وەک دەڵێن پایتەختى زۆرترین کۆمپانیاکانى خۆراک و بریکارى وڵاتان، لیژنەکان خۆیان دەڵێن، ئەگەر هۆشیاریى خەڵک و چاوکراوەیی ئەوان نەبێت، رۆژانە بە دەیان تۆن خۆراکى بەسەرچوو و خراپبوو، لە بازاڕدا ساخدەکرێنەوە.  نەبەز عەبدولحەمید، قایمقامى هەولێر رایگەیاند "زۆرترین کۆگا و شوێنەکان لە هەولێرن، هەربۆیە دەمانەوێت لە هەولێرەوە چاودێریى شوێنەکانى دیکەش بکرێت، ئەوەى ئێمە دەیکەین، جگە لە چاودێریى هێزە ئەمنییەکان و هەواڵدەر، خەڵکیش خۆى هاوکارمان دەبن".  لە دهۆک پێنج لیژنەى جیاواز بۆ چاودێریى بازاڕ هەن، زۆرترین ئەو سەرپێچییانەى کە لە ئەمساڵدا تۆمارکراون، لە خواردنگە، چێشتخانە و کۆگاکاندا بوون.  یوسف محەممەد، سەرۆکى لیژنە هاوبەشەکانى دهۆک دەڵێت " هەر پێنج لیژنەکەى ئێمە هەموو رۆژەکان دەگەڕێن، لە بوارەکانى تەندروستیی خۆراک، نرخ و شارستانى دەکۆڵنەوە".  لە سلێمانى ٣٩ لیژنەى قایمقامیەت، رۆژانە بازاڕ و شوێنە گشتییەکان دەپشکنن، ئەوەى لە میدیا و سۆشیالمیدیا بڵاودەبێتەوە، دەریدەخەن کە ئەگەر ئەو لیژنانە نەبن، بەشێک لە خەڵک متمانەیان بە بازاڕ و خواردنى دەرەوەش نامێنێت.  بونیام ئەحمەد کە خاوەنى سەمونخانەیە، دەڵێت "داوایان کرد سینییەکان لە ئاسنەوە بکەین بە فافۆن، نیوەیم کڕیوە لە هەولێر، ئەوى دیکەم دەستنەکەوت، دەبێت لە تورکیاوە بێت".  لەشکر حەمەد، سەرۆکى لیژنە هاوبەشەکانى سلێمانى ئاماژە بەوە دەکات "بەهۆی ئەو بەدواداچوونە وردانەى کردوومانن، سەرپێچى و کەرەستەى بەسەرچووش کەمیانکردووە".  لیژنەکانى هەڵەبجە، وەکو پارێزگاکە نوێن، بەڵام زۆرجار بە دوو شەفت دەچنە نێو بازاڕ. رەنگە بۆ پارێزگایەکى بچووک و کۆمەڵایەتى، هۆشیاریى خۆیان بەشێک بێت لەوەى کە بازاڕ تاڕاددەیەک لە شوێنانى دیکە باشتر بێت.  ئومێد محەممەد، جێگرى سەرۆکى لیژنە هاوبەشەکانى هەڵەبجە دەڵێت "ئێمە تەنیا سەرپێچى تۆمار ناکەین، بەڵکو هۆشیارییش بە خەڵکەکە دەدەین، ئێستا دەتوانم بڵێم، ئاستى هۆشیاریى خەڵک و بازاڕیش باشتر بووە".  بەپێى ئامارى لیژنەکانى هەولێر، سلێمانى، دهۆک و هەڵەبجە، چالاکییەکانیان بۆ پێنج مانگى ئەمساڵ بەم جۆرەن:  لیژنەکانی قایمقامیەتی هەولێر:  لەناوبردن: ٢٩٨,٢١٢ تۆن خۆراکی بەسەرچوو  لیژنەکانی قایمقامیەتی سلێمانی:  لەناوبردن: ٢٣٩ تۆن خۆراکی بەسەرچوو  لیژنەکانی قایمقامیەتی هەڵەبجە:  لەناوبردن: ٢٤ تۆن خۆراکی بەسەرچوو  لیژنەکانی قایمقامیەتی دهۆک:  لەناوبردن: ٦ تۆن خۆراکی بەسەرچوو  لە باشترکردنى بازاڕ و متمانەى خەڵک و بازرگان و فرۆشیاران بەرامبەر بە یەکدى، دەگوترێت زیادکردنى پشکنینەکانى کۆنترۆڵى جۆرییە، کە هەندێکجار گلەیی ئەوە دەکرێت، خۆراک و کەرەستەکان هەر لە هاتن و هاوردەکردنیانەوە ماوەبەسەرچوو بوون و تێپەڕیوون، نەک لە بازاڕ و کۆگاکانى نێوخۆدا.