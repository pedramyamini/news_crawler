تەرمی ژنەکە ئەمشەو (یەکشەممە ٣٠ - ٠٥ - ٢٠٢١) دۆزراوەتەوە. سامان نادر، بەڕێوەبەری فریاکەوتنی خێرای سلێمانی بە تۆڕی میدیایی رووداوی راگەیاند: "ئاگادارکراینەوە بە رووداوێک و تیمەکانمان چوونە شوێنی رووداوەکە، دەرکەوت ژنێک بە کوژراوی لە گۆڕستانی سەیوان فڕێدراوە. "  بەڕێوەبەری فریاکەوتنی خێرای سلێمانی ئاماژە بەوە دەدات، "ژنەکە مۆبایلێکی پێبووە و ناسنامەی دیار نییە. "  بە گوتەی ئەو کەسانەی لە شوێنی رووداوەکە بوون و قسەیان بۆ رووداو کردووە، باس لەوەدەکەن ژنەکە جلوبەرگی لەبەردانەبووە و تاوەکو ئێستا ناسنامە و تەمەنی دیار نییە.  بەرزان عەلی، بەڕێوەبەری پەیمانگای دادپزیشکیی سلێمانی بە تۆڕی میدیایی رووداوی راگەیاند "تەرمەکە لە دادپزیشکیی سلێمانییە و تاوەکو ئێستا کەس بۆ وەرگرتنەوەی تەرمەکە نەهاتووە، بەپێی لێکۆڵینەوە پزیشیکەکان تەمەنی لە نێوان ٣٥ بۆ ٤٠ ساڵ دەبێت و بە گوللە نەکوژراوە، بە رووخساریش لە کەسێکی بیانی دەچێت. "