محەممەد فاتیح، رۆژنامەڤانی نزیك لە شێخ نەهرۆ کەسنەزانی، بە تۆڕی میدیایی رووداوی راگەیاند، "ئەمڕۆ شێخ نەهرۆ كەسنەزانی دوای ئەوەی توێژەكانی كۆمەڵگەی لە تەكیەی سەرەكی كەسنەزانی لە سلێمانی كۆكردەوە، گوتی مەزارگەی سوڵتان ئیمام محەممەد كەسنەزانی لە سلێمانی بووە بە ناوەندێكی تەسەوفی جیهانی و هەروەها بووە بە ناوەندێكی رووحی لە جیهاندا. "  لەبارەی بایەخی ئەو مەزارگەیەشەوە گوتی "ئێستا لە هەموو جیهانەوە مورید و دەروێشان روو لە سلێمانی دەكەن. "  سەرۆكی تەریقەتی قادریی كەسنەزانی لە عێراق و جیهان، بەپێی ئەو رۆژنامەنووسە داوایەکی ئاراستەی میللەتی کورد کردووە و گوتوویەتی: "میللەتی كورد یەكبن و یەكڕیزبن و خۆیان بۆ ئەم پێشهات و گۆڕانكارییە جیهانییە بەشێوەیەكی شیاو و جوان گونجاو ئامادەبكەن، چونكە ئێستا چاوی هەموو جیهان لەسەر میللەتی كوردە. "  دوای مردنی شێخ محەممەد عەبدولکەریم کەسنەزانی، لە ٤ ـی تەممووزی ٢٠٢٠، شەش رۆژ دواتر شێخ نەهرۆ کەسنەزانی وەک سەرۆکی تەریقەتی قادریی کەسنەزانی لە شوێنی باوکی دەستبەکاربوو.