ئێوارەی ئەمڕۆ ئاگر لە کەمپی شاریا لە پارێزگای دهۆک کەوتەوە کە بەهۆیەوە ٣٧٠ خێوەت سووتان و زیانێکی زۆری ماددیش بەر نیشتەجێبووانی کەمپەکە کەوت. ئیڤان فائق جابر، وەزیری كۆچ و كۆچبەرانی عێراق بە تۆڕی میدیایی رووداوی راگەیاند، "فەرمانم داوە لە كۆگاكان بەپەلە خێوەت كۆبكەنەوە و بەزووترین كات بۆیان دروستبكەن و لەنێو کەمپەكەدا بۆیان دابنرێت و هەموو پێداویستییەكیان بۆ دابین بكرێت بەتایبەتی ئەو كەرەستە سەرەكییانەی كە لەنێو خێوەتەکانیان هەبووە".   هەروەها ئاژانسی نەتەوەیەکگرتووەکان بۆ کاروباری پەنابەران لە تویتێکدا نووسیویەتی، "خەمبارین بەو رووداوە نەخوازراوەی کە لە کەمپی شاریای تایبەت بە خەڵکی ئاوارە لە دهۆک کەوتەوە و بووە هۆی سووتاندنی ٤٠٠ چادر. لەگەڵ بەرپرسانی لۆکاڵی و هاوبەشەکانمان کار دەکەین بۆ هەڵبژاردنی رێگەی دروست بۆ دابینکردنی یارمەتی بۆ ئەو خێزانانەی بەهۆی ئاگرەکەوە زیانیان بەرکەوتووە. "  عەلی تەتەر، پارێزگاری دهۆک رایگەیاند، نێچیرڤان بارزانی، سەرۆکی هەرێمی کوردستان و مەسرور بارزانی، سەرۆکوەزیرانی هەرێمی کوردستان پەیوەندییان پێوە کردووە و لە رەوشی ئاوارەکانی کەمپی شاریایان پرسیوە. هاوکات "ئامادەیی خۆیان بۆ هەر هاوکارییەک بۆ ئاوارە زەرەرمەندەکان دەربڕی. "  لە بەشێکی دیکەی قسەکانیدا وەزیری کۆچ و کۆچبەرانی عێراق رایگەیاند، "ئێمە هاوئاهەنگییەكی باڵامان لەگەڵ حكومەتی هەرێمی كوردستان هەیە لە بابەتی ئاوارە و پەنابەرەكان و دەمانەوێت تەواوی بابەتەكە یەكلایی بكەینەوە و بۆ هەمیشە چارەسەر بكرێت. "   هەروەها لەبارەی گەڕاندنەوەی ئاوارەکان، وەزیری کۆچ و کۆچبەرانی عێراق دەڵێت، "ئێمە وەك وەزارەتی كۆچ و كۆچبەران ناتوانین گوشار بخەینە سەر ئاوارەكان بگەڕێنەوە زێدی خۆیان ئەگەر بێتوو لە زێدیان هیچ جۆرە خزمەتگوزارییەك نەكرابێت. خەڵك بۆ كوێ بگەڕێتەوە ئەگەر خانووەكەی خاپوور كرابێت و ماڵێك نەبێت تێیدا نیشتەجێ بێت. ئەمە ئەركی لایەنی دیكەیە و بەرپرسیارێتیی ئێمە نییە".