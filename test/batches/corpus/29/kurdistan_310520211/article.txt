پەروین فاتیح، بەڕێوەبەری یەکەی سەرپەرشتیاری خوێندنی کوردی لە کەرکووک بە تۆڕی میدیایی رووداوی راگەیاند: "لە سنووری پەروەردەی کەرکووک، ٥ قوتابخانەی خوێندنی کوردی لە سنووری قەزای داقوق داخراون، ئەوەش بەهۆی ئەوەی لە سنووری نێوان داعش و هێزە عێراقییەکاندان. هەربۆیە بەشێک لە خێزانەکان ماڵەکانیان بۆ سەنتەری داقووق گواستووەتەوە، هەندێکیان چوونەتە گووندەکان و لەوێ درێژە بەخوێندن دەدەن. "  سەبارەت بە دوایین ئاماری پەیوەست بە خوێندنی کوردی لە سنووری کەرکووک، پەروین فاتیح گوتی: "لە سنووری پەروەردەی کەرکووک ٥٢٥ قوتابخانەی خوێندنی کوردی هەن، کە ٣٠٨ قوتابخانەیان سەرەتایین، ٣٦ باخچەی ساوایان هەن و تێیاندا ٨ هەزار مامۆستا وانە بە ٩٣ هەزار قوتابی دەڵێنەوە. "  لە کەرکووک بەشێكی خوێندن بە زمانی کوردییە و تاقیکردنەوەکان بە کوردی ئەنجامدەدرێن، بەڵام پەروین فاتیح گوتی: "پرۆگرامی خوێندنمان لەسەر هەرێمی کوردستانە و تاقیکردنەوەمان لەسەر حکومەتی عێراقە. لە چاوەڕوانی ئەوەداین پەروەردەی حکومەتی عێراق هەندێک ماددە هاوشێوەی هەرێمی کوردستان بۆ تاقیکردنەوەکان تەرک بکات و لە رێگەی وەزیری پەروەردە و بەسەرۆکایەتیی بەڕێوەبەری پڕۆگرامەکان سەردانی بەغدامان کرد و بە قسە رەزامەندیمان بۆ ئەو مەبەستە وەرگرتووە، بەڵام تاوەکو ئێستا بە فەرمی هیچ نووسراوێکمان بەدەست نەگەیشتووە. "  لە ناوچە کوردستانییەکانی دەرەوەی ئیدارەی هەرێمی کوردستان، سەرەتا بابەتی کوردی لە خشتەی تاقیکردنەوەکاندا نەبوو، بەڵام لە چوارچێوەی ئەو شاندانەی رابردوو سەردانی بەغدایان کرد، وەزارەتی پەروەردەی حکومەتی عێراق رەزامەندیی پیشاندا کوردی تاقیکردنەوەی تێدا بکرێت.  هەروەها بەڕێوەبەری یەکەی سەرپەرشتیاری خوێندنی کوردی لە کەرکووک گوتی، "بۆ ئەو قوتابیانەی لەسەر پرۆگرامی حکومەتی عێراقی دەخوێنن شەش بابەت و بۆ خوێندکارەکانی ئێمە حەوت بابەت بۆ تاقیکردنەوەکان دەبن. "  پەروین فاتیح ئەوەشی گوت، پەروەردەی کوردی لە کەرکووک رووبەڕووی چەندین گرفت دەبێتەوە، هەرچەندە ساڵانە ئەو کێشانە چارەسەر دەکرێن، بەڵام هەمان رۆتین و کێشە ساڵی داهاتوودا دووبارە بەرۆکیان دەگرێتەوە.