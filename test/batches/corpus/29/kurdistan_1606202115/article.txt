بافڵ تاڵەبانی، ھاوسەرۆکی یەکێتیی نیشتمانیی کوردستان لەگەڵ جەیمس سۆرنتۆن، کۆنسوڵی گشتیی بەریتانیا لە هەرێمی کوردستان کۆبووەوە کە بەهۆی کۆتاییهاتنی ماوەی کارکردنی لە هەرێمی کوردستان، سەردانی دەباشانی کردووە.  لە کۆبوونەوەیاندا دۆخی هەرێمی کوردستانیان تاوتوێ کردووە، هاوسەرۆکی یەکێتی رایگەیاندووە، باسیان لە هەوڵەکانی یەکخستنەوەی هێزی پێشمەرگە، هەڵبژاردنەکانی داهاتووی عێراق و هەوڵەکانی یەکێتی بۆ نزیکبوونەوەی هێز و لایەنەکان کردووە.  بەپێی راگەیێندراوێک کە لە پەیجی فەرمیی خۆی لە فەیسبووک بڵاویکردووەتەوە، بافڵ تاڵەبانی لەسەر تەواوی پرسەکان و سەردانی ئەم دواییەی وەفدی یەکێتی بۆ بەغدا و کۆبوونەوەی لەگەڵ سەرۆکایەتییەکانی عێراق و سەرکردە و لایەنە سیاسییەکان بۆ چارەسەرکردنی کێشەکان و ناردنی بودجەی ھەرێمی کوردستان، بەرچاوڕوونیی داوەتە شاندە بەریتانییەکە و جەختی لە سووربوونی یەکێتی لە چارەسەرکردنی ئاشتییانەی کێشەکان و پەنابردن بۆ دیالۆگی نیشتمانی بۆ زاڵبوون بەسەر ئاڵەنگارییەکان و گەیشتن بە لێکتێگەیشتن لەنێوان ھێزەکانی ھەرێم و عێراق کردووەتەوە.  ھەر لەو دیدارەدا گفتوگۆ لەبارەی یەکگرتنەوەی ھێزی پێشمەرگە کراوە و بافڵ تاڵەبانی "پەرۆشیی یەکێتیی بۆ بونیادنانی ھێزێکی یەکگرتووی بەدسپلین و راھێنراو دووپاتکردەوە و داوایکرد ھێزەکانی ھاوپەیمانان و بەریتانیا ھاریکاربن و بەشداربن لە پێشخستنی سیستەمی سەربازیی لە ھەرێم".  هەروەها لە کۆبوونەوەیدا لەگەڵ بێڵ ریچارد، جێگری فەرماندەی گشتیی هێزی هاوپەیمانان لە عێراق و سووریا و شاندی یاوەری، هاوسەرۆکی یەکێتیی نیشتمانیی کوردستان باسی لە ھەوڵەکانی یەکخستنەوەی ھێزی پێشمەرگە کرد و پشتیوانی و ئامادەیی یەکێتیی دەربڕی بۆ سەرخستنی ھەنگاوەکانی یەکخستنەوەی یەکە سەربازییەکان و رایگەیاند، "یەکێتی لەم پرۆسە گرنگ و نیشتمانییەدا پەرۆشی بونیادنانی ھێزێکی تۆکمە و راھێنراوی سەربازییە کە رەنگدانەوەی واقیعی ئەمڕۆ بێت و لەسەر بنەمای نەتەوەیی، شەراکەت و ھاوسەنگی ھێزەکان یەکبخرێنەوە. بۆ ئەوەش ھەماھەنگی و ھاریکاریی زیاتری ھێزەکانی ھاوپەیمانان بە پێویست دەزانم لەڕووی مەشقپێکردن و دابینکردنی ھاوکاریی سەربازی".