ئەمڕۆ سێشه‌ممه ٠١ - ٠٦ - ٢٠٢١ نێچيرڤان بارزانى دیدارێکی لەگەڵ ئەسعەد ئەلعیدانی، پارێزگاری به‌سرە و ئاراس حەبیب، ئەندامی ئەنجوومەنی نوێنەرانی عێراق ئەنجامدا.   بەپێی راگەیێندراوی سەرۆکایەتیی هەرێمی کوردستان پارێزگاری بەسرە هاريكاريى نێوان پارێزگانى هه‌رێمى كوردستان و پارێزگاى به‌سرەى "به پێويست دەزانێت". هەروەها ئەسعەد ئەلعیدانی "ده‌ستخۆشى و سه‌رسامیی خۆی به ئاستى ئاوه‌دانى و بنياتنان و پرۆژه خزمه‌تگوزارييه‌كانى هه‌رێمى كوردستان دەربڕیوە".  لە دیدارەکەدا دۆخى به‌سرە و پارێزگاكانى باشوورى عێراق به‌گشتى له رووى پرۆسه‌ى ئاوه‌دانكردنه‌وه و بنياتنان و خزمه‌تگوزارييه‌كانه‌وه تاوتوێ كران و تيشك خراوەته سه‌ر گرنگيى زه‌مينه‌سازى و پێدانى ده‌رفه‌تى زياترى كار و وه‌به‌رهێنان به كه‌رتى تايبه‌تى ناوخۆيى و بيانى.  لە بەشێکی دیکەی راگەیێندراوی سەرۆکایەتیی هەرێمی کوردستاندا هاتووە، نموونه‌ى سه‌ركه‌وتووى كه‌رتى تايبه‌ت له هه‌رێمى كوردستان و ئه‌و رۆڵه به‌رچاوه‌ى له ئه‌نجامدانى كار و پرۆژه‌كانى ژێرخان له هه‌موو بواره‌كاندا ده‌گێڕێت، خرايه به‌ر باس و "هه‌ردوولا هاوڕا بوون که عێراق پێویستی به یاسایه‌کی هانده‌ر و دۆستانه‌ی وه‌به‌رهێنان و رێکخستنی سیستەمی بانکداری هه‌یه. "  هەروەها دوێنێ پارێزگاری بەسرە سەردانی مەسرور بارزانی، سەرۆکوەزیرانی هەرێمی کوردستانی کرد و ئاماژەی بەوە دا، "زۆر سوودیان لە ئەزموونی سەرکەوتووی هەرێمی کوردستان لە بواری ئاوەدانکردنەوە و پێشکەشکردنی خزمەتگوزاری وەرگرتووە".  بەپێی راگەیێندراوی سەرۆکایەتیی حکومەتی هەرێمی کوردستان پارێزگاری بەسرە لە دیداری لەگەڵ سەرۆکوەزیرانی هەرێمی کوردستان رایگەیاندووە، "ئەو قسانە راست نين کە هەرێمی کوردستان لە سەر حیسابی بەسرە و پارێزگاکانی دیکەی عێراق پێشکەوتووە".   دەقی راگەیێندراوی سەرۆکایەتیی هەرێمی کوردستان:  نيوه‌ڕۆى ئه‌مڕۆ سێشه‌ممه ٢٠٢١/٦/١ به‌ڕێز نێچيرڤان بارزانى، سه‌رۆكى هه‌رێمى كوردستان، پێشوازى له به‌ڕێز ئەسعەد ئەلعیدانی، پارێزگاری به‌سرا كرد.  له ديدارێكدا که به‌ڕێز ئاراس حه‌بیب که‌ریم ئه‌ندامی ئه‌نجومه‌نی نوێنه‌ران ئاماده بوو، دۆخى به‌سرا و پارێزگاكانى باشوورى عێراق به‌گشتى له‌ڕووى پرۆسه‌ى ئاوه‌دانكردنه‌وه و بنياتنان و خزمه‌تگوزارييه‌كانه‌وه تاوتوێ كرا و تيشك خرايه سه‌ر گرنگيى زه‌مينه‌سازى و پێدانى ده‌رفه‌تى زياترى كار و وه‌به‌رهێنان به كه‌رتى تايبه‌تى ناوخۆيى و بيانى.  له‌مباره‌يه‌وه نموونه‌ى سه‌ركه‌وتووى كه‌رتى تايبه‌ت له هه‌رێمى كوردستان و ئه‌و ڕۆڵه به‌رچاوه‌ى له ئه‌نجامدانى كار و پرۆژه‌كانى ژێرخان له هه‌موو بواره‌كاندا ده‌گێڕێت، خرايه به‌ر باس و هه‌ردوولا هاوڕا بوون که عێراق پێویستی به یاسایه‌کی هانده‌ر و دۆستانه‌ی وه‌به‌رهێنان و ڕێکخستنی سیستمی بانکداری هه‌یه.  به‌ڕێز پارێزگارى به‌سرا، وێڕاى ده‌ستخۆشى و سه‌رسامى به ئاستى ئاوه‌دانى و بنياتنان و پرۆژه خزمه‌تگوزارييه‌كانى هه‌رێمى كوردستان، جه‌ختى له گرنگيى سوودوه‌رگرتنى به‌سرا و پارێزگاكانى ديكه‌ى عێراق له پێشكه‌وتنه‌كان و ئه‌زموونى سه‌ركه‌وتووى هه‌رێمى كوردستان كرده‌وه و هاريكاريى نێوان پارێزگانى هه‌رێمى كوردستان و پارێزگاى به‌سراى به پێويست زانى.