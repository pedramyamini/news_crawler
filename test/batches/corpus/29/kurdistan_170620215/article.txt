بەپێی راگەیێندراوێکی دەستەی دەستپاکیی عێراق کە ئەمڕۆ پێنجشەممە بڵاوکراوەتەوە، فەرمانگەی لێکۆڵینەوە لە دەستەی دەستپاکی بەهۆی زیانگەیاندن بە دارایی گشتی، فەرمانی دەستگیرکردنی بۆ ١٥ فەرمانبەری کۆمپانیای گشتی بازرگانی دانەوێڵەی کەرکووک دەرکردووە، کە یەکێک لەوان بەڕێوەبەری کۆمپانیاکەیە.   ئەو تۆمەتانەی رووبەڕوویان کراونەتەوە بریتین لە زیانگەیاندن بە دارایی گشتی، یاریکردن بە پلەکانی وەرگرتنی گەنم، دزینی بڕێکی زۆری ئەو بەرهەمە. بەهای ئەو زیانەش کە بە دارایی گشتی گەیشتووە زیاترە لە ٧ ملیار دینار.  فەرمانگەی لێکۆڵینەوە، فەرمانی دەستگیرکردنی بۆ ئەو تۆمەتبارانە دەرکردووە و رەوانەی دادوەریی لێکۆڵینەوەی کردوون لە دەستەی دەستپاکی، کە تایبەتە بە دۆسیەکانی دەستپاکی. بڕیاردراوە ئەمانە لە ژێر لێکۆڵینەوە هەر بە دەستبەسەری بمێننەوە.   دەستەی دەستپاکی عێراق زیاتر روونیکردەوە، لە مانگی ئادار لە کۆمەڵگەی کۆگای ریازی سەر بە کۆمپانیای بازرگانیی گشتیی دانەوێڵە دەستیان بەسەر ئەمەدا گرتووە، ئەمەش لەسەر بنەمای نووسراوێکی نووسینگەی سەرۆکوەزیرانی عێراق تێیدا داوای کردبوو لێکۆڵینەوە بکرێت لەبارەی لیژنەی سفرکردنی کۆمەڵگەکە، کە تێیدا (٧، ٠٤٢، ٠٠٠، ٠٠٠) ملیار دینار بە هەدەر دراوە. بۆیە چوونەتە کۆمپانیاکە و دەستیان بەسەر بەراییەکانی تایبەت بە خشتەی بڕی گەنمی وەرگیراودا گرتووە و خستوویانەتە بەردەم لایەنی دادوەری.