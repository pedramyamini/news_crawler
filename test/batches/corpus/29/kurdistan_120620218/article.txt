فەلاح مستەفا، راوێژکاری باڵای سەرۆکی هەرێمی کوردستان لەبارەی ئامانجی سەردانەکەی نێچیرڤان بارزانی، سەرۆکی هەرێمی کوردستان بۆ ئیمارات بە هەڵکەوت عەزیز، پەیامنێری رووداوی راگەیاند: "هەرێمی کوردستانیش یەکێکە لە یاریکەرەکانی ناوچەکە، عێراق و هەرێمی کوردستان لە رۆژهەڵاتی ناوەڕاست رۆڵێکیان هەیە و راوبۆچوونی خۆیان هەیە لەبارەی ئەو پرسانەی کە هەن. هەرێمی کوردستان خوازیاری کرانەوەیە بەڕووی وڵاتانی دەورووبەر و لە ئاستی جیهانیش. هەرێمی کوردستان و ئیمارات پەیوەندییەکی لەمێژینەیان هەیە و بۆ بەردەوامیدان بەو پەیوەندییانە و بۆ ئاڵوگۆرکردنی بیروڕا و زیاتر بەرەوپێشبردنی ئەو پەیوەندیانە ئەمجۆرە سەردانانە بە پێویست دەزانێت"..  فەلاح مستەفا جەختی لەوەکردەوە کە ئەم سەردانەی سەرۆکی هەرێمی کوردستان لەسەر بانگهێشتی جێنشینی ئەبوزەبی بووە و "بۆ ئەوەیە لە نزیکەوە ئەو پرسانە تاوتوێ بکرێن کە جێگەی بایەخ و لە بەرژەوەندیی هەردوولان وەک پرسی سیاسی، ئاسایش، ئابووری و دۆخی عێراق و ناوچەکە بە گشتی و سوود وەرگرتن لە ئیمارات و خوێندنەوەی ئەوان بۆ دۆخی ناوچەکە".  لەوەڵامی ئەوەی کە ئیمارات دەیەوێت لە رێگەی هەرێمی کوردستانەوە بێتەوە نێو عێراق و ململانێ سیاسییەکان کە لە ٢٠٠٨ ـەوە پەیوەندیی لەگەڵ عێراق پچڕاوە، راوێژکاری سەرۆکی هەرێمی کوردستان گوتی: "ئێمە وەک هەرێمی کوردستان هەر لە سەرەتاوە بەڕووی وڵاتانی عەرەبی کرابووینەوە و هانی وڵاتانی عەرەبیمان دەدا کە هەم لە بەغدا باڵیۆزخانەیان هەبێت و هەم لە هەرێمی کوردستان کۆنسوڵخانەی خۆیان بکەنەوە. بوونێکی بەهێزیان لە عێراق هەبێت و لەگەڵ عێراقیش پەیوەندییەکانیان ببەنە پێش".  فەلاح مستەفا هەروەها گوتی: "ئیمارات و وڵاتانی دیکەی عەرەبیش ئێستا لەگەڵ ئەوەن پەیوەندییەکانیان لەگەڵ عێراق بەرەو پێش ببەن بەڵام ئەوە زیاتر لەسەر عێراق دەوەستێت کە تاوەکو چەند عێراق ئامادەیە بۆ ئەوە و سەردانی جەنابی سەرۆکی هەرێمی کوردستانیش بۆ باڵیۆزخانەی عێراق لە ئیمارات لەسەر ئەوەبوو کەوا بزانێت دۆخی پەیوەندییەکانی نێوان عێراق و ئیمارات لە چ ئاستێکدایە".  سەبارەت بە پەیوەندییە ئابوورییەکان لەگەڵ ئیمارات فەلاح مستەفا گوتی: "گومان لەوەدا نییە کاتێک پەیوەندیی بەهێز لەڕووی سیاسییەوە هەبێت، رێگە خۆشکەر دەبێت بۆ پەیوەندیی ئابووریی بەهێز و هەندێکجاریش بە پێچەوانەوەیە. ئێمە لە هەرێمی کوردستان بەهۆی بوونی یاسایەکی هاندەری وەبەرهێنان، ئارامی و سەقامگیریی و ئەو پێشوازییەی هەرێمی کوردستان لە وەبەرهێنەرانی دەکات، زەمینەیەکی باشمان هەیە بۆ ئەوەی وڵاتانی جیهان بێن و لێرە وەبەرهێنان بکەن. ئێمە لەگەڵ بەغداش لە پەیوەندیدا دەبین بۆ ئەوەی هانی بەغدا بدەین لەڕووی دابینکردنی ڤیزا، یاسای وەبەرهێنان و دەستنیشانکردنی کارە لەپێشینەکان، هاندانی وەبەرهێنەران و سیستەمێکی بانکیی دروست تاوەکو جێگەی متمانەبێت بۆ وەبەرهێنەران و ئاسانکارییان بۆ بکات. پەیوەندیی ئابووریی و هاندانی وەبەرهێنەرانی ئیماراتی بۆ وەبەرهێنان لە کوردستان و عێراق تەوەرێکی سەرەکیی سەردانەکەیە".