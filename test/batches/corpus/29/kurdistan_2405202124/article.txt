بەپێی راگەیێندراوی سەرۆکایەتیی هەرێمی کوردستان، رۆژی دووشەممە ٢٤ - ٠٥ - ٢٠٢١ شێخ جەعفەر شێخ مستەفا، جێگری سەرۆکی هەرێمى كوردستان پێشوازیی لە فرانسواز دوماس، سەرۆکی کۆمیسیۆنی بەرگريی نیشتمانی و سەربازی لە پەرلەمانی فەرەنسا؛ فیلیپ مایەر و گوێندال رۆیلارد ئه‌ندامانى په‌رله‌مان؛ برۆنۆ ئۆبێرت، باڵیۆزی فەرەنسا لە عێراق و ئۆلیڤیێ دیکۆتینى، کۆنسوڵی گشتيی فەرەنسا لە هەولێر و شاندێکی یاوەريان کرد.  لە کۆبوونەوەيه‌کدا دوایین پێشهاتە ئەمنییەکان، هەڵسەنگاندنی باری سەربازيی پێشمەرگە، نەخشەدانان بۆ ئەنجامدانی ئۆپەراسیۆنی هاوبەش دژ به چەکدارانی داعش، هه‌نگاوه‌كانى پرۆسەی چاكسازى لە وەزارەتی پێشمەرگە و چەند پرسێکی ديكه‌ى جێى بايه‌خى هاوبه‌شيان تاوتوێ كرد.  جێگری سەرۆکی هەرێمی کوردستان رۆڵی هێزە فەرەنسييه‌كانى له هاوپه‌يمانيى نێوده‌وڵه‌تيى دژى داعش له عێراق و ناوچەکەدا بەرز نرخاند، بەتایبەتى هاوکاریى سەربازی و مەشق و راهێنانيان بە پێشمەرگە، هەروەها کاریگەرییان لە پرۆسەی چاكسازى له وه‌زاره‌تى پێشمەرگە و هه‌وڵه‌كان بۆ پڕکردنەوەی ئەو شوێنانەی بۆشایي ئەمنییان تێدايه و داعش رێکخستن و نەخشەی پەلاماری تێدا ئەنجام دەدات.  وەکو لە راگەیێندراوی سەرۆکایەتیی هەرێمی کوردستاندا هاتووە، شاندە فەرەنسییەکەش جەختیان لە بەردەواميى یارمەتی و پشتیوانى و هه‌ماهه‌نگييان له‌گه‌ڵ پێشمەرگە كرده‌وه، هەردوولا هاوڕابوون لەسەر پێويستيى ئەنجامدانی ئۆپەراسیۆنێکی هاوبەشى پێشمەرگە و سوپای عێراق بە پاڵپشتيی هاوپەیمانان بۆ دوورخستنەوە و نەمانی یەکجارەکیی تیرۆر لە عێراق و ناوچەکەدا، هەروەها تووندوتۆڵکردنی سنوورەکان "بۆ رێگریکردن له جموجۆڵى تیرۆریستان".