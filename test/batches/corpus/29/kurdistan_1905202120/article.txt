ئەحمەد محەممەد، گوتەبێژی دەستەی ژینگە بە تۆڕی میدیایی رووداوی راگەیاند، زۆرترین ئەو دارانەی لە ساڵانی ٢٠١٠ تاوەکو ٢٠٢٠ سووتاون و سووتێندراون بریتیبوون لە مازوو، بەڕوو، قەزوان، سنەوبەر، کالیپتۆس و گۆیز.  گوتەبێژی دەستەی ژینگە گوتیشی، رێژەی ٣٠ % بۆ ٣٥ % ی ئەو سووتانەی هەبووە، بەهۆی ئەو بۆردوومان و تۆپبارانەوە بووە کە هەریەک لە تورکیا و ئێران بە پاساوی بوونی گەریلاکانی پارتی کرێکارانی کوردستان - پەکەکە و پێشمەرگەی حیزبەکانی رۆژهەڵاتی کوردستان لە سنوورەکانی هەرێمی کوردستان دەیکەن.  بە گوتەی ئەحمەد محەممەد، بەشێك لە خەڵک لەکاتی سەیرانکردندا ئاگر لەدوای خۆیان جێدەهێڵن یان جگەرە فڕێدەدەن و پاشماوەی نێرگەلە بەجێدەهێڵن، ئەوانەش دەبنە هۆی سووتانی دارستان و دارەکان.  گوتەبێژی دەستەی پاراستن و چاککردنی ژینگەی هەرێمی کوردستان ئەوەشی خستەڕوو، سووتان کاریگەریی راستەوخۆی لەسەر سیفەتەکانی خاک هەیە، بۆیە سووتانەکان لە مەودای درێژیشدا کاریگەریی خراپ لەسەر خاکی هەرێمی کوردستان بەجێدەهێڵن.  گوتیشی، بەشێک لە جووتیاران پاش دروێنە ئاگر لە پاشماوەکان بەردەدەن، ئەوەش کاریگەریی نێگەتیڤی لەسەر زەوییەکان دەبێت و پێویستە ئەو کارە رابگرن.  لەبارەی ژمارەی دار و دارستانەکان لە هەرێمی کوردستان ئەحمەد محەممەد ئاشکرایکرد، "هەرێمی کوردستان خاوەنی زیاتر لە دوو ملیۆن و ٣٢٧ هەزار دۆنم دارستانی سرووشتی و ٣٥ هەزار دۆنم دارستانی دەستکردە".  سەبارەت بە کاریگەریی ئەو سووتانانەش گوتی، بەگشتی کاریگەریى لەسەر بەرزبوونەوەی پلەى گەرمى و زیادبوونى دوانۆکسیدى کاربۆن هەیە، لە ساڵانى ٩٠ ـەکانی سەدەی رابردووشدا لە جیهاندا ١٠ ملیار تۆن دوانۆکسیدی کاربۆن هەبوو، ئێستا بڕەکە بۆ ٥٠ ملیار تۆن بەرزبووەتەوە.