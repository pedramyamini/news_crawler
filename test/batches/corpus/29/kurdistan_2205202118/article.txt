عەمید دیار ئیبراهیم، بەڕێوەبەری بەرگریی شارستانیی سلێمانی بە رۆژنامەڤانانی گوت، ئەو شوێنەی کە ئاگری گرتووە بەتانی و کەلوپەلی زیادەی تێدا هەڵگیراوە.   مۆتێلەکە دەکەوێتە سەر شەقامی ٦٠ مەتریی سلێمانی. بەڕێوەبەری بەرگریی شارستانیی سلێمانی لەبارەی هۆکاری ئاگرەکە ئاماژەی بەوە کرد، "گومانەکان زیاتر بۆ شۆرتی کارەبا دەچن، بەڵام ئەمە بڕیاری کۆتایی نییە و لێکۆڵینەوە بەردەوامە. "  لەبارەی مەرجەکانی سەلامەتی لە مۆتێلەکەدا، بەرگریی شارستانی ئاماژەی بەوە کرد، مۆتێلەکە "مەرجەکانی سەلامەتی تێدابووە و پەیژەی خۆڕزگارکردنیشی هەبووە. "  بەڕێوەبەری بەرگریی شارستانیی سلێمانی ئاماژەی بەوە کرد، تیمەکان سەرقاڵی لێکۆڵینەوەن، بەڵام بەپێی زانیارییە سەرەتاییەکان "بەشی کەمی مۆتێلەکە سووتاوە".  هەڤاڵ ئەبوبەکر، پارێزگاری سلێمانی چووەتە شوێنی رووداوەکە و بە رووداوی راگەیاند، تیمەکانی ئاگرکوژێنەوە کاری خۆیان کردووە و لە هۆکاری ئاگرەکەش دەکۆڵنەوە.