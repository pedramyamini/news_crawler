بەگوێرەی راگه‌یێندراوێكی سەرۆکایەتیی کارەساتی لەناکاو و فریاگوزاریی تورکیا (ئافاد)، کاژێر ٢١: ٢٨ خولەکی ئەمشەو هەینی ٢٥ی حوزەیرانی ٢٠٢١، بوومەلەرزەیەک بە گوڕی ٥.٢ پلەی رێختەر لە ناوەندی پارێزگای چەولیگ تۆمارکراوە.   بەگوێرەی ماڵپەڕی (ئافاد)، بوومەلەرزەکە بە قوڵایی ١٥.٥١ کیلۆمەتر روویداوە. لە پارێزگاکانی ئامەد، مەلەتێ، دێرسم، بەدلیس، سێرت، ئەرزەڕۆم، ئەرزینجان و خەرپێت هەستی پێکراوە.   لەمبارەیەوە، ئیسماعیل چاتاکلی بریکاری وەزارەتی ناوخۆی تورکیا لە هەژماری تویتەری خۆیدا بڵاویکردەوە، لە ناوەندی شار و شارۆچکەکاندا هیچ زیانی گیانیی لێنەکەوتووەتەوە، بەڵام زیانی ماددی زۆرن. تیمەکان سەرقاڵن بە دەستنیشانکردنی زیاتری زیانەکان.   قادر ئەکینجی لە راگەیێندراوێکی نووسراودا روونیکردووەتەوە، لە گوندەکانی شارۆچکەی چەرمێ و گێخی زیاتر لە ١٠ خانوو رووخاون، دوو کەس برینداربووە، بەڵام زیانی گیانی نەبووە.   چەولیگی باکووری کوردستان یەکێکە لەو پارێزگایانەی کە لەسەر هێڵی سووری "فای" بوومەلەرزەدایە و ساڵانە چەندین جار بوومەلەرزەی بەهێز دەیگرێتەوە. ساڵی رابردوو شەش جار بوومەلەرزەی بەهێز تێیدا تۆمارکراوە. بەردەوام زیانی گیانی و ماددی لێکەوتووەتەوە.