زانا ئەحمەد بە رووداوی راگەیاند، ماینینگی ئەسێریۆم دەکات کە ئێستا لەنێو دراوە دیجیتاڵییەکان لە پلەی دووەمدایە، هۆکارەکەیشی ئەوەیە کە زیاتر لە بیتکۆین پاداشت دەدات، "راستە بیتکۆین نرخەکەی بەرزترە، بەڵام پێویستت بە کێڵگەی گەورە هەیە بۆ ماینینگ. "  رۆژی ١٤ - ٦ نرخی ئەسێریۆم دوو هەزار و ٤٨٠ دۆلار و نرخی بیتکۆین ٣٩ هەزار و ١٠٠ دۆلارە بووە.  بیتکۆین یەکەم پارەی دیجیتاڵییە کە لە ساڵی ٢٠٠٩ دروستکراو و سەرەتا نرخەکەی کەمتر لە یەک دۆلار بوو، بەڵام لە مانگی نیسانی ئەمساڵ گەیشتە ٦٣ هەزار دۆلار و هەر ئەوەش وایکرد خەڵکانێکی زۆر هاوشێوەی وەبەرهێنان لە بۆرسە، زێڕ و نەوت و گاز، وەبەرهێنان لە دراوە دیجیتاڵییەکاندا بکەن.  دەرهێنانی دراوە دیجیتاڵییەکان پێویستی بە کۆمپوتەر، هارد، گرافیک کارت و کارەبای زۆر هەیە، لەگەڵ بەرزبوونەوەی نرخی بیتکۆین و زۆریی خواست لەسەر دەرهێنان و کڕین و فرۆشتنی، بووە هۆکارێک بۆ زیادبوونی خواست لەسەر کەرەستەکانی دەرهێنانی لە هەرێمی کوردستان.   بوورهان سەلیم، فرۆشیاری کەرەستەی ئەلیکترۆنییە و دەڵێت، "ئەو پارچانە هەر هەمان ئەو پارچانەن کە بۆ ماینینگ بەکاردەهێنن، بەڵام لە کۆمپانیادا لە ئەسڵدا بۆ ئەو کارە دروستنەکراوە، بەڵام بۆ نموونە گرافیک کارت کە بۆ یاری و دیزاینکردن  بەکاردێت، بۆ ماینینگیش بەکاری دەهێنن. "  بوونی کارەبا، شارەزایی لەسەر دەرهێنان و دەرچوون لە قەیرانی ئابووری وایکردووە، خەڵکی وڵاتانی دراوسێ لە رێگەی هەرێمی کوردستانەوە داوای کاڵای پێویست بۆ دەرهێنانی بیتکۆین بکەن.  عەبدولڕەحمان عەبدوڵڵا، خاوەنی کۆمپانیای گواستنەوەیە و دەڵێت، "ئەو کات داواکارییەکی زۆر زۆری لەسەر بوو، ئێمە تەنیا لە یەک هەفتەدا ١٢٠ هەزار دۆلار داوای کاڵامان کردووە و واگومان دەکەین زیاتر بۆ دەرەوەی کوردستان بووبێت، لەبەر ئەوەی پارەی زۆر و کارەبای زۆری دەویست و زیاتر بۆ ئێران و تورکیا بوون. "  ئەگەرچی مامەڵەکردن بە بیتکۆین ئێستا تەنیا لە یەک وڵاتی جیهان دەکرێت، بەڵام هەنگاوەکان بەرەو دونیای تەکنەلۆژیا، رێگەی وەبەرهێنانیشی بەرەو دراوە دیجیتاڵییەکان کردووەتەوە.