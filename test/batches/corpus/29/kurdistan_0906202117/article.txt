ئاکۆ عەلی، جێگری سەرۆکی شارەوانیی سلێمانی بە رادیۆی رووداوی راگەیاند "ساڵی ٢٠٢٠ داهاتی شارەوانیی سلێمانی چوار ملیار دینار بووە، بەڵام کە وەزارەتی شارەوانی و گەشتوگوزار رەزامەندیی لەسەر خەرجکردن نەدات، ئێمە ناتوانین یەک دیناری خەرج بکەین".  ئەنجوومەنی وەزیرانی هەرێمی کوردستان بڕی چوار ملیار و ٥٢٧ ملیۆن و ٤٥٤ هەزار دیناری بۆ سەوزکردنی باخچە و بلوارەکانی سلێمانی تەرخانکرد، ئەو پارەیەش بۆ بەڕێوەبردن و چاکسازیی پارکی هەواری شار، بلواری شەست مەتریی مەلیک مەحموود، بلواری تاسڵوجە بوو.  لە ماوەی رابردوودا باس لەوە دەکرا کە زیادەڕۆیی زۆر لە سلێمانیدا کراون و، بۆ ئەو مەبەستە جێگری سەرۆکی ئەنجوومەنی وەزیرانی هەرێمی کوردستان سەردانی شارەوانیی سلێمانیی کرد و بۆ بەدواداچوونی زیادەڕۆییەکان لیژنەیەکی پێکهێنا.  جێگری سەرۆکی شارەوانیی سلێمانی گوتی "ناڵێم لەناو سلێمانیدا زیادەڕۆیی نەماوە، بەڵام نزیکەی ساڵێکە زۆر بە کەمی خانووی زیادەڕۆیی تێدا دروست دەکرێت. ژمارەی زێدەڕۆیی لە سنووری ماستەرپلاندا کەمبووەتەوە بۆ ١ %- ٥ %. ئەمساڵ دەیان خانووی زێدەڕۆیی هەبوون کە هەیکەل بوون و لەلایەن شارەوانییەوە رووخێندراون. لە ساڵی ٢٠١٩ وە تاوەکو ئێستا ٣٠ - ٤٠ خانوو رووخێندراون".  بەڵام رەوا سەلیم، ئەندازیاری شارستانی گوتی "دەبێت لە زیادەڕۆییدا سەرنج بخرێتە سەر ئەو کەسانەی دەسەڵاتدارن و زیادەڕۆیی قەبە دەکەن، نەک کەسانی بێدەسەڵات و هەژار کە بۆ رزگاربوون لە کرێچێتی لە شوێنێکدا هەیکەلێکیان دروستکردووە. ئێستا لەلایەن کەسانی بەدەسەڵاتەوە ئەوەندە زیادەڕۆیی کراوە، ئیدی شوێن نەماوە زیادەڕۆیی بکرێتە سەر".  گرفتى گەورەى سەوزاییەکانى سلێمانی، نەبوونى کارمەند، کەرەستە و بودجەى ساڵانەیە، بازنەیی مەلیک مەحموود ساڵێکە کارى کۆمپانیاى جێبەجێکارى تەواوبووە، نە بۆى نوێدەکەنەوە و نە حکومەت خۆى پێى بەڕێوەدەبرێت، پارکى هەوارى شار بە شانازییەکى گەورەوە پرۆژەکەى کرایەوە، ئێستا وا خەریکە بەڕێوەبەرەکەشى لەتاو بێ پاڵپشتى دەستبەردارى کارەکەى دەبێت.  پارکى هەوارى شار، گەورەترین رووبەرى سەوزاییە لە کوردستان و عێراق، چوار هەزار دۆنم زەوى، دوو هەزار و ٥٠٠ دۆنمى سەوزاییە، بەڵام پووش و پەڵاش خەریکە سەرى دەخوات، پارکەکە پێویستى بە ٣٠٠ کارمەندە، بەڵام تەنیا ٣٠ کارمەندیان هەیە.