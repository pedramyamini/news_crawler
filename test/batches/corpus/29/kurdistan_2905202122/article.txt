نەریمان بەکر ئە خێرخوازەیە. ئەو داوای لە پەروەردەکانی سۆران، چۆمان و رواندز کردووە لە کام قوتابخانە پێویستیان بە موبەریدە و پانکەیە، ئەو ئامادەیە بۆیان بکڕێت. داواکاریی پەروەردەکانیش زیاتر لە ٣٠٠ موبەریدەو نزیک ٢٠٠ پانکە بووە.  نەریمان بە تۆڕی میدیایی رووداوی راگەیاند، "سەرم لە قوتابخانەکان دا، بینیم کە قوتابییەکان چۆن لە پۆلدا لەبەر گەرما وانە دەخوێنن، هەستم بە بەرپرسیاریەتی کرد و بڕیارمدا ئەو کارە بکەم. ئەمڕۆیش دەستم پێکردووە و بە تەنیا لەنێو سۆران ١٠٠ موبەریدە دەگەیێنمە قوتابخانەکان. "  لە سنووری هەر سێ پەروەردەکانی دەڤەری سۆران، نزیکەی ٦٠٠ قوتابخانە هەن، زۆرن ئەو پۆلانەی ئامێری فێنککەرەوەیان نەبووە، موبەریدەکانی خێرخوازەکە گەیشتنە قوتابخانەکان و ئیدی پۆلەکانیان فێنککردەوە.  پێشتر حکومەت نزیکەی ٢٠٠ ئامێری فێنککەرەوەی بۆ سنووری پەروەردەکانی سۆران ناردبوو، بە کۆمەکی خێرخوازەکەش کێشەی گەرمای پۆلەکان تاڕادەیێکی زۆر چارەسەربوو.  عەزیز سەعید، بەڕێوەبەری پەروەردەی سۆرانە و دەڵێت، "بە هەوڵی حکومەت پێشتریش قایمقامیەت و ئێستاش کۆمەکی ئەم خێرخوازە ٩٠ % ـی کێشەی فێنککردنەوەی پۆلەکانمان لە کۆڵ بووەتەوە، بەڕاستی هەنگاوێکی گەورە و باش بوو بۆ پەروەردەکەمان. "  ڤایرۆسی کۆرۆنا وایکرد خوێندن لە وەرزی گەرما بەردەوام بێت، تاوەکو کۆتایی مانگی حوزەیرانیش پرۆسەی خوێندنی ساڵی ٢٠٢٠ - ٢٠٢١ تەواو نابێت.