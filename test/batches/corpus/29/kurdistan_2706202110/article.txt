پێشتر پارێزەرانی دۆسیەکە تانەیان لە بڕیارەکەی دادگەی تاوانی دووی هەولێر دابوو، بەو بڕیارەش، دادگەی پێداچوونەوەی تانەکانی رەتکردووەتەوە و بڕیاری دادگەی هەولێری پەسندکردووە.   لە ١٦ ـی شووباتی رابردوودا دادگەی تاوانەکانی دووی هەولێر لە دووەم دانیشتنی دادگاییکردنی دەستگیرکراوانی بادیناندا هەریەک لە ئه‌یاس کەرەم، شێروان شێروانی، شڤان سه‌عید بەڕۆژکی، گوهدار محەممەد زێباری و هاریوان عیسای بە شەش ساڵ زیندانی سزادا، بڕیارەکەش کاردانەوەی زۆر و جیاوازی بەدوای خۆیدا هێنا. رۆژی ٧ی حوزەیرانی ٢٠٢١ دۆسییەی حوکمدراوانی بادینان لەسەر داوای دادگەی تێهەڵچوونەوە، رەوانەی دادگەی پێداچوونەوە کرا.    دوای ناوهێنانی هەریەک لە کۆنسوڵخانەکانی ئەمریکا و ئەڵمانیا لە بڕیارەکەی دادگەدا، ژمارەیەک لە کۆنسوڵخانەکانی هەرێمی کوردستان و رێکخراوی نەتەوە یەکگرتووەکان و چەندین دامەزراوە و کەس داوای پێداچوونەوەیان بە بڕیارەکەدا کرد و بە نادپەروەرانەیان ناوزەندکرد، بەڵام دەسەڵاتی دادوەری و حکومەتی هەرێمی کوردستان جەختیان لە بێلایەنیی دادگەکان کردەوە و رایانگەیاند سزاکە لە جێی خۆیەتی.    لە نووسراوەکەی دادگەدا وێڕای ئاماژەدان بە تاوانی ئەو سزادراوانە، هاوکات ئاماژە بەوە کرابوو، "لە بەڵگەکانی بەردەست ئەوەی لە دژی تۆمەتبارەکان سەلمێندراوە کە ئەوان لە بەردەم دادوەری لێکۆڵینەوە دانیان بە تاوانەکانیاندا ناوە و بەوەی گرووپێکیان رێکخستووە بە سەرۆکایەتیی تۆمەتبار (شێروان ئەمین)، لەگەڵ کەسانی دیکە کە تۆمەتبارن و سەیری پەڕاوەکانیان کراوە.  دادگەکە باس لەوەش کردبوو، "دانپێدانانی تۆمەتبارەکان لە قۆناخی لێکۆڵینەوە بەوپەڕی ئازادی و بێ هیچ گوشارێک بووە، نەسەلەمێندراوە، کە ئەمانە ئازار و ئەشکەنجەدران، ئەوانیش هیچ قسەیان نەکردووە لەسەر ئەوەی ئازار و ئەشکەنجە درابن. "  پارێزەر بەشدار حەسەن دەڵێت، "ئێستا تەنیا سەرۆکی هەرێمی کوردستان بە بڕیارێک دەتوانێت لێخۆشبوونی گشتییان بۆ دەربکات، ئەگینا هیچ ئومێدێک نەماوە. "    ئەمە لەکاتێکدایە کە رۆژی ٢٢ی حوزەیران، دادگەی کەتنی دهۆک بڕیاری ساڵێک زیندانیکردن و پێبژاردنی ٢٤٠ هەزار دیناری بۆ چالاکڤان ئومێد حەجی فەتاح، ناسراو بە ئومێد بەرۆشکی دەرکرد، ئەویش بە تۆمەتی خراپ بەکارهێنانی ئامێرەکانی پەیوەندیکردن و ماددەی ٢٤٠ی یاسای سزاکانی عێراق.    لەبارەی دۆسیەی بەدەل بەرواریش، پارێزەر ئاسۆ هاشم بە تۆڕی میدیایی رووداوی راگەیاند، ئەمڕۆ دادگای تاوانەکان رەزامەندییان دەربڕیوە لەسەر ئەوەی کە پارێزەر سەردانی بکات و گوتیشی، "رۆژی ٢٩.٧.٢٠٢١ دادگایی دەکرێت. "    ئومێد بەرۆشکی و بەدەل بەرواری لە رۆژی ١٩ی ئابی ٢٠٢٠ بە تۆمەتی هاندانی خەڵک بۆ خۆپێشاندان لە دهۆک دەستگیرکران.   لە کۆنگرەیەکی رۆژنامەڤانیشدا، تیمی پارێزەرانی دۆسیەکە ئاماژەی بەوە کرد، "ئێمە داوامانکردبوو دۆسیەکە بدرێتە دەستەی گشتی، بەڵام هەمان دەستەی پێشوو بینیویانە و پاڵپشتیی بڕیاری دادگەی هەولێریان کردبوو. "    بە گوتەی پارێزەران، لە بڕیارەکەی دادگەدا راستکردنەوەش کراوە و ئەو بەشەی باسی کۆنسوڵخانەکانی کردووە، لابراوە.     ئەو ماوەیەی ئەو چالاکڤان و رۆژنامەڤانانە دەستبەسەربوون لە کاتی سزاکەیاندا بۆیان هەژمار دەکرێت.