زیاد تۆفیق، دانیشتووی گوندی باکرمان بە رادیۆی رووداوی گوت "ساڵی ٢٠٠٨ بەردی بناخەی پرۆژەی ئاومان بۆ دانرا و لە ساڵی ٢٠١٢ دا کەوتە واری جێبەجێکردنەوە. لە ساڵی ٢٠١٥ یشدا پرۆژەکە تێکچوو و لەکارکەوت. ئەو پرۆژەیە لە سەرانسەری پارێزگای دهۆکدا پرۆژەیەکی گەورە بوو. ئەو ماتۆڕانەیش خرابوونە سەر رووبارەکە، نەماون. ئێستاکە پشت بە بیرێکی کۆن دەبەستین کە ساڵی ١٩٨٠ حکومەت کردوویەتی و ئەوکاتە گوندەکە ٨٠ ماڵ بووە. ئەو بیرەیش بەشمان ناکات و کێشەمان چارەسەر ناکات".  لای خۆیەوە زرار ئەحمەد، بەڕێوەبەری ئاوی ئاکرێ بە رادیۆی رووداوی راگەیاند "ئەو پرۆژەی ئاوەی باکرمان هێشتا تەواو نەبووە و بە یەکجاری لە کۆمپانیاکە وەرنەگیراوە. ئەو پرۆژەیە کە ساڵی ٢٠٠٨ بڕیاری بۆ دەرچوو و دواتر دەستبە جێبەجێکردنی کرا، لەلایەن بەڕێوەبەرایەتیی ئاوی دهۆکەوە بوو، ئەو کاتە ئێمە فەرمانگە بووین. پرۆژەکە سەر بە ئێمە نییە. تاوەکو ئێستا پرۆژەکە چەندین دەستی کردووە".  بەڕێوەبەری ئاوی ئاکرێ گوتیشی "ئێمە گلەییمان لە شێوازی پرۆژەکە هەیە، چونکە بە پێوەری ئەندازەیی دروست و جێبەجێ نەکراوە. هێشتا پرۆژەکە هەندێک قۆناخی ماوە، وەکو وەرگری ئاو و پاڵێوەر. دەتوانین بڵێین ٧٥ % ـی تەواو بووە. ئێمە چاوەڕێین پرۆژەکە تەواو بکرێت تاوەکو وەریبگرین".  ئەمساڵ بەهۆی کەمبارانییەوە قەیرانی وشکەساڵی و کەمئاوی رووی لە هەرێمی کوردستان کردووە. هاوکات ئاوی بەنداوەکانیش بە رێژەیەکی زۆر دابەزیون.  لە هەرێمی کوردستاندا ١٧ بەنداوی گەورە و مامناوەند و ١٤ بەنداوی بچووكیش هەن، هەموو ئەوانەش توانای گلدانەوەی ١٠ ملیار مەتر سێجا ئاویان هەیە و وشکەساڵی و کەمبارانیی ئەمساڵیش کاریگەرییەکی زۆری لەسەر دابەزینی ئاستی ئاوەکانیان داناوە.  دابەزین و کەمبوونەوەی ئاستی ئاوی بەنداوەکان لەکاتێکدایە، بڕیاربوو لەنێوان ساڵانی ٢٠١٣ و ٢٠١٧ دا ٢٥ بەنداو لە پارێزگاکانی سلێمانی و دهۆک دروستبکرێن، بەڵام بەھۆی قەیرانی داراییەوە پارەکە خەرج نەكرا.