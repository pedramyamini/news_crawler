دوێنێ سێشەممە وەزارەتی دارایی عێراق بڕیاریدا مانگانە ٢٠٠ ملیار دینار بۆ هەرێمی کوردستان بنێرێت، ئەوەش دوای ئەوەی وردبینیکردن لە داهاتە نانەوتییەکانی هەرێمی کوردستان دەکرێت.  مەسرور بارزانی، سەرۆکوەزیرانی هەرێمی کوردستان لەو بارەوە لە تویتەر پەیامێکی بڵاوکردەوە و رایگەیاند، "خۆشحاڵم رایبگەیەنم كە گەیشتووینەتە رێککەوتنێك كه به‌شه بودجه‌ی هەرێمی کوردستان بگه‌ڕێندرێته‌وه"، ئه‌وه‌ش لە مانگی یەکی ئەمساڵەوە تاوەکو ئێستا حيساب دەکرێت.  فراکسیۆنی پارتی لە راگەیێندراوەکەیدا دەستخۆشی لە سەرۆکوەزیرانی هەرێمی کوردستان دەکات و دەڵێت، "جێی خۆیەتی لێرەوە دەستخۆشی لە هەوڵە بێوچانەکانی بەڕێز مەسرور بارزانی بکەین کە هەر دوو رۆژ دوای سوێندخواردنی وەک سەرۆکوەزیران بەدوای چارەسەری کێشەکان بووە لەگەڵ بەغدا".  لە بەشێکی دیکەی راگەیێندراوەکەدا هاتووە، "وەک لە رابردوودا بەڕێز سەرۆکوەزیران رایگەیاند، جگە بودجە چەندین دۆسیەی دیکە هەن دەبێت لەگەڵ حکومەتی عێراقی چارەسەر بکرێن، دەکرێت پرسی ناردنی بودجە چارەسەری کێشەکانی دیکەش بەدوای خۆیدا بهێنێت. "  رۆژی چوارشەممە ٣١ی ئاداری ٢٠٢١ پەرلەمانی عێراق کۆبووەوە و بەگشتی دەنگی لەسەر ماددەکانی پرۆژەیاسای بودجەی ٢٠٢١ی عێراق دا، یەکێک لەو ماددانەش کە لە ماوەی رابردوودا کێشەی لەسەربوو، ماددەی ١١ بوو لە پرۆژەیاسای بودجە، کە تایبەتە بە بەشە بودجەی هەرێمی کوردستان و لە کۆبوونەوەکەی پەرلەماندا بە کۆی دەنگ پەسندکرا، هەندێک لە ماددەکانیش هەموارکرانەوە.  بەپێی ماددەی ١١ ـی یاسای بودجەی فیدراڵیی ساڵی ٢٠٢١، دەبێت هەرێمی کوردستان رۆژانە ٤٦٠ هەزار بەرمیل نەوتی خاو لە کێڵگەکانی خۆی بەرهەمبهێنێت، دوای گلدانەوەی تێچووی دەرهێنان، گواستنەوە و بڕی پێویست بۆ بەکارهێنانی نێوخۆ، دەبێت حکومەتی هەرێمی کوردستان رۆژانە داهاتی ٢٥٠ هەزار بەرمیلی ئەو نەوتە بە نرخی کۆمپانیای سۆمۆ رادەستی حکومەتی عێراق بکات، هاوکات دەبێت هەرێمی کوردستان ٥٠ % ـی داهاتی نانەوتیی خۆی رادەستی بەغدا بکات، ئەوکات حکومەتی عێراق بەشە بودجەی بۆ دەنێرێت، کە پێشبینی دەکرێت تێکڕا بگاتە زیاتر لە ١٠ تریلیۆن دینار.  لە هەرێمی کوردستاندا ١ ملیۆن و ٢٥١ هەزار و ٤٥١ مووچە خۆر هەن، کە ٧٥١ هەزار و ٨٠٥ کەسیان فەرمانبەری سەربازی و شارستانین؛ ٢٤٢ هەزار و ٢٦٩ کەسیان خانەنشینن. حکومەت بۆ پێدانی مووچە بێ لێبڕین مانگانە ٨٩٥ ملیار دیناری پێویستە، کە ساڵانە ١٠ تریلیۆن و ٧٤٠ ملیار دینار دەکات.