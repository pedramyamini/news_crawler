جێبەجێکردنی پرۆژەی خزمەتگوزاری لەنێو شارەکان لە ئەستۆی شارەوانییە، بەڵام شارەوانیی ورمێ دەڵێت، خەتاباری دابیننەکردنی خزمەتگوزاری بۆ ئەو گەڕەکە و گەڕەکە هاوشێوەکانی، شارەوانی نییە، بەڵکو لەکاتی دابەشکردنی زەوییەکاندا شوێن بۆ دروستکردنی پارک، نەخۆشخانە، قوتابخانە و خزمەتگوزاریی دیکە دابیننەکراوە.  ورمێ دوای کرماشان، دووەم گەورە شاری رۆژهەڵاتی کوردستانە. لەنێو شاری ورمێ زۆرینەی دانیشتووانی گەڕەکەکانی ئیسلامئاوا، کوشتارگا، ئەلواج، شاهید، تەرزیلوو، بەر دەری قەهوە، وەلیعەسر، ئیسار، شەهریار، شارەکی سپا و شارەکی فەرهەنگ، کوردن. هەموو ئەو گەڕەکانە کێشەی کەمیی خزمەتگوزارییان هەیە.  بەشێک لەو گەڕەکانە زیاتر لە ٤٠ ساڵە ئاوەدانن. بە هەر چەند ساڵ جارێک، بەربژێرانی پەرلەمان و ئەنجوومەنی شارەکان بەڵێنی چارەسەرکردنی کێشەکان بە دانیشتووانی گەڕەکە کوردنشینەکانی ورمێ دەدەن و دواتر جێبەجێیان ناکەن.  پرۆژەکانی شارەوانی لەلایەن ئەنجوومەنی شارەوە بڕیاریان لەسەر دەدرێت و ئەنجوومەنیش چاودێریی جێبەجێکردنی بڕیارەکانی دەکات. لەم خولەی ئەنجوومەنی شاری ورمێدا، ٧ کەس ئازەری و ٤ یان کوردن، جیاوازیی نەتەوەیی کاریگەریی لەسەر پرۆژەکانی ئەنجوومەنی شارەکە داناوە.  کورد لە ورمێ نەک هەر لەڕووی سیاسی و ئیدارییەوە، بەڵکو لەڕووی خزمەتگوزاریشەوە پەراوێزخراوە. کەسێکی ناشارەزاش بچێتە ئەو شارە، گەڕەکە کورد و ئازەرییەکان بە رادەی ئەو خزمەتگوزارییەی بۆیان دابینکراوە، لێک جیادەکاتەوە.