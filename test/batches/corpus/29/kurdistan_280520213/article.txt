مەلیحە ئەحمەد کە کابانی ماڵە، دەڵێت "کاتی وا هەیە ١٠ رۆژ جارێک یان ١٥ رۆژ جارێک ئاومان دێت، بەشمان ناکات و دەبێت ئاو بکڕین. یەک تەنکەر ئاو بە ١٠ یان ٢٠ هەزار دینار دەکڕین، بەڵام ئێستا گرانتر بووە".  بێئاوی هاوینە، یەکێک لە کێشە سەرەکییەکانی نەوە دوای نەوەی ئەم قەزا ٢٠٠ هەزار کەسیەیە. هەر ماڵێک نەتوانێت دوو کاژێر هاتنەوەی ئاوی حکومی لە ١٠ رۆژ جارێکدا بقۆزێتەوە، ناچارە ئاو بە زیاتر لە ١٠ هەزار دینار بکڕێت.  پیرۆز قادر کابانی ماڵە و دەڵێت، هەفتەی جارێک ئاویان بۆ دێت، "ئێستا دەڵێن لە مانگێکدا دووجار ئاو دێت". عادیلە محەممەدیش باس لەوە دەکات "بە سەتڵیش ئاو نییە بیهێنین، ئاو نییە، مەگەر بیکڕین". هاونیشتمانییەکی دیکەش بەناوی دلێر ئیسماعیل ئاماژە بەوە دەکات "کێشەکەمان لەلایەن حکومەتەوە چارەسەر دەکرێت، بەڵام بۆ نەکراوە؟ پرسیارە لە حکومەت".  بەشێک لە گەنج و بەتەمەنەکان دەڵێن، سەرەڕای درەنگ پێدانی ئاو، هێندە کەمیشە بەشیان ناکات و دەبێت بە تەنکەر ئاو بکڕن گەر دەستیان بکەوێت.  رۆژانە چەمچەماڵ پێویستی بە ٦٠ هەزار مەتر سێجا ئاوە، بەهۆی دابەزینی ئاستی ئاوی دووکان و رزینی بۆریی ئاوی تاسڵوجە چەمچەماڵ، رۆژانە تەنیا ١٥ هەزار مەتر سێجا ئاوی پێدەگات، ئەمەش وایکردووە لە وەرزی هاویندا مانگانە دوو بۆ سێ جار ئاویان بەربکەوێت.  جومعە ئەمین، لێپرسراوی فەرمانگەی ئاوی چەمچەماڵ دەڵێت "ئەم جۆرە بۆریانەی لە تاسڵوجەوە دێنە چەمچەماڵ، ستراتیجین و لە ساڵی ١٩٨٦ دانراون، خراپبوون".  ساڵی ٢٠١٣ حکومەتی هەرێمی کوردستان بڕیاریدا بڕی ١٣٠ ملیار دینار بۆ جێبەجێکردنی پرۆژەی ئاوی گۆپتەپە - چەمچەماڵ دابینبکات، کە کێشەی کەمئاویی سنووری قەزاکە چارەسەر دەکات".  بەهۆی قەیرانی داراییەوە تاوەکو ئێستا پارەکە خەرجنەکراوە، لەکاتێکدا ئێستا بەهۆی جێبەجێکردنی هەندێک پرۆژەی لاوەکی، تێچووەکەی بۆ نزیکەی ٨٠ - ٩٠ ملیار دینار کەمبووەتەوە.  ئازاد محەممەد ئەمین، سەرۆکی ئەنجوومەنی پارێزگای سلێمانی ئاماژە بەوە دەکات "کۆمپانیای ناوخۆیی و دەرەکی هەن ئامادەن پرۆژەی ئاوی گۆپتەپە چەمچەماڵ تەواوبکەن بە مەرجێک کە حکومەت دڵنیایی پێدانی پارەی پرۆژەکە بکات".  بەڕێوەبەرایەتیی ئاو و ئاوەڕۆی هەرێمی کوردستان هەندێک پلانی خێرا و کورتخایەنیان بۆ چەمچەماڵ جێبەجێ کردووە، لەوانە لێدانی ١٠ بیرە، بەڵام خۆشیان دەڵێن ئەمە چارەسەرێکی کاتی و ناچارییە.  ئاری ئەحمەد، بەڕێوەبەری ئاو و ئاوەڕۆی هەرێمی کوردستان ئەوەی خستەڕوو "چارەسەری تەجاوزاتی سەر بۆریی هێڵی سەرەکیی ئاوی چەمچەماڵ و رێکخستنەوەی شارۆچکەکانی پێش چەمچەماڵ، چارەسەرێکی کاتییە، بەڵام چارەسەری بنەڕەتی پرۆژەی ئاوی گۆپتەپە - چەمچەماڵە".  چەمچەماڵ هەشت شارۆچکە و ٤٢٠ گوندی لەسەرە، ناوەندی قەزاکە و شارۆچکەکانی شۆڕش، تەکیە، ئاغجەلەر و چەندین گوند  بەدەست بێئاوییەوە دەناڵێنن.