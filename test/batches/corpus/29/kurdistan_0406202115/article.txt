عەلی تەتەر، پارێزگاری دهۆک دوای ئاگرکەوتنەوەکە گەیشتە کەمپەکە و لەگەڵ بەشێک لە ئاوارەکان قسەی کرد. پارێزگاری دهۆک لە پەڕەی فەیسبووکی خۆی لەو بارەوە نووسیویەتی، "خێوەت، بەتانی، خۆراک و هەموو هاوکارییەکی پێویست دەگەیێنینە خوشک و برا ئاوارەکانمان، بێگومان بە هەموومانەوە هەوڵ دەدەین بە زووترین کات پێداویستییەکانی خەڵکە زیانپێگەیشتووەکان دابینبکەین".  دوای نزیکەی نیو کاژێر تیمەکانی ئاگرکوژێنەوە گەیشتنە کەمپەکە، ١٢ تیمی ئاگرکوژێنەوە لە قەزای سێمێل، دهۆک و زاخۆ و تیمی فڕۆکەوانی هاتبوون بۆ کۆنترۆڵکردنی ئاگرەکە، دوای زیاتر لە دوو کاژێر توانییان ئاگرەکە کۆنترۆڵ بکەن.   تیمەکانی ئاگرکوژێنەوە بەردەوام بوون لە کوژاندنەوەی ئاگرەکە، بەڵام تەقینەوەی گاز و نەوت و بوتڵی گاز لەنێو کەمپەکە بوونە هۆی ئەوەی ئاگرەکە فراوانتر بێت و کوژاندنەوەشی ببێتە کارێکی قورس.  دەزگای خێرخوازیی بارزانی بڕیاری داوە ٤٠٠ خێوەت بداتە کەمپەکە.   لە بەشێکی دیکەی قسەکانیدا پارێزگاری دهۆک ئاماژە بەوە دەکات، "دووپاتی دەکەینەوە حکومەتی هەرێمی کوردستان بە هەموو شێوەیەک لەگەڵ ئاوارە و پەنابەرە خۆشەویستەکانە".  کەمپی شاریا دەکەوێتە باشووری شاری دهۆک و نزیکەی ١٣ کیلۆمەتر لە ناوەندی پارێزگاکەوە دوورە، کە نزیکەی چوار هەزار خێوەتی تێدایە.  عەلی تەتەر، پارێزگاری دهۆک لە کاتی سەردانی بۆ کەمپی شاریا  پێشمەرگەیەکی نیشتەجێبووی کەمپەکە نزیکەی ١٨ ملیۆن دیناری لە ئاگرەکەدا سووتا، هاوژینەکەی قسەی بۆ رووداو کرد و گوتی، تاوەکو منداڵەکانی رزگارکردووە، پارەکەیان سووتاوە. پێشمەرگەکەش لە ماڵ نەبووە و لە ئەرکدا بووە.