رۆژی پێنجشەممە ١٠ی حوزەیرانی ٢٠٢١، مەسرور بارزانی، سەرۆکی حکومەتی هەرێمی کوردستان لە گەڵ سۆفی ویلمز جێگری سەرۆک وەزیران و وەزیری دەرەوەی بەلجیکا کۆبووەوە و لە کۆبوونەوەکەدا، برەودان بە پوەندییەکانی نێوان هەرێمی کوردستان و بەلجیکا و دوا پەرەسەندنەکانى عێراق و ناوچەکە تاوتوێکرا.  بەپێی راگەیێندراوی حکومەتی هەرێمی کوردستان لە کۆبوونەوەکەدا: "پەیوەندییەکانى نێوان هەرێمی کوردستان و حکومەتی فیدراڵی، مەترسی و هەڕەشەکانی تیرۆر و شەڕى داعش، رووبەڕووبوونەوەی تووندڕەوی و بنبڕکردنی هۆکارەکانی و کارکردن بۆ چەسپاندنی سەقامگیریی و تەناهی لە ناوچەکە و چەند پرسێک، کە جێى بایەخى هاوبەش بوون تاوتوێکراوە".  سەرۆکی حکومەتی هەرێمی کوردستان رایدەگەیێنێت: "لە کۆبوونەوەکەدا، وێڕای سوپاس و پێزانینمان بۆ پشتیوانی بەلجیکا لە چوارچێوەی هاوپەیمانی نێودەوڵەتی دژ بە داعش، جەختمان لە گرنگیی بەردەوامیی هاوكاری و هەماهەنگیی بەلجیکا و کۆمەڵگەی نێودەوڵەتی لەگەڵ عێراق و هەرێمی کوردستان کردەوە. پابەندبوونی هەرێمی کوردستانیشمان بە پەرەپێدانی کولتووری بەیەکەوەژیانی ئاشتییانە دووپات کردەوە".   لە کۆبوونەوەکەدا جێگری سەرۆکوەزیران و وەزیری دەرەوەی بەلجیکا، سوپاسی هەماهەنگیی و کارئاسانی حکومەتی هەرێمی کوردستانی کرد بۆ نێردەکانی بەلجیکا بۆ عێراق و سوریا. هەروەها "هاوسۆزی و پشتیوانیی و ئامادەیی وڵاتەکەشی دەربڕی بۆ پەرەپێدانی پەیوەندیی هەمەلایەنە لەگەڵ هەرێمی کوردستان و رووبەڕووبوونەوەی گرفت و ئاستەنگە ئەمنییەکان و تیرۆر بەگشتی".