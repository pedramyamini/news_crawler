نایف سلێمان، بەڕێوەبەری ئۆفیسی هەولێری منداڵپارێزی کوردستان بە رادیۆی رووداوی راگەیاند: "بەپێی رووپێوییەکمان، لە شاری سلێمانی ٨٥ % و لە شاری هەولێر ٩٤ % ی ئەو منداڵانەی دەستگێڕی دەکەن دایک و باوکیان ماون. زۆرینەی ئەو منداڵانەیشی کار دەکەن هۆکارەکەی ئابووری نییە. "  د. عارف حیتۆ، بەڕێوەبەری کار و دەستەبەریی کۆمەڵایەتی گوتی: "کارکردنی منداڵان چەند هۆکارێکی هەیە، وەک لایەنی کۆمەڵایەتی و ئابووری و، هەروەها هەندێک جاریش دایک و باوکان پێیان خۆشە کە منداڵەکانیان کار بکەن. ئێستا بەهۆی قەیرانی دارایی و هاتنی ئاوارە و پەنابەرانەوە کارکردنی منداڵان زۆر زیادی کردووە. "  بەپێی ماددەکانی ٩٠ تا ٩٨ لە یاسای کاری عێراقی، ژمارە ٧١ ـی ساڵی ١٩٨٧ خاوەنکار بە هیچ شێوازێک نابێت کار بە منداڵان بکات. ئەگەر کار بە منداڵان بکات، ئەوا خاوەنکارەکە دەدرێتە دادگا. لە ماددەی ٩١ ـدا بوار بەو منداڵانە دراوە کە تەمەنیان لە ١٥ بۆ ١٨ ساڵە، بەڵام ئەوەیش مەرجدارە، بەوەی دەبێت هەندێک کاری سووک بکەن.   شادی نەوزاد، ئەندامی لیژنەی کاروباری کۆمەڵایەتی و داکۆکی لە مافی مرۆڤ گوتی: "ئەو یاسایەی ساڵی ١٩٨٧ ئێستا لە عێراق کاری پێناکرێت و یاسایەکی نوێی کار بەرکارە، بەڵام ئەو یاسا کۆنە تاوەکو ئێستا لە هەرێمی کوردستاندا کاری پێدەکرێت. لە ساڵی ٢٠١٩ وە رەشنووسی یاسایەکی نوێ ئامادە کراوە، بەڵام هێشتا نەهاتووەتە پەرلەمان. چاوەڕێین ئەو پرۆژەیاسایە بێتە پەرلەمان. "  بەڕێوەبەری کار و دەستەبەریی کۆمەڵایەتییش ئەوەی خستەڕوو کە ئێستا ئەوەی لە هەرێمی کوردستاندا هەیە، ئەو منداڵانەی کار دەکەن هەمووی نایاساییە. هەر تەنیا وەزارەتی کار لە منداڵانی سەر شەقامەکان بەرپرس نییە، بەڵکو شارەوانیی شارەکان، کارگێڕیی ناوخۆی شارەکان و هێزە ئەمنییەکانیش بەرپرسن.   نایف سلێمان، بەڕێوەبەری ئۆفیسی هەولێری منداڵپارێزی کوردستان ئاماژەی بەوە دا کە چەند رووپێووییەکیان لەبارەی کار و دەستگێڕیی منداڵانەوە لە شارەکانی هەرێمی کوردستان کردووە کە بەمجۆرەیە:  ساڵی ٢٠١٦ لە شاری سلێمانی ئەو منداڵانەی لە خوار ١٥ ساڵەوەن و کار و دەستگێڕی دەکەن ٤٢٤ منداڵ بوون کە ٧٣ % یان ئاوارە و پەنابەر بوون و ئەوەکەی دیکەیان ناوخۆیی بوون. هەروەها لە ساڵی ٢٠١٩ دا ٢٥٠ منداڵ لەو شارەدا دەستنیشان کراون کە ١٢٥ ـیان ئاوارەی نیشتەجێی سلێمانی بوون، ٨٠ یان پەنابەر بوون و ٤٢ یان کۆچەری بوون، سێیشیان ناوخۆیی بوون.  ساڵی ٢٠١٧ لە شاری هەولێردا نزیکەی ١٩٥٠ منداڵ هەبوون کە لە خوار ١٥ ساڵەوە بوون و کاریان دەکرد. ٣٣ % ـیان ئاوارە و پەنابەر بوون و ئەوەکەی دیکەیان ناوخۆیی بوون.  نوێترین رووپێویمان لە شاری دهۆک بووە، ٥٦٠ منداڵ هەبوون کە کار و دەستگێڕییان کردووە کە ١٩ % یان ئاوارەی ناوەڕاست و باشووری عێراق بوون، ٣ % ـیان پەنابەری رۆژئاوای کوردستان بوون و ٧٦ % ـیان ناوخۆیی بوون.  بەڕێوەبەری ئۆفیسی هەولێری منداڵپارێزی کوردستان گوتیشی: "لە مانگی رابردووەوە بە فەرمانێکی کارگێڕیی قایمقامیەتی هەولێر و هاوکاریی پۆلیسی نەوجەوانان و پۆلیسی رێککاری دەستمان بە پرۆژەیەکی سیستمی پاراستنی منداڵ کردووە. چاودێریی ئەو منداڵانە دەکەین کە کار و دەستگێڕی دەکەن. تاوەکو ئێستا توانیومانە چاودێریی ٦٠ منداڵ بکەین کە زۆرینەیان ئاوارەی ناوەڕاست و خوارووی عێراقن. "  شادی نەوزاد، ئەندامی لیژنەی کاروباری کۆمەڵایەتی و داکۆکی لە مافی مرۆڤ باسی لەوە کرد کە خەمی منداڵان و مافەکانی ئافرەتان نەبوونەتە خەمی گەورەی ئەو کابینانەی حکومەت کە پێکهێنراون و بابەتی دیکەیان لا گەورەتر بووە، لە کاتێکدا منداڵ و ئافرەتان بناخەی پتەوکردنی دامەزراوەکانن.  ئەو کەسانەی دەرۆزە دەکەن و بەو کارە تاوانبار دەکرێن، سزا یاساییەکەیان دەستگیرکردنە بۆ ١٥ رۆژ. ئەوانەیشی کە سۆز و سەرنجی خەڵک رابکێشن یان منداڵێک بەکار بهێنن، سێ مانگ دەستگیر دەکرێن.