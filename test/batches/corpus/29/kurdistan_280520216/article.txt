فەتحی عەبدوڵڵا دووکاندارە و دەڵێت، "بەو چەند رۆژە زبڵ و خاشاکی زۆر کۆبووەتەوە و بۆنێکی ناخۆش سەرتاپای ئێرەی داگرتووە، کاریگەریی لەسەر بازاڕەکەمان دروستکردووە، وای کردووە خەڵکی نەیەنە ناو زبڵ و خاشاک و بۆنی ناخۆشەوە".  کۆمپانیای پاپە گرووپ ماوەی ١٠ ساڵە ئەرکی بەڵێندەرایەتیی کۆکردنەوەی زبڵ و خاشاکی ئەو پێنج قەزایەی سنووری پارێزگای هەولێری لەئەستۆیە، لە بەرامبەر کارەکانیاندا حکومەت مانگانە بڕی ملیارێک و ٣٨٠ ملیۆن دیناری پێدەدا، بە هەزار و ٢٨٠ کارمەند و کرێکار و شۆفێر کاریان دەکرد.  نامیق خەلیفانی، سەرپەرشتیاری کۆمپانیای پاپە گرووپ دەڵێت "حکومەتی هەرێمی کوردستان لە سەرەتای ئەمساڵەوە شایستە داراییەکانی پێنەداوین، کرێکار بێ مووچە کار ناکات و لە چینی هەرە هەژاریشن، بۆیە چیتر لە تواناماندا نەما و کارەکانمان راگرتووە".  جگە لە کۆبوونەوەی زبڵ و خاشاک مەترسیی وشکبوونیش لەسەر دار و سەوزایی پارک و رێگە گشتییەکان دروستبووە، ئێستا حکومەت دەڵێت پارەی گرێبەستەکەیان زۆرە و دەبێت لە بەرامبەر ٦٠٠ ملیۆن دیناردا کارەکانیان بکەن.  هەڵگورد شێخ نەجیب، قایمقامی قەزای سۆران ئاماژە بەوە دەکات "بەردەوام لەگەڵ وەزیری شارەوانی لەسەر خەت بووین، بۆئەوەی بتوانین بەزووترین کات کێشەکە چارەسەر بکەین، دیارە جگە لە شایستە داراییەکانیش کۆمپانیا بەو بڕە پارەوە رازی نییە، بەڵام هەوڵی جیددی هەیە و بەزووترین کات چارەسەر دەکرێت".  بەپێی ئاماری شارەوانییەکانی ناوچەکە، رۆژانە لە سنووری ئەو پێنج قەزایەدا کۆمپانیاکە لەڕێگەی ٣٠٠ ئۆتۆمبێلی بارهەڵگرەوە نزیکەی ٧٠٠ تۆن زبڵ و خاشاکی کۆدەکردەوە.