پارێزگای هەولێر لە پەڕەی فەیسبووکی خۆیان روونکردنەوەیەکیان لەبارەی ئەو هاوکارییانە بڵاوکردووەتەوە کە دراونەتە کەمپی شاریا و تێیدا هاتووە، لەسەر راسپاردەی ئومێد خۆشناو، پارێزگاری هەولێر یارمەتیی ئاوارەکانی کەمپەکەیان کردووە، هەروەها ئاماژە بەوەش دراوە، "پارێزگای هەولێر ئامادەیە هه‌رچی پێویست بێت بۆ زیانلێكه‌وتووان ئەنجامی بدات".   کەمپی شاریا دەکەوێتە باشووری شاری دهۆک و نزیکەی ١٣ کیلۆمەتر لە ناوەندی پارێزگاکەوە دوورە، کە نزیکەی چوار هەزار خێوەتی تێدایە.  لە بەردەوامیی کاردانەوەکانی رووداوی ئاگرکەوتنەوەی کەمپی شاریا، سەردار یونس، بەڕێوەبەری کەمپەکە لەکارەکەی دوورخرایەوە.  سکرتێری رۆژنامەڤانی پارێزگاری دھۆک لە روونکردنەوەیەکدا لەبارەی ئاگرکەوتنەوە لە کەمپەکە کە کۆپییەکی بۆ رووداو نێردراوە رایگەیاند، "لەسەر داوای خەڵکی کەمپی شاریا بەڕێوەبەری کەمپەکە لە کارەکەی لادرا و ھەکار محەممەد ئەمین، بەرێوبەری کەمپی کەبەرتوو دوو بە شێوەی کاتی دەبێتە بەڕێوەبەری کەمپەکە".  نێچیرڤان بارزانی، سەرۆکی هەرێمی کوردستان ئامادەیی خۆی دەربڕی بۆ هاوکاری و یارمەتیدانی زیانلێکەتووانی کەمپەکە، هەروەها لایه‌نه په‌یوه‌نداره‌کانی راسپاردووە بۆ ئه‌وه‌ی "هه‌رچی پێویسته بۆ به‌هاناوه‌چوون و یارمه‌تیدانیان پێشکه‌ش بکرێت. "  هەروەها مەسرور بارزانی، سەرۆکوەزیرانی هەرێمی کوردستان لەبارەی رووداوی ئاگرکەوتنەوە لە کەمپی شاریا دەڵێت، "پشتیوانیی تەواوی حکومەتی هەرێم بۆ دابینکردنی پێداویستی و قه‌ره‌بووکردنەوەی زیانلێکەوتووان دووپات دەکەینەوە. "  دواینیوەڕۆی رۆژى هەینى، ئاگر لە کەمپى شاریای تایبەت بە ئاوارەکانى کوردانى ئێزدى لە سنوورى قەزای سێمێل کەوتەوە و بەو هۆیەوە ٣٧٠ خێوەت سووتان و زیانى گەورەی ماددى بەر ١٨٤ خێزان کەوت.