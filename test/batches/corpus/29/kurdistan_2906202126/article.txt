رێککەوت زەکی، ئەندامی ئەنجوومەنی پارێزگای سلێمانی بە تۆڕی میدیایی رووداوی راگەیاند: "لەبەر ئەوەی حکومەت مووچەی تەواو بە فەرمانبەران نادات و جگە لە لێبڕێن، دواکەوتنی مووچەش هەیە، ئەوە جگە لەوەی رۆژانە خەڵک تووشی ڤایرۆسی کۆرۆنا دەبێت، بۆیە پێمان باش نییە دەوام ئاسایی بکرێتەوە".  ئەو ئەندامەی ئەنجوومەنی پارێزگای سلێمانی ئاماژەی بەوەدا لە چەند رۆژی رابردوودا ژمارەیەک سکاڵایان لەلایەن فەرمانبەرانەوە پێگەیشتووە کە ژمارەیەک لە بەڕێوەبەرەکانیان گوشار دەکەن بۆ ئەوەی نۆرەی دەوامکردنی فەرمانبەران هەڵبوەشێننەوە، بۆیە داوایان لە ئەنجوومەنی پارێزگا کردووە کۆبێتەوە و بەبڕیار نەهێڵێت دەوام ئاسایی بکرێتەوە.  رێککەوت زەکی دڵنیایی دا ئەگەر یاداشتەکە بخرێتە دەنگدانەوە پەسند دەکرێت و دەڵێت: "ئەو یاداشتە دەنگ دەهێنێت و دەبێتە بڕیار، چونکە لە ٣٢ ئەندامی ئەنجوومەنی پارێزگا، لانیکەم ١٩ یان دەنگی پێدەدەن".  ١٩ ئەندامی ئەنجوومەنی پارێزگای سلێمانی یاداشتێکیان داوەتە سەرۆکایەتیی ئەنجوومەنی پارێزگای سلێمانی و تێیدا پشتیان بە یاسای پارێزگاکان بەستووە و داوا دەکەن ئەنجوومەن بڕیاربدات دەوامی نۆرەی فەرمانبەران بەردەوام بێت.  لە یاداشتەکە هاتووە بە پشت بەستن بە بڕگەی هەشتەم لە ماددەی شەشەم و بڕگەی سێیەم لە ماددەی ١٩ لە یاسای ژمارە ٣ی ساڵی ٢٠٠٩ی پارێزگاکانی هەرێمی کوردستان واژۆیان لەسەر ئەم یاداشتەکردووە کە ئەم خاڵانەی تێدایە:  ١ - دەوامی تەواوەتی بەرامبەر مووچەی تەواوەتی بێ لێبرین بێت، هەرکات مووچەی تەواوەتی بە ماوەی ٣٠ رۆژ جارێک درایە فەرمانبەران، ئەوکات داوایەکی لەو جۆرە بکرێت.  ٢ - تاوەکو تێپەڕینی مەترسییەکانی کۆرۆنا یاخود پێدانی ڤاکسینی کۆرۆنا بە سەرجەم فەرمەنبەران، داوایەکی لەو جۆرە نەکرێت، چونکە بەشێکە لە رێکارەکانی خۆپارێزی.  ٣ - بەڕێوەبەری فەرمانگە و لێپرسراوی بەش و هۆبەکان بەرپرسبن لە دابەشکردنی رۆژانی دەوامی فەرمانبەران تاوەکو مامەڵەی هاونیشتیمانیان دوانەکەوێت.  ئەم مانگە حکومەتی هەرێمی کوردستان بڕیاری ئاساییکردنەوەی دەوامی لە ئەنجوومەنی وەزیران دەکرد و دواتر ژمارەیەک وەزارەت و بەڕێوەبەرایەتیی نۆرەی دەوامی فەرمانبەرانیان هەڵوەشاندەوە کە لە ساڵی ٢٠٢٠ پاش بڵاوبوونەوەی ڤایرۆسی کۆرۆنا و لەژێر کاریگەریی قەیرانی دارایی و پێنەدانی مووچە بەتەواوەتی و لەکاتی خۆیدا بڕیاری نۆرەی دەوام جێبەجێکرا.