دوێنێ دادگەی پێداچوونەوەی هەرێمی کوردستان بڕیاری کۆتایی لەبارەی حوکمدراوانی بادینان دەرکرد، بەو پێیەش هەر یەکە لەو چالاکڤان و رۆژنامەڤانانە بە شەش ساڵ زیندانیکردن سزا دران.  لەلایەکی دیکەوە مارتین هووت، باڵیۆزی یەکێتیی ئەوروپا لە تویتێکدا نووسیویەتی، "تووشی شۆک بووم بە بڕیارەکەی دادگەی پێداچوونەوەی هەولێر کە جەخت لە سزای شەش ساڵ زیندانیکردن بۆ پێنج رۆژنامەڤانەکە و چالاکڤانەکە دەکاتەوە کە لە مانگی ئابدا ئەو سزایەیان بۆ بڕێندرایەوە، ئەوە سەرەڕای کەموکورتییە رژدییەکان و تۆمەتی خراپ مامەڵەکردن لەگەڵیان کە رێکخراوی نەتەوە یەکگرتووەکان ئاماژەی پێکردبوون".  هەر ئەمڕۆ بەرپرسی نووسینگەی هەولێری باڵیۆزخانەی کەنەدا لە عێراق لە تویتێکدا نیگەرانیی خۆی لەبارەی بڕیاری دادگەی پێداچوونەوە لە دۆسیەی حوکمدراوانی بادینان دەربڕی و رایگەیاند، "نائومێد بووین لە بڕیارەکەی دوێنێی دادگەی پێداچوونەوە لەبارەی سزادانی شێروان شێروانی، شڤان سەعید، ئەیاز کەرەم، هەریوان عیسا و گوهدار زێباری. "  لە بڕیارەکەی دادگەی پێداچوونەوەدا گۆڕانکاری کراوە و تۆمەتی سیخوڕیکردنی رۆژنامەڤان و چالاکڤانەکان بۆ کۆنسوڵخانەکان لابراوە.   باڵیۆزی یەکێتیی ئەوروپا رایگەیاند، "ئازادیی رادەربڕین و ئازادیی میدیا و سیستەمی دادوەریی سەربەخۆ و پڕۆفیشناڵ لە پێکهاتە بنچینەییەکانی دیموکراسین".  پێشتر پارێزەرانی دۆسیەکە تانەیان لە بڕیارەکەی دادگەی تاوانی دووی هەولێر دابوو، بەو بڕیارەش، دادگەی پێداچوونەوەی تانەکانی رەتکردووەتەوە و بڕیاری دادگەی هەولێری پەسندکردووە.   لە ١٦ ـی شووباتی رابردوودا دادگەی تاوانەکانی دووی هەولێر لە دووەم دانیشتنی دادگاییکردنی دەستگیرکراوانی بادیناندا هەریەک لە ئه‌یاس کەرەم، شێروان شێروانی، شڤان سه‌عید بەڕۆژکی، گوهدار محەممەد زێباری و هاریوان عیسای بە شەش ساڵ زیندانی حوکمدا، بڕیارەکەش کاردانەوەی جیاوازی بەدوای خۆیدا هێنا. رۆژی ٧ی حوزەیرانی ٢٠٢١ دۆسیەی حوکمدراوانی بادینان لەسەر داوای دادگەی تێهەڵچوونەوە، رەوانەی دادگەی پێداچوونەوە کرا.