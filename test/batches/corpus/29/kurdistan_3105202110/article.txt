ئەمڕۆ دووشەممە ٣١ - ٠٥ - ٢٠٢١ سەرۆک مەسعود بارزانی پێشوازیی لە زازا کاندیلاک، باڵیۆزی جۆرجیا لە عێراق کرد و کۆبوونەوەیەکیان کرد، بەپێی راگەیێندراوی بارەگای بارزانی، "باڵیۆزی جۆرجیا پێزانینی هەبوو بۆ خەباتی مێژوویی سەرۆك بارزانی و، تێكۆشان و قوربانیدانی گەلی كوردستان لە رێگەی ئازادی بەرزنرخاند".  لە بەشێکی دیکەی راگەیێندراوەکەدا هاتووە، سەرۆك بارزانی خۆشحاڵیی خۆی بۆ پەیوەندیی نێوان هەرێمی كوردستان و وڵاتی جۆرجیا دەربڕی و هیوای خواست ئەو پەیوەندییانە بەرەو پێشەوە هەنگاو بنێن.  دەقی راگەیێندراوی بارەگای بارزانی:  ڕۆژی دووشەممە ٣١ ـی ئایاری ٢٠٢١ لە سەلاحەددین سەرۆك مەسعود بارزانی پێشوازی لە زازا كاندیلاكی باڵیۆزی جۆرجیا لە عێراق كرد.  لە دیدارەكەدا باڵیۆزی جۆرجیا لە عێراق پێزانینی هەبوو بۆ خەباتی مێژووی سەرۆك بارزانی و، تێكۆشان و قوربانیدانی گەلی كوردستان لە ڕێگەی ئازادی بەرز نرخاند. هەروەها ویستی وڵاتەكەی بۆ پەرەپێدانی پەیوەندی ئابووری و بازرگانی لەگەڵ هەرێمی كوردستان و دانانی كونسوڵی فەخری ئەو وڵاتە لە شاری هەولێر خستەڕوو.  هەر لەو كۆبوونەوەیەدا سەرۆك بارزانی خۆشحاڵیی خۆی بۆ پەیوەندیی نێوان هەرێمی كوردستان و وڵاتی جۆرجیا دەربڕی و هیوای خواست ئەو پەیوەندییانە بەرەو پێشەوە هەنگاو بنێن.     دیداری سەرۆک بارزانی و باڵیۆزی جۆرجیا لە عێراق. وێنە: بارەگای بارزانی