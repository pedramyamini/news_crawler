ئەندازیار حوسێن حەمەد، بەڕێوەبەری کۆنترۆڵ و کارپێکردنی کارەبای هەولێر بە رووداوی راگەیاند: "پرۆژەی تۆڕی زیرەک، یەکێکە لە پرۆژە ستراتیژییەکانی وەزارەتی کارەبا بە مەبەستی باشترکردنی دۆخی کارەبا، تاوەکو ئێستا سەرجەمی پێوەرەکان کارا نەبوونە، لەلایەکی دیکەوە سەرجەمیان نەبەستراون رەنگە نزیکەی ٤٨ - ٥٠ % ی پێوەرەکان بەسترابن، بەڵام پێویستی بە چەند پرۆسەیەکی دیکە هەیە بۆ ئەوەی پێوەرەکان کارا بکرێن".  بە گوتەی حوسێن حەمەد لە سنووری پارێزگای هەولێر "تاوەکو مانگی رابردوو ٩٣ هەزار پێوەر کار کرابوو، لە پلانماندا هەیە لەو مانگە کاراکردنی پێوەرەکان بگاتە ١٥٠ هەزار پێوەر، بێگومان لەگەڵ کارابوونی ئەو پێوەرانە کاریگەرییەکانی زیاتر دەردەکەوێت وەک لەوەی ئێستا هەیە".  حوسێن حەمەد پێیوانییە گرفتی سەرەکی خراپی دۆخی کارەبا پەیوەندی بە کۆنی تۆڕی کارەباوە هەبێت و دەڵێت: "بە پێچەوانەوە زۆربەی تۆڕەکانی کارەبامان نوێن، بەپێی ئەو گەشەیەی ساڵانە لە هەرێمی کوردستان روویداوە بە تایبەتیش لە هەولێری پایتەخت، ئەگەر بەراوردێکی ئەو تۆڕانە بکەین لەگەڵ ئەو تۆڕانەی لە رابردوودا هەمانبووە لەگەڵ ئەو تۆڕانەی دواتر دانراون بە تایبەتیش لە دوای ساڵی ٢٠٠٤ وە، زۆربەی ئەو تۆڕانە لە نوێوە دانراون. بەڵام کێشەی بار زۆری لەسەر تۆڕەکان و هێڵەکانی گواستنەوە هەیە کە دەکرێت بەهۆیەوە کێشەی ونبوونی کارەبا هەبێت".  سەبارەت بە کاژێرەکانی پێدانی کارەبا، بەڕێوەبەری کۆنترۆڵ و کارپێکردنی کارەبای هەولێر گوتی: "ئێستا بە تێکڕا رۆژانە لەنێوان ١٣ بۆ ١٤ کاژێر کارەبا بە هاونیشتمانیان دەدرێت، رەنگە رۆژێک ١٠ یان ٨ کاژێر کارەبایان پێبدرێت، رەنگە رۆژیش هەبێت ١٨ کاژێر کارەبایان پێبدرێت".  حوسێن حەمەد، خراپی دۆخی کارەبا بۆ توانای بەرهەمهێنانی کارەبا و خواست لەسەر بەرکارهێنانی کارەبا دەگەڕێنێتەوە و دەڵێت: "ئەگەر هەموو وێستگەکان بەکاربخرێن توانای بەرهەمهێنانی کارەبا نزیکەی ٧ هەزار مێگاواتە، بەڵام بە داخەوە بەهۆی قەیرانی دارایی و دابیننەکردنی سووتەمەنی بۆ وێستگەکان لە نیوە کەمتری ئەو توانایە ئەو وێستگانە بەکارخراون. فاکتەری دووەمیان بابەتی خواستە لەسەر کارەبا، لە وەرزی هاوین و زستان خواست لەسەر بەکارهێنانی کارەبا زیاد دەبێت، بەڵام بەکارنەهێنانی کارەبا بەشێوەیەکی دروست یەکێکە لە گرفتە سەرەکییەکانمان، لەسەر ئەو بنەمایەش پرۆژەی تۆڕی زیرەک دانراوە".