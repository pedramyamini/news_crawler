موقەدەم هۆگر عەزیز، گوتەبێژی بەڕێوەبەرایەتیی پۆلیسی هەولێر بە رادیۆی رووداوی راگەیاند: "لە تۆڕە کۆمەڵایەتییەکاندا زۆر جار پیاوانی بەتەمەن لەلایەن ئافرەتانەوە دەخەڵەتێندرێن. باند هەبووە لە مەغریب و لە وڵاتانی دیکەی جیهان پەیوەندییان بە خەڵکەوە دەکرد و چەندین هەزار دۆلاریان بۆ نێردراوە بەس لەبەر ئەوەی ڤیدیۆکانیان بڵاونەکرێتەوە. "  گوتەبێژی بەڕێوەبەرایەتیی پۆلیسی هەولێر ئاماژەی بەوەشدا، لە ساڵی ٢٠٢٠ ـدا لە هەولێر ١٠ هەزار و ٦٨٤ تاوان لە تۆڕە کۆمەڵایەتییەکاندا سکاڵایان لەبارەوە تۆمار کراوە و نۆ هەزار و ٨٥٠ تاوانیان یەکلایی بوونەتەوە.   یاسای ژمارە ٦ ـی ساڵی ٢٠٠٨ تایبەتە بە خراپ بەکارهێنانی ئامێرەکانی پەیوەندیکردن. لە ماددەی ٢ دا سزای بۆ ئەو کەسانە داناوە کە لە رێگەی تۆڕە کۆمەڵایەتییەکانەوە هەڕەشە لە خەڵکی دەکەن. کە سزاکەی بەندکردنە لە شەش مانگەوە تا پێنج ساڵ. سزای ماددیەکەیشی لە ملیۆنێک دینارەوە تا پێنج ملیۆن دینارە.  د. سادق حەمە غەریب، مامۆستای بەشی راگەیاندن لە زانکۆی سەلاحەدین باسی لەوە کرد، "ئێمە نەمانتوانیوە وەکو ستراتیژێکی دیاریکراو بۆ خزمەتی کۆی پرسی کورد تۆڕە کۆمەڵایەتییەکان بەکاربهێنین. تۆڕی کۆمەڵایەتی شوێنی هەموو جۆرەکانی دیکەی راگەیاندنی گرتووەتەوە. دەبێت یاسایەک بۆ تۆڕە کۆمەڵایەتییەکان دابنرێت بۆ ئەوەی کۆمەڵگەکەمان لە خراپبەکارهێنانی تۆڕە کۆمەڵایەتییەکان بپارێزین. "  هۆگر عەزیزیش گوتی: "تۆڕە کۆمەڵایەتییەکان کاریگەرییەکەیان هێندە زۆرە کە ئێستاکە زۆرینەی تاوانەکان لە رێگەی تۆڕە کۆمەڵایەتییەکانەوە دەکرێن. بۆ نموونە هەڕەشەکردن، کڕین و فرۆشتن بە کاڵای ماوە بەسەرچووەوە، کڕین و فرۆشتنی چەکی بێمۆڵەت، فێڵ بۆ دابینکردنی ڤیزای وڵاتان و گەلێک کاری دیکە. "  لە هەرێمی کوردستاندا بەشێکی زۆر لە تۆڕە کۆمەڵایەتییەکان بەکاردەهێنرێن کە زۆربەی بەکارهێنەران گەنجانن و، بەشێک لە شارەزایانی بوارەکەیش ئاماژە بەوە دەدەن کە زۆرینەی بەکارهێنەرەکان "شارەزاییان لە بەکارهێناندا نییە. "  هەژار برنجی، بەڕێوەبەری تەکنیکی لە تۆڕی میدیایی رووداو رایگەیاند، "ئاستی تەکنەلۆجیی خەڵکی ئێمە زۆر نزمترە لەو ئامێرانەی بەکاریان دەهێنن. تاوەکو خەڵک هەژماری تۆڕە کۆمەڵایەتییەکان بۆ کەسانی دیکە دابنێن، ئەو کێشەیە دەمێنێت. یەکێک لە گرفتەکانی دیکە دانانی هەژماری ئەپڵ ئایدییە لە دووکانەکاندا کە مەترسییەکەی زۆر گەورەیە. "  بە گوێرەی ئاماری ماڵپەڕی داتاڕیپۆرتاڵ، تاوەکو مانگی کانوونی دووەمی ساڵی ٢٠٢١ نزیکەی ٣٠.٥٢ ملیۆن بەکارهێنەری ئینتەرنێت هەن و لەو ژمارەیە ٢٥ ملیۆن بەکارهێنەری تۆڕە کۆمەڵایەتییەکان هەن. لە ماوەی نێوان ساڵانی ٢٠٢٠ و ٢٠٢١ ـدا رێژەی بەکارهێنەری تۆڕە کۆمەڵایەتییەکان ١٩ % زیادی کردووە.