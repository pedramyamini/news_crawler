ناوەندی راگەیاندن و چاپه‌مه‌نی هێزەکانی پاراستنی گەل "هەپەگە" ناسنامەی ئەو گەریلایانەی بڵاوکردەوە، کە لە بەرزاییەکانی مام رەشۆ لە ناوچەی مەتین لە خاکی هەرێمی کوردستان لە رۆژی ١١ی ئایاری ٢٠٢١ لە کاتی شەڕ و پێکدادان لە دژی سوپای تورکیا، گیانیان لەدەستدابوو.   ناسنامەی گەریلاکان: عەبدوڵڵا ئیسماعیلی، ناسراو بە عادل چەکدار (خەڵکی رۆژهەڵاتی کوردستان)، بەیدوڵڵا کایا ناسراو بە ئاگر ئارنۆس «خەڵکی باکووری کوردستان)، مەزڵووم عەگید ناسراو بە باهۆز رۆژهات، (خەڵکی باکووری کوردستان) سلێمان محەممەد ناسراو بە جان پۆڵات (خەڵکی باشووری کوردستان)،.  فرات چەتین ناسراو بە ماهیر ئامەد (خەڵکی باکووری کوردستان)، و شەهموز چەلیک ناسراو بە سیدار ئامەد (خەڵکی باکووری کوردستان)،.   رۆژی ٢٣ی نیسانی ٢٠٢١ سوپای تورکیا ئۆپەراسیۆنێکی نوێی بەناوەکانی چڕنووکی برووسک و چڕنووکی هەورەتریشقە لە ناوچەکانی زاپ، مەتین و ئاڤاشین لە نێو خاکی هەرێمی کوردستان لە دژی گەریلاکانی پەکەکە دەستپێکرد.  بەپێی ئامارەکانی هەپەگە لەو ئۆپەراسیۆنەدا تاوەکو ئێستا ٢٠٥ سەربازی تورکیا کوژراون، هەروەها ١٨ گەریلا گیانیان لەدەستداوە و چارەنووسی ٦ گەریلاش نادیارە. هەروەها بە گوێرەی ئامارە فەرمییەکانی تورکیا تاوەکو ئێستا ١١٦ گەریلای پەکەکە گیانیان لەدەستداوە و  ٩ سەربازی تورکیاش کوژراون.