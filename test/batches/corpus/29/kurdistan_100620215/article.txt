رێڤینگ هرووری، سەرۆکی لیژنەی کاروباری پێشمەرگە لە پەرلەمانی کوردستان بە رادیۆی رووداوی راگەیاند: "لە شەڕی ئەم دواییەدا تورکیا نزیکەی هەشت بارەگای نوێی داناوە. گەریلاکانی پەکەکە شەڕی پارتیزانی دەکەن و بارەگای دیاریکراویان لە چیاکانی ناوچەکەدا نییە و بەردەوام شوێنگۆڕکێ دەکەن. "  لە ماوەی دوو رۆژی رابردوودا لیژنەی هاوبەشی پەرلەمانی کوردستان و ئەنجوومەنی نوێنەرانی عێراق سەردانی ناوچە سنوورییە بۆردوومانکراوەکانی پارێزگای دهۆکیان کرد. ئەو ناوچانە بەهۆی شەڕی پەکەکە و سوپای تورکیاوە زیانیان بەر کەوتووە و بەشێکی زۆری گوندەکان چۆڵ کراون.  سەرۆکی لیژنەی کاروباری پێشمەرگە گوتی: "گوندەکانی ناوچەی شەڕ لە دۆخێکی باشدا نین، بەشێکی زۆری ژینگەی ناوچەکە سووتاوە و تێکچووە. لەم ئۆپەراسیۆنەی دواییدا چەند گوندێک چۆڵ کراون. خەڵکی زیانمەندی ناوچەکە داوا دەکەن قەرەبوو بکرێنەوە. لە سنووری دەرکار نزیکەی ١٧ گوند، لە باتیفا نزیکەی ١٤ گوند و لە کانی ماسێ نزیکەی ٧ گوند چۆڵ کراون. خەڵکی ناوچەکە لە دڵەڕاوکێدان و دۆخیان باش نییە. "  رۆژی چوارشەممە ٢٠٢١/٠٦/٠٩ تاوەکو بەرەبەیان سوپای تورکیا ناوچە سنوورییەکانی سنووری پارێزگای دهۆکی بۆردوومان کرد، بەو هۆیەیشەوە ناوچەیەکی زۆر ئاگری تێبەربوو و زیانێکی زۆر بەر دار و درەختەکانی ئەو ناوچانە کەوت.  بۆردوومانەکە لە ئێوارەی چوارشەممەوە دەستیپێکرد تاوەکو بەرەبەیانی رۆژی پێنجشەممە ٢٠٢١/٠٦/١٠ لەڕێگەی هەلیکۆپتەر و فڕۆکەی F ١٦ ـەوە بەردەوام بوو.  ماوەی ٤٦ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە.