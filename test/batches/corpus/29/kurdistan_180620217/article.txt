ئەوانەی چوون بۆ دەنگدان هیوایان وایە دوای ئەم هەڵبژاردنە دۆخی ئابووریی ئێران باش بێت و سەرۆککۆماری نوێ هەنگاوبنێت بۆ چارەسەرکردنی دۆسیەی ئەتۆمی و هەڵگرتنی ئابڵوقەکانی سەر ئێران، بۆ ئەوەی دۆخی ئەوانیش باش بێت و بتوانن بگەڕێنەوە بۆ ئێران.  ئەمڕۆ لە ئێران و ١٣٣ وڵاتی دیکە پڕۆسەی دەنگدانی سەرۆککۆماریی ئێران بەرێوەچوو و ئێستاش بەردەوامە تێیدا ٥٩ ملیۆن و ٣١٠ هەزار و ٣٠٧ کەس مافی دەنگدانیان هەبووە لەو ژمارەیش ١ ملیۆن و ٣٩٢ هەزار و ١٤٨ کەسیان بۆ یەکەمجارە مافی دەنگدانیان دەبێت.  رەزا زیاتر لە ١٠ ساڵە بۆ کارکردن هاتووەتەوە باشووری کوردستان، هەر لێرە لەگەڵ خەرامان ژیانی هاوژینی پێکهێناوە و هاوژینەکەی هاونیشتیمانیی باشووری کوردستانە.  جیاواز لە هەڵبژاردنەکانی دیکە، ئەمرۆ هەردووکیان بۆ هەڵبژاردنی سەرککۆماری نوێی ئێران لە کەلار دەنگیاندا. رەزا فەلا دەڵێت، "هیوادارم سەرۆککۆماری نوێی ئێران لەگەڵ ئەمریکا بگاتە رێککەوتن و دۆخی ئێمەیش باش بێت ئەمە هاوژینمە خەڵکی کەلارە و هەردووکمان دەنگمانداوە. "  خەرامان محەممەد دەڵێت، "هیوادارم دەنگدان ببێتە هۆی ئەوەی کە گرانی و ئابڵۆقەی سەر ئێران و خەڵکەکەی نەمێنیت. "  لە کاژێر ٨ بەیانیی ئەمرۆ لە هەرسێ پارێزگاکەی هەرێمی کوردستان ٥ سندووقی دەنگدان بۆ دەنگدەرانی هەڵبژاردنی سەرۆککۆماری ئێران دانران، رێژەی بەشداریکردن لە هەشت جێگەکە جیاوازبوون تەنیا لەو خاڵەدانەبێ هاوبەشبوون  کە کەمترین دەنگدەر دەنگیاندا.  قودرەتی سەعدی، بەرپرسی بنکەی سۆران لە کۆنسوڵخانەی ئێران لە هەولێر دەڵێت، "جگە لە هەولێر سندووقی دەنگدان لە قەزای سۆرانیش هەیە".  لە دەرەوەی ئێران لە ١٣٣ وڵات دەنگدانی سەرۆککۆماری ئێران بەرێوە چوو ٢٣٤ سندووقی دەنگدانی بۆ دابینکرابوو، دەنگدەرانی هەڵبژاردنی سەرۆککۆماری ئێران لە هەرێمی کوردستان بەشداریکردنیان لە دەنگدان بە مافی خۆیان دەزانن و دەڵێن "بۆ دیاریکردنی ئایندەمان دەنگمانداوە".  نیار حەسەن، دەنگدەرێکی ئێرانییە و دەڵێت: "دەنگمداوە و کەسێکم هەڵبژاردووە هیوادارم سەرکەوتووبێت".  جەلیل چهارباز، دەنگدەرێکی دیکەیە و دەڵێت: "ئەمڕۆ دەنگمداوە، خەڵكی رۆژهەڵاتم لێرە دەژیم و خێزانەکەم خەڵكی ئێرەیە پێمخۆش بوو بەشداربووم لەم دەنگدانە".  سێزدەیەم خولی هەڵبژاردنی سەرۆککۆماری ئێران لە وڵاتانی کەنەدا، سەنگاپوور و یەمەن بەڕێوە ناچێت. کەنەدا بەهۆی گرژی پەیوەندییەکانی لەگەڵ ئێران و لە سەنگاپوور بەهۆی دۆخی کۆرۆنا و لە یەمەنیش بەهۆی دۆخی شەڕ  ٥٩ ملیۆن و ٣١٠ هەزار و ٣٠٧ کەس مافی دەنگدانیان هەبووە و ٢٩ ملیۆن و ٩٨٠ هەزار کەسیان لە رەگەزی نێرن و ٢٩ ملیۆن و ٣٣٠ هەزار کەسیان لە رەگەزی مێ مافی دەنگدانیان هەیە، لەو ژمارەیش ١ ملیۆن و ٣٩٢ هەزار و ١٤٨ کەسیان بۆ یەکەمجار دەنگیانداوە.