هەڵکەوت محەممەد، ئەندامی مەکتەبی جێبەجێکاری یەکێتیی جووتیارانی کوردستان بە رادیۆی رووداوی راگەیاند: "وەزارەتی کشتوکاڵی هەرێمی کوردستان لەگەڵ سێ کۆمپانیای کەرتی تایبەتدا گرێبەستی کردووە کە گەنم لە جووتیاران وەربگرن. سەرەڕای ئەوەی دەستخۆشیمان لەو هەنگاوە کرد، بەڵام گرفتی زۆرە. تاوەکو ئێستا تەنیا هەولێر ئامادەیە گەنم وەربگرێت. سایلۆی سلێمانی تازە بەردی بناخەی دانراوە و ئەمساڵ بۆ وەرگرتنی گەنم ئامادە نییە، دهۆکیش هیچی دیار نییە. نرخی وەرگرتنیش بۆ هەر تۆنێک لەگەڵ عێراقدا جیاوازە کە نمرە یەک بە ٤٧٥ هەزار دینار، نمرە دوو ٤٢٠ هەزار دینار و نمرە سێیش کەمتر لەوە کە ئەو نرخانە لە بەرژەوەندیی جووتیاراندا نییە. ٤٧٥ هەزار دینار لە کوێ و ٦١٠ هەزار دینار لە کوێ؟ "  وادەی دەستپێکردنی وەرگرتنی گەنمی جووتیاران لە هەرێمی کوردستان لەلایەن دوو کۆمپانیای نێوخۆییەوە لە ٢٠٢١/٠٦/٠٨ ـەوە دەستی پێکردووە و ٤٥ رۆژ بەردەوام دەبێت، بەڵام وەرگرتنی گەنمە لەلایەن حکومەتی عێراقەوە لە ٢٠٢١/٠٦/٢٢ دەست پێدەکات و ماوەی کۆتایی وەرگرتنەکە دیاری نەکراوە.  ئەندامەکەی مەکتەبی جێبەجێکاری یەکێتیی جووتیارانی کوردستان گوتی: "ئەمساڵ بەهۆی کەمبارانییەوە هەرێمی کوردستان گەنمی نمرە یەکی کەمە. زیاتر لە ٥٠ % ی جووتیاران گەنمەکانیان لە بازاڕی ئازاددا دەفرۆشن، لەبەر ئەوەی سایلۆکان زوو گەنمیان لێ وەرناگرن و حکومەتیش دەستبەجێ پارەیان ناداتێ. "  بڕیارە ئەمساڵ عێراق ٣٧٥ هەزار تۆن گەنم لە هەرێمی کوردستان وەربگرێت. ١٠٩ هەزار تۆنی پشکی پارێزگای هەولێرە، ١٠٧ هەزار تۆن پشکی پارێزگای سلێمانییە، ١١٢ هەزار تۆن پشکی پارێزگای دهۆکە، ١٧ هەزار تۆن پشکی پارێزگای هەڵەبجەیە و ٣٠ هەزار تۆنیش پشکی ئیدارەی گەرمیانە.  هەڵکەوت محەممەد گوتی: "ئێمە وەکو یەکێتیی جووتیاران گلەییمان لە وەزارەتی کشتوکاڵ و لە وەزارەتی بازرگانییش هەیە. پێشتر بەغدا هەموو گەنمی لێ وەردەگرتین، ئێستا بە رێژە لێمان وەردەگرێت. ئێمە کە سەر بە عێراقین، بۆچی بە رێژە گەنمیان رادەست بکەین. بەسرە و باشووری عێراق بە کراوەیی لێیان وەردەگیرێت. مەخموور کە قەزایەکە سەر بە ماددەی ١٤٠ ـە، ٤٠٠ هەزار تۆن گەنمی بۆ دانرابوو، کەچی هەرێمی کوردستان ٤٧٥ هەزار تۆنی بۆ دانرابوو. بە داخەوە گوێ لە ئێمە راناگرن. هیچ کاتێک باکیان بە گلەیی جووتیاران نییە. کۆمەڵێک بڕیار دەدەن، بۆ یەکێتیی جووتیاران ناگەڕێنەوە. "  هەڵکەوت محەممەد باسی لەوە کرد کە ئەوان زیاتر لە ١٣٠ هەزار ئەندامیان هەیە و داخوازییەکانی جووتیاران دەگەیەننە وەزارەتی کشتوکاڵ، بەڵام پێشنیارەکانیان بەس بە قسە لێ وەردەگرن و هیچ کردارێکیان لە دوا نییە.   تاوەکو ئێستا بەغدا پارەی گەنمی ساڵانی ٢٠١٤ و ٢٠١٥ و ٢٠١٦ی جووتیارانی هەرێمی کوردستانی بە تەواوی نەداوە.  بەگوتەی بەڕێوەبەری گشتیی بازرگانیی هەرێمی کوردستان، جگە لەو ٤٦٤ ملیار دینارەی پارەی ساڵانی رابردووی گەنم کە هاتووە، بڕیارە ٣٠٧ ملیاری دیكە بگات.   لە هەرێمی کوردستان ساڵانە رووبەری سێ ملیۆن دۆنم زەوی بە گەنم دادەچێندرێت، چەند جۆرێکی گەنم هەن، وەک: هەولێر دوو، هەولێر چوار، جیهان، ئەدەنە، دینک.