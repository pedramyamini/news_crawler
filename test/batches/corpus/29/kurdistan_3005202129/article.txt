ژینگەپارێزانی شاری سەردەشت چەند ڤیدیۆیەکیان بۆ تۆڕی میدیایی رووداو ناردووە و باس لە سەرهەڵدانەوەی تووندتری ئاگری دارستانەکان دەکەن و دەڵێن، ئاگر لە دارستانەکانی نێوان دوو گوندی دۆڵەسە و زێڕەمێرگ کەوتووەتەوە.  نوێنەری شاری سەردەشت و پیرانشاریش لە پەرلەمانی ئێران رایگەیاند، ئاگرەکە هێندە بە بڵێسەیە کە داوای یارمەتییان لە هێزەکانی ئاگرکوژێنەوەی پارێزگای کرماشان کردووە.  بە گوتەی کەمال حوسێنپوور، نوێنەری شاری سەردەشت و پیرانشار لە پەرلەمانی ئێران، دوو کۆپتەری هێزەکانی ئاگرکوژێنەوەی کرماشان دەگەنە شاری سەردەشت لە پارێزگای ورمێ بۆ کوژاندنەوەی ئاگرەکە و ئاماژەی بەوەش کرد، بەرپرسانی پارێزگای ورمێ لە دوێنێ شەوەوە پێداگری لەوە دەکەن کە ئاگری دارستانەکانی سەردەشت کۆنترۆڵکراوە و پێویست بە هێزی ئاگرکوژێنەوە ناکات، لەکاتێکدا لە نیوەڕۆی ئەمڕۆوە ئاگرەکە سەریهەڵداوەتەوە.  بەیانی ئەمڕۆ میدیا فەرمییەکانی ئێران بڵاویانکردەوە ئاگری دارستانەکانی سەردەشت بەتەواوی کۆنترۆڵکراوە و جێگەی مەترسی نەماوە.  بە گوتەی ژینگەپارێزانی سەردەشت، مەزندە دەکرێت لە سێ رۆژی رابردوودا نزیکەی ٦٠ بۆ ٧٠ هێکتار دارستانی ناوچەی سەردەشت سووتابن.