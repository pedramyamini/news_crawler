ئەمڕۆ هەینی ١١ - ٠٦ - ٢٠٢١ مەسرور بارزانی، سەرۆکوەزیرانی هەرێمی کوردستان چاوی بە کیریاکۆس میتسۆتاکیس، سەرۆکوەزیرانی یۆنان کەوت. بەپێی راگەیێندراوی سەرۆکایەتیی حکومەتی هەرێمی کوردستان، لە کۆبوونەوەکەدا برەودان بە پەیوەندییەکانی نێوان هەرێمی کوردستان و یۆنان و پەرەسەندنەکانی عێراق و ناوچەکە تاوتوێ کراون.   مەسرور بارزانی خواستی هەرێمی کوردستانی بۆ زیاتر پەرەپێدانی پەیوەندیی دوولایەنە دووپات کردووەتەوە، بەتایبەتی لە بواری وەبەرهێنان و ئاڵوگۆڕی بازرگانیدا. لە بەرامبەریشدا سەرۆکوەزیرانی یۆنان خۆشحاڵیی خۆی بە سەردانی شاندی باڵای حکومەتی هەرێمی کوردستان نیشانداوە.  بەپێی راگەیێندراوی سەرۆکایەتیی حکومەتی هەرێمی کوردستان سەرۆکوەزیرانی یۆنان ئامادەیی وڵاتەکەی بۆ پەرەپێدانی پەیوەندیی هەمەلایەنە لەگەڵ هەرێمی کوردستان دەربڕیوە و ئاماژەشی بەوەداوە کە بەم نزیکانە بە یاوەریی شاندێکی باڵای حکومی و وەبەرهێنەرانی یۆنانی سەردانی عێراق و هەرێمی کوردستان دەکات.  پەیوەندییەکانی نێوان هەرێمی کوردستان و حکومەتی فیدراڵی، پەرەسەندنەکانى ناوچەکە بەگشتى، رووبەڕووبوونەوەی مەترسی و هەڕەشەکانی تیرۆر و شەڕى داعش، چەند تەوەرێکی دیکەی کۆبوونەوەکە بوون.