بازوەند لە ساڵی ٢٠١٧ و لە کابینەی دووەمی حەسەن رووحانییەوە پۆستی پارێزگاری کرماشانی پێدراوە. پەرلەمانتارانی نەریتخوازی پارێزگاکە بەوە تۆمەتباری دەکەن کە لە سەردەمی ئەودا سەرپێچی، گەندەڵی و بەفیڕۆدانی سامانی گشتی لەو پارێزگایە زۆر زیاتر بووە. ئەوان دوای چەند مانگ هەوڵدان توانییان دەنگی پەرلەمانتاران بەدەستبهێنن بۆ بڕیاردان لەسەر لێکۆڵینەوە لە سەرپێچی و گەندەڵییەکانی ئیدارەی پارێزگای کرماشان.  جەواد حوسێنی کیا، پەرلەمانتاری شاری سونقوڕ دەڵێت "بەرپرسانی پارێزگای کرماشان گوێیان لە داواکاری و هۆشداریی پەرلەمانتاران نەگرتووە، بۆیە ناچاربووین ئەم رێکارە یاساییە بگرینەبەر". دەشڵێت، بەرپرسانی کرماشان توانای چارەسەرکردنی کێشەکانیان نییە و بودجە بە نادادپەروەرانە دابەشدەکەن.  پارێزگای کرماشان بەرزترین رێژەی هەڵاوسان و بێکاریی هەیە لە ئاستی ئێراندا. ئەوەش لەکاتێکدایە کە لە هەموو روویەکەوە، پارێزگایەکی دەوڵەمەندە. سەرچاوەی سرووشتیی وەکو نەوت و گاز و ماددەی کانزایی، سنوور و دەرفەتی بازرگانی، کشتوکاڵ و مەڕداری هیچیان نەبوونەتە هۆی ئەوەی ژیانێکی شایستە بۆ دانیشتووانی پارێزگاکە دابین بکرێت.  ئارەش لهۆنی، پەرلەمانتاری ناوچەی هەورامان دەڵێت "کاتێک کە دەبوو لێرەو وەبەرهێنان بکرێ نەکرا و کارخانە و یەکەی پیشەسازیی لێ دروستنەکرا، ئێستاش یاسا رێگرە. لە هەموو شوێنەکانی دیکە کۆمەڵێک پیشەسازیی گەورە دروستکراون لەلایەن حکومەتەوە، بەڵام لێرە هیچ نەکراوە. لە ناوچەکانی هەورامان کە هەر هیچمان نییە و لە پارێزگای کرماشانیش زۆر کەمە".  لێکۆڵینەوەی پەرلەمانی ئێران لە پێنج تەوەری سەرەکیدا دەبێت. لەوە دەکۆڵدرێتەوە کە "لەنێوان ساڵەکانی ٢٠١٧ تاوەکو ٢٠٢٠ دابەشکردن و خەرجکردنی بودجەی پارێزگاکە چۆن بووە؟ بەرپرسانی پارێزگاکە لە چارەسەرکردنی بێکاری و هەڵاوساندا کەمتەرخەم بوون یان نا؟ "  هەروەها لەوە دەکۆڵدرێتەوە کە بۆچی خزمەتگوزاریی گشتیی کەم بۆ پارێزگاکە دابینکراوە و کێشەکانی بوومەلەرزەلێدراوان پشتگوێ خراون. تەوەرێکی دیکەش دامەزراندنە، چونکە دەگوترێت لە پارێزگای کرماشان ئەو کەسانە دامەزرێندراون کە لەکاتی هەڵبژاردندا کاریان بۆ دەنگهێنانەوەی حەسەن رووحانی کردووە.  پارێزگار و بەرپرسانی دیکەی کرماشان تاوەکو ئێستا لەسەر تۆمەتبارکردنیان هەڵوێستیان نەبووە. ئەستەمە بێدەنگییەکەیان نیشانەی رەزامەندییان بێت، لەوانەیە بابەتەکەیان زۆر بە جیددی وەرنەگرتبێت.