هێلن ئەحمەد، قوتابی قۆناخی سێیەمی پەیمانگای رۆیالی ناحكومی بووە لە هەولێر،  تەمەنی ١٩ ساڵان بووە،  لە رێگەی ئۆنڵاینەوە دەرمانی قەڵەوبوون (Mad Max)ی کڕیوە و دوای ٣٦ رۆژ گیانی لەدەستداوە، کەسوکارەکەی هۆکاری مردنەکەی بۆ خواردنی ئەو حەبە دەگێڕنەوە.  نەسرەت خۆشناو، کەسی نزیکی هێلین ئەحمەد خۆشناو بە تۆڕی میدیایی رووداوی راگەیاند، "پەیجێک لە فەیسبووک بە ئۆنلاین حەب و دەرمان دەفرۆشێت، هێلین داوای ئەو حەبەی كردووە، کە دەرمانی قەڵەوبوونە و ناوی (MAD MAX)ـە، فرۆشیارەکان گوتوویانە سرووشتییە و تەندروستە، ئەویش دەستەیەک حەبی ٦٠ دانەیی کڕیوە و دوای ئەوەی ٣٦ دانەی لێدەخوات نەخۆش دەکەوێت و گیان لەدەستدەدات".  نەسرەت خۆشناو دەڵێت: "لە نەخۆشخانە پزیشک پێیگوتین کە بەهۆی ئەو حەبەوە هێلین جەرگی پارچەپارچە بووە و ریخۆڵەشی تووشی گرێ بووە و دواتر تەقیوە".  وەزارەتی تەندروستیی حکومەتی هەرێمی کوردستان هۆشداریدەدات لەبارەی مامەڵەکردن بە دەرمان لە رێگەی ئۆنڵاینەوە و دەڵێت: "هاونیشتمانییان هیچ دەرمانێک بەبێ ستیکەری وەزارەتی تەندروستی نەکڕن، چونکە بە کوالێتی کۆنترۆڵدا تێپەڕ نەبووە و ئێمە ناتوانین بەرپرسیارێتی هەڵبگرین".   د. ئاسۆ حەوێزی، گوتەبێژی وەزارەتی تەندروستیی حکومەتی هەرێمی کوردستان بە تۆڕی میدیایی رووداوی راگەیاند، دەبێت هاونیشتمانییان هۆشیاربن و دەرمان بە ئۆنڵاین لە پەیجەکان نەکڕن، چونکە دەرمان کڕین دەبێ بە رێنمایی پزیشک بێت و ستیکەری وەزارەتیش لەسەر دەرمانەکە هەبێت.  گوتەبێژی وەزارەتی تەندروستی ئاماژەی بەوەشکرد، تاوەکو ئێستا بەڵگەیەکیان دەستنەکەوتووە کە ئەو کچە بەهۆی ئەو دەرمانەوە گیانی لەدەستدابێت، بەڵام کڕینی دەرمان بە ئۆنڵاین لە پەیجی نادیار، کارێکی نادروستە و دەبێ لێی دووربکەونەوە، چونکە لە ئەگەری هەر رووداوێکی نەخوازراودا، ناتوانرێت فرۆشیارەکان دەستگیربکرێن.  کەمێک لەمەوبەر بەڕێوەبەرایەتیی تەندروستیی هەولێر روونکردنەوەیەکی لەبارەی گیانلەدەستدانی ئەو کچە بڵاوکردەوە و رایگەیاند: "باس لەوە دەکرێت کە هۆکاری گیانلەدەستدانی ئەو کچە، بەکارهێنانی چەند دەرمانێك بێت لە رێگای چەند سایتێکی ئۆنلاینەوە کڕدراوە. تیمی پشکنین و بەدواداچوونی بەڕێوەبەرایەتیمان هەر لە سەرەتای بڵاوبوونەوەی ئەم هەواڵە دەستی بە بەدواداچوون و لێکۆڵینەوە کردووە و هەوڵەکان بەردەوامن بۆ دەرکەوتنی هۆکاری زانستی ئەم گیانسپاردنە و لەهەر ئەگەرێک سەرپێچیکاران رووبەرووی یاسا دەکرێنەوە".