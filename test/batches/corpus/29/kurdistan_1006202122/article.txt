ئەنتۆنیۆ گۆتێرێس، سکرتێری گشتیی نەتەوە یەکگرتووەکان لە راپۆرتێکدا کە بۆ ٤٧ مین خولی کۆبوونەوەکانی ئەنجوومەنی مافی مرۆڤ ئامادەی کردووە، باسی پێشێلکردنی مافەکانی کورد لە ئێران دەکات.  لە راپۆرتەکەدا ئاماژە بەوەکراوە، لە ساڵی ٢٠٢٠ دا لانیکەم ٦٩ کورد لەسێدارەدراون و لەو ساڵەدا دادگەکانی ئێران سزای لەسێدارەدانی ١٠ بەندکراوی سیاسی کوردیان پەسەندکردووە بە تۆمەتی وەکو دژایەتیکردنی ئاسایشی نیشتمانی ئێران، دژایەتیکردنی خوا و ئەندامێتیی لە گرووپە سەلەفییەکان.  هەروەها ئاماژەی بەوەداوە، لە مانگی یەکی ساڵی ٢٠٢١ زیاتر لە ١٠٠ چالاکڤانی مەدەنی کورد لەلایەن هێزە ئەمنییەکانی ئێرانەوە دەستبەسەرکراون و بەشێک لەوان چارەنووسیان نادیارە.   باسی دۆخی خراپی زێنەب جەلالییان، بەندکراوی سیاسی کوردیش دەکات و دەڵێت، لە ساڵی ٢٠٠٨ ـەوە لە زیندان راگیراوە، بێ ئەوەی کە مۆڵەتی کاتی هاتنەدەری پێدرابێت.  گۆتێرێس لەبارەی پێشێلکردنی مافی پێکهاتەکان، ئاماژە بە دەستبەسەرکردن و سزادانی دوو ژنە چالاکڤانی کورد لە سنە و کرماشان داوە بە ناوەکانی زارا محەممەدی و ئانیسا جەعفەری، بەهۆی ئەوەی کە زمانی کوردییان فێری خەڵک کردووە و کاریان لەسەر پەرەپێدانی کولتووری نەتەوەکەیان کردووە.  سکرتێری گشتی نەتەوە یەکگرتووەکان لە راپۆرتەکەیدا باسی لە تووندوتیژی هێزەکانی ئێران دژ بە کۆڵبەران کردووە و دەڵێت: "زۆر زیادی کردووە و جێگەی نیگەرانییە". گۆتێرێس هەروەها دەڵێت: "لە پارێزگا هەژارەکانی ئێراندا دەورووبەری ٧٠ هەزار کەس کۆڵبەری دەکەن، کە زۆربەیان کوردن".  گۆتێرێس ئاماژە بەوەشدەکات، لە ساڵی ٢٠٢٠ لانیکەم ٦٠ کۆڵبەر کوژراون، کە بەشێکیان منداڵ بوونە و ١٧٠ کەسیش برینداربوون، بەڵام لەسەر هیچکام لەو کوشتنانە لێکۆڵینەوە نەکراوە و کەس سزانەدراوە.