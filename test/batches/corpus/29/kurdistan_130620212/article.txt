ئەمڕۆ یەکشەممە ١٣ ـی حوزەیرانی ٢٠٢١، شێخ نەهرۆ کەسنەزانی راگەیێندراوێکی لەبارەی بانگەشەی رووخاندنی مەزارگەی ئەبی حەنیفەی نیعمان لە بەغدا بڵاوکردەوە و دەڵێت "هەڵگیرسانێکی ئاگری دامرکاوی دووبەرەکیی نەفرەتلێکراوە. "  هەروەها دەشڵێت "نیگەرانین لەو دەنگەی داوای رووخانی مەزاری ئەبی حەنیفەی نیعمان دەکات، ئەو مەزارە پیرۆزەی دڵی ملیۆنان موسڵمان بۆی لێدەدات. "  رێبەری تەریقەتی قادریی کەسنەزانی زیاتر روونیدەکاتەوە کە "نەفامەکان جیاوازی دەکەن بە ناکۆکی" و ئەوەش ئیمامەکان هۆشدارییان پێداوە.  لە راگەیێندراوەکەیدا کەسنەزانی دەڵێت "بۆیە بەناوی تەریقەتی قادریی کەسنەزانی داوا لە دامرکاندنی هەر دووبەرەکییەک دەکەین کە مەبەست لێی خوێنڕشتنی بێتاوانەکان بێت کە خوای گەورە رژانی حەرامکردووە، لەوە نیگەرانین ئەم دووبەرەکییە کەسانێک بیقۆزنەوە بەمەبەستێکی دنیایی و ئاگرەکە خۆشتربکەن.. دەردی تایفەگەری بە ناوهێنان و بیرهاتنەوەی نیگەرانمان دەکات. "  لەکۆتاییدا داوا لە حکومەتی عێراق دەکات پێویستە حکومەت بە دەزگا ئەمنییەکانییەوە ئامادەبێت بۆ بەرگریکردن لە ماڵەکانی خودا و پیرۆزییەکانی.  راگەیێندراوەکەی شێخ نەهرۆ کەسنەزانی دوای ئەو بانگەشانە هات کە لەنێو تۆڕە کۆمەڵایەتییەکاندا دوێنێ لە عێراق بڵاوبووەوە و داوای رووخانی مەزارگەی ئەبی حەنیفەی نیعمان دەکات بەتۆمەتی کوشتنی ئیمام سادق لە نەوەی فاتیمەی کچی پێغەمبەری ئیسلام.  هەفتەی رابردووش لە بەغدا داواکاری بۆ رووخانی پەیکەری ئەبو جەعفەری مەنسوور، خەلیفەی دووەمی عەباسییەکان لە ناوچەی مەنسووری بەغدا هەبوو، ئەوەش دوای لێکدانەوەی مێژوویی بۆ هەندێک پرسی پەیوەست بە ئایینەوە.