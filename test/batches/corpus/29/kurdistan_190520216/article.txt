عەلی باپیر، سەرۆکی کۆمەڵی دادگەریی کوردستان ئاماژەی بەوە کرد "ئەگەر بمانەوێت تەبا و یەکڕیز بین، دەبێت دادگەری بچەسپێنین. دادگەری بناخەیەکە هەموو شتە باشەکانی دیکەی لەسەر دەچەسپێت، هەربۆیە خودا لە ئایەتی ژمارە ٢٥ی سورەتی ئەلحەدیدا دەفەرمووێت (لقد ارسلنا رسلنا بالبینات وانزلنا معهم الکتاب والمیزان لیقوم الناس بالقسط). خودا هەموو پێغەمبەرانی ناردوون، دروود و سەلامی خودایان لەسەربێت، لە ئادەمەوە تاوەکو خاتەم، هەموو کتێبەکانی دابەزاندوون بۆ چەسپاندنی دادگەری. دادگەری لەڕووی نەتەوەیی، سیاسی، ئابووری، کۆمەڵایەتی و هەموو رەهەندەکانەوە".  سەرۆکی کۆمەڵەی دادگەری گوتیشی "دادگەری بناخەیەکە دەبێت پێشتر زەمینەی بۆ خۆش بکەین و بیچەسپێنین، ئەوکاتە تەبایی دەچەسپێت و یەکڕیزی دروستدەبێت. کۆمەڵگەیەکی یەکڕیز و تەبا دەتوانن باشترین دەستوور بۆ خۆیان دابنێن".  بە گوتەی عەلی باپیر، لە ئەنجامی ئەو ناتەباییەی "لەنێوان خۆماندا هەیە، تاوەکو ئێستا دەستوورمان نییە، بۆیەش تەبا نین، چونکە دادگەری نەچەسپاوە، چونکە بە داخەوە بە بیرکردنەوەی تەسک بیر دەکەینەوە، لەسەر ئاستی ماڵ و گرووپ و باند و حیزب و دەڤەر بیر دەکەینەوە، نەک وەکو میللەت و کۆمەڵگە بیربکەینەوە".  هەروەها باسی لەوەش کرد "ئەوەی کە بە پێوەرمان گرتووە بریتی نییە لە هاووڵاتیبوون و مرۆڤ بوون، بەڵکو ئینتیمای حیزب و سیاسیمان بە پێوەر گرتووە، لە ئەنجامی ئەوەدا دادگەری نەچەسپاوە، تەباییش نییە، کە تەباییش نەبوو بە تەئکید ئەوکاتە نەمانتوانیوە لەسەر دەستوورێک رێکبکەوین، کە پێشتر نووسراوە و رەشنووسێکیشی هەیە، یەک دوو جاریش هەوڵدراوە هەموار بکرێتەوە. بۆیە من پێموایە دەبێت خەمی چەسپاندنی دادگەری بخۆین، پاشان ئەو خەڵکە خۆی بە خاوەنی ئەو وڵاتە بزانێت و دڵی پێی خۆشبێت و بەشداربێت لە خێر و بێرە ماددی و مەعنەوییەکانی، قۆرخکاری و گەندەڵی نەبێت، جیاوازی نەکرێت، ئینجا وردە وردە بۆ شتەکانی دیکە هەنگاو بنێین".  رۆژی چوارشەممە، سەنتەری زانکۆی کوردستان - هەولێر بۆ توێژینەوەی هەرێمی و نێودەوڵەتی، کۆنفرانسێکی تایبەتی بە ناونیشانی '' یەکڕیزی و دەستوور '' رێکخست. لە کۆنفرانسەکەدا، نێچیرڤان بارزانی، سەرۆکی هەرێمی کوردستان؛ مەسرور بارزانی، سەرۆکوەزیرانی هەرێمی کوردستان؛ رێواز فایەق، سەرۆکی پەرلەمانی کوردستان؛ جێنین هێنس پلاسخارت، نوێنەری سکرتێری گشتیی نەتەوە یەکگرتووەکان لە عێراق و سەرۆک و سەرکردەی حیزبەکانی باشووری کوردستان و ژمارەیەک لە توێژەر و ئەکادیمی و ٢٩ کۆنسوڵی وڵاتان لە هەرێمی کوردستان بەشدارییان تێدا کردووە.  کۆنفرانسەکە لە کاژێر ٠٩: ٠٠ وە دەستیپێکردووە و دوایین بەشی کۆنفرانسەکەش بە گفتوگۆیەک لەگەڵ نێچیرڤان بارزانی، سەرۆکی هەرێمی کوردستان لەبارەی یەکڕیزی و دەستوور لە کاژێر ١٥: ٤٥ دەبێت.