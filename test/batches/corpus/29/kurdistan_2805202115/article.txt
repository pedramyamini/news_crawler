ئەمڕۆ هەینی کاژێر ٠٣: ٣٠ خولەکی پاشنیوەرۆی ئەمڕۆ لە شارۆچکەی بەردەڕەش، خۆپێشاندانەکە دوای کاژێرێک کۆتایی پێھێنرا و فەرماندەی لیوا بەڵێنی دا، "ھەموو ھەوڵێک بدات بۆ چارەسەری کێشەکە". فاتیح محەممەد، یەکێک لە پێشمەرگەکانی بەشداربووی خۆپێشاندانەکە گوتی، خۆپێشاندانەکە نزیکەی کاژێرێکی خایاند و زیاتر لە ١٠٠ پێشمەرگە بەشداربوون، بەڵام دواتر فەرماندەی لیوا لەگەڵیان کۆبووەتەوە و بەڵێنی جێبەجێکردنی داواکانیانی پێداون.  سەرچاوەیەک لە لیوای ١٢ بە تۆڕی میدیایی رووداوی راگەیاند، فەرماندەی لیوا لەگەڵ سەرووی خۆی قسەی کردووە و بڕیارە رۆژی یەکشەممە کۆبوونەوەیەک لەسەر چارەسەرکردنی پرسی مووچەی ئەو لیوایە ببەسترێت و چارەسەری پێویستی بۆ بدۆزرێتەوە.  پێشتر لە ٢١ - ٠٢ - ٢٠٢١ میران بەکر، سکرتێری رۆژنامەڤانی و بەرپرسی نووسینگەی وەزیری پێشمەرگەی هەرێمی کوردستان بە تۆڕی میدیایی رووداوی راگەیاند، "بۆ ئەم مانگە لیوا هاوبەشەکانی وەزارەتی پێشمەرگە سێ مووچە بە یەکەوە وەردەگرن. کێشەی مووچەی لیوای ١٢ی پیادەش چارەسەرکراوە و لەو مانگەوە بەبێ لێبڕین مووچە وەردەگرن. "  هەروەها سەربەست لەزگین، بریکاری وەزیری پێشمەرگەی هەرێمی کوردستان بە تۆڕی میدیایی رووداوی راگەیاند، "ئەمریکا مانگانە ٢٠ بۆ ٢٥ ملیۆن دۆلار بۆ پێشمەرگە دەنێرێت، ئەو پارەیەش بۆ ١٣ لیوایە و نزیکەی ٣٠ هەزار پێشمەرگە لێی سوودمەند دەبن. "  لیوای ١٢ سەر بە وەزارەتی پێشمەرگەیە، ھێزەکانی ھاوپەیمانان مووچەکانیان دابین دەکات، ماوەی چاند مانگە وەکو لیواکانی ھاوشێوە مووچەیان پێ نادرێت، ئەوەش بووتە مایەی گلەیی پێشمەرگەکانی ئەو لیوایە.