بەختیار محەممەد، بەڕێوەبەری راگەیاندنی بەڕێوەبەرایەتیی هاتووچۆی پارێزگای سلێمانی بە تۆڕی میدیایی رووداوی راگەیاند: "بەهۆی تینی گەرماوە لە وەزری هاویندا، ئەگەری زۆرە تیشکی خۆر کە دێتە نێو ئۆتۆمبێلەکانەوە و لە دەبەی ئاو دەدات بەتایبەت ئەگەر کەمێک سەری کرابێتەوە زەڕەبین دروستبکات و هێواش هێواش ببێتە تیشکێکی سووتێنەر و ئەو شوێنە بسووتێنێت، کە دەبەکەی لێیە، ئیدی داشپوڵی ئۆتۆمبێل بێت یان کوشنەکان یان شوێنی دیکەی".  هەروەها گوتی: "حاڵەتمان هەیە و هاونیشتیمانییان ڤیدیۆیان بۆ ناردووین، بۆیە ئەم حاڵەتە مەترسیدارە بەتایبەت لە وەرزی هاویندا کە رەنگە ببێتە هۆی سووتانی ئۆتۆمبیلەکان".  ئەمڕۆ یەکشەممە، ٦ی حوزەیرانی ٢٠٢١، بەڕێوەبەرایەتیی هاتووچۆی سلێمانی هۆشدارینامەیەکی بڵاوکردەوە تێیدا هاتووە: "بەجێهێشتنی بتڵی ئاو لە ناو ئۆتۆمبێلدا لەکاتی بوونی هەتاو و گەرمیدا دەبێتە هۆی لەناوبردنی پێکهاتە بەسوودەکانی ئاو و دواتر شیاوی خواردنەوە نامێنێت".  هەروەها هاتووە: "مەترسییەکی زۆر گەورەی هەیە کە رەنگە ببێتە هۆی گڕگرتنی ئۆتۆمبێلەکەت ئەمەش دوای ئەوەی خۆرەکە لە بتڵی ئاوەکە دەدات بە تێپەڕبوونی تیشکەکە هەمان کاری زەڕەبین دەکات".