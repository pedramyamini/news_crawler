هونەر رەشید، پەیامنێری رووداو لە دەڤەری بەرواری باڵا رایگەیاند، دوای ٤٦ رۆژ لە دەستپێکردنی ئۆپەراسیۆنی تورکیا بۆسەر گەریلاکانی پەکەکە لە ناوچە سنوورییەکانی باشووری کوردستان، بۆ یەکەمجارە سوپای تورکیا بەو شێوە بەرفراوانە بۆردوومانی ناوچەکانی (بنێ زنارێ، هەفشێ کۆرێ، گەلیێ زوبەیری، پشتا چەلکێی کریستیانا لە نزیک دێرێ، ئاقاری گوندی کێستە و هرورێ، ملا سۆرێ و ناڤدارکا) بکات.  بۆردوومانەکەش لە ئێوارەی دوێنێوە [چوارشەممە ٠٩ - ٠٦ - ٢٠٢١] دەستیپێکرد تاوەکو بەرەبەیانی ئەمڕۆ پێنجشەممە ١٠ - ٦ - ٢٠٢١ لەڕێگەی هەلیکۆپتەر و فڕۆکەی F ١٦ ـەوە بەردەوامبوو.  بەهۆی ئەو بۆردوومانەشەوە ناوچەیەکی زۆر ئاگری تێبەربووەو زیانێکی زۆر بەر دارو درەختەکانی ئەو ناوچانە کەوتوون.  سەبارەت بە کاریگەرییەکانی ئەو بۆردوومانە لەسەر ژیانی خەڵکی ناوچەکە، مەهدی بەهائەدین، موختاری گوندی چەلکێی سەیدان بە رووداوی گوت: "زەوی دێمی و ئاوییەکانی ناوچەکە و رەز و باخەکان بە گشتی بەهۆی ئەو بۆردوومانانەوە ١٠٠ % لەنێوچوونە، سەرەڕای ئەوەش ئێستا کێشەی ئاومان بۆ دروستبووە، بۆیە هەر لەو رێگەیەوە داوا لە حکومەت دەکەین چارەسەری کێشەی ئاومان بۆ بکات، لەڕێگەی غەتاسێکەوە ئاو لە رووباری خابوورەوە بۆ خەزانەکانی ئاو بگوازنەوە بۆ ئەوەی کێشەی بێئاوی لەو گوندانە چارەسەر ببێت".  ماوەی ٤٦ رۆژە تورکیا ئۆپەراسیۆنێکی لە باشوورى کوردستان لە ناوچەی زنارى کێستە دەستپێکردووە، لەو ماوەیەدا نزیکەی ١٠ خاڵى سەربازى لەو ناوچانەدا جێگیرکردووە.