١٢ تیمی ئاگرکوژێنەوە لە قەزای سێمێل، دهۆک و زاخۆ و تیمی فڕۆکەوانی هاتبوون بۆ کۆنترۆڵکردنی ئاگرەکە، دوای زیاتر لە دوو کاژێر توانییان ئاگرەکە کۆنترۆڵ بکەن. عەمید عەبدولحەمید، بەڕێوەبەری بەرگریی شارستانیی دهۆک کە لە شوێنی رووداوەکە قسەی بۆ ناسر عەلی، پەیامنێری رووداو کرد رایگەیاند، "ئێمە تیمی نزیکەی ١٠ بنکەمان هێناوەتە ئێرە، بەڵام خێوەتەکان ئاستەنگیان بۆ تیمەکانی بەرگریی شارستانی دروستکردووە، ئەگەرنا زووتر کۆنترۆڵمان دەکرد".  لەبارەی ژمارەی ئەو خێوەتانەی سووتاون، بەڕێوەبەری بەرگریی شارستانیی دهۆک دەڵێت، "ژمارەکە بە تەواوی دیار نییە، بەڵام پێدەچێت نزیکەی ١٥٠ خێوەت سووتابن"، هەروەها دەشڵێت، بۆ کوژاندنەوەی ئاگرەکە هەموو تیمەکانیان لە نزیک کەمپەکە چوونەتە شوێنی رووداوەکە تەنانەت تیمەکانی شاری دهۆکیش.  لەبارەی هۆکاری "دواکەوتنی تیمەکانی ئاگرکوژێنەوە" وەکو ئەوەی کە دانیشتووانی کەمپەکە باسی دەکەن، بێوار عەبدولعەزیز دەڵێت، "ئەوان سەرەتا تیمەکانی ئێمەیان ئاگادار نەکردووە، تیمەکانیشمان دوای نزیکەی ١٥ خولەک دوای ئاگرەکە گەشتوونەتە شوێنی رووداوەکە، بەڵام خێوەتەکان رێگرن بوون لەوەی کە زوو ئاگرەکە کۆنترۆڵبکەن، هەروەها تیمەکانی دهۆک و سێمێلیش گەیشتوونەتە نیو کەمپەکە".  گاز و نەوت و بوتڵی گاز لەنێو کەمپەکە بوونەتە هۆی ئەوەی ئاگرەکە فراوانتر بێت و کوژاندنەوەشی بۆ تیمەکانی بەرگریی شارستانی ببێتە کارێکی قورس. دواتر بە هەوڵی تیمەکانی بەرگریی شارستانی ئاگرەکە کۆنترۆڵکرا.  عەلی تەتەر، پارێزگاری دهۆک بە تۆڕی میدیایی رووداوی راگەیاند، هەوڵدەدەن خێوەت بگەیێننە کەمپەکە، هەروەها دەزگای خێرخوازیی بارزانی بڕیاری داوە ٤٠٠ خێوەت بداتە کەمپەکە.  کەمپی شاریا دەکەوێتە باشووری شاری دهۆک و نزیکەی ١٣ کیلۆمەتر لە ناوەندی پارێزگاکەوە دوورە، کە نزیکەی چوار هەزار خێوەتی تێدایە.