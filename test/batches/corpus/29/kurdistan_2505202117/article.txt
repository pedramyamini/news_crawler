رۆژی سێشەممە ٢٥ی ئایاری ٢٠٢١ مەسرور بارزانی، سەرۆکی حکومەتی هەرێمی کوردستان پێشوازیی لە محەممەد ئەلفەلاحی، ئەمینداری گشتیی دەستەی مانگی سووری ئیماراتی و شاندێکی یاوەری کرد.  لە دیدارێکدا کە ئەحمەد ئەلزاهری، کۆنسوڵی گشتیی ئیمارات لە هەولێر ئامادەی بوو، "شاندی میوان سڵاو و رێزی شێخ محەممەد بن زاید ئال نەهیان، جێنشینی ئەبوزەبی - یان بە سەرۆکی حکومەت گەیاند و ئاماژەیان بە گرنگیی پەرەپێدانی پەیوەندیی نێوان هەرێمی کوردستان و ئیمارات کرد لە هەموو بوارەکاندا".  شاندە ئیماراتییەکە جەختیان کردەوە کە ئیمارات بەردەوام دەبێت لە یارمەتیدانی ئاوارە و پەنابەران لە هەرێمی کوردستان، بەتایبەتی لە دابینکردنی ڤاکسینی کۆرۆنا بۆ کەمپەکان.  هەروەها شاندەکە خۆشحاڵیی خۆیان بە هەماهەنگی لەگەڵ دەزگای خێرخوازیی بارزانی نیشاندا کە بەردەوامن لە ئەنجامدانی چەندین بەرنامە و پرۆژەی خێرخوازیی هاوبەش.  مەسرور بارزانی، سەرۆکی حکومەتی هەرێمی کوردستان وێڕای سوپاس و پێزانینی بۆ هاوکارییەکانی ئیمارات، بەتایبەتی مانگی سووری ئیماراتی، خواستی حکومەتی هەرێمی کوردستانیشی بۆ برەودانی زیاتر بە پەیوەندییەکان لەگەڵ ئەو وڵاتە دووپاتکردەوە.