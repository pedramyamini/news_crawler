ئەمڕۆ شەممە ٢٢ - ٥ - ٢٠٢١ لە رێوڕەسمێکدا لە ناوچەی بارزان قوتابخانەیەک کرایەوە، کە لەلایەن دەزگای روانگە بە تێچووی زیاتر لە ٣٣٠ هەزار دۆلار دروستکراوە.   ئالان حەمەسەعید، وەزیری پەروەردەی حکومەتی هەرێمی کوردستان کە ئامادەی رێوڕەسمەکە بوو، بە ناوی وەزارەتی پەروەردەوە سوپاسی دەزگای روانگەی کرد کە لە ساڵی رابردووەوە ئەمە دووەمین قوتابخانەیە لە سنووری قەزای مێرگەسۆر دروستیدەکات و هەروەها زیاتر لە ١٠٠ قوتابخانەشیان نۆژەنکردووەتەوە.  ئالان حەمەسەعید گوتی: "لە دەستبەکاربوونی کابینەی نۆیەمی حکومەتی هەرێمی کوردستانەوە ٤٢ قوتابخانە جیا لەم قوتابخانەیە کەوتوونەتە بواری خزمەتکردنەوە؛ بەشێکیان ئەو پرۆژە تەواونەکراوانە بوون کە حکومەتی هەرێمی کوردستان تەواوی کردن؛ بەشێکیان بە هاندانی دەستەی وەبەرهێنانی حکومەتی هەرێمی کوردستان تەواوکران؛ بەشێکی دیکەیان لەسەر بودجەی پەرەپێدانی پارێزگاکان تەواوکران، بەشی چوارەمیشیان لەلایەن رێکخراوەکان، کۆمپانیاکان و وەبەرهێنەرانی کوردستان بووە کە بە خۆبەخشانە ئەم کارەیان کردووە و پێشکێشی وەزارەتی پەروەردەی حکومەتی هەرێمی کوردستانیان کردوون".  لەبارەی کاریگەرییەکانی کۆرۆنا لە کەرتی پەروەردە و فێرکردن بەراورد بە رابردوو، وەزیری پەروەردەی حکومەتی هەرێمی کوردستان گوتی: "ئێستا کاریگەرییەکان کەمتر بوونەتەوە. بەپێی نوێترین ئامار کە یونسکۆ پێشکێشی دەکات، داخستنی قوتابخانەکان لە جیهان تا راددەیەک کەمتر بووەتەوە بەراورد بە ساڵی رابردوو. هەروەها دابڕانی قوتابیان و کادری تەدریسی لەنێو ناوەندەکانی خوێندن بەراورد بە ساڵی رابردوو کەمتر بووەتەوە".