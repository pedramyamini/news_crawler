لە پەیامەکەیدا کە ئەمڕۆ یەکشەممە، ٢٥ - ٧ - ٢٠٢١ بڵاویکردووەتەوە، بافڵ تاڵەبانی، هاوسەرۆکی یەکێتی دەڵێت، "ئێستا هەرێمی کوردستان و عێراق و ناوچەکە بە هەلومەرجێکی سەختی سیاسی و ئابووریدا تێدەپەڕێت، بۆیە پێویستە هەموومان هێز و تواناكانمان لەپێناو زاڵبوون بەسەر تەحەددییەكان یەكبخەین و یەكڕیز و یەكدەنگ بین بۆ بەدیهێنانی مافە نەتەوەیی و دەستوورییەكانمان. "  بافڵ تاڵەبانی پیرۆزبایی لە رێکخەری گشتی، ئەندامانی خانەی راپەڕاندن و جڤاتی نیشتمانیی بزووتنەوەکە کردووە، دەشڵێت، "لەم بۆنەیەدا وەک یەکێتیی نیشتمانیی کوردستان جەخت لە بەردەوامی هەوڵەکانمان دەكەینەوە بۆ سەرخستنی هاوپەیمانیی کوردستان و بەدیھێنانی خواستەکانی کۆمەڵانی خەڵک و سەرخستنی پرۆژەی راستەقینەی چاکسازی کە وەڵامدەرەوەی پێویستی و خواستەکانی هەموو لایەک بێت. "  رۆژی ١ - ٥ - ٢٠٢١ هاوپەیمانیی کوردستان لەنێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، ناوەڕاستیی مانگی رابردووش هاوسەرۆکانی یەکێتی و رێکخەری گشتیی بزووتنەوەی گۆڕان لە رێوڕەسمێکدا واژووی خۆیان خستە سەر رێککەوتنی هاوپەیمانییەکە.  هاوسەرۆکی یەکێتی ئەوەشی گوتووە، "ئەمڕۆ خەڵکی کوردستان چاوەڕوانی زیاتر لە یەکێتیی نیشتمانیی کوردستان و بزووتنەوەی گۆڕان دەکەن تاوەکو پێکەوە لە پرۆژەیەکی سیاسی و نیشتمانیدا لەپێناو بەرژەوەندیی گشتی هەنگاوی گەورە و کوردستانیانە بنێن. کوردستانێکی ئارام بونیاد بنێن و قەوارەی هەرێم بەهێزتر بكەن كە بۆ ئەوەش پشتیوانی و کۆدەنگی سەرجەم هێز و لایەنەکان گرنگە. "  لە ٨ ـی تەممووز کێشەکانی نێوان هاوسەرۆکانی یەکێتی دەستی پێکرد، دوای نزیکەی هەفتەیەک لە کۆبوونەوەی مەکتەبی سیاسیی حیزبەکە رێککەوتن لەسەر لێسەندنەوەی دەسەڵاتەکان لە لاهوور شێخ جەنگی و رادەستکردنی بە بافڵ تاڵەبانی، هاوسەرۆکی یەکێتی.  ١٩ ـی ئەم مانگەش لاهوور شێخ جەنگی، هاوسەرۆکی یەکێتی لە پەیامێکدا کشانەوەی خۆی لە سەرۆکی هاوپەیمانیی کوردستان (یەکێتی و گۆڕان) راگەیاند و گوتی، "لە سۆنگەی ئەم پێشهاتە نوێیانەی ناو حیزبەکەم لە بەرپرسیارییەتی سەرۆکی هاوپەیمانی کوردستان دەکشێمەوە و بەرپرسیارێتییەکەی بە هاوسەرۆک و ئەنجوومەنی سەرکردایەتی دەسپێرم. "