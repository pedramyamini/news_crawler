جووتیار عادل، گوتەبێژی حکومەتی هەرێمی کوردستان دەڵێت "ئەوەی پێویستە ئێمە یاداشتی دەکەین، دواتر بۆ باشکردن و بۆئەوەی وەڵامەکان پڕ زانیاری بن، پەیوەندی بە وەزارەتەکان و بە خودی وەزیرەکان دەکەین، لەسەر هەر بابەتێک لە بابەتەکان، بۆئەوەی زانیاریی تەواو بدەین بە هاووڵاتی".  لە دەستپێشخەریی "لە حکومەتی خۆت بپرسە"، هەوڵدەدرێت لە ماوەی ٤٨ کاژێردا وەڵامی پرسیارەکان بدرێتەوە.  لە قۆناخی داهاتووی دەستپێشخەرییەکەدا جگە لە پرسیار و وەڵام، بڕیارە خەڵک بەشداریی پێبکرێت، لە پرسە جیاوازەکانی کاروباری حکومەت بۆچوونی خۆیان لەسەر کار و پرۆژەکان بخەنەڕوو.  گوتەبێژی حکومەتی هەرێمی کوردستان ئاماژەی بەوە کرد، "لەم قۆناخەدا پێدانی زانیارییە بە هاووڵاتی، پشتیوان بە خودا لە ئاییندەیەکی نزیکدا ئێمە دەستدەکەین بە بەشداریپێکردنی خەڵک لە دروستکردنی بڕیاری سیاسی، بۆ نموونە لە هەموو بوارەکان گەنجەکانمان بە توانان و بیرۆکەی زۆر باشیان هەیە".  وەکو قۆناخی سەرەتا، دەستپێشخەرییەکە لە تۆڕی کۆمەڵایەتیی تویتەرە، دواتر لە تۆڕەکانی دیکەش هەل بۆ خەڵک دەڕەخسێندرێت پرسیارەکانیان لە حکومەت بکەن و وەڵامەکانیش وەربگرنەوە.  لە دەستپێشخەریی "لە حکومەتی خۆت بپرسە"، هەموو کەسێک دەتوانێت بەشداری بکات، ئەوانەی هەژماری تویتەریان هەیە دەتوانن لەسەر کارەکانی حکومەت پرسیار بکەن و وەڵامەکەی وەربگرن.  سپێدە یەکێکە لەوانەی پرسیاری کردووە، ئەو پرسیارەکەی لەسەر حکومەت بووە بۆ گرینگیدان بە بەرهەمی کشتوکاڵیی نێوخۆیی و وەڵامەکەشی وەرگرتووە، کە حکومەت لەکاتی پێگەیشتنی بەرهەمە نێوخۆییەکان رێگری لە هاوردەکردنی بەرهەمی دەرەوە دەکات، یان گومرگی زیاتریان دەخاتەسەر.  سپێدە حازم، بەرهەمهێنەری فیلم دەڵێت "لە تویتەر هاشتاگەکەی حکومەتی هەرێمی کوردستانم بینی، منیش وەکو هەر کەسێک پرسیارم زۆر بوو، سێ پرسیارم کرد، یەکێکیان وەڵامداوەتەوە، پرۆژەیەکی زۆر باشە و هیوادارم تەنیا میدیا نەبێت و کرداریشی تێدابێت".  لە دەستپێشخەرییەکە، دوو هەفتە جارێک لە سەرجەم سێکتەرە جیاوازەکان بابەتێک دەکرێتە تەوەری سەرەکی و پرسیار و وەڵامی لەبارەوە دەکرێت.