ناجیح ئیبراهیم، ئەو گەنجەی خەلیفانە کە لە تەمەنی ١٠ ساڵییەوە تووشی ئەو نەخۆشیە دەگمەنە بووە (نەخۆشیی پووکانەوەی دەمار) و ماوەی ١٢ ساڵە لەسەر کورسییە و ئەو خۆشیە جووڵەی لە جەستەی بڕیوە.  بڕیار ئیبراهیم، برای ناجیح بە رادیۆیی رووداوی راگەیاند، براکەی ساڵانێکی زۆرە بەدەست ئەو نەخۆشییەوە دەناڵێنێت و هەموو رێگەیەکیان تاقیکردووەتەوە بۆ چارەسەرکردنی بەڵام بێ ئەنجام بووە، پێشتریش برایەکی دیکەی بەناوی هەڵگر ئیبراهیم لە تەمەنی ١٠ ساڵییەوە تووشی هەمان نەخۆشی بووە و دوای ٢٠ ساڵ و لە تەمەنی ٣٠ ساڵیدا لە ٠١ - ٠٦ - ٢٠٢١ لەژێر کاریگەرییەکانی ئەو نەخۆشییە دەگمەنەدا کۆچی دواییکردووە.  ئەوان ترسیان هەیە لەوەی ناجیحیش بە هەمان شێوەی براکەیان لەدەستبدەن و داوا لە حکومەت و وەزارەتی تەندروستی و لایەنە پەیوەندیدارەکان دەکەن بەهانایانەوە بچن و چارەسەری نەخۆشیی کوڕەکەیان بکەن، کە پزیشکەکان پێیان گوتوون لە هیندستان چارەسەری نەخۆشییەکەی هەیە، بەڵام بڕی زیاتر لە سی هەزار دۆلار (سێ دەفتەر دۆلار)ی تێدەچێت.  ئیبراهیم سەعید، باوکی ناجیح بە رادیۆی رووداوی گوت، کوڕەکەی بەدەست ئەو نەخۆشییەوە ئازارێکی زۆری بینیوە، هێندەش نابێت کە لەمساڵدا ئەو نەخۆشییە کوڕێکی لێ سەندووەتەوە، هێشتا برینی ئەویش ساڕێژ نەبووە، بۆیە داوا لە سەرۆکی هەرێمی کوردستان، سەرۆکی حکومەت و لایەنە پەیوەندیدارەکان دەکات بەهانای ئەو کوڕەی دیکەیەوە بچن و نەهێڵن جارێکی دیکە ئەو نەخۆشییە جەرگی بسوتێنێتەوە.