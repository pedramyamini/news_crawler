سەرمەند بەرزنجی، کاگێڕی رێکخراوی رۆشنبیری بەرەنگاربوونەوەی ماددەی هۆشبەر، بە رادیۆی رووداوی راگەیاند: "لەسەر ئاستی جیهان رێژەی بەکارهێنانی ماددەی هۆشبەر رووی لە زیادبوون کردووە، هەرێمی کوردستانیش وەک و بەشێک لە جیهان رێژەکەی تێیدا زیادیکردووە. "  سەرمەند بەرزنجی ئاماژە بە دوایین راپۆرتی نەتەوە یەکگرتووەکان دەکات و دەڵێت، "بەپێی راپۆرتەکە لەنێوان ساڵانی ٢٠١٠ بۆ ساڵی ٢٠١٩ بەکارهێنانی ماددە هۆشبەرەکان لەسەر ئاستی جیهان بە رێژەی ٢٢ % زیادیکردووە. لە کاتێکدا رێژەی دانیشتووان لەسەر ئاستی جیهان بە رێژەی ١٠ % زیادیکردووە. "  هەر بەپێی راپۆرتەکانی نەتەوە یەکگرتووەکان تاوەکو ساڵانی نەوەتەکان "عێراق بە هەرێمی کوردستانیشەوە، بە یەکێک لە وڵاتە پاکەکان دانراوە لە پرسی ماددە هۆشبەرەکان، بەڵام ئێستا عێراق هەرێمی کوردستانیش وەک بەشێک لە عێراق، بووەتە ناوەندێک بۆ بازرگانیکردن و بەکارهێنانی ماددە هۆشبەرەکان و عێراق وەکو ترانزێت بەکاردەهێندرێت بۆ ئەوەی ئەو ماددە هۆشبەرانە بگوازنەوە بۆ وڵاتانی دیکە. "  بە گوتەی کاگێڕی رێکخراوی رۆشنبیری بەرەنگاربوونەوەی ماددەی هۆشبەر، سەرەڕای ئەوەی لە عێراق ماددە هۆشبەرەکان بەکاردەهێندرێن و بازرگانیان پێوە دەکرێت و هەناردەی وڵاتانی دیکە دەکرێت، ماددەی هۆشبەریش بەرهەمدەهێندرێت و دەڵێت: "ناو بەناو لێرەو لەوێ دەست بەسەر کێڵگەی بەرهەمهێنانی ماددەی هۆشبەریشدا دەگیرێت، کەواتە عێراق وەکو بەشێک لە وڵاتێکی بەرهەمهێنیش ئەژمار دەکرێت. "  بەپێی ئەو ئامارانەی سەرمەند بەرزنجی خستنیەڕوو "لە ساڵی ٢٠٠٦، لەسەر ئاستی هەرێمی کوردستان تەنیا ٣٠ بە تۆمەتی بازرگانیکردن و بەکارهێنانی ماددەی هۆشبەر دەستگیرکراون، بەڵام لەنێوان ساڵانی ٢٠١٩ بۆ ٢٠٢٠ نزیکەی سێ هەزار کەس بە هەمان تۆمەت دەستگیرکراون، ئێستا زیاتر لە ٨٠٠ کەس لە ناوەندەکانی چاکسازی بە تۆمەتی بازرگانیکردن و بەکارهێنانی ماددەی هۆشبەر حوکمدراون، کە نزیکەی ٣٨٠ کەسیان بازرگانن، لەو ژمارەیە ئافرەتیشی تێدایە، هەروەها زیاتر لە ٤٠٠ کەسیش بە تۆمەتی بەکارهێنانی ماددەی هۆشبەر حوکمدراون، لەو ژمارەیەش نزیکەی ١٥ کەسیان ئافرەتن. "