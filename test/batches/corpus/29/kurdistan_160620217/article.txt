وەکو لەو ڤیدیۆکەدا دەردەکەوێت، پۆلیسی هاتووچۆکە پاڵێک بە گەنجەکەوە دەنێت. لە تۆڕە کۆمەڵایەتییەکان وا بڵاوکرایەوە کە "هاتووچۆ دەستی بەسەر ماتۆڕی ئەو کەسەدا گرتووە" و کاتێک داوای دەکات پۆلیسەکان ئامادە نین ماتۆڕەکەی بدەنەوە، بەڵام هاتووچۆی هەولێر رەتی دەکاتەوە و دەڵێت، "راستییەکە بەو شێوەیە نییە، چونکە بەر لە هەموو شتێک ئەو کەسە نە ماتۆڕسکیلی لێگیراوە، نە لێپیچینەوەی لەگەڵ کراوە، بەڵکو ئەوە کەسێکی ئاسایی بووە".  لە بەشێکی دیکەی روونکردنەوەکەی هاتووچۆی هەولێردا هاتووە، گەنجەکە "پێیگوتوون [بە پۆلیسەکان] ئێوە لەگەڵ سەگە بەڕەڵایەکانی سەرشەقام جیاوازیتان نییە و، دوایی بەوەش نەوەستاوە، بەڵکو دەستی بۆ یەخەی پۆلیسەکە بردووە، پۆلیسەکەش بۆ بەرگری لە خۆکردن بە پاڵ دووری خستووەتەوە، ئەوە کاردانەوەیەکی ئاسایی هەر مرۆڤێکە کە سووکایەتیی پێبکرێت".  لەبارەی هەڵوێستی بەڕێوەبەرایەتیی هاتووچۆ لەسەر رووداوەکە لە روونکردنەوەکەدا ئاماژە بەوە دراوە، "ئێمە ئەو رووداوە زیاتر بە دروستکراو دەبینین، چونکە شێوازی وێنەگرتنەکە وانیشان دەدات کە وێنەگرەکە خۆی ئەو کەسەی ناردبێت بۆ دروستکردنی کێشەکە و، لەدوای ئەو رووداوەش وەکو رێکارێکی یاسایی کارمەندەکەی پۆلیس سکاڵای تۆمارکردووە لەسەر سووکایەتی پێکردنی لەکاتی ئەرک بێ هیچ هۆکارێکی دیار".