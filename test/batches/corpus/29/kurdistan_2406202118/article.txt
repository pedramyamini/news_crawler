لە راگەیێندراوەکەی هەپەگەدا هاتووە، لە ماوەى ٦٠ رۆژی رابردوودا رۆژانە هێرشیان بۆ سەر هێزەکانی تورکیا ئەنجامداوە و "بە تاکتیکی بەهێز گورزی قورسیان لە دوژمن داوە".  هەپەگە دەڵێت، لە ماوەی دوو مانگی شەڕی دژی سوپای تورکیادا، گەریلا ٣٢٥ چالاکی هەبووە، لە ئەنجامدا ٣٨٩ سەربازی سوپای تورکیا کوژران، ٤٧ سەرباز بریندار بوون و ٥٤ گەریلاش گیانیان لەدەستداوە.  هەر بەگوێرەی راگەیێندراوەکە، سوپای تورکیا ٦٢ جار هەوڵیداوە بچێتە نێو تونێلەکانی گەریلا و ١٧ جار بە چەکی کیمیایی و گازی دیکەی ژەهراوی هێرشی کردووەتە سەر تونێلەکان و سەنگەرەکانی شەڕ.  لە بەشێکی دیکەی راگەیێندراوەکەدا هاتووە، هەر لە هەمان ماوەدا ژمارەیەکی زۆر چەک و تەقەمەنی و کەرەستەی سەربازی و ئۆتۆمبێل و زریپۆش و درۆن و کۆپتەر و سەنگەری سوپای تورکیا تێکشکێندران و گورزیان بەرکەوتووە.   بەڵام بەرپرسانی تورکیا ئامارێکی دیکە بڵاودەکەنەوە. بەپێی راگەیێندراوی وەزارەتی بەرگریی تورکیا، لەماوەی ئەم دوو مانگەدا ٢٦٥ گەریلا و ١٦ سەرباز کوژراون.   ٢٤ی نیسانی رابردوو سوپای تورکیا ئۆپەراسیۆنێکی سەربازی بەناوی "چڕنووکی هەورەبرووسکە" بۆ سەر بەرزاییەکانی سنووری ئامێدی و زاخۆ بە پاساوی رووبەڕووبوونەوەی پەکەکە دەستپێکرد و تاوەکو ئێستاش بەردەوامە.