بەریتانیا یەکێکە لەو وڵاتانەی لە دوای سەرهەڵدانی داعشەوە، لە رووی سەربازییەوە هاوکاریی هەرێمی کوردستان و عێراقی کردووە. لە چوارچێوە هاوپەیمانیی نێودەوڵەتیی دژی داعش، لە ساڵی ٢٠١٤ ـەوە تاوەکو ئێستا مەشق و راهێنانی سەربازیی بە ٦ هەزار و ٦٠٠ پێشمەرگە کردووە. هەروەها راهێنانی سەربازیی بە زیاتر لە ١٩ هەزار ئەندامی هێزە ئەمنییەکانی عێراق کردووە.   راهێنانەکان لە بواری شەڕی پیادە، پووچەڵکردنەوەی مین، پزیشکی سەربازی و چاککردنەوەی چەک بوون. ئێستا بەریتانیا نزیکەی ١٠٠ سەرباز و راوێژکاری لە هەرێمی کوردستان و عێراق هەیە.   لە دیداری لەگەڵ بەرهەم ساڵح، سەرۆککۆماری عێراق دۆمینیک راب، وەزیری دەرەوەی بەریتانیا پابەندبوونی وڵاتەکەی بۆ پشتیوانیکردن لە ئاسایش و سەقامگیری و رۆڵی کارای عێراق لە ناوچەکە دووپاتکردەوە، بەپێی ئەوەی لە راگەیێندراوەکەدا هاتووە، خواستی وڵاتەکەی بۆ پتەوکردنی هاوئاهەنگی و ھاریکاری لە بوارەکانی ئابووری و رۆشنبیری و پاڵپشتیی وەبەرهێنان و برەودان بە دەرفەتی گەشەپێدان و پێشکەوتن بۆ عێراق دەربڕی.  وەزیری دەرەوەی بەریتانیا لە کۆبوونەوەکانیدا لەگەڵ سەرۆکوەزیران، سەرۆک پەرلەمان و وەزیری دەرەوەی عێراقدا جەخت لەوە دەکاتەوە کە وڵاتەکەی لە ماوەی داهاتووشدا بەردەوام دەبێت لە پاڵپشتییە سەربازییەکانی لە هەوڵەکانی رووبەڕووبوونەوەی داعش.   وەزیری دەرەوەی بەریتانیا دەڵێت، "بێگومان پێویستە پێکەوەکارکردنە ستراتیژییەکەمان رووبەڕووبوونەوەی داعشیش بگرێتەوە. چونکە ئەوە بۆ ئاسایشی ئێوەی عێراقی لێرە گرنگە، بەڵام لە هەمان کاتدا بۆ ئاسایشی ئێمەش لە لەندەن گرنگە، چونکە بەهای هاوبەش لە نێوانماندا هەیە بۆ رووبەڕووبوونەوەی داعش. "  دوای ئەوەی کە هاوپەیمانیی ناتۆ لە شووباتی ئەمساڵ رێککەوتن ژمارەی راوێژکار و سەربازەکانیان لە ٤٠٠ ـەوە زیادبکەن بۆ ٥ هەزار، حکومەتی بەریتانیا رایگەیاند، لەو چوارچێوەیەدا ژمارەیەکی زیاتری راوێژکار و سەرباز رەوانەی عێراق دەکەن.   رۆژی ١٨ی شووباتی ئەمساڵ، بێن واڵاس، وەزیری بەرگریی بەریتانیا رایگەیاند، چالاکییەکانیان لە عێراق زیاددەکەن. لە ساڵی ٢٠٠٣ ەوە تاوەکو ئێستا، ١٧٩ سەرباز و ئەندامی سوپای بەریتانیا لە عێراق کوژراون.