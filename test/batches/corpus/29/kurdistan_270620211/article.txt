لەبارەی رووداوەکە عەمید دیار محەممەد، بەڕێوبەری بەرگریی شارستانیی سلێمانی بە تۆڕی میدیایی رووداوی راگەیاند، "رووداوەکە لەکاتی داکردنی بەنزین و گازوایل بووە لە ئۆتۆمبێلە بارهەڵگرەکان بۆ نێو تانکی کۆگاکە، هەردوو ئۆتۆمبێلەکە بەتەواوەتی سووتاون و هیچ زیانێکی گیانی نەبووە. "  یەکێک لە مەترسییەکانی ئاگرکەوتنەوەکە شوێنەکەی بوو، چونکە ئەو ناوچەیە شوێنی کۆگاکردنی سووتەمەنییەکانە. تیمەکانی بەرگریی شارستانی گەیشتنە شوێنی رووداوەکە و لە ماوەیەکی کورتدا ئاگرەکەیان کۆنترۆڵکرد.   تانکەرەکان یەکێکیان گازوایل و ئەوی دیکەیان بەنزینی هەڵگرتبوو. نزیکەی ٢٠ تیمی بەرگریی شارستانیش بەشداربوون لە کۆنترۆڵکردنی ئاگرەکە.   رێکان جەمال، گوتەبێژی بەرگریی شارستانیی سلێمانی بە تۆڕی میدیایی رووداوی راگەیاند، لێکۆڵینەوەکانیان بەردەوامە بۆ زانینی هۆکاری رووداوەکە.