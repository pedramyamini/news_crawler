عەمید وەزیر سورچی، فەرماندەی لیوای ١٢ی پیادەی هێزی پێشمەرگە  بە تۆڕی میدیایی رووداوی راگەیاند: "لەسەر بڕیاری جەنابی وەزیری پێشمەرگە و ئەنجوومەنی وەزیرانی هەرێمی کوردستان بڕیاردرا بە دابەشکردنی دوو مووچەی پێشمەرگەکانی لیواکەمان لیوای ١٢ی هێزی پێشمەرگە، کە مووچەی مانگەکانی ١٢ی ساڵی ٢٠٢٠ و ٥ی ساڵی ٢٠٢١ ە".  پێشمەرگەکانی ئەو لیوایە زیاتر لە ١١٠ رۆژە مووچەیان وەرنەگرتووە، فەرماندەی لیوای ١٢ی پیادەی هێزی پێشمەرگە گوتی: "ئەو کێشە و ئاریشانەی پێشتر هەبوون لەگەڵ وەزارەتی پێشمەرگە و هێزەکانی هاوپەیمانان چارەسەرکراوە و کەلوپەلی سەربازیشمان وەرگرتووەتەوە".  عەمید وەزیر سورچی ئاماژەی بۆ ئەوەشکرد , کە لە مانگی داهاتووەوە مووچەی پێشمەرگەکانی لیواکەیان هاوشێوە و هاوکات لەگەڵ پێشمەرگەی لیواکانی دیکەی وەزارەتی پێشمەرگە وەردەگرن و چیدی مووچەی لیواکەیان دواناکەوێت.  لیوای ١٢ی پیادەی هێزەی پێشمەرگە لە سێ فەوج و بارەگای لیوا پێکدێت و ٢٠٠٠ پێشمەرگەی هەیە، کە چەند مانگێکە مووچەیان دواکەوتووە. مانگی رابردووش لە پێدانی سێ مووچە هاوشێوەی لیوا هاوبەشەکانی دیکەی وەزارەتی پێشمەرگە بێبەشکران.