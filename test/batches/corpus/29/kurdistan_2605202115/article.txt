نووسینگەی رێکخەری راسپاردە نێودەوڵەتییەکان رایگەیاندووە "حکومەتی هەرێمی کوردستان بەردەوام چاودێریی رەوشی کەمینە ئایینیەکان دەکات لە ناوچە کێشەلەسەرەکان، لەوانە شنگال، کەرکووک و خانەقین و تێدەکۆشێت بۆ بەفیعلیکردنی پێکەوەژیان و خۆشگوزەرانی لەو ناوچانەدا بۆ ئێزدی، مەسیحی و گرووپەکانی دیکە".  راپۆرتەکەی وەزارەتی دەرەوەی ئەمریکا لەبارەی دۆخی ئازادیی ئایینی لە ٢٠٢٠ ستایشی هەوڵەکانی حکومەتی هەرێم دەکات بۆ پتەوکردنی بەهاکانی پەیوەست بە پلۆرالیزمی ئایینی و پێکەوەژیان لە هەرێمی کوردستان.  لە راگەیێندراوی رێکخەری راسپاردە نێودەوڵەتییەکاندا ئاماژە بەوە کراوە "حکومەتی هەرێمی کوردستان ئەولەویەتی باڵای بریتییە لە نەهێشتنی هەموو شێوازەکانی جیاکاریی رەگەزی و ئایینی. وەزارەتی ئەوقاف و کاروباری ئیسلامی لە ساڵی ٢٠٠٧ دا لەلایەن پەرلەمانی کوردستانەوە ناونرایەوە بە وەزارەتی ئەوقاف و کاروباری ئایینی. ئەمەش دەریخست کە وەزارەت خزمەت بە تەواوی پێکهاتەکان دەکات".  هەروەها ئاماژە بەوەش کراوە "یاساکانی حکومەتی هەرێمی کوردستان ئەو نەریتانە قەدەخە دەکەن کە راستەوخۆ یان ناڕاستەوخۆ جیاکاری دەکەن دژی پێکهاتە ئایینییەکان، تووندوتیژی دروستدەکەن، و رق و کینە بڵاودەکەنەوە، ئەمەش بەسەر گوتاری سیاسی و ئایینی و بڵاوکراوەکانی راگەیاندن و گوتاری کۆمەڵایەتیدا دەسەپێت. هەروەها یاساکان یازدە کورسیی پەرلەمان بە پێکهاتەی ئەتنیکی و ئایینی دەبەخشن".  سەبارەت بە کوردانی ئێزدی کە لە هەرێمی کوردستان نیشتەجێن، نووسینگەی رێکخەری راسپاردە نێودەوڵەتییەکان دەڵێت "مافیان هەیە کە بەبێ هیچ گوشارێک ناسنامە و پەیڕەوی ئایینیی خۆیان بپارێزن. ئەوان نوێنەرایەتیی سیاسییان هەیە لەسەر بنەمای پێکهاتە ئایینییەکەی خۆیان. هەوڵی بێ سنوور و بەردەوام لەلایەن حکومەتی هەرێمی کوردستان - لەڕێگەی نووسینگەی رزگارکردنی ئێزدییەکانەوە - بۆ رزگارکردنی خوشک و برایانی ئێزدی لەژێر چنگی داعش، و هەروەها هەماهەنگی بەهێزی لەگەڵ تیمی لێکۆڵینەوەی نەتەوە یەکگرتووەکان بۆ لێپێچینەوە لە تاوانەکانی داعش (یونیتاد) بۆ دادگاییکردنی تیرۆرستان و هەڵدانەوەی گۆڕە بەکۆمەڵەکان، دەرخەری ئەوەن کە حکومەتی هەرێمی کوردستان مکوڕە لەسەر مسۆگەرکردنی مافەکانی خوشک و برا ئێزیدییەکان".  وەزارەتی ئەوقاف و کاروباری ئایینی بە تەنها پێکهاتبوو لە فەرمانگەکانی ئیسلامى و مەسیحی و ئێزدی، بەڵام ئێستا وەزارەت نوێنەرایەتیی هەشت بیروباوەڕی ئاینیی جیاواز دەکات.