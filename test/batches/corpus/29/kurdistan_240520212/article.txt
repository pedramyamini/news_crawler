عادل مەلا ساڵح، بەرێوەبەری راگەیاندن و پەیوەندییەکانی وەزارەتی کاروباری شەهیدان و ئەنفالکراوانی هەرێمی کوردستان، بە تۆڕی میدیایی رووداوی راگەیاند: "لە یەکی ئایاری ئەمساڵەوە مینحەی ٥٣٩ زیندانی سیاسی خەرجدەکرێتەوە".  ئەو کەسانە بەپێی یاسای ژمارە ١١ی پەرلەمانی کوردستان مینحەیەکی مانگانەیان کە ٦٠٠ هەزار دینارە بۆ بڕاوەتەوە، بەپێی یاساکەش بۆیان هەیە بۆ ماوەی ١٠ ساڵ ئەو مینحەیە وەربگرن. عادل مەلا ساڵح دەڵێت: "ئەوانەی دوای ١٠ ساڵەکە مینحەیان بۆ خەرج دەکرێت ئەوانەن هیچ مووچە یان مینحەیەکیان لە حکومەتی هەرێمی کوردستان یان عێراق نییە".  عادل مەلا ساڵح ئاشکرای کرد پێشتر ٥١٥٧ کەس وەکو زیندانی سیاسی مینحەیان وەردەگرت، بەڵام ئێستا ژمارەکە کەمکراوەتەوە، چونکە ئەوانەی دیکە مووچە و مینحەیان لە شوێنی دیکە هەیە.   لە چوارچێوەی  چاکسازییەکانی حکومەتی هەرێمی کوردستان، لە ساڵی ٢٠٢٠ مینحەی زیندانی سیاسی بڕدرا، ئەوکات حکومەت رایگەیاند بەمەبەستی پاکسازیکردن لە لیستی وەرگرانی مینحەکە ئەو کارەیان کردووە.