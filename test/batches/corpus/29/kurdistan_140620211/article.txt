ئیڤان فایەق، وەزیری کۆچ و کۆچبەرانی عێراق لە راگەیێندراوێکدا کە نووسینگەکەی بڵاوی کردەوە رایگەیاند: "دەستمان بە پێدانی ئەو بەخششە داراییە کرد کە ٥٠٠ هەزار دینارە بۆ هەر خێزانێک و سەرۆکوەزیران بۆ خێزانە زیانلێکەوتووەکانی ئاگرەکەی کەمپی شاریای ئاوارە ئێزدییەکان لە پارێزگای دهۆک دیاری کردووە".  وەزیری کۆچ و کۆچبەران گوتیشی: "بەخششەکە کە لیژنەی بەرپرسی بەدواداچوونی بابەتەکە دابەشی کرد؛ درایە ١٣٦ خێزانی ئاوارە".  دوای ئاگرکەوتنەوەکە ئومێد خۆشناو، پارێزگای هەولێر رایگەیاند، " ٢٥٠ خێوەت، پێنج هەزار بەتانی، سێ هەزار کارتۆن زەیت، ٢٥٠ کارتۆن کەلوپەل و پێدوایستی منداڵان و سێ هەزار و ٦٠٠ کەلوپەلی پاککەرەوەیان وەکو هاوکاری بۆ کەمپەکە ناردووە. "  هەروەها ئاژانسی نەتەوە یەکگرتووەکان بۆ کاروباری پەنابەران لە تویتێکدا لەبارەی ئاگرکەوتنەوەکە رایگەیاند، "خەمبارن" بەو رووداوە و کاردەکەن تاوەکو بە رێگەیەکی دروست هاوکاریی خێزانە زیانلێکەوتووەکان بکەن.  وەزیری كۆچ و كۆچبەرانی عێراق لەبارەی قەرەبووکردنەوەی زیانلێکەوتووانی کەمپی شاریا بە تۆڕی میدیایی رووداوی راگەیاند، قسەی لەگەڵ مستەفا کازمی، سەرۆكوەزیرانی عێراق كردووە، "رێنوێنیی كردین بەپێدانی قەرەبووی دارایی بە نزیکەی ٥٠٠ هەزار دینار بۆ هەر خێزانێکی زیانلێکەوتوو".  لەبارەى زیانەکانی ئاگرکەوتنەوەکەی کەمپى شاریا، عەلی تەتەر، پارێزگای دهۆک رایگەیاند: ٣٧٠ خێوەت سووتان، هەروەها ١٨٤ خێزان و ٩٩٤ کەس هەموو کەلوپەل و سامانیان لەنێوچوو.  وەزارەتی کۆچ و کۆچبەرانی عێراق دەڵێ؛ ٢٦ کەمپی ئاوارەکانی عێراق لە هەرێمی کوردستان هەن؛ کە ١٦ کەمپیان لە پارێزگای دهۆکن و ٢٧ هەزار ئاوارەی ئێزدی خەڵکی شنگال تێیاندا نیشتەجێن، هەروەها ٦ کەمپیان لە پارێزگای هەولێر و ٤ کەمپیان لە پارێزگای سلێمانین، بە تێکڕاش زیاتر لە ٣٧ هەزار خێزان لەو کەمپانە نیشتەجێن.  کەمپی شاریا لە سنووری شارۆچکەی سێمێل نزیکەی ٤ هەزار خێوەتی تێدایە و ١٣ کیلۆمەتر لە باشووری پارێزگای دهۆک دوورە، کەمپەکە لە ٤ی حوزەیرانی ٢٠٢١ دا گڕیگرت و دوای چەند کاژێرێک ئاگرەکە کوژێندرایەوە.