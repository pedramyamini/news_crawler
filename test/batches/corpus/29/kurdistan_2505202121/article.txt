لە دانیشتنی ئەمڕۆی پەرلەمانی کوردستان، پرسی لێبڕینی مووچە و نەگەڕاندنەوەی داهاتی سلێمانی و هەڵەبجە مشتومڕی دروستکرد و ئازاد حەمەئەمین، سەرۆکی ئەنجوومەنی پارێزگای سلێمانیش دەڵێت، "داهاتی سلێمانی دەگەڕێتەوە بۆ خەزێنەی حکومەت و وەزارەتی دارایی ئاگاداری داهاتی سلێمانییە".  ئەمڕۆ سێشەممە ئازاد حەمەئەمین لە کاتی بەشداریکردنی لە هەواڵەکانی کاژێر ١٦: ٠٠ ـی تەلەڤزیۆنی رووداو، وەڵامی پەرلەمانتارانی دایەوە و رایگەیاند: "هەموو داهاتی پارێزگای سلێمانی و هەڵەبجە و ئیدارە سەربەخۆکانی گەرمیان و راپەڕین دەگەڕێتەوە خەزێنەی حکومەت، داهاتی سلێمانی پەیوەستە بە وەزارەتی داراییەوە و کۆی داهاتی سلێمانی بە ژمارە دەچێتەوە وەزارەتی دارایی.  سەرۆکی ئەنجوومەنی پارێزگای سلێمانی گوتیشی، داهاتی سلێمانی روونە و دیارە داهاتەکان چین و دەچێتەوە بانکی ناوەندیی لە سلێمانی لەوێشەوە داهاتەکان دەچێتەوە خەزێنەی حکومەت و هیچ بڕە پارەیەک لە وەزارەتی دارایی و حکومەت شاراوە نییە.  ئەو قسانەی سەرۆکی ئەنجوومەنی پارێزگای سلێمانی لە کاتێکدایە ئەمڕۆ پرسی مووچە و گەڕانەوەی داهات مشتومڕێکی گەرم و تووندی دروست کرد، عەلی حەمەساڵح، پەرلەمانتاری گۆڕان گوتی حکومەت پارەی نییە بە ٢١ % یش مووچە دابەش بکات، پێشەوا هەورامانی پەرلەمانتاری پارتییش نیگەرانیی خۆی نیشاندا لە دابەشکردنی مووچە بە لێبرینەوە و گوتی: "دوو پارێزگا هەتا دوێنێش تەنیا ٣٠ % داهاتیان گەڕاندووەتەوە بۆ وەزارەتی دارایی ئەوەش هۆکارە بۆ دابەشکردنی مووچە بە لێبڕینەوە".  بە گوتەی هێڤیدار ئەحمەد، جێگری سەرۆکی لیژنەی دارایی کە ئەویش پارتییە دەڵێت، "سلێمانی ٣٦ % ی داهاتی بۆ خەزێنەی حکومەت هەیە و ٤٣ % ی داهاتی حکومەت دەبات".  لوقمان وەردی جێگری سەرۆکی فراکسیۆنی یەکێتی رایگەیاند، داهاتی دەروازە سنوورییەکان راستەوخۆ دەچێتە وەزارەتی دارایی و تەنیا لە مانگی نیسان ١٥٣ ملیار دیناری دەروازەکان گەڕاوەتەوە خەزێنەی حکومەت.  سەرۆکی پەرلەمانی کوردستان بۆ ساردکردنەوەی مشتومڕە گەرمەکەی ناو پەرلەمان بڕیاری دروستکردنی لیژنەیەکی بۆ بەدواداچوونی داهاتی پارێزگاکان پێکهێنا و دانیشتنی داهاتووشی بۆ گفتوگۆکردن لەسەر بابەتی مووچە دیاریکرد.