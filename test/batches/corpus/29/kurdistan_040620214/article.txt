ئێستا کە شەڕ نەماوە، دانیشتووە جووەکانی شارەکە  گومانیان هەیە جارێکی دیکە بتوانن لەگەڵ عەرەبەکان وەکو دوو دراوسێی باش بمێننەوە.  تاهیل هاریس دەڵێت "لەلایەن دراوسێ و پۆلیسەوە خیانەتمان لێ کرا، هەردووجار. ئێمە لێرە خەڵکانێک دەناسین، رۆژانە دەیانبینین و رۆژانە لەبەر دەرگا چاومان بەیەک دەکەوێت و منداڵەکانمان هاوتەمەنن و ئێمەش باشترین دۆستی یەکدی نین، بەڵام زۆریش لەوە دوورین ببینە دووژمنی یەکدی. لەوەش دوورین لێیان بترسین، ئەوانیش لە ئێمە ناترسن، لەناکاو لێکترازاین، هەرچی متمانەیە لەنێوانماندا نەما و ئێستا دەبێت بزانین کە چۆن دەتوانین بەیەکەوە بژین، ئەویش ئەگەر بتوانین".  ماڵی عەرەبێکی دانیشتووی هەمان شاری ئیسرائیلیش بووە ئامانجی هێرشێ چەند چەکدارێکی جووی هەمان گەڕەک، دایکی موسا لەو رۆژەی کوڕەکەی لەدەستداوە، فرمێسک لە چاوەکانی وشک نابن.  مالیک حەسوونە، باوکی قوربانییەکی عەرەب دەڵێت "تەنیا یەک پەیامم هەیە بۆ سەرجەم خەڵکی ئیسرائیل، ئاگاداری ئەو دۆخەبن کە بەسەرماندا هاتووە. منداڵەکەم موسا لە دووریی ٤٥ مەتر تەقەی لێ کرا و بێبەزەییانە کوژرا. ویستیان هەموو عەرەب راکێشنە نێو شەڕەوە بۆئەوەی بە جیهان بڵێن ئەها سەیرکەن عەرەبەکان چیمان پێدەکەن، بەڵام عەرەب ئازاری جوو نادەن. لەگەڵ جووەکان کار دەکەن. پەیوەندیی باشیان بەیەکەوە هەیە. ئەوەی ئەم کێشەیەی دروستکرد سەرۆکی شارەوانی بوو. ئەگەر سەرۆکی شارەوانی و سەرۆکوەزیران دەستلەکارنەکێشنەوە، ئەم قسەیەت لەبیربێت، هەرگیز دۆخەکە ئارام نابێت".  لەسەر مووشەکبارانکردنی کەرتی غەززە، عەرەبەکانی ئیسرائیل لە چەندین شار و شارۆچکە دەستیان بە خۆپێشاندان و دەربڕینی ناڕەزایی کرد، لە هەندێک شوێن پشێوی دروستبوو، خۆپێشاندەران گڕیان لە ئۆتۆمبێلەکان بەردا، زیانیان بە ترافیک لایتەکان و ماڵ و موڵکی خەڵکی گەیاند.  لە حکومەتی نوێی چاوەڕوانکراوی ئیسرائیلدا لیستی عەرەبی و پارتی راستڕەوی جوو پێکەوە کار دەکەن. عەرەبەکانی هیوایان وایە ئەم حکومەتە کۆتایی بەو تووندوتیژییانە بهێنێت.  مەنسور عەباس، سەرکردەی لیستی یەکگرتووی عەرەبی ئاماژە بەوە دەکات "بەدڵنیاییەوە نەهێشتنی تاوان و تووندوتیژی و چەندین شت هەن لەو رێککەوتنە ئاماژەیان پێ کراوە کە سوود بە کۆمەڵگەی عەرەب و هەروەها کۆمەڵگەی ئیسرائیلی بەشێوەیەکی گشتی دەگەیێنێت".  هیواکان لەکاتێکدان هێشتا برینەکان ساڕێژ نەبوون، چونکە لە بەریەککەوتنەکانی مانگی رابردوودا عەرەبێک و جوویەک کوژران، لە تەلئەڤیڤ جووەکان هەڵیانکوتایە سەر عەرەبێک و خەڵتانی خوێنیان کرد، لە شاری عەکا عەرەبەکان هەمان کاریان بەرامبەر بە جوویەک کرد. لە ئۆرشەلیم / قودسیش چوار جوو عەرەبێکیان دایە بەر چەقۆ، ئەمانەش پرسیاریان لەسەر ئاشتەوایی و پێکەوەژیانی عەرەب و جوو دروستکردووە.