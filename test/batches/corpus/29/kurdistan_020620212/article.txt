هیوا حوسامەدین، پەیامنیری رووداو لە کەرکووک رایگەیاند، لەگەڵ بەرزبوونەوەی پلەکانی گەرما، رەنگە چەند ١٠٠ دینارێک لە پارەی موەلیدە ئەهلییەکانیش زیاد ببێت، چونکە ئەوان دەڵێن حکومەت توانای پێدانی کارەبای نیشتمانی نییە، بۆیە زۆرترین کاژێرەکانی کارەبا بە موەلیدە ئەهلییەکان پڕدەکرێتەوە، ئەمەش وای لە خاوەن موەلیدەکان کردووە نرخی ئەمپێرەکانی کارەبا بەرز بکەنەوە، هاوکات گازوایلیشیان پێنادرێت.  بۆ یەکەمجارە لە مێژووی پارێزگای کەرکووک نرخی یەک ئەمپێر کارەبای موەلیدە ئەهلییەکان بگاتە ١٥ هەزار دینار، لەکاتێکدا لە رابردوو نرخی هەر ئەمپێرێک لەنێوان ٦ بۆ ١٠ هەزار دینار بووە. لە هەندێک لە گەڕەکەکان ١٣ هەزار و لە هەندێکی دیکە ١٤ هەزار و لە هەندێک گەڕەکیش گەیشتووەتە ١٥ هەزار دینار.  لەو گەڕەکانەی کە زۆرترین رێژەی هەژاری تێدایە نرخی یەک ئەمپێر ١٣ هەزار دینارە، لە هەندێک گەڕەکی وەکو شۆراو و رەحیماوە لەنێوان ١٤ بۆ ١٥ هەزار دینارە، ئەم خشتەیە ناڕەزاییەکی زۆری لێکەوتووەتەوە، بە تایبەت کاتێک شەوی رابردوو ئەو خشتەیە لە تۆڕە کۆمەڵایەتییەکان بڵاوکرایەوە، بە خێرایی توڕەیی خەڵکی پێوەدیاربوو.  رۆژانە لە کەرکووک ٥ بۆ ٦ کاژێر کارەبای نیشتمانی هەیە، ١٨ کاژێرەکەی دیکە بەشێکیان موەلیدە ئەهلییەکان پڕی دەکەنەوە، بەشەکەی دیکەشیان کارەبا هەر نییە، بۆ نموونە ئەگەر کاژێر ٨: ٠٠ی بەیانی کارەبای نیشتمانی نەبێت تاوەکو کاژێر ١١: ٠٠ی پێش نیوەڕۆ موەلیدە کارەبا ناداتەوە.   هەروەها لە دوای هەر ٣ کاژێر جارێک موەلیدەکان بۆ ماوەی کاژێرێک کارەبا لەسەر هاوبەشەکانیان دەبڕن بۆ پشوودان بە موەلیدەکانیان.