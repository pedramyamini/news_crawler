بەپێی راگەیێندراوی بەڕێوەبەرایەتیی خۆسەر کە رۆژی شەممە ١٢ی حوزەیرانی ٢٠٢١ بڵاوی کردووەتەوە، کۆبوونەوەکە بەمەبەستی سوودوەرگرتن لە شارەزایی ئەو ئەندامانە دێت بۆ دامەزراندنی کۆمیسیۆنێکی نوێ و ئامادەکاری بۆ هەڵبژاردنی خۆجێی گشتگیر لە بەڕێوەبەرایەتی خۆسەر لە باکوور و رۆژهەڵاتی سووریا وەکو سەرەتایەک بۆ جێبەجێکردنی راسپاردەکانی کۆنگرەی رۆڵەکانی جەزیرە و فورات، کە لە ٢٥ی تشرینی دووەمی ساڵی ٢٠٢٠ بەڕێوەچوو و تێیدا جەخت لەسەر ئەنجامدانی هەڵبژاردن لەئەمساڵدا کراوەتەوە.  بەپێی راگەیێنراوەکە لەو کۆبوونەوەیەدا ئەندامانی پێشووی کۆمیسیۆن تێڕوانینی خۆیان خستووەتەڕوو، ئامادەباشی خۆیان بۆ پێشکەشکردنی هەموو یارمەتییەکان بە بەڕێوەبەرایەتی خۆسەر نیشانداوە.  لەگەڵ پەرەسەندنی دیالۆگی کوردی - کورد لە رۆژئاوا، داواکارییەکان بۆ ئەنجامدانی هەڵبژاردن زیاتر لەگفتوگۆکاندا باسدەکرێت، بەتایبەت دوای ئەوەی ٢٦ی ئایاری رابردوو لە سووریا هەڵبژاردن بۆ سەرۆکی نوێ کرا و بەڕێوەبەرایەتی خۆسەر رێگەی بە نەدا هەڵبژاردنەکە لەژێر دەسەڵاتی ئەودا بکرێت. لە هەڵبژاردنەکە بەشار ئەسەد ٩٥ % ی دەنگەکانی بەدەستهێنا.