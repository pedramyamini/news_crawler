بەگوێرەی راگەیێندراوێک، کە لەلایەن بارۆی ئامەد بڵاوکراوەتەوە، ئەو ئاگرە ماوەی ١٠ رۆژە لە ناوچە شاخاوییەکان و دارستانەکان کە دەکەوێتە نێوان شارۆچکەی دیجلەی ئامەد و سنووری کارگێڕی پارێزگای خارپێت، بەردەوامە.  لە راگەیێنراوەکەدا ئاماژە بەوەدراوە: "بۆ دەستنیشانکردن و سزادانی ئەو کەس یان کەسانەی بوونەتە هۆکاری کەوتنەوەی ئاگر لە دارستانەکانی شارۆچکەی دیجلە، کە تاوەکو ئێستا کۆنتڕۆڵنەکراوە، هەروەها بەهۆی ئەو دەنگۆیانەی کە لە میدیاکاندا بڵاوبوونەتەوە و ئاماژە بەوە دەدەن هەوڵێكی جدی نییە بۆ کۆنتڕۆڵکردنی ئاگرەکە، لە داواکاری گشتی کۆماری دیجلە سکاڵای یاسایی لە دژی لایەنی پەیوەندیدار تۆمارکراوە".    بارۆی ئامەد هەروەها رایگەیاند، تاوەکو یەکلاییبوونەوەی دۆسیەی سووتانی دارستانەکان لە دادگا، بەدواداچوون بۆ ئەو قۆناخە یاساییە دەکەن، کە دەستیپێکردووە.