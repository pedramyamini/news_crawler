سەربەست لەزگین، بریکاری وەزارەتی پێشمەرگە لەبارەی هۆکاری چوونی پێشمەرگە بۆ ئەو ناوچە دەڵێت، "پێشمەرگە بە ئەرکی خۆی دەزانێت بۆ ئەوەی زیاتر گوندەکانمان چۆڵ نەبێت و هاووڵاتیانمان تووشی زەرەرو زیان نەبن و لە ئاسایش و ئارامی و سەقامگیریدا بژین و بۆ ئەوەی ناوچەکە پارێزراوبێت، بە ئەرکی خۆیان هەستاون. "  ئەوە یەکەمجار نییە رووبەڕووبوونەوە لە نێوان هێزەکانی پێشمەرگە و گەریلاکانی پەکەکە لە هەرێمی کوردستان روودەدات، لەو بارەوە سەربەست لەزگین دەڵێت، "پێشتریش چەندین جار بەو شێوەیە هێرشیان کردووەتە سەر هێزەکانی پێشمەرگە، چ لە ناوچەی ئاکرێ، چ لە دهۆک و زاخۆ و چ لە ئامێدی و دهۆک و زاخۆ بە گشتی".  لە بەشێکی دیکەی قسەکانیدا لەبارەی بوونی پەکەکە لە هەرێمی کوردستان سەربەست لەزگین دەڵێت، "پەکەکە هەم TNT لەسەر رێگەکان دادەنێنەوە هەم هێرشیش دەکەن، بینیمان لە چەمانکێ و بێبادێ هێرشیان کرد و TNTیشیان دانا، بەڵام ئەوەی ئەمڕۆ روویدا جێگەی داخە تیمی ئەندازەی لەشکری فەرماندەی زێرەڤانی بەر ئەو هێرشە کەوت، لە دووری چەند سەت مەترێکیەوە هێرشی سەر پێشمەرگەیان کرد. "  هەروەها سەربەست لەزگین ئاماژەی بەوەش کرد، "دوو تەرمی چەکدارانی پەکەکە لە مەیدانی شەڕ جێماوە لەگەڵ هەندێک شوێنەوار و کەلوپەلەکانیان، لەو شەڕەی کە زیاتر لە نزیکەی کاژێر و نیوێکی خایاند. "     وەزارەتی پێشمەرگە لەبارەی هێرشەکە راگەیێندراوێکی بڵاوکردەوە و ئاماژەی بەوە دا، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "  هەروەها هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".  عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون".  سەربەست لەزگین، بریکاری وەزارەتی پێشمەرگە بە تۆڕی میدیایی رووداوی راگەیاند: "هێزێکی پێشمەرگەی زێرەڤانی لە چیای مەتین کەوتوونەتە بۆسەیەکی پەکەکە و ٥ پێشمەرگەمان شەهیدبوون و چواری دیکەش بریندارن"