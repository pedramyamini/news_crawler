رۆژی چوارشەممە ٢٣ ـی حوزەیرانی ٢٠٢١ لە سەلاحەدین، سەرۆك مەسعود بارزانی پێشوازیی لە ستیڤن هیكی، باڵیۆزی بەریتانیا لە عێراق كرد. لە دیدارێکدا جێمس سۆرنتۆن، كۆنسوڵی بەریتانیا لە هەولێریش ئامادەی بوو، بیروڕا لەبارەی پرۆسەی سیاسی و هەڵبژاردنەكان و قۆناخی داهاتووی عێراق و هاوكێشە سیاسییەكانی هەرێمی كوردستان و پەیوەندییەكانی هەرێمی کوردستان و بەغدا ئاڵوگۆڕ كرا و تیشكیش خرایە سەر ئەو تەحەددییاتە ئەمنی و سیاسییانەی لەبەردەم هەرێمی كوردستان و عێراقدان.  بەپێی راگەیێندراوی بارەگای بارزانی، لە بەشێكی دیکەی دیدارەکەدا كاریگەریی سیاسەتی نێودەوڵەتی و هەرێمایەتی لەسەر ئایندەی عێراق و رێگەكان بۆ بەدیهێنانی سەقامگیری لە عێراق تاوتوێ كرا.  هەروەها هەنگاونان بۆ پێكهێنانی ناوەندی هەماهەنگیی سەربازیی نێوان هێزی پێشمەرگەی كوردستان و هێزەكانی عێراقی خرایە بەر باس و چاكسازی لە وەزارەتی پێشمەرگە و یەكخستنی هێزی پێشمەرگەی كوردستان لە چوارچێوەی وەزارەتی پێشمەرگە بە گرنگ وەسف كرا.  پەیوەندییەكانی نێوان هەرێمی كوردستان و بەریتانیا و كاركردن بۆ پێشخستنی ئەو پەیوەندییانەش تەوەرێكی دیکەی دیدارەکە بوو.  ستیڤن هیكی، باڵیۆزی بەریتانیا لە عێراق و جێمس سۆرنتۆن، كۆنسوڵی بەریتانیا لە هەولێر كۆتایی بە ئەركەكانیان لە عێراق و هەرێمی كوردستان هاتووە و بە مەبەستی ماڵئاواییكردن سەردانی سەرۆك بارزانیان كردبوو، سەرۆك بارزانیش "هیوای سەركەوتنی بۆ خواستن لە ئەرك و كاری تازەیاندا".