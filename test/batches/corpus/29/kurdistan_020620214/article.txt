ئەو جووتیارە بە رووداوی راگەیاند، لەنێو زەوییەکەدا خەریکی ئاودان بووە، تۆپێک لە پشتیەوە کەوتووەتەوە و ئەویش خۆی هاویشتووەتە سەر زەوییەکە، دواتر بە برینداری تاوەکو نزیکی گوندەکەی رۆشتووە بەڵام کەسی لێ نەبووە.  گوندی هرور دەکەوێتە ناوچەکانی ئۆپەراسیۆنی چنگی برووسکە لە زناری کێستە، رۆژانە دەوروبەری گوندەکە بە چڕی بۆردوومان دەکرێت، هەرچەندە بەهۆی شەڕی تورکیا و پەکەکەوە ترس لای گوندنشینان دروستبووە، بەڵام دەڵێن بە ئاسانی دەستبەرداری گوندەکەیان نابن.  محەممەد هروری، دانیشتووی گوندی هرورە و باس لە هەندێک لەو پارچە تۆپ و هاوەنانە دەکات کە لەنزیک گوندەکە کەوتوونەتەوە و دەڵێت، پارچەی تۆپێک لە دووریی ٥٠ مەتر لە گوندەکە کەوتووەتەوە و پارچە هاوەنێکیش لە دووریی ٢٠٠ مەتر  لە گوندەکە کەوتووەتەوە. ئەو گوندنشینە ئەوەی نەشاردەوە کە دەترسن لەوەی منداڵەکانیان دەچنە سەر رێگەکان بۆ یاریکردن و ناتوانن کۆنترۆڵیان بکەن، کە ئەوەش مەترسیی لەسەر ژیانیان دروستدەکات.  ٥٢ ماڵ لە گوندی هروردان، بە یەکێک لە ئاوەدانترین گوندی ناحیەی کانی ماسێ هەژماردەکرێت. گەنجانی گوندەکە لەترسی بۆردوومانەکان ناتوانن لە ماڵەکانیان بچنە دەرەوە.  توکیا خاڵێکی سەربازیی لە "کەڤرێ سۆر" لەنزیک رۆژئاوای گوندی هرور داناوە، بەردەوام لەو خاڵەوە چاودێریی ناوچەکە دەکات و دەوروبەری گوندەکەش بۆردوومان دەکات.