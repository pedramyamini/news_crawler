نیوەڕۆی ئەمڕۆ سێشەممە ١٨ - ٥ - ٢٠٢١ دوو پەنابەری رۆژهەڵاتی کوردستان بە مەبەستی هاوکاریکردنیان کە ئەوان وەکو پەنابەری سیاسی لە هەرێمی کوردستانن، سەردانی بارەگای نەتەوە یەکگرتووەکانیان کردبوو لە شاری هەولێر، ئەوەشیان بە بەرپرسانی بارەگاکە راگەیاندبوو ئەگەر هاوکاریان نەکرێت و داواکارییەکانیان جێبەجێ نەکرێت، خۆیان دەسووتێنن، دوای هاتنە دەرەوەشیان لەبەردەم کامێرای چەند کەناڵێک یەکێک لە دوو پەنابەرە ئاگری لە جەستەی خۆی بەردا.  خۆسووتاندنی ئەو گەنجە لە بەردەم کامێراکان و گواستنەوەی دیمەنەکە راستەوخۆ لە کەناڵەکان و تۆڕە کۆمەڵایەتییەکان، کاردانەوەی زۆری بەدوای خۆیدا هێنا.  وەزارەتی رۆشنبیریی حکومەتی هەرێمی کوردستان راگەیێندراوێکی لەو بارەیەوە بڵاوکردەوە و رایگەیاند دوای رووداوەکە لایەنە پەیوەندیدارەکانى وەزارەتى رۆشنبیرى و لاوان کۆبوونەوە، دۆخی ئێستاى راگەیاندن و سۆشیالمیدیاى لە هەرێمى کوردستاندا لە ڕووى ئیتیکى رۆژنامەوانى و بەرپرسیارێتى کۆمەڵایەتییەوە، بە "دۆخێکى نالەبار و خراپ" وەسفکرد و دەیانخاتە بەردەم بەرپرسیارێتى یاسایی و کۆمەڵایەتییەوە.  پێشتر وەزارەتى رۆشنبیرى و لاوان، لە رێگەی بەرێوەبەرایەتیى گشتى راگەیاندن و چاپ و بڵاوکردنەوە، لە ٥ - ٢ - ٢٠٢١ ئاگادارینامەیەکى داوەتە هەموو کەناڵەکانى راگەیاندن کە خۆیان بەدووربگرن لە پەخشکردنى ئەو هەواڵ و ریپۆرتاژ و بەرنامانەى دەچنە خانەى بڵاوکردنەوە و هاندانى تووندوتیژى و کوشتن و خۆکوشتن، کە لە رووى دەروونییەوە زەمینەیان بۆ خۆشدەکەن. وەزارەتی رۆشنبیری لە روونکردنەوەکەیدا دەڵێت: "ئەوەى ئەمڕۆ روویدا، دەچێتە هەمان خانەوە".  وەزارەتی رۆشنبیری داوا لە دەستەى سەرۆکایەتیى داواکاریى گشتى دەکات، هەموو رێکارێکى یاسایی بەرامبەر ئەو دەزگا راگەیاندن و پەیجانەى سۆشیالمیدیا و پەیامنێر و وێنەگرانەى کە رووماڵى رووداوەکەیان کردووە، بگرێتەبەر.