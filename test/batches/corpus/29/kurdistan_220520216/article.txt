دلێر عەبدوڵڵا، بەڕێوەبەری پەروەردەی ناوەندی هەولێر بە رادیۆی رووداوی راگەیاند: "تاقیکردنەوەی پۆلی نۆی بنەڕەتی لەگەڵ پۆلی ١٢ نابێت و بە تەنیا لەناو قوتابخانەکاندا دەبێت و ٢٢ی حوزەیران لەگەڵ پۆلەکانی دیکەدا دەکرێت، بەڵام پرسیارەکانیان ناوەندی دەبێت، واتە لە وەزارەتی پەروەردەوە بۆیان دادەنرێت. بەم نزیکانە لە وەزارەتی پەروەردەوە لەبارەی چۆنیەتیی پشکنینی فۆرمەکان و هەژمارکردنی نمرەکان رێنمایی دەردەچێت. "  سۆران عومەر، بەڕێوەبەری پەروەردەی هەڵەبجەش ئاماژەی بەوە دا کە ئەو پرۆگرامی خوێندنەی وەزارەتی پەروەردە پوختی کردووەتەوە و دیاریی کردووە بە جۆرێکە مامۆستاکان دەتوانن تەواوی بکەن.   بەهۆی ئەوەی خوێندن لە وەرزی گەرمادا دەستی پێکردەوە، بە داوای وەزیری پەروەردە و بە فەرمانی سەرۆکوەزیران ٩٩ ملیۆن دینار بۆ بەڕێوەبەرایەتیی پەروەردەی هەر پارێزگایەک تەرخان کرا تا فێنککەرەوە بۆ قوتابخانەکان تەرخان بکرێت.  بەڕێوەبەری پەروەردەی ناوەندی هەولێر گوتی: "لە سنووری بەڕێوەبەرایەتیی پەروەردەی ناوەندی هەولێردا ٣٦٠ قوتابخانەی حکومی هەن. گرفتی فێنککەرەوە تا رادەیەکی باش چارەسەر بووە. لە رێگەی هەندێک لایەنی دیکەوە فێنککەرەوەمان دابین کردووە و بەسەر ئەو قوتابخانانەدا دابەش دەکرێن کە پێویستیان پێیانە. لەگەڵ بەڕێوەبەرایەتیی گشتیی کارەبای هەولێریشدا هاوئاهەنگییەکی باشمان هەیە بۆ ئەوەی کارەبای بەردەواممان بۆ دابین بکەن. "  بەکر محەممەد، بەڕێوەبەری پەروەردەی رۆژئاوای سلێمانی ئاماژەی بەوە دا کە دەبێت بە هەر شێوازێک بێت بەرگەی ئەم دۆخە بگرن و خوێندنی ئەمساڵ تەواو بکەن و لەبارەی فێنککەرەوەیشەوە گوتی: "خۆشبەختانە خێرخوازانیش لەسەر هێڵن بۆ ئەوەی ئامێری فێنککەرەوە بۆ قوتابخانەکانمان دابین بکەن. "  لای خۆیشیەوە سۆران عومەر، بەڕێوەبەری پەروەردەی هەڵەبجە رایگەیاند: "لە سنووری بەڕێوەبەرایەتیی گشتیی پەروەردەی هەڵەبجەدا ١٤٧ قوتابخانەمان هەیە. لەسەر راسپاردەی وەزیری پەروەردە و سەرۆکی حکومەت بڕێکی باش لە فێنککەرەوە گەیشتە دەستمان و بەسەر قوتابخانەکاندا دابەشمان کردن. هەموو قوتابخانەکانمان فێنککەرەوەیان هەیە و ئێستا کێشەی فێنککەرەوەمان بە نزیکەی ٩٥ % چارەسەر بووە. "  بەهۆی ئەوەی چەند ساڵە لەلایەن وەزارەتی پەروەردەوە مامۆستا بۆ قوتابخانەکان دانەمەزراوە و ژمارەیەکیش مامۆستا خانەنشین بوون یان مردوون، ئێستا لە زۆربەی قوتابخانەکاندا بۆ پڕکردنەوەی شوێنی ئەو مامۆستایانە وانەبێژ وانە دەڵێنەوە.  سۆران عومەر، بەڕێوەبەری پەروەردەی هەڵەبجە گوتی: "لە سنووری ئێمەدا ١٥٣ وانەبێژ هەن کە هەندێکیان پێویست نین، بەڵکو دۆخی لەناکاو دروستی کردوون وەک ئەوەی مامۆستایەک مۆڵەتی خوێندن یان دایکایەتی وەردەگرێت و شوێنەکەی چۆڵ دەبێت. ناچارین بە وانەبێژ پڕیان بکەینەوە. بەڵام ئەمە مانای وایش نییە کە پێویستمان بە مامۆستا نییە. "  بەکر محەممەد، بەڕێوەبەری پەروەردەی رۆژئاوای سلێمانییش گوتی: "ئێمە هەمیشە بۆ پڕکردنەوەی کەمیی مامۆستامان پشتمان بە مامۆستای وانەبێژ بەستووە. لە سنووری پەروەردەی رۆژئاوای سلێمانیدا سەرووی ٩٠٠ وانەبێژ هەن. "  کەرتی پەروەردە بۆ ماوەیەکی زۆر بەهۆی بڵاوبوونەوەی ڤایرۆسی کۆرۆناوە داخرا و خوێندن راگیرا. ئێستا بە هەندێک رێنماییەوە دەست بە خوێندن کراوەتەوە و، ئالان حەمەسەعید، وەزیری پەروەردەی حکومەتی هەرێمی کوردستان لە رێوڕەسمی کردنەوەی قوتابخانەیەکدا لە بارزان رایگەیاند کە کاریگەریی کۆرۆنا لەسەر کەرتی پەروەردە بەراورد بە پێشتر کەم بووەتەوە.