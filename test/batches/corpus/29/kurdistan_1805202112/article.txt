پێشنیوەڕۆی ئەمڕۆ هێزێکی پارتی کرێکارانی کوردستان لە سنووری شارۆچکەی سیدەکان تەقەیان لە هێزێکی پێشمەرگە کردووە لەو کاتەی سەرقاڵی چاککردنی رێگەیەک بوون لە نزیک خاڵێکی چاودێریی خۆیان.  هەڵگورد نەجیب، قایمقامی قەزای سۆران بە تۆڕی میدیایی رووداوی راگەیاند: "کاژێر ١١ی پێشنیوەڕۆی ئەمڕۆ سێشەممە، ١٨ی ئایاری ٢٠٢١،  ژمارەیەک چەکداری پەکەکە تەقەیان لە هێزێکی پێشمەرگەی لە چیای بۆلێی سەر بە شارۆچکەی سیدەکان کردووە، بەڵام تەقەکردنەکە هیچ زیانێکی نەبووە".  هەروەها لیوا بەهرام عەریف یاسین، فەرماندەی فەرماندەیی هەڵگورد، هەواڵەکەی پشتڕاستکردەوە و گوتی: "ئێمە دەمێکە لەو ناوچەیەین و هێزەکانمان ویستویانە رێگەی هاتووچۆیان چاکبکەنەوە، کەچی ژمارەیەک چەکداری پەکەکە تەقەیان لە پێشمەرگەکانمان کردووە و ئێمەش بە تووندی وەڵاممان داونەتەوە".  لە ماوەکانی رابردوودا چەند جارێک تەقە و ناکۆکی لەنێوان هێزی پێشمەرگە و پەکەکە بەتایبەت لە چەند ناوچەیەکی سنووری سۆران و لە پارێزگای دهۆکیش روویداوە.