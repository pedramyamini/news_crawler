لە راگەیێندراوێکی کورتدا هێزەکانی پاراستنی گەل دەڵێن، بەرەبەیانی رۆژی چوارشەممە ١٩ی ئایاری ٢٠٢١، هێزەکانی ناسراو بە "شەهید دەلۆ" لەڕێگەی چەند درۆنێکەوە هێرشێکیان بۆسەر هەشتەمین فەرماندەیی بنکەی ئاسمانیی سوپای تورکیا لە ئامەد ئەنجامدا.  وەکو لە راگەیێندراوەکەدا هاتووە، "چالاکییەکی سەرکەوتوو بووە. زۆر کاریگەر و گەورە بووە و ئامانجەکانی پێکاوە". لەبارەی زیانی گیانی و ماددی هێرشەکەشەوە دەڵێت "بەمنزیکانە زانیاریی زیاتر بۆ رای گشتی و گەلەکەمان بڵاودەکەینەوە".  لەبارەی هەمان هێرش، وەزارەتی بەرگریی تورکیا بڵاویکردەوە، "کاژێر ٠٠: ٣٠ لەڕێگەی دوو درۆنەوە هەوڵدرا هێرش بکرێتە سەر هەشتەمین فەرماندەیی هێزەکانی ئاسمانی لە ئامەد، بەڵام بەهۆی چاوکراوەیی سەربازەکانمان، رێگری لە هێرشەکە کرا و هەردوو درۆنەکە کرانە ئامانج و خرانە خوارەوە. هێرشەکە زیانی گیانی و ماددیی نەبووە".  هاوکات سلێمان سۆیلۆ، وەزیری ناوخۆی تورکیا لەڕێگەی تویتەرەوە رایگەیاند، "هێزەکانمان بەرپەرچی هێرشەکەیان دایەوە و دوو درۆنەکەیان خستەخوارەوە. بنکە سەربازییەکەمان پارێزراوە و زیانی گیانی و ماددیی لێنەکەوتووەتەوە".