سەڵاح جەوهەر، بەڕێوەبەری گشتیی گواستنەوە لە وەزارەتی گواستنەوە و گەیاندنی هەرێمی کوردستان بە تۆڕی میدیایی رووداوی راگەیاند، "پرۆسەی رێکخستنەوەی کاری تەکسی و شۆفێرانی تەکسی لە هەرێمی کوردستان بەردەوامە، بەڵام بە هێواشی بەڕێوەدەچێت و ئەوەش پەیوەندیی بە لایەنەکانی دیکەوە هەیە. هێشتا زۆر ماوە بۆئەوەی کارەکە تەواوبێت".  بەڕێوەبەری گشتیی گواستنەوە لە وەزارەتی گواستنەوە و گەیاندنی هەرێمی کوردستان دەڵێت، بەپێی ئەو داتایانەی لەبەردەستی ئەواندان، ٨٢ هەزار تەکسی لە بەڕێوەبەرایەتییەکانی هاتووچۆی پارێزگاکانی هەرێمی کوردستان تۆمارکراون.  باسی لەوەش کرد، لە پارێزگاکانی هەرێمی کوردستان نزیکەی ١٠ % ی تەکسییەکانی هەرێمی کوردستان کارتی زانیارییان تەواوبووە، "لە پارێزگای هەولێر رێژەی ٢٠ % ی تەکسییەکان کارەکانی لێدانی شریت و لۆگۆ و کۆد و پێدانی کارتی زانیارییان تەواوبووە. لە پارێزگای سلێمانی رێژەکە تەنیا ٦ % و لە سلێمانییش ٥ % دەبێت".  سەڵاح جەوهەر باسی لەوەش کرد، دەبێت بەپێی رێککەوتنی نێوان وەزارەتی ناوخۆ و وەزارەتی گواستنەوە و گەیاندنی هەرێمی کوردستان، تاوەکو ١ی ئابی ئەمساڵ هەموو تەکسییەکان کارەکانیان تەواوبێت، بەڵام بەدووری زانی تاوەکو ئەو کاتە کارەکان تەواوبن.  لەبارەی ژمارەی ئەو تەکسی و شۆفێرانەی کارەکانیان تەواوبوون، بەڕێوەبەری گشتیی گواستنەوە لە وەزارەتی گواستنەوە و گەیاندن ئەوەی خستەڕوو "لە پارێزگای هەولێر نۆ هەزار و ٧٠٠ فۆڕم دابەشکراون. ئەو فۆڕمانەی تەواوکراون ٧٠٠٤ فۆڕم بوون. لە پارێزگای سلێمانی سێ هەزار و ١٠٠ فۆڕم دابەشکراون و ١٤١٧ یان تەواوبوون. لە پارێزگای دهۆکیش هەزار و ٩٥٠ فۆڕم دابەشکراون و لەو ژمارەیەش ١٠٦٢ فۆڕمیان تەواوبوون".  سەڵاح جەوهەر لە قسەکانیدا باسی لەوەش کرد، بەپێی بڕیارەکەی حکومەتی هەرێمی کوردستان، ئەو کەسانەی کاری تەکسی دەکەن، نابێت کاری دیکەیان هەبێت، ئەمەش لەپێناو ئەوەیە بوارەکە رێکبخرێتەوە و ئەو حاڵەتانەش لە گلەیی و گازەندە هەبوون لەسەر بەشێک لە شۆفێران نەمێنێت، هەروەها گوتیشی "بەپێی ئەم پرۆژەیە، ئیدی هەر شۆفێرێکی تەکسی کارتی زانیاری و کۆدی خۆی دەبێت و ناسراو دەبێت لای ئێمە و بەڕێوەبەرایەتییەکانی هاتووچۆ".