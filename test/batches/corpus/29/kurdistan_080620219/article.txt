کەیفی مستەفا، بەڕێوەبەری گشتیی شوێنەوار لە هەرێمی کوردستان بە تۆڕی میدیایی رووداوی راگەیاند: "بەهۆی ئەو شەڕانەی لە پارێزگای دهۆک لە نێوان سوپای تورکیا و پەکەکە هەیە، دڵنیاین لەوەی چەندین شوێنەوار و ئەشکەوت تێکدراون و تەقێنراونەتەوە بە بۆمب و فڕۆکە کە مێژوویان هەزاران ساڵ دەبێت".  بەڕێوەبەری گشتیی شوێنەوار لە هەرێمی کوردستان هۆشداری دەدات لە دزینی ئەو شوێنەوارانە و دەڵێت: "ئەو شوێنەوارانە مەترسی بردنیشیان لەسەرە، لەبەر ئەوەی ناوچەی شەڕە لەوە دڵنیانین کە نەبرابێتن و نەچووبێتنە دەرەوەی هەرێمی کوردستان، وەک ئەوەی لە عەفرین روویدا، بۆیە ترسمان لە بردنی ئەو شوێنەوارانە بۆ دەرەوە و فرۆشتنیان هەیە".  بەگوتەی کەیفی مستەفا هەندێک لەو شوێنەوارانەی دەکەونە ناوچەی شەڕ لە چیای مەتین و چەندین شوێنی دیکەی ناوچەکە بۆ سەردەمی چاخی بەردین دەگەڕێنەوە، کە تەمەنیان لەنێوان ٦٠ بۆ ٩٠ هەزار ساڵ دەبێت، هەروەها بەشێکیان مێژوویان بۆ سەردەمی سۆمەری و بابلیییەکان و دواتر بۆ سەردەمی مێژووی کۆنی کورد سەردەمی میتانی و میدییەکان و کاردۆخییەکان لە زاگرۆس دەگەڕێنەوە.  بەڕێوەبەری گشتی شوێنەوار لەهەرێمی کوردستان داوای لە نەتەوەیەکگرتووەکان و بەدیاریکراوی رێکخراوی یونسکۆ دەکات بۆ پاراستنی شوێنەوارەکانی ناوچە سنوورییەکانی هەرێمی کوردستان بێتە سەر هێڵ.  لە ٢٣ی نیسانی رابردوو هێزەکانی تورکیا ئۆپەراسیۆنێکی سەربازییان بەناوی "ئۆپەراسیۆنی چڕنووکی هەورە برووسکە"، بۆ رووبەڕووبونەوەی گەریلاکانی پارتی کرێکارانی کوردستان "پەکەکە" راگەیاند و لە چەند رۆژی رابردوو وێنەکانی داربڕین لە ناوچە سنوورییەکان کە تورکیا لەرێگەی چەند بەڵێندەرێکەوە دەیانکات، کاردانەوەی زۆری لێکەتەوە.  کەیفی مستەفا ئاماژەی بۆ ئەوەشکرد دەبێت رێگریی لەو شەڕانە بکرێت کە بوونەتە هۆکار بۆ تێکدانی مێژووی کوردستان و گوتی"لەسەر بردن و تێکدانی شوێنەوارەکانمان سکالا لەسەر لایەنەکانی شەڕ تۆماردەکەین و بۆ ئەوەش لەڕێگەی دیکەوە دەمانەوێت ئەو نیگەرانییانەمان بگەیەنین بە نەتەوەیەکگرتووەکان".