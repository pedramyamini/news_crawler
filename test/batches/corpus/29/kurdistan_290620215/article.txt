سەرەتای مانگی تەممووز بڕیاری وەرگرتنی باج لە هۆتێل و مۆتێل و شوێنە گەشتیارییەکان و رێستۆرانتەکان جێبەجێ دەکرێت و رێژەی ١٠ % دەچێتە سەر مینۆ و پسووڵەی کۆتایی حسابات.  زیرەک بیا، سەرۆکی کۆمەڵەی چێشتخانە و میوانخانەکانی هەولێر بە رادیۆی رووداوی راگەیاند: "ئێمە لە بەڕێوەبەرایەتیی گەشتوگوزاری هەولێرەوە نووسراوێکمان بۆ هات کە باج لەسەر شوێنە چوار ئەستێرەیی و پێنج ئەستێرەییەکان زیاد دەبێت. ئێمە کۆبوونەوەیەکمان لەنیوان بەڕێوەبەرایەتیی گەشتوگوزاری هەولێر و خاوەنی چێشتخانە و میوانخانە چوار و پێنج ئەستێرەییەکاندا رێکخست. زیاتر لە دوو کاژێر گفتوگۆمان کرد. خاوەنی چێشتخانە و میوانخانەکان رازی نەبوون بە هیچ شێوەیەک ئەو باجە بدەن. گوتیان: ' ئێمە ناتوانین باج لە خەڵکی خۆمان وەربگرین، بەڵام ئەگەر بیانی بێت دەتوانین وەک وڵاتانی دیکە وەریبگرین.' هەموویان بڕیاریان داوە ئەگەر ئەو بڕیاری وەرگرتنی باجە جێبەجێ بکرێت هەموویان ئەستێرەکانیان کەم بکەنەوە. ئەگەر ئەو شتەیش بکرێت، ئەو کاتە لە کوالێتییان کەم دەبێتەوە و ئەو کاتە هەموویان دەبنە دوو و سێ ئەستێرە. "  لە كوردستان ئەگەر كەسێك مووچەكەی لە سەرووی ملیۆنێك دینارەوە  بێت، ئەو كاتە باجی لێوەردەگیرێت، بەجۆرێك ئەگەر كەسەكە ملیۆنێک و   ١٠٠ هەزار دیناری هەبێت، تەنیا لە ١٠٠ هەزار دینارەكە بە رێژەی ٥ % باجی  لێوەردەگیرێت، بەڵام لەلای حكومەتی عێراق لە سەرووی ٢٠٨ هەزار دینارەوە باج  وەردەگیرێت.  سەرۆکی کۆمەڵەی چێشتخانە و میوانخانەکانی هەولێر گوتی: "چێشتخانە و میوانخانەکان ساڵانە باجی خۆیان دەدەن، بەڵام ئەم باجە نوێیەی کە داوای دەکەن و ١٠ % یە، لەسەر هاووڵاتییە نەک لەسەر خاوەنی ئەو شوێنانە. حکومەت دەبێت بەر لەوەی ئەم بڕیارانە بدات لەگەڵ دەستەی گەشتوگوزار و کۆمەڵی چێشتخانە و میوانخانەکاندا دابنیشن بۆ ئەوەی بزانین ئەو بڕیارە جێبەجێ دەکرێت یان نا. "  زیرەک بیا ئاماژەی بەوە دا، زۆر رێگەی دیکە هەیە کە حکومەت دەتوانێت باجی پێ وەربگرێت، بەڵام ئەم رێگەیەیان زۆر سەختە جێبەجێ بکرێت و گوتیشی: "  زیاتر لە ١٠ چێشتخانە و میوانخانەی بەناوبانگی هەولێر کە چوار و پێنج ئەستێرەیین پێیان گوتووین: ' ئەگەر ئەو بڕیارە جێبەجێ بکرێت، ئێمە دەچین لە گەشتوگوزار ئەستێرەکانمان کەم دەکەینەوە.' "  لە هەندێک وڵات کە باج دەدرێت خەڵکەکەی مافی بڕیاردانیان هەیە و قسەیان دەبێت لە خەرجکردنی ئەو پارەیەدا کە دەوڵەت خەرجی دەکات. بەو پاساوەی ئەو پارەیەی لای دەوڵەتە لە رێگەی باجەوە کۆکراوەتەوە کە خەڵکەکە داویەتی، بۆیە ناڕەزایەتی دەردەبڕن لە شێوەی خەرجکردنی ئەو پارەیە، وەک وڵاتانی رۆژئاوا.   لە هەندێک وڵاتیش حکومەت کە باج وەردەگرێت و بەپێی ویستی خۆی پارەکە خەرج دەکات، هەموو جۆرە خزمەتگوزارییەکان بۆ خەڵکەکەی دابین دەکات و لە بەرامبەر وەرگرتنی ئەو باجەدا پێویستییەکانی خەڵک دابین دەکات و زۆرجاریش لێخۆشبوون بۆ قەرزەکانیان دەکات و تێچووی پێویستییەکانیان بۆ دابین دەکات، وەک وڵاتانی کەنداو.