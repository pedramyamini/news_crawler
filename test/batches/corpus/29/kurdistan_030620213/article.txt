پێکەر لە تویتێکدا نووسیوێتی "بە من دەڵێن سیخوڕ، من گرتەی ڤیدیۆیی تایبەت بە گەردنئازایی کاکە تەیب بۆ دوای ١٤ی حوزەیران دوادەخەم. بەڵام بەڵێنی نامووس بێت تۆماری دەکەم. ئەم یەکشەممەیە پەرلەمانتارانی بەرتیلخۆر و پامبککۆرەن (یلدرم دەمیرئۆرەن، سەرۆکی کۆمپانیاکانی دەمیرئۆرەن) و سولەیمانی رازاوەتان بۆ دەخەمە نێو شخارتە. گەنجانی بچووکتر لە ٤٠ ساڵ، ئەم هەفتەیە خۆش رادەبوێرین".  پێکەر تاوەکو ئێستا ٨ ڤیدیۆی خۆی لە پلاتفۆرمەکانی تۆڕی کۆمەڵایەتیدا بڵاوکردووەتەوە، کە تێیدا چەندین زانیاریی نهێنیی لەبارەی بەرپرسانی حکومەتی تورکیا درکاندووە. بەتایبەتی لەبارەی سولەیمان سۆیڵو، وەزیری ناوخۆی تورکیا و چەندین بانگەشەی مەترسیدار و گرنگی بڵاوکردووەتەوە.   لەمبارەیەوە رەجەب تەیب ئەردۆغان، سەرۆککۆماری تورکیا دوای ٢٥ رۆژ لە بێدەنگی لە کۆبوونەوەی فراکسیۆنی پارتەکەیدا پشتگیریی خۆی بۆ سولەیمان سۆیڵو نیشاندا و بە ناڕاستەوخۆ و بێ ئەوەی ناوی بهێنێت، سەدات پێکەری بە سیخوڕ ناوبرد.  پێکەر لە نۆیەمین گرتەی ڤیدیۆییدا بە ئەردۆغانی گوتی: "کاکە ئەردۆغان من سیخوڕ نیم و ئەوەش بۆ گشت جیهان دەسەلمێنم".  سەدات پێکەر بەڵێنیدا لە نۆیەمین ڤیدیۆدا چەند زانیارییەک بۆ رەجەب تەیب ئەردۆغان بڵاوبکاتەوە و خۆشی ناوی لەو ڤیدیۆیە ناوە، گەردن ئازادی.  سەدات پێکەر لە تورکیادا بە سەردەستەی مافیا دەناسرێت و لە ساڵانی رابردوودا چەند جارێک دراوەتە دادگا و حوکمیشدراوە. ماوەی زیاتر لە ساڵێکە لە دەرەوەی تورکیا دەژی و ئێستاش لە وڵاتی ئیماراتەوە گرتەی ڤیدیۆیی بڵاودەکاتەوە.