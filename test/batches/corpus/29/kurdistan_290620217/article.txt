تۆڕی هەواڵیی گڵۆباڵ نیوزی کەنەدا بڵاویکردووەتەوە کە ئەو ژنە کەنەدییە لە ساڵی ٢٠١٤ ـەوە کەنەدای جیهێشتووە و چووەتە سووریا، بەڵام دوای رووخانی داعش لە ٢٠١٧ لە سووریا و عێراق، ئەو ژنە لە رۆژئاوای کوردستان لە کامپی رۆژ دەستبەسەرکراوە.  بەپێی زانیاریی ئەو کەناڵە کەنەدییە، ژنەکە لە رۆژی یەکشەممەی رابردوو ئازادکراوە و رەوانەی هەولێر کراوە، پارێزەری خێزانی ژنەکەش پشتڕاستی کردووەتەوە کە ئەو ژنە ئێستا لە هەولێرە و لەڕێگەی وەزارەتی دەرەوەی کەنەداوە کار بۆ ئەوە دەکرێت پرۆسەی گەڕاندنەوەی بۆ وڵاتەکە بەزووترین کات دەستپێبکات.  میدیا کەنەدییەکان ئاماژە بەوەش دەکەن کە ئەو ژنە بە هەوڵی پێتەر گالبرێت، دیپلۆمتکاری پێشووی ئەمریکی لە رۆژئاوای کوردستان ئازادکراوە و هاوکاری کردووە بۆ ئەوەی ژنەکە بچێتە هەولێر تاوەکو ئەوکاتەی حکومەتی کەنەدا دەیگەڕێنێتەوە.  هەر هەمان ئەو دیپلۆماتکارە پێشووەی ئەمریکاش لە سەرەتای ئەمساڵدا کچی ئەو ژنەی لە کامپەکە ئازادکردووە کە تەمەنی چوار ساڵانە و گەڕێندراوەتەوە بۆ کەنەدا.  جگە لەو ژنە، نزیکەی ٣٠ ژنی دیکەی کەنەدی کە بەشێکیان منداڵیشیان لەگەڵدایە لە کامپی دەستبەسەرداگرتنی خێزانەکانی داعش لە رۆژئاوای کوردستانن.   ئەم ژنەی کە ئێستا ئازادکراوە، یەکەمین ژنی کەنەدییە لەو کامپەدا ئازادکرابێت.  پاتریسیا سینکەر، گوتەبێژی وەزارەتی دەرەوەی کەنەدا بە کەناڵی سی بی سی نیوزی گوتووە کە حکومەتی کەنەدا دەستی لە ئازادکردنی ژەنەکەدا نەبووە، بەڵام ئاگاداری ئەوەن کە ئێستا لە هەولێرە.  کامپی رۆژ زیاتر لە ٧٠٠ خێزانی چەکدارانی داعشی تێدایە کە خەڵکی وڵاتانی دەرەوەی عێراق و سووریان، بەڕێوەبەرایەتیی خۆسەری رۆژئاوای کوردستانیش چەند جارێک داوای کردووە وڵاتانی جیهان پێویستە خەڵکی وڵاتەکانی خۆیان ببەنەوە. هەروەها ئەنتۆنی بلینکن، وەزیری دەرەوەی ئەمریکا لەکاتی کۆبوونەوەی هاوپەیمانیی نێودەوڵەتیی دژ بە داعش لە رۆما بە هەمان شێوە داوای لە وڵاتانی جیهان کرد، خەڵکی وڵاتانی خۆیان ئەوانەی بەشێک بوون لە رێکخراوی داعش و ئێستا لە کامپەکان دەستبەسەرن، بیانگەڕێننەوە بۆ وڵاتانی خۆیان.