بەپێی راگەیێندراوێک کە لە پەیجی فەرمیی لاهوور شێخ جەنگی، هاوسەرۆکی یەکێتیی نیشتمانیی کوردستان بڵاوکراوەتەوە، ناوبراو لە شاری سلێمانی پێشوازیی لە جەیمس سۆرنتۆن، کونسوڵی گشتیی بەریتانیا لە هەرێمی کوردستان کرد، کە بەبۆنەی کۆتاییهاتنی ئەرکەکەی سەردانی کردووە.  لە کۆبوونەوەی نێوانیاندا، بیروڕا ئاڵوگۆڕکراوە لەبارەی بارودۆخی سیاسی و ئەمنی و ئابووریی عێراق و هەرێمی کوردستان و یەکخستنەوەی هێزی پێشمەرگە و هەڵبژاردنەکانی داهاتووی عێراق، لە راگەیێندراوەکەدا ئاماژە بەوەش کراوە "جەختمان کردەوە لەسەر پێویستیی گرتنەبەری تێوشوێنەکانی رووبەڕووبوونەوەی ئەو ئاڵنگارییانەی کە بوونەتە مایەی بەردەوامیی کێشە و قەیرانەکان، ئەویش لەڕێگەی رەخساندنی دیالۆگی نیشتمانی و بنیاتنەر و کۆتاییهێنان بە ناکۆکییە سیاسییەکان لەنێوان هەموو لایەنەکانەکان".  هاوسەرۆکی یەکێتی دەڵێت، لە کۆبوونەوەکەدا "سیاسەتە راست و دروستەکەی یەکێتیی نیشتمانیی کوردستانمان دووپاتکردەوە بە ئاراستەی بەغدا و گەیشتن بە رێککەوتن لەنێوان حکومەتی هەرێم و حکومەتی فیدراڵ و پەنابردنە بەر دەستوور کە دەرەنجامی فشار و پێداگری و هاندانی هەردوولا و سەردان و کۆبوونەوەکانمان بوو لەگەڵ زۆربەی لایەنەکان لە بەغدا، کە خۆشبەختانە لە ئێستادا ئاماژەکانی جێبەجێکردن و پابەندییەکان بە رێککەوتنەکە بەدەردەکەون".  بە گوتەی لاهوور شێخ جەنگی "یەکێک لە گرنگترین دەرئەنجامەکانی ئەو رێککەوتنەش دوای دابینکردنی تەواوی شایستە داراییەکانی هەرێمی کوردستان لەلایەن بەغداوە، مەسەلەی پاشەکەوت و لێبڕینی مووچەی مووچەخۆرانی هەرێمی کوردستانە کە دەبێت کۆتایی پێبهێندرێت".  هەروەها لە راگەیێندراوەکەدا هاتووە، باسیان لە چاکسازی و یەکگرتنەوەی ھێزی پێشمەرگە کردووە و ئامادەیی و پشتیوانیی یەکێتی دووپاتکراوەتەوە بۆ ئەو پرۆسە، "پێزانینمان پێشکێش بە تیمی سەربازیی بەریتانیا کرد لەنێو هێزەکانی هاوپەیمانیی نێودەوڵەتی کە رۆڵی گرنگیان بینیوە لەو پرۆسەیەدا".  سەبارەت بە پرۆسەی هەڵبژاردنەکانی داهاتووی عێراق کە بڕیارە لە ١٠ی ئۆکتۆبەر بەڕێوەبچێت، ئەوە خراوەتەڕوو کە جەختیان لە گرنگی و چارەنوسسازیی پرۆسەکە کردووە بۆ ئەنجامدانی گۆڕانکاری و چاکسازی و بەدیهێنانی ئامانجەکان، "داوای یەکڕیزیی و یەکدەنگیی سەرجەم لایەنە کوردستانییەکانمان کرد کە بێنە ژێر چەتری هاوپەیمانیی کوردستان، چونکە بەیەکەوە دەتوانین پێگەی کورد لە بەغدا و پەرلەمانی عێراق بەهێز بکەین".