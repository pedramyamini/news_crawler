نەزیر ئەسعەد، بەڕێوەبەری ئاوی ژێرزەویی هەولێر بە رووداوی راگەیاند، بەهۆی ناڕێکی لە بەڕێوەبردنی ئاو و گۆڕانی کەشوهەواوە، لە ساڵی ٢٠٠٠ ەوە بەردەوام ئاستی ئاوی ژێرزەوی روو لە دابەزینە.  ڤەگێڕ ئەحمەد، بەڕێوەبەری ئاوی پارێزگای دهۆکیش دەڵێت، لەسەر ئاستی عێراق دهۆک لە دۆخێکی زۆر باشدایە، چونکە شوێنێکی گونجاوی جوگرافیی هەیە، لەبەرئەوە مەترسی لەسەر پارێزگاکە نییە، بەڵام ئەمە بەو مانایە نییە کە کەمئاوی روویان لێناکات، هەربۆیە پلانیان بۆ ئەو مەبەستەش هەیە.  پارێزگای سلێمانی بۆ ئاوی خواردنەوە زیاتر پشت بە ئاوی بەنداوی دووکان دەبەستێت، کۆچەر جەمال تۆفیق، بەڕێوەبەری بەنداوی دووکان بە تۆڕی میدیایی رووداوی راگەیاند، بەراورد بە ساڵی رابردوو، ئاستی ئاوی بەنداوەکە هەشت مەتر دابەزیوە.  بەڕێوەبەری بەنداوی دووکان گوتیشی، هۆکارەکەی وشکەساڵی و دروستکردنی بەنداوە لەلایەن وڵاتێکی دراوسێوە، ئاماژەی بەوەش کرد کە ئەمساڵ کەمتر کێشەی ئاوی خواردنەوە دەبێت، زیاتر زەوییە کشتوکاڵییەکان زیانیان بەردەکەوێت.  چەمچەماڵیش یەکێکە لەو شوێنانەی کە ئێستا بەدەست کەمیی ئاوی سازگارەوە دەناڵێنێت. رەمک رەمەزان، قایمقامی چەمچەماڵ رایگەیاند، بارودۆخی چەمچەماڵ گەیشتە ئاستێک کە "ئێمە هەم بانگەواز بکەین، هەم هاوار بکەین، هەم داوا بکەین و هەم تکا بکەین لە حکومەتی هەرێمی کوردستان. تکا دەکەین فریای قەزای چەمچەماڵ بکەون، هەر قەزای چەمچەماڵ نییە، ناحیەی تەکیە، ناحیەی شۆڕش، ناحیەی ئاغجەلەر و بەشێک لە گوندەکانیشە. ئێستا ئەم بارودۆخە وایلێهاتووە کە دوو هەفتە جارێک ئاو بدرێت بە ماڵان".  لە هەرێمی کوردستاندا ١٧ بەنداوی گەورە و ١٤ بەنداوی بچووك هەن، توانای گلدانەوەی ١٠ ملیار مەتر سێجا ئاویان هەیە.  بەمەستی گلدانەوەی ئاو بۆ کاتی پێویست لە ٩ی ئایاری ئەمساڵ، وەزارەتی کشتوکاڵ و سەرچاوەکانی ئاوی هەرێمی کوردستان دروستکردنی نۆ بەنداوی گەورەی ستراتیژیی لە هەرێمی کوردستان راگەیاند.  ئەکرەم ئەحمەد، بەڕێوەبەری گشتیی بەنداو و کۆگاکانی ئاو دەڵێت، بەگوێرەی پلانی ستراتیجی ١٨ بەنداوی گەورە و ٢٥٠ی بچووک هەن، بۆئەوەی هیچ شوێنێک لە هەرێمی کوردستاندا نەمێنێت ئاوی پێنەگات، بەڵام یەکێک لە هۆکاری جێبەجێنەکردنی نەبوونی بودجە بووە.  لەکاتێكدا یاسای نێودەوڵەتی ئەو رووبارانەی سنووری زیاتر لە وڵاتێک دەبڕن بە موڵکی گشتی ناوبردووە، وڵاتان پێوەی پابەند نین، بۆ نموونە ئێران و تورکیا زیاتر لە ٣٠ بەنداویان لەسەر ئەو رووبارانە دروستکردووە کە دەڕژێنە نێو هەرێمی کوردستانەوە، کاریگەریی هەنگاوەکەی هەردوو وڵاتی دراوسێ و کەمبوونەوەی بارانبارینیش ساڵ دوای ساڵ زیاتر لە هەرێمی کوردستان دەردەکەوێت.