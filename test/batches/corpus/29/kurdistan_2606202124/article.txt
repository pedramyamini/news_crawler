سیروان نەجمەدین کەریم، سەرۆکی ئینستیتیوتی کورد لە واشنتن بە تۆڕی میدیایی رووداوی راگەیاند، "مەبەست لە کۆبوونەوەکە کۆکردنەوەی دەنگی لایەنە کوردییەکانی واشنتن بووە. "  سەرۆکی ئینستیتیوتی کورد لە واشنتن ئاماژەی بەوە کرد، "بەشداربووانی کۆبوونەوەکە کۆدەنگ بوون لەسەر ئەوەی هەرێمی کوردستان رووبەڕووی هەڕەشەی جیددی بووەتەوە ئەوەش بەهۆی بەرەوپێشچوونەکانی ئەم دواییە و هەڕەشە سەربازییەکان لە ناوچەکە. "  بە گوتەی سیروان نەجمەدین کەریم، بەشداربووان باسیان لەوە کردووە، "یەکگرتوویی بەهێزیان دەکات" و رازیبوونە لەسەر بەردەوامبوونی ئەو کۆبوونەوانە. هاوکات بەردەوامیش دەبن لە پێدانی زانیاری لەبارەی دۆزی کورد و مافە رەواکانی بە بەرپرسانی ئەمریکی و کۆمەڵگەی ئەمریکی.   لە کۆبوونەوەکەدا جگە لە نوێنەری ئەو لایەنە سیاسییانە، "چەند دۆستێکی کوردیش لە واشنتن ئامادەبوون. " لەوێ، باسی هێرشەکانی تورکیا بۆسەر ناوچە سنوورییەکانی هەرێمی کوردستانیش کراوە.  نوێنەری ئەو لایەنانەی بەشداربوون بریتیبوون لە: بەیان سامی عەبدولڕەحمان، نوێنەری حکومەتی هەرێمی کوردستان. جیران ئۆزجان، نوێنەری پارتی دیموکراتی گەلان - هەدەپە، حیکمەت بامەڕنی، نوێنەری پارتی دیموکراتی کوردستان، ئارەش ساڵح، نوێنەری حیزبی دیموكراتی کوردستانی ئێران - حدکا لە ئەمریکا، سەلاح بایەزیدی، نوێنەری کۆمەڵەی شۆڕشگێڕی زەحمەتکێشانی کوردستانی ئێران لە ئەمریکا، هێرش رەحمانی، نوێنەری کۆمەڵەی کوردستان - ئێران. هاوکات مایڵس کاگینز، گوتەبێژی پێشووی هاوپەیمانیی نێودەوڵەتیش لە کۆبوونەوەکەدا ئامادەبوو.