لە راگەیێندراوێکدا بەڕێوەبەرایەتیی نەهێشتنی ماددە هۆشبەرەکان دەڵێت، ئەمڕۆ ٢٢ی حوزەیرانی ٢٠٢١ لە شاری هەولێر لەلایەن ژمارەیەک لە ئەفسەر و کارمەندانی بەڕێوەبەرایەتییەکەمان گرووپێکی حەوت کەسی کە بازرگانی گەورەیان تێدایە دەستگیرکران و دەستگیرا بەسەر بڕێکی زۆری ماددەی هۆشبەر لە جۆرەکانی:  ١. چوار کیلۆگرام و ٥٣٥ گرام لە کریستاڵ.  ٢. سێ کیلۆگرام و ٥٠٠ گرام لە هیرۆیین.  ٣. دوو کیلۆگرام و ٧٠٠ گرام حەشیس.  ٤. یەک کیلۆگرام و ٧٩٠ گرام جامایکا.  ٥.٣٧ هەزار و ٧٧٢ شیت حەبی هۆشبەر لە جۆرەکانی (ترامادۆڵ، سۆمادریل، میتادۆن).  هەروەها ئەوەش هاتووە لە چالاکییەکەی دیکە، رۆژی ٢٠ی حوزەیرانی ٢٠٢١، بەڕێوەبەرایەتیی ئاسایشی دەروازەی نێودەوڵەتیی حاجی ئۆمەرانی سەر بە بەڕێوەبەرایەتیی ئاسایشی سۆران سێ تۆمەتباریان دەستگیرکردووە کە بڕی شەش کیلۆگرام ماددەی هۆشبەریان لە جۆری هیرۆیین لەنێو جەگی ئۆتۆمبێلێکی گەورە شاردبووەوە.  هەمان رۆژ بەپێی بەڕێوەبەرایەتییەکە بەڕێوەبەرایەتیی ئاسایشی فڕۆکەخانەی نێودەوڵەتیی هەولێر دەستیگرتووە بەسەر بڕی پێنج کیلۆگرام ماددەی هۆشبەر لە جۆری تلیاک کە لەناو رایەخ و چەند بلاجکتۆرێکدا شاردرابووەوە و دەیانویست لە رێگەی کۆمپانیایەکی گواستنەوەوە رەوانەی بەریتانیا بکرێت.  هەموو تۆمەتبارەکان لە بەردەم دادوەری لێکۆڵینەوە دانیان بە تاوانەکانییاندا ناوە و بەپێی ماددەی ٢٥ی یاسای ماددە هۆشبەرەکان پەڕاوی لێکۆڵینەوەیان بۆ کراوەتەوە.