دەستەی کەشناسیی عێراق رۆژی ٢٢ی ئایاری ٢٠٢١، راگەیێندراوێکی بڵاوکردووەتەوە کە تێیدا هاتووە لە مانگی داهاتووەوە عێراق دەکەوێتە ژێر کاریگەریی نزمە پاڵەپەستۆیەکی وەزریی هیندییەوە، کە پلەکانی گەرما لەگەڵیدا بۆ ٥٠ پلە و سەرووتر  بەرزدەبنەوە.  فازڵ ئیبراهیم، بەڕێوەبەری گشتیی کەشناسی و بومەلەرزەزانی هەرێمی کوردستان بە تۆڕی میدیایی رووداوی رایگەیاند: "عێراق هەموو ساڵێک لە سەرەتای مانگی تەمموز و ئابەوە دەکەوێتە ژیر کاریگەریی ئەم نزمە پاڵەپەستۆیە، بەڵام ئەوەی ئەو دامەزراوە عێراقییە بۆ مانگی داهاتوو باسی دەکات هێشتا روون نییە".  فازڵ ئیبراهیم ئاماژەی بەوەدا لە ساڵی ٢٠١٥ ەوە پلەکانی گەرما بەرزدەبنەوە، بۆیە پێشبینی دەکات هاوینی ئەمساڵ لە هاوینی پار گەرمتربێت، بەڵام دەڵێت ئەم گەرمبوونە پەیوەندیی بە وشکەساڵی و کەمبارانیییەکەی ئەمساڵەوە نییە".  بەڕێوەبەری گشتیی کەشناسی و بومەلەرزەزانی هەرێمی کوردستان، رایگەیاند ٣٠ ساڵ دەبێت هەرێمی کوردستان ئەو بڕە بارانە کەمەی تۆمارنەکردووە، کە لە ئەمساڵدا باریوە و بەراورد بەساڵی پار، ئەمساڵ ٦٠ % کەمتر باران باریوە.  سەبارەت بە پلەکانی گەرمای چەند رۆژی رابردوو، فازڵ ئیبراهیم گوتی: "لە سێ رۆژی رابردوودا پلەکانی گەرما تەواو بەرزبوونەوە، ئەوەش بەهۆی کاریگەربوونی هەرێمی کوردستان بە بارستایی گەرمەهەواوە و لەبەشی باشووری هەرێمی کوردستان پلەکانی گەرما بۆ ٤٦ و ٤٥ پلەی گەرما بەرزبووەوە".  فازڵ ئیبراهیم لەبارەی پلەکانی گەرما لە رۆژانی داهاتوودا گوتی: "بەپێی پێشبینییەکان چاوەڕواندەکرێت لە ئەمڕۆ یەکشەممەوە پلەکانی گەرما بۆ ٣٥ و ٣٦ پلە دابەزن، ئەمە تاوەکو سەرەتای هەفتەی داهاتوو بەردەوام دەبێت، واتە پلەکانی گەرما ٦ بۆ ٧ پلە دادەبەزن، لەگەڵ زیادبوونی خێرایی با لەهەندێک ناوچەی هەرێمی کوردستان".