نیهاد قۆجە، ناوی ئەو هاونیشتمانییەیە و لە رێگەی تەلەفۆنەوە بەشداری لە بووڵتەنی هەواڵەکانی کاژێر ١٧: ٠٠ ـی رووداو کرد کە شەهیان تەحسین پێشکێشی دەکات. باسی لەوە کرد، کاتێک گەیشتووەتە ئەڵمانیا لەوێ پێی گوتوون ڤاکسینی وەرگرتووە، کێشەیان نەبووە و "بەڕێزەوە" بەڕێیانکردووە.   بە گوتەی نیهاد، کە قایمقامی پێشووی هەولێریشە، فڕۆکەخانەی هەولێر بۆ ئەوە داوای پشکنین دەکەن تاوەکو ئەو کەسە ٤٠ هەزاری پشکنین بدات. گوتیشی، خەڵکێکی زۆر کاتێک دەگەڕێتەوە ئەو کێشەیەیان بۆ دروست دەبێت و ئەوەش گەشتیارانی نیگەرانکردووە.  رووداو پەیوەندی بە ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێرەوە کرد لەبارەی ئەو کێشەیە، ئەو رایگەیاند، بڕیاری ئەوەی گەشتیاران پشکنین بکەن بە هاوبەشی لەلایەن وەزارەتی تەندروستیی هەرێمی کوردستان و عێراقەوە دراوە و لە دەسەڵاتی ئەواندا نییە.   وەکو ئەحمەد هۆشیار ئاماژەی پێکرد، تاوەکو ئێستا بڕیاریان بۆ نەهاتووە کە ئایا ئەوانەی ڤاکسینیان وەرگرتووە دەتوانن بەبێ پشکنین گەشت بکەن یان نا. گوتیشی تەنیا فڕۆکەخانەی هەولێر نییە و لە هەموو عێراق بەو شێوەیەیە. نموونەی بەشێک لە وڵاتەکانی دیکەی هێنایەوە بۆ کاتی گەشتکردن کە دەبێت گەشتیار هەم ڤاکسینی وەرگرتبێت، هەم پشکنینی کۆرۆناش بکات.  بەڕێوەبەری فڕۆکەخانەی هەولێر راشیگەیاند، نووسراویان بۆ وەزارەتی تەندروستی کردووە لەبارەی بڕیارەکان و چاوەڕوانی وەڵامن بۆ ئەوەی یەکلایبکەنەوە کە ئایا ئەو کەسانەی ڤاکسین وەردەگرن پێویستیان بە پشکنینی کۆرۆنا دەبێت یان نا.    نیهاد قۆجە لە درێژەی قسەکانیدا گوتی، ناچار بووە بۆ ئەوەی بێتەدەرەوە لە فڕۆکەخانە پشکنینی کۆرۆنا بکات. ئەو دەشڵێت، "ئەوە وەکو سەرانەیە لە خەڵک دەسەندرێت. "   نیهاد قۆجە باسی لەوەشکرد، بەشێک لە گەشتیاران پشکنینی کۆرۆنایان پێبووە کە لە ئەڵمانیا کردوویانە، بەڵام لە فڕۆکەخانەی هەولێر قبووڵنەکراوە. گوتیشی، لەکاتی گەشتەکەیدا کۆمەڵێک خەڵکی بینیوە کە لە ئەڵمانیا هاتوون، بەڵام بەهۆی ئەو کێشەیەوە تووڕەبوونە و گەڕاونەتەوە.