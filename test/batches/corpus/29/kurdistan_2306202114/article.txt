ئەمڕۆ چوارشەممە ٢٣ی حوزەیرانی ٢٠٢١ بە سەرۆکایەتیی مەسرور بارزانی، سەرۆکوەزیرانی هەرێمی کوردستان و ئامادەبوونی قوباد تاڵەبانی، جێگری سەرۆکوەزیران، ئەنجوومەنی وەزیران کۆبوونەوەی هەفتانەی کرد.   بەپێی راگەیێندراوی سەرۆکایەتیی حکومەتی هەرێمی کوردستان لە کۆبوونەوەکەدا، ئاوات شێخ جەناب، وەزیری دارایی و ئابووری، روونکردنەوەی زیاتر و پێویستی لەبارەی ژمارە و داتاکانی تایبەت بە داهات و خەرجی و کورتهێنانی ناو بودجەی هەرێمی کوردستان بۆ ساڵی ٢٠٢١ خستەڕوو.      لە کۆبوونەوەی ٧ی کانوونی دووەمی ئەمساڵی ئەنجوومەنی وەزیرانی هەرێمی کوردستاندا هێڵە گشتییەکانی رەشنووسی یەکەمی پڕۆژەی بودجەی هەرێمی کوردستان بۆ ساڵی ٢٠٢١ و پێشبینی و پێشنیازەکانی وەزارەتەکان خرایەڕوو. لە چەند کۆبوونەوەیەکی ئەمساڵی ئەنجوومەنی وەزیراندا تاوتوێی رەشنووسەکە کرا و دوای تەواوکردنی لە ٣٠ی ئایاری ٢٠٢١ دا سەرۆکی ئەنجوومەنی وەزیران رەشنووسەکەی گەڕاندەوە بۆ وەزارەتی دارایی.     زیاد جەبار، سەرۆکی لیژنەی دارایی و کاروباری ئابووریی پەرلەمانی کوردستان بە تۆڕی میدیایی رووداوی راگەیاند، " رەشنووسی بودجەی هەرێمی کوردستان زۆر دواکەوت، بەڵام حەوت ساڵە لە هەرێمی کوردستان یاسای بودجە نییە. ئێمە پێش ساڵی ٢٠٢١ زۆر گوشار و پێداگریمان لەسەر حکومەت کرد بۆئەوەی رەشنووسی بودجە بنێرێت تاوەکو دوای حەوت ساڵ ببینە خاوەنی یاسای بودجە، بەڵام حکومەت بیانووی ئەوە بوو بەرچاوی روون نییە و نازانرێت لەسەر بودجەی عێراق رێککەوتن دەکات یان نا".     زیاد جەبار گوتیشی، "دوای پەسندکردنی یاسای بودجەی عێراق، چاوەڕوانبووین حکومەتی هەرێمی کوردستانیش رێوشوێنەکانی ئامادەکردن و ناردنی رەشنووسی بودجە خێرا بکات. ماوەیەکی زۆرە  وەزارەتی دارایی و وەزارەتی پلاندان خەریکی پڕۆژەکەن و هەموو جارێکێش بە ئێمەیان گوتووە بەمنزیکانە پڕۆژەکە دەنێرین، بەڵام هێشتا نەیان ناردووە".     کۆتایی ئاداری ئەمساڵ، ئەنجوومەنی نوێنەرانی عێراق رەشنووسی یاسای بودجەی ساڵی ٢٠٢١ی عێراقی پەسندکرد و پشکی هەرێمی کوردستان لە بودجەی گشتیی عێراق بۆ ساڵی ٢٠٢١ بە ١١ تریلیۆن و ٤٨٢ ملیار  و ٣٩٤ ملیۆن دینار دیاریکرا.     پشکی هەرێمی کوردستان لە بودجە پێکهاتووە لە هەشت تریلیۆن و ١٦١ ملیار دینار بۆ خەرجی، سێ تریلیۆن و ٢٧١ ملیار دینار بۆ وەبەرهێنان و ٩٢٣ ملیار و ٤٣٤ ملیۆن دیناریش وەکو خەرجیی حاکیمە دانراوە.     سەرۆکی لیژنەکەی پەرلەمان لەبارەی هۆکارەکانی دواکەوتنی رەشنووسی بودجەی ئەمساڵی ئەوەیە کە "گفتوگۆی وردەکارییەکانی دەکەن و هەروەها بەشێکی دیکەشی پەیوەندی بەوەوە هەیە کە بۆ وەزیرەکانی ئەم کابینەیە رەشنووسی بودجە شتێکی نوێیە و رەنگە گرفت هەبێت لەسەر دەسەڵاتەکان و وردەکارییەکانی و بەکارهێنانی. خاڵێکی دیکەش پەیوەندیی بە وەزارەتەکانەوە هەیە، چونکە چەند ساڵە بودجە نەبووە و رەنگە پێداگرییەکی زۆریان کردبێت بۆئەوەی داهاتەکانی خۆیان بەتەواوی هەژماربکەن".     سەبارەت بە ئەڵتەرناتیڤی حکومەتی هەرێمی کوردستان ئەگەر حکومەتی عێراق پشکی هەرێمی کوردستانی نەنارد، زیاد جەبار گوتی، " ئێستا لە عێراق پڕۆژە یاسای پێشووی بودجە بووەتە یاسا و بەپێی رێککەوتن پشکی هەرێمی کوردستان پارێزراوە. پێموایە دەبێت حکومەتی هەرێمی کوردستان و حکومەتی عێراق پابەندبن بە رەشنووسی بودجەوە بۆئەوەی هیچ کێشەیەک بۆ هەرێمی کوردستان دروستنەبێت".     دەقی راگەیێندراوی سەرۆکایەتیی حکومەتی هەرێمی کوردستان:     ئەمڕۆ چوارشەممە ٢٣ی حوزەیرانی ٢٠٢١ بە سەرۆکایەتی مەسرور بارزانی سەرۆکی ئەنجومەنی وەزیرانی هەرێمی کوردستان و ئامادەبوونی قوباد تاڵەبانی جێگری سەرۆک وەزیران، ئەنجومەنی وەزیران کۆبوونەوەی هەفتانەی ئەنجامدا.      لە کۆبوونەوەکەدا، ئاوات شێخ جەناب وەزیری دارایی و ئابووری، ڕوونکردنەوەی زیاتر و پێویستی لەبارەی ژمارە و داتاکانی تایبەت بە داهات و خەرجی و کورتهێنانی ناو بودجەی هەرێمی کوردستان بۆ ساڵی ٢٠٢١ خستەڕوو.      دوای گفتوگۆ و ڕاگۆڕینەوەی چڕ دەربارەی ئەو تێببینی و سەرنجانەی کە لە لایەن ئەندامانی ئەنجومەنی وەزیرانەوە خرانەڕوو، بڕیاردرا وەزارەتەکانی دارایی وئابووری و پلاندانان و سامانە سرووشتییەکان، بە هەماهەنگی لەگەڵ وەزیری هەرێم بۆ کاروباری پەرلەمان، کۆبوونەوەی پێویست ئەنجام بدەن لەگەڵ لیژنە  تايبەتمەندەکانی پەرلەمانی کوردستان (دارایی و کاروباری ئابووری، سامانە سروشتییەکان و یاسایی)، ئەمە سەرەڕای کۆبوونەوەیەکی تایبەت لەگەڵ سەرجەم فراکسیۆنەکانی ناو پەرلەمانی کوردستان، بۆ پێدانی بەرچاوڕوونی زیاتر  و هێنانەدی لێکتێگەیشتنێکی هاوبەش لە نێوان حکومەت و پەرلەماندا، بۆ ئەوەی پڕۆژە یاسایەکی شەفاف و گشتگیر ئامادە بکرێت و دوای پەسەندکردنی لە لایەن ئەنجومەنی وەزیرانەوە، بنێردرێت بۆ پەرلەمانی کوردستان بۆ دەنگدان