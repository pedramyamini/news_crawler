دیوانی باڵای دادوەریی ئێران لە راگەیێندراوێکدا دەڵێت، لە سکاڵاکەدا بەڵگە بۆ سەرپێچیکردنی سەرۆککۆماری ئێران لە بەڵێنەکانی نەخراوەتەڕوو، بۆیە ناتوانن کار لەسەر سکاڵاکە بکەن.  عەبدوڵڵا سۆهرابی، چالاکڤانی سیاسی و نوێنەری پێشووی مەریوان لە پەرلەمانی ئێران لە ١٤ - ٠٤ - ٢٠٢١ لە دیوانی باڵای دادوەریی ئێران سکاڵای دژی سەرۆککۆماری ئێران تۆمارکرد و رایگەیاند، رووحانی بەندەکانی ئەو بەیاننامەی جێبەجێ نەکردووە کە ساڵی ٢٠١٣ و لەکاتی بانگەشەی هەڵبژاردندا لەبارەی پابەندی بە مافی پێکهاتە نەتەوەیی و ئایینی و مەزهەبییەکان بڵاویکردەوە.  سۆهرابی لەبارەی رەتکردنەوەی سکاڵاکەی بە تۆڕی میدیایی رووداوی راگەیاند، ئەو ڤیدیۆی قسەکانی رووحانی و دەقی بەیاننامەکە و هەوڵەکانیان لە هەشت ساڵی رابردوودا بۆ جێبەجێکردنی ئەو بەڵێنانەی لە ٣٣ لاپەڕەدا دراوەتە دادگا، هەموو ئەوانە بەڵگەی تەواو بوون.