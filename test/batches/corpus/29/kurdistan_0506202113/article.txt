بەرەبەیانی ئەمڕۆ لە هێرشێکدا پێنج پێشمەرگە شەهید بوون و چواری دیکەش بریندار بوون، لیژنەی کاروباری پێشمەرگە لە پەرلەمانی کوردستان راگەیێندراوێکی لەو بارەوە بڵاوکردەوە و رایگەیاند، " ٩ پێشمەرگە کە لە هۆبەی ئەندازە بوون و کاریان هەڵگرتنەوە و پووچەڵکردنەوەی بۆمب بووە، لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، هێرشکراوەتەسەر ئۆتۆمبێلەکەیان لە جۆری باجیرۆ لەو کاتەی کە ویستوویانە بەرەو ئەو بنکانە بڕۆن کە پێش چوار مانگ لەو ناوچەیە دانرابوون"   لە بەشێکی دیکەی راگەیێندراوەکەدا هاتووە، "چەندین ساڵە پەکەکە بەبیانووی شەڕ لەگەڵ دەوڵەتی تورکیا بووەتە مەترسی بۆ سەر هەرێمی کوردستان و چەندین جار رۆڵەی ئەم هەرێمەیان شەهید کردووە، لەلایەکی تر بوونەتە هۆکاری چوڵبوون و وێرانبوونی سەدان گوندی سنووری هەرێمی کوردستان. "  هەروەها لیژنەی کاروباری پێشمەرگە داوا لە پەکەکە دەکەن کە شەڕەکەیان ببەنە ناو خاکی تورکیا و نەبنە هۆکاری مەترسی بۆ سەر دەستکەوت و سەروەرییەکانی هەرێمی کوردستان. هەروەها ئەوەش هاتووە، "دەبێ رێز لە سنووری هەرێم بگرن و ئاسایش و سەقامگیریی هەرێمی کوردستان نەخەنە مەترسییەوە و با خوێنی کورد بەدەستی کورد نەرێژرێت".  وەزارەتی پێشمەرگە لەبارەی هێرشەکە راگەیێندراوێکی بڵاوکردەوە و ئاماژەی بەوە دا، "هێزێکی پێشمەرگە لەکاتی ئەنجامدانی ئەرکێکی سەربازی لە چیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیە و گەڕاندنەوەی ئاسایش بۆ دەڤەرەکە، لەلایەن هێزێکی (پ ک ک)ەوە بۆسەیەکیان بۆ دانراوە. "  هەروەها هێزەکانی پاراستنی گەل هەپەگە لەبارەی رووداوەکەی سنووری ئامێدی رایدەگەیێنێت" هێزەکانی عێراق و پەدەکە کەوتوونەتە جووڵە و هێرشیان کردووەتە سەر کەمپێکی گەریلا، بۆ ئەوەی زیاتر نەیەنە پێشەوە، گەریلا گوللەی هۆشداریی تەقاندووە".  عەمید دلێر زێباری، بەرپرسی لیوای یەکی پاسەوانیی سنوور رەتیدەکاتەوە هێزی عێراقی لەو شوێنە بن و بە تۆڕی میدیایی رووداوی راگەیاند: "هیچ هێزێکی پاسەوانی سنووری عێراق لەو سنوورە نین و لە شەڕەکەش بەشدار نەبوون".  دەقی راگەیێندراوی لیژنەی کاروباری پێشمەرگە لە پەرلەمانی کوردستان:   بەداخەوە بەرەبەیانیی ئەمڕۆ شەممە ٢٠٢١/٦/٥، هێزێکی پێشمەرگەی زێرەڤانی لە چیای مەتین کەوتوونەتە بۆسەیەکی پەکەکەو پێنج پێشمەرگە شەهیدبوون و چواری دیکەش برینداربوون.  بەرەبەیانیی ئەمڕۆ (٩) پێشمەرگە کە لەهۆبەی ئەندازە بوونەو کاریان هەڵگرتنەوەو پووچەڵکردنەوەی بۆمب بووە، لەکاتی ئەنجامدانی ئەرکێکی سەربازی لەچیای مەتینی قەزای ئامێدی، بەمەبەستی پاراستنی خەڵک و گوندەکانی ئەم ناوچەیەو گەڕاندنەوەی ئاسایش بۆ دەڤەرەکە، هێرشکراوەتەسەر ئۆتۆمبێلەکەیان لەجۆری باجیرۆ لەوکاتەی ویستوویانە بەرەو ئەو بنکانە بڕۆن کەپێش چوار مانگ لەو ناوچەیە دانرابوون، بەڵام بەداخەوە کەوتوونەتە بۆسەیەکی پەکەکەو پێنج پێشمەرگە شەهیدبوون و چواری دیکەش برینداربوون.  وەک لیژنەی کاروباری پێشمەرگە ئەم هێرشە ئیدانەو شەرمەزار دەکەین و سەرەخۆشى لەبنەماڵەی سەربەرزی شەهیدەکان دەکەین و داوای زوو چاکبوونەوە بۆ بریندارەکان دەخوازین.  چەندین ساڵە پەکەکە بەبیانووی شەڕ لەگەڵ دەوڵەتی تورکیا بووەتە مەترسی بۆ سەر هەرێمی کوردستان و چەندین جار رۆڵەی ئەم هەرێمەیان شەهید کردووە، لەلایەکی تر بوونەتە هۆکاری چوڵبوون و وێرانبوونی سەدان گۆندی سنووری هەرێمی کوردستان.  بۆیە جارێکی تر داوایان لێدەکەین کەشەڕەکەیان ببەنە ناو خاکی تورکیاو نەبنە هۆکاری مەترسی بۆ سەر دەستکەوت و سەروەرییەکانی هەرێمی کوردستان و دەبێ رێز لەسنووری هەرێم بگرن و ئاسایش و سەقامگیریی هەرێمی کوردستان نەخەنە مەترسییەوەو باخوێنی کورد بەدەستی کورد نەرێژرێت، بۆیە داواكارین كێشەی توركیاو پەكەكە بەئاشتییانە چارەسەر بكرێت لەئەگەری چارەسەر نەبوون لەناو خاكی توركیا كێشەكە یەكلایى بكرێتەوە.  لیژنه‌ی كاروبارى پێشمه‌رگه له‌په‌رله‌مانی كوردستان