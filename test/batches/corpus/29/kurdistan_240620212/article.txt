عەبدوڵڵا حاجی مەحموود، وەزیری كاروباری شەھیدان و ئەنفالکراوانی حکومەتی هەرێمی کوردستان بە تۆڕی میدیایی رووداوی راگەیاند، دەبوو حکومەتی عێراق ماف و شایستە داراییەکانی زیندانیانی سیاسی، کەسوکاری ئەنفالکراوان و زیانمەندبووانی ئەنفال دابینبکات، بەڵام تاوەکو ئێستا خۆی لەو بەرپرسیارێتییە دەدزێتەوە، ئەوە لەکاتێکدایە لە کابینەکانی پێشووی عێراقدا بودجەی تایبەتیان هەبووە.  عەبدوڵڵا حاجی مەحموود گوتی: "بۆ یەکلاکردنەوەی چەند پرسێک و هاوتاکردنی مووچەی زیندانیانی سیاسی، شاندێکی وەزارەتی شەھیدان و ئەنفالکراوانی حکومەتی هەرێمی کوردستان سەردانی بەغدا دەکات".  وەزیری كاروباری شەھیدان و ئەنفالکراوان ئاماژەی بەوەشکرد، تاوەکو ئێستا وەڵامی بەغدا ئەوەیە کە هەرێمی کوردستان خاوەنی پەرلەمان و حکومەتی خۆیەتی و دەتوانێت دەستکاری مووچە و ئیمتیازاتەکان بکات "بەڵام ئەو پرسە پەیوەستە بە حکومەتی عێراق و پێشتر کراوەتە یاسا".   یاسای ژمارە ١١ی ساڵی ٢٠١١ مافەکانی زیندانیانی سیاسی روونکردونەتەوە و بۆ ١٠ ساڵ ئەو مافانە دەداتە زیندانییەکان و دواتر ئەو مافەیان نامێنێت. هاوکات لە یاساکەدا هاتووە کە ئەو زیندانییانەی مووچەی دیکەیان هەیە، سەرپشکن لەوەی کام مووچەیان وەردەگرن و ئەوانەشی مووچەی دیکەیان نییە، مووچەی زیندانییەکەیان دەمێنێت تاوەکو لە ژیاندا مابن.  بەڕێوەبەری کاروباری زیندانییانی سیاسی گوتیشی "بەپێی ئەوەی لە سیستەمی بایۆمەتریدا ناوەکانیان هاتووە، ئێمە هەزار و ٢٩ کەس لەوانەی کە هیچ مووچەیەکی دیکەیان نییە دۆسیەکانیانمان جیاکردوونەتەوە. ئامادەکاریشمان بۆ ١٩٨ زیندانی سیاسیی دیکە کردووە و دۆسیەکانیان پەسندکراون. ئێستا خەریکی رێکخستنەوەیانین بۆ ئەوەی بتوانین وەکو ئەوانی دیکە لە ٠١ - ٠٥ - ٢٠٢١ ـەوە مووچەیان بۆ خەرج بکرێت".  بە گوتەی ئەحمەد مام رەسوول مووچەی زیندانیانی سیاسی بەمجۆرەیە: "ئەگەر کەسەکە ساڵێک گیرابێت، ٥٠٠ هەزار دینار وەردەگرێت. بۆ هەر ساڵێک زیاتر لە ٥٠ هەزار دینار دەچێتە سەر مووچەکەی. ئەوانەیشی لە ساڵێک کەمتر و لە شەش مانگ زیاتر زیندانی بوون، مووچەکەیان ٢٥٠ هەزار دینارە. ئەوانەیشی لە شەش مانگ کەمتر زیندانی بوون، مووچەی مانگانەیان نابێت، تەنیا جارێک بۆ هەر مانگێکی زیندانیکرانیان ٥٠٠ هەزار دیناریان دەدرێتێ".  پێنج هەزار و ٢٠٧ زیندانیی سیاسی لە هەرێمی کوردستان مووچەی مانگانەیان هەبووە. دواتر کە ١٠ ساڵەکەیان تەواوکرد، ئێستا پێداچوونەوە بە دۆسیەکانیاندا دەکرێت. بە کۆی گشتی لە هەرێمی کوردستاندا ٢٥ هەزار زیندانیی سیاسی پشتڕاستکراونەتەوە کە بەشی زۆریان رزگاربووانی شاڵاوی ئەنفالن.