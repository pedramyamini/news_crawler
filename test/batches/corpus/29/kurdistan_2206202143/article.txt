لە گەڕەکی قوریەی کەرکووک بەرامبەر ژووری بازرگانیی شارەکە دەبێتە شەڕ، بەپێی زانیارییەکانی هەردی محەممەد، پەیامنێری رووداو، لایەنی یەکەمی شەڕەکە کوڕی سەرۆکی دادگەی کەرکووکە و لایەنی دووەمیش ئامر لیوایەکە، سەرەتا دەمەقاڵێیان بووە، دواتر شەڕی دەستەویەخە لەنێوانیان روویداوە.  هەردوو لایەنی شەڕەکە لە ئاسایشی نیشتمانی دەوام دەکەن. هەردوولا تەقەیەکی زۆریان بە ئاسماندا کردووە، تاوەکو ئێستا هیچ کەسێک بریندار نەبووە، بەڵام هێزێکی زۆر گەیشتوونەتە شوێنی ئاڵۆزییەکە، هەر دوولایەنیش هەڕەشە لەیەکدی دەکەن.     لە رووداوێکی هاوشێوەدا نیوەشەوی رابردوو، لە گەڕەكی سەرچناری سلێمانی شەڕەتەقە  لەنێوان دوو هێزی ئەمنیدا روویدا و بەهۆیەوە ١١ كەس برینداربوون، بەپێی ئەو ڤیدیۆیانەی بۆ رووداو نێردراون، تەقەكردنەكە نزیكەی ٢٠ خوولەكی خایاندووە.