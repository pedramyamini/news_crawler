عەبدولکەریم حەمەدەمین خەڵکی پەلکانەیە، نزیکەی ساڵێکە خانووەکەی بە ماڵ و کەلوپەلەکانیەوە کەوتووەتە ژێر دەستی هاوردەکان، ئەو دەڵێت "دوێنێ دادگاییمان هەبوو، دادوەر لێی پرسی بۆ چوویتە نێو خانووەکە، دەڵێت من بە بڕیاری سوپا و بەڕێوەبەری ناحیە و پۆلیس و راکان جبووری چوومەتە نێو ئەم خانووە".  لە سەرەتای ئەمساڵەوە تاوەکو ئێستا ٢٥ بڕیاری فەرمانگە جیاوازەکانی کەرکووک کە لەسەر کێشەی خانوو و زەوی و زاری پەلکانە و سەرگەڕان لە بەرژەوەندی هاوردەکان دەرچووبوون، هەڵوەشاونەتەوە.  بۆ دەرکردنی ئەو بڕیارانە هاوردەکان ساختەکارییان لە بەڵگەنامەکان کردبوو؛ بەدواداچونی لیژنەکەش هەموو ئەو ساختەکارییانە ئاشکراکرد.  محەممەد ئیسماعیل، ئەندامی لیژنەی داکۆکیکار لە جووتیارانی سەرگەڕان ئاماژە بەوە دەکات "بەشێکی رەگەزنامە و باری شارستانی و بەشێکی دادگا و هەندێکی کشتوکاڵ و هەندێکی راکان کردوونی، بەڵام دوای دروستبوونی لیژنە پەرلەمانییەکە، پەرلەمانتارەکان لەگەڵمان هاتن و باری شارستانیی دوبز دەڵێت، ئەمانە هاوردە نین، هی کەرکووک دەڵێت، هاوردەن، بەپێی ئەمانە زۆربەی بڕیارەکان هەڵوەشانەوە".  کاری لیژنە پەرلەمانییەکە بەردەوامە و لە هەوڵدان لیژنەیەکی وزاری پێکبهێندرێت و بۆ ئەوەش نووسراوێک لە وەزیری دادەوە ئاراستەی سەرۆکوەزیران کراوە.  ناسر هەرکی، ئەندامی لیژنەی ئاسایش و بەرگری لە پەرلەمانی عێراق دەڵێت "بەڕێز وەزیری داد نووسراوی کردووە بۆ دروستکردنی لیژنەیەکی وزاری، بەڵام نووسراوەکە لە نووسینگەی سەرۆکوەزیرانە، پێویستە لیژنەیەک لە وەزیری کشتوکاڵ و داد و نوێنەرانی کەرکووک پێکبهێندرێت".  فەرمانگەی کشتوکاڵی کەرکووک پابەندن بە راگرتنی هەموو ئەو رێکارانەی لەسەر ئەو زەویانەن کە کێشەیان لەسەرە و لیژنەکە لێکۆڵینەوەی لێدەکەن.  زوهێر عەلی، بەڕێوەبەری کشتوکاڵی کەرکووک ئەوەی خستەڕوو "لیژنەکە گەیشتووەتە هەندێک خاڵی سەرەکی، بەڵام ئێمە وەکو پارێزگای کەرکووک و فەرمانگەی کشتوکاڵی کەرکووک بڕگەی حەوت دەمانگرێتەوە کە لە چوارچێوەی بڕیارەکاندا ئاراستەی وەزارەتی کشتوکاڵ کراوە و لە وەزارەتیشتەوە بۆ فەرمانگەی کشتوکاڵی کەرکووک رەوانەکراوە بۆ کارپێکردن، کە رێکارەکانی تایبەت بە کاروباری ئەو زەوی و زارانە رابگرین تاوەکو چارەسەری کێشەکان لە دادگا یەکلایی دەبنەوە".  هەفتەی رابردوو، دوایین هەوڵی راکان جبووری لەسەر کێشەکانی پەلکانە شکستیهێنا کاتێک بە نووسراو فەرمانی نیشتەجێکردنی عەلی حەواس، شێخی هۆزی شەمەر و کەسوکاری دەرکرد؛ بەڵام بەڕێوەبەری پۆلیس و فەرماندەی ئۆپەراسیۆنەکان نەچوونە ژێر باری جێبەجێکردنی و گوتیان ئەوە کاری دادگاکانە بڕیاری لەسەر بدەن.