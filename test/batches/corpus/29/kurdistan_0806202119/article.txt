رێڤینگ هروری، سەرۆکی لیژنەی کاروباری پێشمه‌رگه لە پەرلەمانی کوردستان لە کۆنگرەیەکی رۆژنامەڤانیدا رایگەیاند: "ئەمڕۆ وەکو لیژنەیەکی پەرلەمانی عێراق و پەرلەمانی کوردستان سەردانی پارێزگای دهۆکمان کرد و سەرەتا لەگەڵ پارێزگاری شارەکە کۆبووینەوە بۆ ئەوەی دیدگایەکی روون لەسەر دەڤەرەکە وەربگرین.   لیژنەکە لەلایەن سەرۆکایەتیی پەرلەمانی عێراق و سەرۆکایەتیی پەرلەمانی کوردستان پێکهێندرابوو، بۆ ئەوەی گلەیی و گازندەی خەڵکی بگەیێنن بە رای گشتی، بۆ ئەو مەبەستەش چوونەتە زاخۆ، دەرکار و باتیفا لەگەڵ موختار و ریشسپی و کەسایەتییەکانی دەڤەرەکە و جووتیارانی زەرەرمەندی ئەو شەڕە قسەیان کردووە، پاشان چوونەتە ناوچەی زناری کێستە و هرورێ و چەلکێ، لەوێش لەگەڵ جەنابی بەڕێوەبەری ناحیە و موختاری ئەو ناوچانە و ریشسپییەکانی ئەو دەڤەرە دانیشتین و گوێمان لە گلەیی و گازندەی هەموویان گرت.  رێڤینگ هروری گوتی: "هەڵبەت ئەمە بابەتێکی گرنگە و دەبێت بگاتە رای گشتی، چەند ساڵە ئەو ناوچانە لەناو شەڕ و ناخۆشیدابوون، بەداخەوە ماوەیەکی درێژیشە لە ئەگەری شەڕ و پێکدادانی نێوان پارتی کرێکارانی کوردستان پەکەکە و لەشکری تورکیا زۆر لەو گوندانە چۆڵکراون و زۆربەی دارەکانی ئەو ناوچانە سووتاون و زیانێکی زۆر هەم بەر ژینگەی کوردستان، هەم خەڵکی کوردستان و هەم دەروونی خەڵکی کورد لەو ناوچانە کەوتووە".  بە گوتەی سەرۆکی لیژنەی کاروباری پێشمه‌رگه لە پەرلەمانی کوردستان ئەوان هەوڵ دەدەن راپۆرتێک ئامادە بکەن "هەم بۆ پەرلەمانی کوردستان و هەم بۆ پەرلەمانی عێراق، رای هەموومان ئەوەیە شەڕ رێگەچارەسەر نییە، داوا لە چەکدارانی پەکەکە و حکومەتی تورکیا دەکەین ئەو شەڕە شەڕێکی ماڵوێرانەیە، نە ئێمە و نە خەڵکی ناوچەکە و نە حکومەتی کوردستانیش پەیوەندیمان بەو شەڕەوە نییە و ئێمە دوورین لەو شەڕە شەڕیان هێناوەتە ناو ماڵی ئێمە، واباشە لەناو وڵاتی خۆیان.. ئێمە ناڵێین شەڕی خۆیان بکەن، بەڵکو لە وڵاتی خۆیان گفتگۆ و دیالۆگ بکەن و پێکبێن".  رێڤینگ هروری گوتیشی: "ئێمە داواکاریی خۆمان دەگەیێنینە سەرۆکایەتیی کوردستان و سەرۆکایەتیی پەرلەمانی عێراق و سەرۆکایەتیی حکومەتی کوردستان و حکومەتی عێراق و رای گشتیش".  بە گوتەی هروری هەردوو لایەنی شەڕەکە دیارن "کە تورکیا و پەکەکەن، هۆکار پەکەکەیە، تورکیا هێرش دەکات، لەو نێوەندەدا خەڵکی ئێمە لەنێو دەچێت، بۆیە داوا دەکەین هەردوولا شەڕەکە راگرن بۆ دیالۆگ و ناوچەکانی خۆیان بگەڕێنەوە، ئەگەر هەر شەڕیش دەکەن با لێرە ئەو شەڕە نەکەن، خاكی ئێرە پەیوەندیی بەو شەڕەوە نییە".  سەبارەت بە هەبوونی بنکە سەربازییەکانی تورکیا لە دەڤەرەکە، رێڤینگ هروری دەڵێ: "ئێمە لەگەڵ ئەوە نین هیچ هێزێک لە دەرەوەی سیستەمی بەرگریی کوردستان و عێراق لەو ناوچانە بمێنن، داگیرکردن داگیرکردنە بە هەموو مانایەک هەر کەسێک بێت پەکەکە بێت یان تورکیا بێت دەست بەسەر دەڤەرێکدا بگرێت داگیرکارییە و جێگەی ناڕەزایەتیی ئێمەیە".  شاندەکەی ئەنجوومەنی نوێنەرانی عێراق لە ٧ ئەندام پێکهاتوون، پێنجیان سەرۆک و ئەندامانی لیژنەی بەرگری و ئاسایشی ئەنجوومەنی نوێنەرانی عێراقن لەگەڵ دوو پەرلەمانتاری پارێزگای دهۆک لە لیژنەکانی دیکە.  شاندی پەرلەمانی کوردستانیش لە ١٢ ئەندامی هەر چوار لیژنەی پێشمەرگە و ناوخۆ و ئاسایش، کشتوکاڵ و ئاودێری، کاروباری تەندروستی و ژینگە پێکهاتبوون.