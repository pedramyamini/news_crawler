بەهۆی کارنەکردن لە پرۆژەکە، ئێران ئامادەکاریی تەواوی کردووە و سێ ناوچەی پیشەسازیی هاوشێوە لەژێر ناوی "ناوچەی تایبەتی ئابووری" لە بانە، مەریوان و قەسری شیرین دەکاتەوە.  بە گوتەی ژووری بازرگانیی سلێمانی، تەرخان نەکردنی پارە و دانانی مەرجی زۆر لەلایەن وەزارەتی بازرگانی و پیشەسازیی هەرێمی کوردستان، هۆکاری سەرنەکەوتنی پرۆژەکەن.  سیروان محەممەد، سەرۆکی ژووری بازرگانیی سلێمانی بە رووداوی راگەیاند "بیرۆکەی دروستکردنی ناوچەی پیشەسازی زیاتر لە ١٠ ساڵ لەمەوبەر هەبووە، ساڵی ٢٠١٩ بە فەرمی بڕیاری لێدرا، بەڵام تاوەکو ئێستاش بە تەواوەتی زەوییەکی بۆ تەرخان نەکراوە و دواخراوە. حکومەتی هەرێم نزیکەی ٥٠ ملیار دیناری بۆ پرۆژەی ناوچەی پیشەسازیی عەربەت تەرخانکردبوو، بەڵام بەهۆی قەیرانی داراییەوە جێبەجێ نەکرا، هەروەها وەزارەتی بازرگانی و پیشەسازیش مەرجەکانی بۆ دامەزراندنی کارگە قورس کردووە، بۆیە ژمارەیەک لە بازرگانەکان وازیانهێناوە لە دروستکردنی کارگە".  یەکێتیی هاوردە و هەناردەکاران، دواکەوتنی ئەم پرۆژانە بە هۆکاری چوونەدەرەوەی سەرمایە لە هەرێمی کوردستانەوە بۆ عێراق و ئێران دەزانن.  مستەفا شێخ عەبدولڕەحمان، سەرۆکی یەکێتیی هاوردە و هەناردەکاران باسی لەوە کرد "ئەوەندەی ئێمە تێبینیمان کردووە ژمارەیەک بازرگان و سەرمایەداری هەرێمی کوردستان، بەهۆی سەختکردنی مەرجی کارکردنی کارگەکان و زیادکردنی نرخی کارەبا و ئاو و باج لەسەریان، کارگەکانیان گواستووەتەوە بۆ پارێزگاکانی باشوور و ناوەڕاستی عێراق و وڵاتی ئێران، هەروەها ئەگەر ئەو پرۆژەی ناوچە هاوبەشە پیشەسازییەکانی هەرێمی کوردستان و عێراق سەرکەوتوو بووایە، هەرێمی کوردستان لە وڵاتێکی هاوردەکارەوە دەبووە بەرهەمهێنەر، بەڵام ئێستا هەر وەکو وڵاتێکی هاوردەکار ماوەتەوە".  هەڤاڵ ئەبوبەکر، پارێزگاری سلێمانی دەڵێت لایەنی کەمتەرخەم لە دواخستنی پرۆژەکە حکومەتە، ئەو بە رووداوی راگەیاند "تاوەکو ئێستا بەتەواوەتی زەوی بۆ پرۆژەی ناوچە هاوبەشە پیشەسازییەکان لەلایەن حکومەتەوە تەرخان نەکراوە، هەروەها گرانیی کرێی کارەبا و غاز و گرانیی دەستی کار و نەبوونی خزمەتگوزارییەکان هۆکاری دواکەوتنی پرۆژەکە بوون".  بڕیارە ٢٥ی ئەم مانگە، رێوڕەسمی کردنەوەی ناوچەی تایبەتی ئابووریی بانە بەڕێوەبچێت. بە کردنەوەی ئەم ناوچە تایبەتیە ئابوورییانە لە هاوسنووری هەرێمی کوردستان، لێشاوی کاڵای بیانی بۆ ناو بازاڕەکان زیاتر و ئاسانتر دەبێت.