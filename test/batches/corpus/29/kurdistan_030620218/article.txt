رێبوار حەمەد، گوتەبێژی كۆمەڵی دادگەریی کوردستان بە رادیۆی رووداوی راگەیاند "لە دەستووری هەرێمی کوردستاندا ئێمە بە کەمتر لەوەی دەستووری عێراق بۆ ئایینی ئیسلامی داناوە، رازی نابین".  کۆمەڵی دادگەری لیژنەیەکیان بۆ نووسینی تێبینی و سەرنجەکانیان لەبارەی دەستووری هەرێمی کوردستانەوە پێکهێناوە. گوتەبێژی ئەو حیزبە ئاماژە بەوە دەکات "هەر دوای سەردانەکەی سەرۆکی هەرێمی کوردستان بۆ لامان، ئێمە لیژنەیەکمان پێکهێناوە و بۆچوونەکانی کۆمەڵی ئیسلامی گەڵاڵە دەکەن".  لە ٠٣ - ٠٥ - ٢٠٢١ نێچيرڤان بارزانى، سه‌رۆكى هه‌رێمى كوردستان له هه‌ولێر بە ياوه‌ریی جێگرانى سه‌رۆک سه‌ردانى هه‌ريه‌ک له كۆمه‌ڵى دادگه‌ريى كوردستان و يه‌كگرتووى ئيسلاميى كوردستان و لایەنەکانی کرد، سەرەڕای بارودۆخ و پرۆسه‌ى سياسيى هه‌رێمى كوردستان، پرسى ئاماده‌كردنى ده‌ستوورى هه‌رێمى كوردستان گفتوگۆی لەبارەوە کرا.  رێبوار حەمەد باسی لەوە کرد "هێشتا هیچ نەبووە و ویستی جیددیمان نەبینیوە. ئەوەی هەیە لە بازنەی قسە تێنەپەڕیوە. لە رابردوودا کاری لەوەی ئێستا گەورەتر کراوە و ئەنجامیشی نەبووە. لەبەرئەوە هێشتا زووە قسە لەسەر ئەوە بکەین، بڵێین ویستێکی جیددی بۆ نووسینەوەی دەستوور هەیە".  بە گوتەی رێبوار حەمەد، حیزبەکەیان لە دەستووردا چەند شتێکی بەلاوە گرنگە: "یەک، دەستوور بۆ خەڵکی هەرێمی کوردستان دەنووسرێتەوە، نابێت بە تەنیا خواستی لایەنە دەسەڵاتدارەکان رەچاو بکرێت، دەبێت بەرژەوەندیی گشتی و خەڵک رەچاوبکرێت. دوو، لای ئێمە پێگەی ئایینی پیرۆزی ئیسلام لە دەستووردا خاڵێکی گرنگ و سەرەکییە. سێ، هاوسەنگیی نێوان دامەزراوەکانی دەوڵەت خاڵێکی گرنگە؛ زۆر گرنگە کە ئەو دەستوورەی دەنووسرێتەوە کاری پێبکرێت".  هەروەها رۆژی پێنجشه‌ممه‌ ٠٨ - ٠٤ - ٢٠٢١ نێچيرڤان بارزانى، سه‌رۆكى هه‌رێمى كوردستان له‌گه‌ڵ هێز و لايه‌نه سياسييه‌كانى هه‌رێمى كوردستان كۆبووه‌وه، تێیدا گفتوگۆ لەسەر کۆدەنگیی نێوماڵی کورد و یەکخستنی بۆچوونەکان کرا.  گوتەبێژەکەی کۆمەڵی دادگەری گوتیشی "لە رابردوودا ویستێکی جیددی بۆ ئەوە نەبووە کە هەرێمی کوردستان خاوەنی دەستووری خۆی بێت. تاوەکو ئێستا گرفت بۆ هەنگاونان بۆ بەدامەزراوەییکردنی هەرێمی کوردستان دروستدەکرێت. دیارە کە لایەنە دەسەڵاتدارەکانیشن بەربەست دروستدەکەن".  لە ١٢ی نیسانی ٢٠٢١ ـدا دەستەی سەرۆکایەتیی پەرلەمانی کوردستان داوای لە سەرجەم فراکسیۆنەکان کردبوو تاوەکو ١٥ی ئایاری ٢٠٢١ سەرنج و تێبینییەکانیان لەبارەی پرۆژەی دەستووری هەرێمی کوردستان بدەنە سەرۆکایەتیی پەرلەمان، بەڵام پاشان بەهۆی نەناردنی بۆچوونی لایەنەکانەوە دەستەی سەرۆکایەتی هەلێکی دیکەی دایە حیزبەکانی پەرلەمان و جەختی لە داخوازییەکەی کردەوە.