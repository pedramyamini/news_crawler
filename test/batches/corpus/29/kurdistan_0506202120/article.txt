تەواوی زانیارییەکان لەبارەی شەهیدبوونی پێنج پێشمەرگە و برینداربوونی حەوتی دیکە  پەرلەمانی کوردستان باسی لەوەشکردووە، "دەبێت هەموو لایەک سەروەریی هەرێمی کوردستان بپارێزن و بیانوو بەدەستەوە نەدرێت بۆ شەڕ و پەلامار و لەشکرکێشیی وڵاتان، بە جۆرێک کە کار بکاتە سەر ناوچەکانی کوردستان و بەهۆیەوە سەر و ماڵی هاووڵاتیانمان و سرووشتی ناوچەکە بکەوێتە مەترسییەوە و رێگری بکرێت لە ئاوەدانکردنەوە و ئارامیی گوندەکان. "  لە راگەیێندراوەکەی پەرلەمانی کوردستاندا ئەوەش هاتووە، "داواکارین لە پەکەکە و تورکیا شەڕ و ئاڵۆزییەکانی خۆیان لە هەرێمی کوردستان دووربخەنەوە و بژاردەی ئاشتی و چارەسەری سیاسیی بگرنەبەر و رێز لە دامودەزگەکانی هەرێمی کوردستان و سەروەریی هەرێمی کوردستان و عێراق بگرن. "  دەقی راگەیێندراوی پەرلەمانی کوردستان:   بەناوی پەرلەمانی کوردستانەوە هاوخەمیی خۆمان بۆ شەهیدبوونی ئەو پێنچ پێشمەرگە قاره‌مانه دەردەبرین کە بەرەبەیانیی رۆژی ٥ی ٦ی ٢٠٢١، لەدەڤەری ئامێدی، وەک ئەوەی لە راگەیەنراوی وەزارەتی پێشمەرگەدا هاتووە لەلایەن پەکەکەوە لەبۆسەیەکدا شەهیدکران، وێڕای پرسەو سەرەخۆشیمان بۆ خانەوادەو کەسوکاری سەربەرزیان، هیوای زوو چاکبوونەوە بۆ پێشمەرگە بریندارەکان دەخوازین.  پەرلەمانی كوردستان بژاردەی شەڕ بەهەموو جۆرێک رەتدەکاتەوەو خوازیارین شەڕی لایەنە ناکۆکەکان لە سنوورەکانی هەرێمی کوردستان دوور بخرێتەوە و دەبێت هەموو لایەک سەروەریی هەرێمی کوردستان بپارێزن و بیانوو بەدەستەوە نەدرێت بۆ شەڕ و پەلامار و لەشکرکێشیی وڵاتان، بەجۆرێک کە کار بکاتەسەر ناوچەکانی کوردستان و بەهۆیەوە سەر و ماڵی هاووڵاتیانمان و سرووشتی ناوچەکە بکەوێتە مەترسییەوە و رێگری بکرێت لە ئاوەدانکردنەوە و ئارامیی گوندەکان.  داواکارین لە پەکەکە و تورکیا شەڕ و ئاڵۆزییەکانی خۆیان لە هەرێمی کوردستان بەدوور بخەنەوە و بژاردەی ئاشتی و چارەسەری سیاسی بگرنەبەر و رێز لە دامودەزگەکانی هەرێمی کوردستان و سەروەریی هەرێمی کوردستان و عێراق بگرن.