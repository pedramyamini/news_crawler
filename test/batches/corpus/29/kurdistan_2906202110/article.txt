ئەرسەلان عابد، سەرۆکی تۆڕی رێکخراوەکانی هەڵەبجە بە رادیۆی رووداوی راگەیاند: "هەڵەبجە لەو کاتەوەی بووەتە پارێزگا لە خراپترین دۆخی کارگێڕی و ئابووریی خۆیدایەتی. بە داخەوە ئێستا نە پارێزگایە نە قەزا؛ لە تخووبێکی راگوزەردایە. نە ئەنجوومەنی پارێزگای هەیە و نە هیچ دەسەڵاتێکی چاودێری و یاسادانان لەم پارێزگایەدا هەیە. ئەو یاسایەیش کە لە پەرلەمان بۆ دانانی ئەنجوومەنی پارێزگا دەرچوو، تاوەکو ئێستا جێبەجێ نەکراوە. یاسایەکی دیکەیش دەرکرا بۆ ئەوەی ببێتە پایتەختی ئاشتی و پشتیوانی بکرێت و قەرەبوو بکرێتەوە تا کۆنفرانس و جالاکیی گەورەی تێدا سازبکرێت. تاوەکو ئێستا ئەوەیش جێبەجێ نەکراوە. "  هەرچەندە هەڵبژاردنی ئەنجوومەنی پارێزگاکان کرا، بەڵام بەهۆی رێکنەکەوتنی لایەنە سیاسییەکانەوە تاوەکو ئێستا هەڵەبجە ئەنجوومەنی پارێزگای نییە.  سەرۆکی تۆڕی رێکخراوەکانی هەڵەبجە گوتی: "شارێک کە لە رووی کارگێڕییەوە پێناسەنەکراو بێت، بەرپرسە کارگێڕییەکانی لەژێر هیچ چاودێرییەکی یاساییدا نەبن، هیچ دامەزراوەیەکی چاودێریی وەک ئەنجوومەنی پارێزگا چاودێریی کاروباریان نەکات، بە مسۆگەری دەبێت بەڕێوەبەردنەکەی لاواز بێت و بەبێ پشتوپەنا بێت و دەنگی بە شوێنی مەبەست نەگات. تاوەکو ئێستا لەم شارەدا هیچ بەدواداچوونێکی کارگێڕی بۆ پرۆژە و خزمەتگوزاری لەم شارەدا دیار نییە. ئەمەیش دۆخێک دەڕەخسێنێت کە گەورەترین جێکەوتی نیگەرانی و بێکارییە. بووەتە هۆی ئەوەی هاوئاهەنگی لەنێوان کارگێڕیی شارەکە و خەڵک و ناوەنددا نەبێت. "  ئەرسەلان عابد گوتیشی: "کۆی گەندەڵی و خراپیی بەڕێوەبردن لە کابینەکانی حکومەتدا و فەرامۆشکردنی هەندێک شار و ناوچە بەشێکی سەرەکیی بەهۆی ململانێی سیاسی و حیزبی و ناوچەیی و بنەماڵەییەوەیە کە ئەم شارەیش بووەتە بەشێک لە قوربانیی ئەو ململانێیە. لەولا هەولێر بووەتە ناوەند و لێرەیش سلێمانی. ئیتر بەشێکی زۆری شار و شارۆچکەکانی دیکە بوونەتە قوربانیی ئەم جۆرە بەڕێوەبردنە. "  هەڵەبجە کۆمەڵێک پرۆژەی وەستێندراوی هەیە کە بە تەواونەکراوی ماونەتەوە و کابینەی نوێی حکومەتیش بڕیاری چەند پرۆژەیەکی نوێی ستراتیژیی بۆ دەرکرد کە تاوەکو ئێستا جێبەجێ نەکراون.  سەرۆکی تۆڕی رێکخراوەکانی هەڵەبجە گوتی: "پارێزگای هەڵەبجە بە شێوەیەکی زۆر بەرچاو فەرامۆش کراوە. لەم کابینە نوێیەدا هێشتا هیچ پرۆژەیەکی ستراتیجی لەم پارێزگا نوێیەدا جێبەجێ نەکراوە. تاوەکو ئێستا سەرۆکی حکومەت بە پرۆژەیەکی بچووکیش بێت ئەم شارەی بەسەر نەکردووەتەوە. ئەمە زۆر بە روونی دیارە کە ئەم شارە بووەتە قوربانیی ململانێکان و کەوتووەتە ژێر پێی فیلەکان. پەرلەمانیش خۆی بە بەرپرس لەم دۆخەی شارەکە نازانێت. "  ئەرسەلان عابد ئەوەی خستەڕوو کە تاوەکو ئێستا پرۆژە وەستێنراوەکانی هەڵەبجە بەگەڕ نەخراونەتەوە. بە هیچ جۆرێک دامەزراندن لە کەرتی گشتیدا نییە و کە بووەتە پارێزگایش، پارێزگار خۆی ناتوانێت فەرمانبەرێک بۆ دیوانی پارێزگا دابنێت. هیچ پرۆژەیەکی گەورەی کەرتی تایبەتی لێ نییە کە گەنج بخاتە سەر کار و دەڵێت: "ئەم شارە زیاتر پشتی بە کشتوکاڵ و ناوچەی گەشتیاری بەستووە. ئەمساڵ وشکەساڵی توانای لەم دوو کەرتەیش بڕیوە. "  بەشێکی زۆری گەنجانی هەڵەبجە خاوەنی بڕوانامەن، بەڵام بێکاری بەشیوەیەکی بڵاو لەناویاندا دەبیندرێت کە بووەتە هۆی ئەوەی بەشێکیان ئەو شارە جێبهێڵن.  ئەرسەلان عابد گوتی: "لەم شارەدا گەنج مەترسیدارترین رێگە بۆ هەڵهاتن لێی دەگرێتە بەر، مەترسیدارترین ماددە و جۆری سەرقاڵی دەگرێتە بەر و بۆ داکۆکیکردن لە مافی تووندترین رێگە دەگرێتە بەر. ئەمەیش پێمان دەڵێت کە گەنج لەم شارەدا لە دۆخێکی خراپ و تەواو وێراندایە. "  شاری هەڵەبجە ناوەندی پارێزگای هەڵەبجەیە و بە یەکێک لە شارە گەورە و گرنگەکانی باشووری کوردستان دادەنرێت. دەکەوێتە نێوان ھێڵی درێژیی ٤٦ پلەی رۆژھەڵات و ھەر دوو بازنەی پانیی ٣٥ - ٣٦ پلەی باکوور و ٨٣ کیلۆمەتری باشووری رۆژھەڵاتی شاری سلێمانییەوە.