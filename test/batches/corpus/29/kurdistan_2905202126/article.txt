لە پەیامەکەیدا کە ئاراستەی سەرۆکایەتییەکانی هەرێمی کوردستان و عێراق و چەند لایەنێکی هەرێمی و نێودەوڵەتی کردووە، ئەدهەم بارزانی دەڵێت، وەک "هاووڵاتییەک و خەمخۆرێک" ئەو پەیامەی بڵاوکردووەتەوە. بانگیش لە "دەسەڵات و هەموو لایەنەکانی بەرپرسیاردەکەم، کە هەموو هەوڵی خۆیان بخەنەگەڕ، چ لەڕێگەی گفتوگۆ و دانووستاندنی دوولایەنە، یان لەڕێگەی دەوڵەتی عێراقی، یان رێکخراوی نەتەوە یه‌كگرتووەکان و گشت ئەو دەوڵەت و هێزە جیهانییانەی کە رێز لە ئاشتی و مافی مرۆڤ دەگرن و دەتوانن گوشار دروست بکەن، سنوورێک بۆ ئەو سنووربەزاندن و داگیركارییه دابنێن. "    لە بەشێکی دیکەی پەیامەکەیدا، ئەدهەم بارزانی باسی لەوە کردووە، "كاتی لێدانی زه‌نگی مه‌ترسی هاتووه كه هه‌موومان پێكه‌وه و به بێ دوودڵی ئه‌م زه‌نگه لێبده‌ین، زۆر بە جیددی و بەهەندوەرگرتنی تەواو، هه‌موو رێكاره نێونه‌ته‌وەییه‌كان بگرینەبه‌ر و هه‌ڵوێسته‌كانمان رێكبخه‌ین. "  ئەدهەم بارزانی باسی لە مەترسییە ژینگەییەکانی ئۆپەراسیۆنەکەی تورکیا کردووە کە تاوەکو ئێستا بەهۆی بۆردوومان و تۆپبارانی تورکیا و شەڕی سوپای تورکیا لەگەڵ پەکەکە، هەزاران دۆنم دار و رەز و باخ سووتاون. ئەو دەڵێت، داوا لە دەوڵەتی تورکیا بکرێ، کە لە سۆنگەی  دراوسێیەتی و هاوئایینی و پێکەوەژیانی مێژوویی و جوگرافییەوە، لەپێناو ژیانی ئاشتییانەی نێوان دوو گەلی کورد و تورک و گه‌لانی دیکە له‌م ده‌ڤه‌رەدا و سەقامگیری و ئارامیی هەرێمایەتی و رۆژهه‌ڵاتی ناڤین، رێز لە سەروەریی خاک و ژینگە و ئیرادەی خۆبەڕێوەبەریی یاسایی و دەستوریی کوردستان بگرێت. "  دەقی پەیامەکەی ئەدهەم بارزانی:   بەڕێزان، هه‌ر چوار سەرۆکاتی: هەرێمی کوردستان و عێراق  بەڕێزان، هه‌موو پارت و لایه‌نه سیاسیه‌كانی: هه‌رێمی كوردستان و عێراق  بەڕێزان، نه‌ته‌وه یه‌كگرووه‌كان و نۆێنه‌ریان له عێراق، و ئه‌نجۆمه‌نی ئاسایشی نێونه‌ته‌وه‌ی  بەڕێزان، ئه‌ندامانی یه‌كێتی ئه‌وروپا.  به‌رێزان، ئه‌ندامانی كۆمكاری عه‌ره‌بی.  به‌رێزان، رێكخراوه‌كانی: نێونه‌ته‌وه‌ی و كومه‌ڵگه‌ی مه‌ده‌نی كوردستان و عێراق و جیهان.  بەڕێزان، رێکخراوەکانی ژینگەپارێزی: کوردستان و عێراق و جیهان.  لە هەڵومەرجێکی زۆر دژوار و ئایندە نادیاری وڵاتەکەمان، و له سه‌رده‌می نیزیكبوونه‌وه له كوتایی هاتنی پەیمانی لۆزان له سالی ٢٠٢٣ دا. کوردستان کەوتووەتە بەر گەڕێکی دیکەی داگیرکاری سوپایی و جینۆسایدی ژینگەیی.  وەک هەموومان ئاگادارین، لەو ماوەی رابردوو دا، جوگرافیای هەرێمی کوردستان، بەگشتی و دەڤەری بادینانی خۆشەویست، بە تایبەتی و بە شێوەیەکی زۆر دژوارتر، کەوتۆتە بەر شاڵاوێکی چڕی دەستبەسەرداگرتن،  کە لە زۆر ناوچە دا سوپای دەوڵەتی تورکیا تا قوڵایی نیزیك به چڵ کیڵۆمەتر هاتووەتە پێش و خاکی کوردستانیان خستۆتە ژێر هەڵومەرجی سەخت و نایاسایی داگیرکاریی سەربازی.   ئەوەش بە شێوەیەکە کە نەبەتەنێ  چیاکان و ناوچە و خاڵە جیۆسەربازیەکان، بەڵکوو گوندەکانیشی به دانیشتووانی چۆڵ کردووە، و به ده‌ها هاولاتی شه‌هید كراون، و لەو ده‌ڤەرانه دا  مرۆڤەکانی ناچار بە هەڵاتن و بەجهێشتنی وارو زێدی باب و باپیران  کردووە.  لەباری ژینگەییەوە، بەپاساوی خۆپارێزی و سازوکاری جەنگی و سوپایی، لێڕە وارە جۆانه‌كانی کوردستان، کە سەرمایەیەکی نەتەوەیی و کوردستانی و لە ئاستێکی فراوانتردا، میراتی هاوبەشی مرۆڤایەتی و جیهانیش دێنە هەژمار، بە شێوەیەکی سیستماتیک و پلان بۆ داڕێژراو لەناو دەبا و ده‌سۆتێنێ و بە نایاسایی  تاڵان دەکات.  لەو سۆنگەوە، بەپێی تێڕوانینێکی مۆڕاڵی بۆ ئایەندەی وڵات، وه‌ك هاولاتیك وغه‌مخورێك بانگ لە دەسەڵات و هەموو لایەنەکانی بەرپرسیاردەکەم، کە هەموو هەوڵی خۆیان بخەنەگەڕ، چ لەڕێی گفتووگۆ و دانووسانی دولایەنە، یان لەڕێی دەوڵەتی عێراقی، یان رێکخراوی نەتەوەیه‌كگرتوەکان و گشت ئەو دەوڵەت و هێزە جیهانیانەی کە رێز لە ئاشتی و مافی مرۆڤ دەگرن و دەتوانن گوشار دروست بکەن، سنورێک بۆ ئەو سنوربەزاندن و داگیركاریه دابنێن.   بەپێی ئەزموونی رابردوو دەوڵەتی تورکیا، هەر جوگرافیا و ناوچەیەکی لەرووی سوپایی داگیر کردبێت، هەرگیز پاشەکشەی لێ نەکردووە، لەو بارەوە دوڕگەی قبرس و ئەسکەندەرونە، دوو بەڵگەی زیند و روون و مێژووی ئەو هاوکێشەیەن، و هه‌ر وه‌ها داگیر كردنی به‌رزایه‌كانی شه‌كیۆ له نیزیك سنوری ئێران له ده‌ڤه‌ری برادۆست و به‌رزایه‌كانی ده‌ڤه‌ری بارزان و ئامێدی و بامه‌رنێ و زوربه‌ی به‌رزایه‌كانی بادینان تاكو نیزیك سنوری روژهه‌ڵات وده‌شتی نه‌ینه‌وا و به تێكرای سنووری نێوانمان دا.  كاتی لێدانی زه‌نگی مه‌ترسی هاتووه كه هه‌موومان پێكه‌ووه و به بێ دوودڵی ئه‌م زه‌نگه لێبده‌ین، و  زۆر بەجدی و بەهەند وەرگرتنی تەواو، هه‌موو ڕێكاره نێونه‌ته‌وه‌یه‌كان بگرینه‌ن به‌ر و هه‌ڵوێسته‌كانمان رێكبخه‌ین، به‌لێ هه‌ڵوێسته‌كانمان رێكبخه‌ین و داوا لە دەوڵەتی تورکیا بکرێ، کە لە سۆنگەی  دراوسێیەتی و هاوئایینی و پێکەوەژیانی مێژوویی و جوگرافییەوە، لەپێناو ژیانی ئاشتییانەی  نێوان دوو گەڵی کورد و تورک وگه‌ڵانی تر له‌م ده‌ڤه‌ره دا و سەقامگیری و ئارامیی هەرێمایەتی و رۆژ هه‌ڵاتی ناڤین، رێز لە سەرووەری خاک و ژینگە و ئیرادەی خۆبەڕێوەبەریی یاسایی و دەستوریی کوردستان بگرێ و دان بە پرەنسیپە مرۆڤی و سیاسی و ئیداریەکانی ئەو هەرێمەدا بنێ و کێشەکان لەناو ئەو چوارچێوە و بازنە و کۆمەڵگەی توركیا و كوردستانی باكور دا چارەسەر بکات، کە ناوەندی سەرهەڵدانی ئەو ئاریشانانه‌یه كه پێویستی به لێكتێگه‌یشتنی دوونه‌ته‌وه‌ی كورد و تورك هه‌یه. بژی ئاشتی و پێكه‌وه‌ژیانی مرۆڤایه‌تی.  ئه‌دهه‌م عوسمان شێخ ئه‌حمه‌د بارزانی