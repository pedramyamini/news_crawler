هێمن کەمەرخان، گوتەبێژی بەڕێوبەرایەتیی پۆلیسی دارستانی سلێمانی بە تۆڕی میدیایی رووداوی راگەیاند: "ئەمڕۆ دووشەممە، هێزەکانی پۆلیسی دارستانی قەزای سەیدسادق لەسەر فەرمانی دادوەر سێ گەنجیان لە قەزاکە دەستگیرکردووە بە تۆمەتی بڕینەوەی دار و سوکایەتیکردن بە سرووشت و ئاساییکردنەوەی بڕینەوەی دار بۆ خەڵکی و بڵاوکردنەوەی ڤیدیۆی خۆیان وەک پاڵەوان لەکاتی بڕینەوەی دارەکە".  وەکو لە ڤیدیۆکەدا دەردەکەوێت سێ گەنجەکە دەیانەوێت کیسەیەک بگوازنەوە، بەڵام دارێک رێگرییان لێدەکات، دواتر دارەکە دەبڕنەوە و بە پێکەنینەوە کیسەکە دەگوازنەوە.  هێمن کەمەر خان باسی لەوەکرد: "سێ گەنجەکە، لە تیکتۆک، ڤیدۆیەکیان بڵاوکردووەتەوە کە تێیدا دەرەدەکەوێت ئەو گەنجانە وەکو کارێکی گاڵتەئامێز، دارێک دەبڕنەوە و لە بنەوە هەڵیدەکێشن، بۆ ئەوەی ڤیدیۆکەیان جوانتر دەربچێت و دواتریش ڤیدیۆکەیان بڵاوکردوەتەوە".  لە بەشێکی دیکەی قسەکانیدا گوتەبێژی دارستانی سلێمانی ئاماژەی بەوەکرد: "دوای بینینی ڤیدیۆکە، لێکۆڵینەوە و بەدواداچوون بۆ دۆزینەوەی تۆمەتباران دەستپێکراوە و پاش دۆزینەوەی شوێن و ناسنامەیان مەفرەزەیەكی بەشی پۆلیسی دارستانی سەیدسادق لەسەر فەرمانی بەڕێز دادوەر هەستان بە دەستگیر کردنیان و ڕادەست کردنیان بە دادگا".  پۆلیسی دارستانی سلێمانی باسی لەوەشکرد: "داوا لە هاووڵاتیانی خۆشەویست دەکەین لە پێناو کۆکردنەوەی لایک و کۆمێنت زیان بە سرووشت و ژینگە نەگەیەنن، چونکە ئەوە قبووڵ ناکەین و لێپێچینەوەی یاسایی دەکەین هەر کاتێک سووکایەتی بە سرووشت بکات".