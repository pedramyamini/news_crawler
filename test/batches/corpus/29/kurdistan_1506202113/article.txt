عەدنان خەلیل، بەڕێوەبەری بەڕێوەبەرایەتیی رێگەوبانی گەرمیان لە لێدوانێکدا بە تۆڕی میدیایی رووداوی راگەیاند، "نووسراوەکەی حکومەت بۆ تەرخانکردنی بڕی ١٠ ملیار بۆ پرۆژەی دووسایدی کەلار - سلێمانی لەلایەن سەرۆکی دیوانی ئەنجوومەنی وەزیرانەوە واژۆکراوە و رەوانەی وەزارەتەکانی دارایی و ئابووریی و ئاوەدانکردنەوە کراوە بەمەبەستی خەرجکردن و کار لەسەرکردنی. "  پرۆژەی دووسایدی کەلار - سلێمانی یەکێکە لە پرۆژە گرنگەکانی حکومەتی هەرێمی کوردستان. تەواوکردنیشی کاریگەریی زۆر باشی دەبێت لە کەمکردنەوەی رووداوەکانی هاتووچۆ و ئاسانکاریی بۆ هاتووچۆی هاونیشتمانیانی دەڤەرەکە. عەدنان خەلیل گوتی، رێژەی ٥٦ % ـی پرۆژەکە تەواوبووە.   پرۆژەی دووسایدی کەلار - سلێمانی لە ١٩ ـی کانوونی یەکەمی ٢٠١٧ دەستیپێکراوە و درێژییەکەی ٤١ کیلۆمەتر دەبێت. بە یەکێک لە رێگە سەرەکییەکانی دەرەوەی شارەکانی هەرێمی کوردستان دادەنرێت و پارێزگای سلێمانی بە ئیدارەی گەرمیانەوە دەبەستێتەوە و رێگەی چەندین شارۆچکە و دەیان گوندی لەسەرە. بەهۆی یەکسایدیی رێگەی ئێستایەوە ژمارەیەکی زۆر رووداوی هاتووچۆ تێیدا روودەدەن و بەوهۆیەشەوە زۆر جار بە رێگەی مەرگ ناودەبرێت.