عەبدوڵڵا ئەحمەد، بەڕێوەبەری پاوان و دارستانی سلێمانی بە رادیۆی رووداوی راگەیاند: "لە سنووری بەڕێوەبەرایەتیی ئێمەدا ١٦ هەزار دۆنم دارستانی دەستکردمان هەیە و ئێمە بەرپرسیاری چاودێری و خزمەتکردنیانین. بەڵام ئێستا لە تواناماندا نەماوە خزمەتی هەموویان بکەین، چونکە کرێکارمان نەماوە؛ لە ساڵانی دەی ٨٠ی سەدەی پێشوودا سەرووی دوو هەزار و ٨٠٠ کرێکارمان هەبوو، لە ساڵانی دەی ٩٠ دا نزیکەی هەزار و ٩٠٠ کرێکارمان هەبوو. ئەم دارستانانەی ئێستا هەوڵ و ماندووبوونی ئەو کرێکارانەی ئەو کاتەیە. هەموو دارستانی سلێمانی بە ئەزمڕ، گۆیژە و دەباشانەوە کە نزیکەی شەش هەزار دۆنمن، تەنیا یەک کرێکاریان هەیە. "  نزیکەی ١٠٠ هەزار دار لەلایەن کۆمپانیاکانەوە بە چاودێریی ئێمە چێنراون و دەوروبەری ٩٠ % یان سەوز بوون.   نەبەرد عەلی، رائید و ئەفسەر لە بەڕێوەبەرایەتیی پۆلیسی دارستان و ژینگەی سلێمانی گوتی: "کۆمپانیاکان تا سێ ساڵ خزمەتی ئەو نەمامانە دەکەن کە ئەوە ماوەیەکی باشە و دواتر ئەو نەمامانە پێویستیان بە چاودێری نامێنێت. "  ساڵانە بەشیک لە رێکراوەکان هەڵمەتی نەمامچاندن ساز دەکەن و هەریەکەیان بە گوێرەی توانای خۆی ژمارەیەک نەمام دەچێنێت، بەڵام بەشیکی زۆر لەو نەمامانە سەوز نابن و پاش ماوەک وشک دەبن.  بەڕێوەبەری پاوان و دارستانی سلێمانی گوتی: "زۆربەی ئەو هەڵمەتانەی نەمامچاندن کە ساز کراون، دوایی نەمامەکان جێهێڵراون و ئاو نەدراون، زەوییەکەیان نەکێڵراوە، ئاگربڕیان بۆ نەکراوە و نەپارێزراون. زۆربەی ئەو رێکخراوانەی نەمام دەچێنن هاوئاهەنگییان لەگەڵ ئێمەدا نییە و بەبێ پرسی ئێمە نەمامەکان دەچێنن. ئەو رێکخراوانەی لە گۆیژە نەمامیان چاندووە، بڕوا ناکەم یەک داریان سەوز بووبێت، چونکە بە نەزانانە چێنراون. ئەو نەمامانەی بە نەزانانە چێنراون ١٠٠ % یان سەوز نەبوون. من هیچم نەبینیوە لەوەی رێکخراوەکان بەبێ پرسی ئێمە چاندبێتیان و سەوز بووبێت. "  هەموو ساڵێک لە وەرزەکانی گەرمادا ئاگار لە دارستان و پاوانی زۆربەی شارەکانی هەرێمی کوردستان بەردەبێت و بەشیکی زۆر درەخت و پاوان دەسووتێن کە ئەوەیش نیگەرانیی هاونیشتمانییان و لایەنە پەیوەندیدارەکانی بەدوای خۆیدا هێناوە.  ئەفسەرەکەی بەڕێوەبەرایەتیی پۆلیسی دارستان و ژینگەی سلێمانی گوتی: "چەند هەنگاوێکی جیاواز لە پێشوومان ناوە کە سیستمی ئاودێریی دڵۆپاندنمان لە شاخی گۆیژەدا داناوە، بە هەمان شێوە سیستمێکی ئاگرکوژێنەوەشمان داناوە کە سندووقی ئاگرکوژێنەوەیە و سۆندەی تایبەت بە ئاگرکوژاندنەوەی تێدایە. هەرکەسێک لەو ناوەدا نزیک بێت دەتوانێت ئەو سۆندەیە بەکاربهێنێت و ئاگرەکە بکوژێنێتەوە. کۆمپانیاکانیش پەرژینێکیان دروست کردووە بۆ ئەوەی رێگری لە خەڵک بکەن بچنە ناو دارستانەکانەوە. ئێستا لە هەوڵی ئەوەداین لە سنووری سەنگاو کامێرای چاودێری بۆ پاراستنی ژینگە و گینادارانی کێوی دابنێین. "  رێکان جەمال، گوتەبێژی بەرگریی شارستانیی سلێمانییش ئاماژەی بەوە دا: "تەنیا بە ئاگربڕ و نەمانەوەی گەشتیار کێشەکە چارەسەر نابێت. ئێستا بەشێک لە فرۆشیارەکانی گۆیژە کە عەرەبانەیان هەیە نزیکەی ٢٠٠ مەتریان بە چواردەوری خۆیاندا چیمەنتۆ کردووە و موەلیدەیان داناوە و ناوچەکەیان ناخۆش کردووە. شاخی گۆیژە بەشی ئاگرکەوتنەوەیەکی دیکە ناکات و ئەم جارە دەبێتە شاخێکی رووتەڵە و وای لێدێت کە هەر هیچی تێدا نەبووبێت. "  قایمقامیەتی سلێمانی بۆ پاراستنی نەمام و درەختەکان بڕیاری دەرکردووە کە نابێت گەشتیار و سەیرانکەران شەو لە چیای ئەزمڕ بمێننەوە و بخەون. هاوکات خۆیشیان چاودێریی ئەو شوێنانە دەکەن تا لە ئاگرکەوتنەوە بیانپارێزن.