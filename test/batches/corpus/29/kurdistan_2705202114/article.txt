رۆژی پێنجشەممە ٢٧ - ٠٥ - ٢٠٢١ بافڵ تاڵەبانی، ھاوسەرۆکی یەکێتیی نیشتمانیی کوردستان لە دەباشان پێشوازیی لە مارتن هووس، باڵیۆزی یەکێتیی ئەوروپا لە عێراق و ڤێنسنت گیووم پۆپۆ، بەرپرسی نووسینگەی یەکێتیی ئەوروپا لە هەرێمی کوردستان کرد. لە دیدارێکدا گفتوگۆیان لەسەر پرسی ئازادیی رادەربڕین، رۆڵی میدیا و رەخساندنی زەمینەی لەبارتر بۆ پیشەی رۆژنامەوانی و دەستخستن و پێدانی زانیاری بە راگەیاندنکاران کرا.  بافڵ تاڵەبانی، هاوسەرۆکی یەکێتیی نیشتمانیی کوردستان گۆشەنیگای یەکێتیی لەبارەی ئازادی و ئازادیی رادەربڕین خستەڕوو و ئاماژەی بەوە کرد "یەکێتیی نیشتمانیی کوردستان لە سەرەتاوە لەسەر بنەمای ئازادی و ئازادیی رادەربڕین دامەزراوە و یەکێک لە کۆڵەکەکانی بونیادی یەکێتی، رەخنە و رەخنە لەخۆگرتن و رەخساندنی زەمینەی لەبار بووە بۆ نووسەر و رۆژنامەنووسان".  هاوسەرۆکەکەی یەکێتی ئاماژە بەوە دەکات "نابێت بەناوی یاساوە سنوورەکانی کاری رۆژنامەوانی بەرتەسک بکرێنەوە و دژی هەموو رێگری و سنووردارکردنێکی کارەکانی ئەو توێژە گرنگەی کۆمەڵگەین".  لە بەشێکی دیکەی گوتەکانیدا، بافڵ تاڵەبانی گوتوویەتی "یەکێتی لەگەڵ بوونی میدیایەکی ئازاد و بوێردایە، چونکە پێمانوایە ئەزموونی دیموکراتیی ھەرێم و ئەم کۆمەڵگەیەی شانازیی پێوە دەکەین، بەستراوەتەوە بە دەنگی ئازاد و میدیای ئازاد و ئازا، کە بۆ ئەوەش ھەموو ھەوڵێکمان روو لە رەوینەوەی ئەو بۆچوونانەیە کە لەسەر ئاستی کۆمەڵگەی نێودەوڵەتی باس لە بەرتەسککردنەوەی ئازادییەکان دەکەن".  لەبارەی حوکمدراوانی بادینانەوە، هاوسەرۆکی یەکێتی باسی لەوە کردووە "لەگەڵ سزادانی سیاسی نەبووین و نابین. ناشمانەوێت چیتر گەنجەکانی بادینان ببنە قوربانیی مەرامی سیاسی و لە هەوڵەکانمان بەردەوامین لەپێناو ئازادکردنیان. داواش لە سەرۆکی ھەرێمی کوردستان دەکەین لە بەرامبەر ئەم کەیسە سیاسییە دەسەڵاتی خۆی بەکاربهێنێت و دەبێت بە ھەموومان رێگری لەم پێشهاتە مەترسیدارە بکەین کە لە ئەگەری بەردەوامبوونیدا ناوبانگی ھەرێمەکەمان لەکەدار دەکات".  هەڵبژاردنەکانی داهاتووی عێراق تەوەرێکی دیکەی کۆبوونەوەکە بوو، بافڵ تاڵەبانی رایگەیاند، یەکێتی لەگەڵ بەڕێوەچوونی هەڵبژاردنە لە کاتی خۆیدا و پێویستە هەڵبژاردنێکی پاک و بێگەرد بە چاودێریی رێکخراوە نێودەوڵەتییەکان بەڕێوەبچێت.  هەر ئەمڕۆ پێنجشەممە ٢٧ - ٠٥ - ٢٠٢١، سەرۆکی ئەنجوومەنی دادوەریی هەرێمی کوردستان لەگەڵ باڵیۆزی یەکێتیی ئەوروپا لە عێراق کۆبووەوە؛ لە کۆبوونەوەکەدا باسی دۆسیەی حکومدراوانی بادینان کراوە به‌نگین قاسم محه‌ممەد، سه‌رۆكی ئه‌نجوومه‌نی دادوه‌ریی هه‌رێمی کوردستان رایگەیاند "دۆسیه‌ی حوكمدراوانی بادینان له قۆناخی راستكردنه‌وه‌ی بڕیاری دادگەی پێداچوونەوەیە".