عەلی جەمال قەدووری، گوتەبێژی پۆلیسی گەرمیان، ئەمڕۆ شەممە، بە تۆڕی میدیایی رووداوی راگەیاند: "ئەو گەنجەی کە لە گرتە ڤیدیۆکەی داعشدا دەرکەوت ناوی جەلال بابان رەشیدە و لەدایکبووی ساڵی ١٩٨٥ ـە، خەڵکی ناوچەی گەرمیانە لە هەرێمی کوردستان، هاوکات ئەو کارمەندی پۆلیسی گەرمیان بوو، بەڵام پێش یەک ساڵ و حەوت مانگ لەمەوبەر لە کاتی پشووی خۆیدا کە سەرقاڵی کشتوکاڵ بوو لە گوندێکی سنووری شارەدێی قەرەتەپە لە پارێزگای دیالە لەلایەن چەکدارانی داعشەوە رفێندرا. "  دوای رفاندنی جەلال، بە گوتەی قەدووری، "لە بەرامبەر ئازادکردنی چەکدارانی داعش چەند داواکارییەکیان لە کەسوکاری هەبوو، بەڵام ئەو داواکارییانە جێبەجێ نەکران، ئەمڕۆش بەداخەوە وەک لە گرتە ڤیدیۆکەدا دەردەکەوێت چەکدارانی داعش جەلال بابانیان شەهید کرد. "  جەلال بابان، خەڵکی گوندی نارێنی سەر بە قەرەتەپەیە. لە مانگی ئابی ٢٠٢٠ داعش لە رێگەی مۆبایلی جەلالەوە پەیوەندییان بە کەسوکارەکەیەوە کردبوو و گوتبوویان ئەگەر داواکارییەکانیان جێبەجێ نەکرێت، دەیکوژن.   داواکارییەکەی داعش گەڕاندنەوەی حەلا مەحلۆ بوو بۆلای ئەمیرێکیان کە ژیانی هاوژینی لەگەڵ پێکهێنابوو. حەلا کچە کوردێكی ئێزدییە و دوای دەستگیرکردنی لە ساڵی ٢٠١٤ ژیانی هاوژینی لەگەڵ ئەمیرێکی داعش پێکهێنابوو.  حەلا مەحلۆ لە ئۆپەراسیۆنێکی هێزە ئەمنییەکانی هەرێمی کوردستان لەگەڵ چەند ئەندامێكی دیکەی داعش لە کەرکووک دەستگیرکرا، بەڵام لەکاتی دەستگیرکردنی نەیگوتبوو کوردی ئێزدییە و "ترساوە قبووڵ نەکرێتەوە"، پاشان لە دان پێدانان گوتبووی کە کوردی ئێزدییە.     حەلا مەحلۆ لە ئۆپەراسیۆنێکی هێزە ئەمنییەکانی هەرێمی کوردستان لەگەڵ چەند ئەندامێكی دیکەی داعش لە کەرکووک دەستگیرکرا، بەڵام لەکاتی دەستگیرکردنی نەیگوتبوو کوردی ئێزدییە و "ترساوە قبووڵ نەکرێتەوە"، پاشان لە دان پێدانان گوتبووی کە کوردی ئێزدییە.  ئەوکات رەعنا مستەفا کە دایکی جەلالە قسەی بۆ رووداو کرد، گوتی "من جەلالم گەرەکە، هیچی دیکەم ناوێ، داوا لە کاک مەسعود دەکەم هاوکاریم بکات ئەوان داوای ئەو ژنە دەکەن کە لە هەولێر دەستبەسەرە. "  جەلال پێشتر سێ جار لە رێگەی تێلەگرامەوە پەیامی دەنگی بۆ کەسوکارەکەی ناردبوو، لە دوایین نامەیدا کە ئەوکات دەست رووداو کەوت دەڵێت "من جەلال بابان ئیبراهیم. بۆ هەموو كەسوكارەكەم لە هۆزی گێژ، دەوڵەتی ئیسلامی پێتان رادەگەیێنێت و دوا مۆڵەتتان پێ دەدات بۆ ماوەی ١٠ رۆژ لە ئێستاوە. بۆ كۆتایهێنان بەم كێشەیە، ئەگەر نا دەمكوژن و ئێوە هۆكاری كوشتنی منن، من دەستبەسەرم لای دەوڵەتی ئیسلامی بۆ ماوەی ١٠ مانگە تاوەكو ئێستاش كێشەكەم كۆتایی پێ نەهاتووە داوا لە هەموو خێزانەكەم دەكەم دەستتێوەردان بكەن بۆ رزگاركردنی ژیانم. "  جەلال ئەوکاتە ئاماژەی بەوە کردبوو کە ١٠ رۆژیان بۆ داناوە، ئەو ڤیدیۆیەی داعشیش بڵاویکردووەتەوە دیارنییە کەی تۆمارکراوە.