د. گۆران محێدین هەورامی، پزیشکی پسپۆڕی هەناوی کە چاودێریی تووشبووەکەی دەکرد بە تۆڕی میدیایی رووداوی راگەیاند، ماوەی ١٠ رۆژ بوو هاووڵاتییەکی عەرەب بەهۆی تووشبوونی بە کەڕووی رەش لە نەخۆشخانەی شار خەوێنرابوو و لەژێر چاودێریدا بوو، بەیانیی ئەمڕۆ گیانی لەدەستدا.  ئەو تووشبووە بەپێی زانیارییەکانی ئەو پزیشکە پسپۆڕەی کە چاودێریی دەکرد، خەڵکی ئەنبار بووە و ماوەی دوو مانگ بووە چووەتە سلێمانی. گوتیشی، تەمەنی ٧٨ ساڵان بوو.   نەخۆشەکە پێش دوو هەفتە تووشی کۆرۆنا ببوو، هاوکات نەخۆشی شەکرە و گوشاری خوێن و دڵی هەبووە، د. گۆران گوتی، "بەهۆی دابەزینی بەرگریی لەشییەوە تووشی کەڕووی رەش بووە و بەو هۆیەشەوە گیانی لەدەستداوە. "  وەک د. گۆران روونیکردەوە، "کەڕووی رەش پەیوەندی بە کۆرۆناوە نییە، بەڵکو پەیوەندیی بە دابەزینی بەرگریی لەشەوە هەیە، ئەوانەیشی تووشی کۆرۆنا دەبن، بەرگریی لەشیان دادەبەزێت، بۆیە مەترسیی تووشبوونیان زیاترە. "  یەکێکی دیکە لەو کەسانەی کە مەترسی لەسەرە، ئەوانەن کە تووشی شەکرە بوون.  ئەو پزیشکە پسپۆڕە ئاماژەی بەوەشکرد، "کەڕووی رەش مەترسیدارە و ئەوانەی تووشدەبن زیاتر نیشانەکان لە دەموچاویاندا دەردەکەوێت و مەترسیی مردنیان زۆر بەرزە. "