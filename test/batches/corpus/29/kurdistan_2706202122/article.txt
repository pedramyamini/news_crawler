حسێن حەمەد، بەڕێوەبەبەری گشتیی کۆنترۆڵ و ئیشپێکردنی کارەبای هەولێر بە تۆڕی میدیایی رووداوی راگەیاند "رەنگە نزیکەی ٤٨ % بۆ ٥٠ % ی پێوەرەکان بەستراون، بەڵام پێویستیی بە چەند پرۆسەیەکی دیکە هەیە بۆ ئەوەی هەموو پێوەرەکان کارابکرێن. لە سنووری هەولێرش تاوەکو کۆتایی مانگی رابردوو ٩٣ هەزار پێوەر کاراکرابوو و لە پلانماندا هەیە ئەم مانگە بگاتە ١٥٠ هەزار پێوەر. "   فەرمانگەکانی کارەبا جمەیان دێت لە سەردانکەر، بەشی زۆری هاونیشتمانیان بۆ  گلەیی و گازندە لە فەرمانگەکانن، چونکە وەک خۆیان دەڵێن؛ بە پێی پێوەری زیرەک بڕی کارەبای زۆریان بۆ هاتووەتەوە.  هەڵوێست جەمال، یەکێک لەو هاونیشتمانیانەیە و ٣٨٠ هەزار دینار پارەی کارەبای بۆ هاتووەتەوە و دەڵێت" ئەو بڕە پارەیە هی ١١ مانگ و ٢٠ رۆژە و ئەو خانووەی تێیدا دەژیم ٧٥ مەترە و ئەو پارەیە بە زۆر دەزانم".  خەڵک لە رابردوو بۆ ئەو کارەبایەی بەکاریهێناوە هەموو مانگێک بڕی داواکراوی پارەی حکومەتیان نەدەزانی. فەرمانبەرانی وەزارەتی کارەبا دەڵێن، ئیدی هەموو مانگێک بڕی کارەبای بەکارهاتوو دەدەینە هاونیشتمانیان.  بروسک سوڵتان، فەرمانبەری کارەبا بە رووداوی راگەیاند، خەڵک دێن و گلەیی دەکەن، ئێمەش بۆیان رووندەکینەوە کە چۆن ئەو بڕە پارەیان بۆ هاتووەتەوە.   فەرمانگەکانی کارەبا لە هەرێمی کوردستان ئێستا کاری لە پێشینەیان بەستنی پێوەری زیرەکە بۆ هاونیشتمانیان، ئەگەرچی ئێستا نیوەی خەڵکی شاری هەولێر بە پێوەری زیرەک کارەبا بەکاردەهێنن، بەڵام کاریگەریی لەسەر زیادکردنی بڕی پێدانی کارەبا نەبووە.