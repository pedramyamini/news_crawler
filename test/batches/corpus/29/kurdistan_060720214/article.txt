نزار عەبدولغەفار، بڕیاردەری لیژنەی شارەوانی و گەشتوگوزار و گواستنەوە و گەیاندن لە پەرلەمانی کوردستان بە رادیۆی رووداوی راگەیاند: "ئەوەی لەبەردەستی ئێمەدایە، هەرچەندە ئامارێکی تەواوەتیش نییە، نزیکەی ٣٠٠ - ٣٥٠ هەزار خانووی زێدەڕۆیی هەن. "  رۆژی سێشەممە ٢٠٢١/٠٧/٠٦ پەرلەمانی کوردستان لەبارەی هەمواری پێشنیازە یاسای "بەخاوەنكردنی ئەو زەوییانەی كە لە سنووری شارەوانییەكان زێدەڕۆییان کراوەتە سەر" کۆدەبێتەوە.  بڕیاردەری لیژنەی شارەوانی و گەشتوگوزار گوتی: "بمانەوێت و نەمانەوێت کەوتووینەتە دۆخێکەوە کە پێشتر خەڵک لەبەر رەوشی سیاسی، خراپیی ئابووری، کەمدەرامەتی و زۆریی دانیشتووانەوە خەڵک پەنای بۆ زێدەڕۆیی بردووە. ئێستا هەموارکردنەوەی یاساکە لە بەرژەوەندیی هاووڵاتیانی هەرێمی کوردستانە و، هاووڵاتی بە پارەیەکی کەم دەتوانێت ببێتە خاوەنی تاپۆیەک. "  لە یاسا کۆنەکەدا نرخ بەپێی مەتر بۆ هەر خانوویەک، لەگەڵ شوێنی خانووەکە دانرابوو، بە جۆرێک لە سەنتەری شارۆچکەکان بڕی ٥ - ٨ هه‌زار دینار بۆ هەر مەترێک بوو، نرخەکە بۆ سەنتەری قەزاکان لە نێوان ١٠ - ١٥ هه‌زار دینار بوو، لە سەنتەری پارێزگاکانیش نرخی تاپۆکردنی هەر مەترێک زەویی خانووە بێتاپۆکان لە نێوان ١٥ - ٣٠ هه‌زار دینار بوو.  نزار عەبدولغەفار گوتیشی: "ئێستا لە هەمووارەکەدا بیر لەوە کراوەتەوە کە نرخی تاپۆکردنی خانوو و زەوی بەپێی نرخی راستەقینەیان بێت نەک بەپێی رووبەر. ئەم یاسایە ئەو خانوو و زەوییانە دەگرێتەوە کە لەناو ماستەرپلانی شارەکاندان. "  یاسای بەخاوەنكردنی ئەو زەوییانەی كە لە سنووری شارەوانییەكاندا زێدەڕۆییان كراوەتە سەر، یاسای ژماره ٣ ـی ساڵى ٢٠١٩، ماوەی ١٢٠ رۆژ بۆ دیاری کرابوو بۆ ئەوەی لەو ماوەیەدا مامەڵەی سکاڵای هاونیشتمانیان وەربگیرێت و دواتر خانووەکان تاپۆ بکرێن، بەڵام بەهۆی بڵاوبوونەوەی کۆرۆنا و قەدەخەی هاتووچۆ و نەبوونی دەوامی فەرمانگەکانی حکومەتەوە یاساکە کاتی بەسەرچوو. لە هەموارەکەدا ماوەی سێ ساڵ دیاری کراوە کە هاووڵاتیان داواکاری بۆ تاپۆکردن پێشکەش بکەن.