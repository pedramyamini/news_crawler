کۆبوونەوەکە بە ئامادەبوونی وەزارەت و لایەنە پەیوەندیدارەکان بەڕێوەچوو، بەپێی راگەیێندراوی کۆبوونەوەکە "تاوتوێی ئەو دۆسێیانە کرا کە لەماوەى رابردوودا تۆمارکراون، بۆ ئەم مەبەستەش پێویستی گرتنەبەرى رێگەچارەى خێرا و پلانی کورتخایەن خرایەڕوو، لەپێناو رێگری لە پەرەسەندنی ئەو رووداوانە. "     راگەیێندراوی کۆبوونەوەکە دەڵێت، قوباد تاڵەبانی، جێگری سەرۆکوەزیرانی هەرێمی کوردستان رایگەیاند، "پێویستە هەنگاوی خێرا بگرینەبەر بۆ رێگری لە پەرەسەندنی کوشتنی ژنان و خۆکوشتن و لە رێگەی کەناڵە جیاوازەکانەوە هەوڵى بڵاوکردنەوەى رێنمایی و هۆشیاریی خێزانی بدەین تاوەکو چارەسەرى پێویست بۆ ئەم گرفتە کۆمەڵایەتییە بدۆزینەوە. "     هەروەها قوباد تاڵەبانی لە هەژماری فەرمیی خۆی لە فەیسبووک لەبارەی میکانیزمی کەمکردنەوە و نەهێشتنی تووندوتیژی دژی ژنان رایگەیاند، "کەناڵەکانی راگەیاندن بە رەچاوکردنی پەیمانی شەرەف و بەوپەڕی لێپرسینەوە کەیسەکانی تووندوتیژی دژی ژنان رووماڵ بکەن".  قوباد تاڵەبانی بڕیاریداوە، "رێگەچارەى خێرا بگیرێتەبەر، لە جێبەجێکردنی فەرمانی دەستگیرکردنی تۆمەتبارانی کەیسەکانی تووندوتیژیی دژی ژنان، لەگەڵ کردنەوەى خولى جۆراوجۆرى راهێنان بۆ ئەفسەران و گوتەبێژان لەبارەى هۆشیارى لە بنەماکانی یەکسانیی جێندەری. "  بەپێی راگەیێندراوی کۆبوونەوەکە، بڕیاردراوە، "رێگری بکرێت لە بردنەدەرەوەی کەیسی نێو شێڵتەرەکان تاوەکو کۆتاییهاتنی راوێژ لەگەڵ سەنتەرە تایبەتەکاندا، لەگەڵ جیاکردنەوەى کەیسەکان لەنێو شێڵتەر بەپێى جۆر و تایبەتمەندیی کەیسەکان. هەروەها بڕیاردرا بە دابینکردنی بودجەی پێویست و بینای گونجا و بۆ شێڵتەرەکان. "  هەر لەو کۆبوونەوەیەدا بڕیاردراوە، "ئەنجوومەنی باڵای خانمان ستراتیژێکی تایبەت بە رێگریکردن لە تووندوتیژیی دژی ژنان ئامادە بکات بە وەرگرتنی بۆچوونی وەزارەت و لایەنە پەیوەندیدارەکان بۆ ئەوەی حکومەت بیخاتە بواری جێبەجێکردنەوە. "  لە بڕیارێکی دیکەدا هاتووە کە دەبێت "بۆردێک دروست بکرێت بۆ بەدواداچوون و پابەندبوون بە میساقی شەرەف کە لەنێوانی راگەیاندن و رێکخراوەکان هەیە، لەگەڵ جەختکردنەوە لەسەر رێگریکردن لە سەرپێچیکردن لە رێنماییەکانی وەزارەت و بنەما پیشەییە ناوخۆیی و نێودەوڵەتییەکان تایبەت بە رووماڵى کەیسەکانی ژنان. "  جێگری سەرۆکوەزیرانی هەرێمی کوردستان جەختی کردووەتەوە کە پێویستە مامۆستایانی ئایینی رۆڵى خۆیان ببینن و لە وتارە ئایینییەکاندا "پاڵپشتیی بەرەنگاربوونەوەى کوشتن و خۆکوشتنی ژنان بکەن. "  کۆبوونەوە بە گرنگی زانیوە کە سوود لە تواناى توێژەرانی کۆمەڵایەتی و دەروونی و چالاکوانانی بوارى مافى مرۆڤ ببیندرێت بۆ هۆشیارکردنەوەى تاکەکانی کۆمەڵ و بەهێزکردن و بڵاوکردنەوەى گیانی باوەڕبەخۆبوون و چاندنی تۆوی هیوا و ئومێد لە جێى نائومێدی، "سەربارى خستنەڕووى ئەوەى کە خۆکوشتن نە حاڵەتێکی ژیرییە و نە چارەسەرێکی دروستە بۆ زاڵبوون بەسەر کێشەکاندا. "