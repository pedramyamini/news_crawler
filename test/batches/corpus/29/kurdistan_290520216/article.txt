رزگار حەمەنووری، ئەندامی ئەنجوومەنی پارێزگای سلێمانی و سەرۆکی فراکسیۆنی یەکێتی بە رادیۆی رووداوی راگەیاند: "داهاتی مانگی ئایاری پارێزگای سلێمانی بەراورد بە مانگەکانی دیکە کەمترە و تا ئەم ساتە زیاتر لە ٥٥ ملیار دینار بۆ خەزێنەکانی حکومەت نێردراوە. پەرلەمانتاران کە کاری سەرەکیی ئەوانە وردەکاریی داهاتەکان و گەڕانەوەیان بخەنەڕوو، بۆچی بە داتا هەر لە ئیبراهیم خەلیلەوە تاوەکو باشماخ و پەروێزخان و بە دەروازە لاوەکییەکانەوە هەمووی ناڵێن؟ "   لەم ماوەیەدا لە پەرلەمانی کوردستان گفتوگۆی تووند لەنێوان پەرلەمانتارانی پارتی و یەکێتیدا لەسەر گەڕاندنەوەی داهاتی پارێزگای سلێمانی بۆ خەزێنەی حکومەت دروست بووە.   ئیسماعیل عەلی، ئەندامی ئەنجوومەنی پارێزگای سلێمانی لە فراکسیۆنی گۆڕان گوتی: "ئەم گفتوگۆیەی لەبارەی داهاتی پارێزگاکانەوە لە پەرلەماندا دروست بووە، بۆ لەبیربردنەوەی لێبڕینی ٢١ % ـی مووچەیە. پێشتر کە یاسای بودجە هەبوو حیزبەکان مووچەیان لە حکومەت وەردەگرت، ئێستا پەرلەمانتارەکانی پارتی و یەکێتی پێمان دەڵێن حکومەت ئەوەندە لە یەکێتی وەردەگرێت و ئەوەندەیش لە پارتی؛ پارتی زۆر دەدات و یەکێتی کەم دەدات. نەک من، هەموو ئەندامانی ئەنجوومەنی پارێزگای سلێمانی نازانن داهاتی پارێزگاکەمان چەندە. ئەنجوومەنی پارێزگای سلێمانی لە رێگەی راگەیاندنەکانەوە ئاگاداری بەشێک لە کاروباری ناو شاری سلێمانی دەبین. "  رۆژی سێشەممە ٢٠٢١/٠٥/٢٥ ئازاد حەمەئەمین، سەرۆکی ئەنجوومەنی پارێزگای سلێمانی بە رووداوی راگەیاندبوو کە داهاتی سلێمانی روونە و دیارە داهاتەکان چین و دەچێتەوە بانکی ناوەندی لە سلێمانی و لەوێشەوە دەچێتەوە خەزێنەی حکومەت و هیچ بڕە پارەیەک لە وەزارەتی دارایی و حکومەت شاراوە نییە.  مینا ئاوەکەڵەیی، ئەندامی ئەنجوومەنی پارێزگای سلێمانی لە فراکسیۆنی پارتی بە رادیۆی رووداوی گوت: "تاوەکو ئێستا ئەوەندەی ئێمە زانیاریمان هەیە، لە حکومەتدا شتێک جیا نەکراوەتەوە بە ناوی ئەوەی کە ئەمە داهاتی سلێمانییە و ئەوە داهاتی هەڵەبجە یان شارە جیاوازەکانە. ئێمە وەک ئەنجوومەنی پارێزگاکان ئاگامان لە داهات نییە. بۆچی؟ چونکە ئەنجوومەنی پارێزگاکان نەیانتوانیوە دەسەڵاتەکانیان وەک خۆیان جێبەجێ بکەن و دەتوانم بڵێم ٢٥ % ـی دەسەڵاتەکانمان جێبەجێ کردوون. ئێمە تەنیا هەندێک کەسمان دامەزراندوون و هەندێک گوندمان فراوان کردوون. "  پێشتر پێشەوا هەورامانی، گوتەبێژی فراکسیۆنی پارتی لە لێدوانێکدا بە تۆڕی میدیایی رووداو راگەیاند، هەوڵێک هەیە بۆ یەکلاییکردنەوە و چارەسەرکردنی کێشەی بابەتی نەناردنی داهاتی سلێمانی، بۆ ئەوەی مووچەی فەرمانبەران بدرێت و پێشتریش کێشە لە ناردنی داهات لە سلێمانییەوە هەبووە.  بە گوتەی هێڤیدار ئەحمەد، جێگری سەرۆکی لیژنەی دارایی، سلێمانی ٣٦ % ـی داهاتی بۆ خەزێنەی حکومەت هەیە و ٤٣ % ـی داهاتی حکومەت دەبات.