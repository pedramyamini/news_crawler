ئەمڕۆ چوارشەممە، فەرمانگەی میدیا و زانیاریی حکومەتی هەرێمی کوردستان رایگەیاند، ئەنجوومەنی وەزیرانی هەرێمی کوردستان کۆبوونەوەی هەفتانەی خۆی بە سەرۆکایەتیی مەسرور بارزانی، سەرۆکی حکومەت و ئامادەبوونی قوباد تاڵەبانی، جێگری سەرۆکی حکومەت دەکات.  لەبارەی ئەجێندای کۆبوونەوەکەش، ئاماژەی بەوەکردووە کە گفتوگۆ لەسەر سێ تەوەر دەکرێت:   یه‌كه‌م: بەردەوامیدان بە گفتوگۆکردن لەسەر رەشنووسی پڕۆژە یاسای بودجەی هەرێمی کوردستان بۆ ساڵی ٢٠٢١.  دووه‌م: خستنەڕووی پوختەی کۆبوونەوەکانی وەزیرانی (دارایی و ئابووری، کاروباری پێشمەرگە و کاروباری شەهیدان و ئەنفالکراوان) و سکرتێری لیژنەی باڵای جێبەجێکردنی یاسای چاکسازی، لە مانگی ئایاری ٢٠٢١ لەگەڵ لیژنەی دارایی و کاروباری ئابووری و لیژنەی دەسپاکی لە پەرلەمانی کوردستان دەربارەی راپۆرتی دووەمی لیژنەی باڵای جێبەجێکردنی یاسای چاکسازی.   سێیەم: خستنەڕووی راپۆرتێکی شیکاری سەبارەت بە رەشنووسی پڕۆژە یاسای (پەروەردە و فێرکاریی لە هەرێمی کوردستان - عێراق) کە لە (١٩٧) ماددە پێکهاتووە.