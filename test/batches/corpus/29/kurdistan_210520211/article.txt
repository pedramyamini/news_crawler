بەگوێرەی ئەو راگەیێندراوەی لەلایەن وەزارەتی بەرگریی تورکیا بڵاوکراوەتەوە، درەنگانی شەوی پێنجشەممە ٢٠ی ئایاری ٢٠٢١ بە درۆن هێرش کراوەتە سەر فەرماندەیی سەرەکیی بنکەی فڕۆکەی بێفڕۆکەوانی ئێلیهـ و ٢٣ یەمین فەرماندەیی هێزی پیادەی شرناخ، ئاماژە بەوەش کراوە، بەهۆی هۆشیاری سەربازەکانیان و ئەو رێوشوێنانەی گیراونەتەبەر زیان بە هێزەکانیان نەگەیشتووە و رێوشوێنە ئەمنییەکانیان چڕتر کردووەتەوە.  پارێزگای ئێلیهـ راگەیێنراوێكی بڵاوکردەوە و تێیدا ئاماژەی بەوەدا،  کاژێر ٢٣: ١٠ خولەکی درەنگانی شەوی پێنجشەممە ٢٠ی ئایار بە ٣ درۆن هێرش کراوەتە سەر فەرماندەیی سەرەکی بنکەی فڕۆکەی بێفڕۆکەوانی ئێلیهـ، فڕۆکەکان تێکشکێنراون و هیچ زیانێک بە هێزەکانیان نەگەیشتووە.   بەگوێرەی سەرچاوە خۆجێییەکانی هەواڵ، درەنگانی شەوی رابردوو دەنگی سێ تەقینەوەی بەهێز لە فەرماندەیی سەرەکی بنکەی فڕۆکەی بێفڕۆکەوانی ئێلیهـ بیستراون، دواتر دەنگی تەقەی زۆر بیستراوە و ژمارەیەکی زۆر ئامبوڵانس و زریپۆش گەیشتوونەتە شوێنی رووداوەکە.  بەگوێرەی هەمان سەرچاوە دوای هێرشکردنە سەر ٢٣ یەمین فەرماندەیی هێزی پیادەی شرناخ، رووناکییەکانی فەرماندەییەکە کوژاونەتەوە و دەنگی تەقەیەکی زۆر بیستراوە؛ هاوکات ناوچە شاخاوییەکانی دەوروبەری ناوچەکە تۆپباران کراون.  ئەم دوو هێرشە لەکاتێکدان، کاژێر ٠٠: ٣٠ی بەرەبەیانی رۆژی ١٩ی ئایاری ٢٠٢١ هێرشێکی هاوشێوە کرایە سەر هەشتەمین فەرماندەیی بنکەی فڕین لە پارێزگای ئامەد.  رۆژی دواتر هێزەکانی پاراستنی گەل - هەپەگە کە باڵی سەربازیی پارتی کرێکارانی کوردستان - پەکەکەیە، هێرشەکەی لەئەستۆ گرت.