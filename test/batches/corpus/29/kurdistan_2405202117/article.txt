رامی یونس عەودیش، بەڕێوەبەری شارۆچکەی عەنکاوە بە تۆڕی میدیایی رووداوی راگەیاند "چەند لیژنەیەک بۆ چارەسەرکردن و قەرەبووکردنەوەی جووتیارانی عەنکاوە و زەویی کریستیانەکان پێکهێندراون، ئومێدەوارین کێشەکانی جووتیاران چارەسەر بکرێن. لەگەڵ ئەوەداین خزمەتگوزاری هەبێت و بوونی فڕۆکەخانەش پێویستە، بەڵام دەبێت جووتیارانیش مافیان بۆ بگەڕێندرێتەوە".  بەڕێوەبەری شارۆچکەی عەنکاوە ئاماژەی بەوە کرد "پێشتر بەشێک لە زەوییەکانی جووتیارانی عەنکاوە لەلایەن وەزارەتی بەرگریی حکومەتی بەعسەوە دەستیان بەسەردا گیرا، دوای ساڵی ٢٠٠٣ رووبەرێکی زۆری ئەو زەوییانە بۆ فڕۆکەخانەی نێودەوڵەتیی هەولێر بەکارهێندرا".  لەبارەی کۆی ئەو زەوییانەی پێویستە خاوەنەکانیان قەرەبوو بکرێنەوە، رامی یونس عەودیش ئەوەی خستەڕوو "نزیکەی ٨٠٠٠ دۆنم زەوییە کە زەویی کشتوکاڵی بوون".  عەنکاوە شارۆچکەیەکی سەر بە پارێزگای هەولێرە و ژمارەی دانیشتووانەکەی ٣٠ هەزار کەس زیاترە، ژمارەیەکی زۆر لە دانیشتووانەکەیشی کریستیانن. بەهۆی هەڵکەوتەی شوێنەکەیەوە بووەتە شوێنی مانەوەی بەشێک لەو بیانییانەی لە هەرێمی کوردستان دەژین، هەروەها لەگەڵ دروستکردنی شەقامی ١٢٠ مەتری لە هەولێر کە شارۆچکەکەی کردووە بە دوو بەشەوە، ئێستا عەینکاوە گەورەتر بووە و چەندین پرۆژەی بازرگانیی تێدایە.  لە ساڵانی ٢٠١٨ و ٢٠٢٠، ئەنجوومەنی وەزیرانی هەرێمی کوردستان بە دوو بڕیاری جیا، دوو لیژنەی بۆ كێشەی زەوی و موڵكی كریستیانەكان لە هەرێمی کوردستان پێکهێنا.  لیژنەکەی دووەم وەزیرانی ناوخۆ، داد، شارەوانی، کشتوکاڵ، گواستنەوە و گەیاندن و کاروباری پێکهاتەکان تێیدا ئەندامن و لە ٢٥ی كانوونی یەكەمی ٢٠٢٠ پێکهێندرا.  ئانۆ جەوهەر، وەزیری گواستنەوە و گەیاندنی حکومەتی هەرێمی کوردستان و ئەندامی لیژنەکەی حکومەت بە تۆڕی میدیایی رووداوی گوت "دوای ئەوەی کێشەکانمان خستنە بەردەم سەرۆکی حکومەتی هەرێمی کوردستان لەبارەی کێشەکانی زەویوزاری کریستیانەکان، بڕیاری پێکهێنانی لیژنەکەی ئێمەی دەرکرد، بەمەبەستی چارەسەرکردنیان و بەمنزیکانە لیژنەی لاوەکی دروستدەکرێن و هەر کەس خۆی بە مافخوراو دەزانێت، دەتوانێت کێشەکانی بخاتە بەردەم لیژنەکە. ئەگەر پێویستیکرد کێشەکە دەبرێت دادگە".  زیاد سەلمان، سەرۆکی کۆمەڵەی مارعۆدای کشتوکاڵی لەبارەی کێشەکەوە ئاماژەی بەوە کرد "پێشتر زەوییەکانمان لەلایەن بەعسەوە دەستیان بەسەردا گیرا و گوتیان لە قوشتەپە قەرەبوو دەکرێینەوە؛ لەبەرئەوەی بەشی زۆرمان پێشمەرگە بووین یان بەعسی نەبووین، لە ٢٢٣ جووتیار تەنیا ٤٠ جووتیار قەرەبوو کرانەوە".  سەرۆکی کۆمەڵەی مارعۆدای کشتوکاڵی گوتیشی "راستە ئێمە لەگەڵ ئەوەداین کە پارێزگای هەولێر گەورە ببێت و گەشە بکات، بەڵام دەبێت جووتیارانی ئێمەش قەرەبوو بکرێنەوە، چونکە ئەو زەوییانە میراتی باوباپیرانمانن. بەشێکی زەوییەکانمان بۆ خزمەتی گشتی بەکارهێنراون، بەڵام بەشێکیشیان بۆ پرۆژەی نیشتەجێبوون و شتی دیکەی کەرتی تایبەت بەکارهێندراون، بۆیە پێویستە قەرەبوومان بکەنەوە".