قسەکانی ساماڵ عەبدولڕەحمان، بەڕێوەبەری گشتیی گومرگی دەروازە سنوورییەکانی هەرێمی کوردستان لە کاتێکدایە، عەلی حەمە ساڵح، ئەندامی پەرلەمانی کوردستان دەڵێت: داهاتی خاڵە سنوورییەکان و گەڕانەوەی بۆ خەزێنەی حکومەت لە بەردەم مەترسییەکی گەورەدایە و کەمیکردووە. بەڵام پەرلەمانتارێکی پارتی پێیوایە، گرفتە دارایی و ئابوورییەکان پەیوەندییان بە داهاتی دەروازە سنوورییەکانەوە نییە.  رزگار عیسا سوار، ئەندامی فراکسیۆنی پارتی پەرلەمانی کوردستان دەڵێت، "دەبێت قسەکان بەپێی داتا بن و لەگەڵ مانگەکانی پێشتر بەراورد بکرێن، بەمە دەردەکەوێت کە ئایا داهات کەمیکردووە؟ هەرگیز باوەڕ ناکەم پەیوەندیی بە خاڵە سنوورییەکانەوە هەبێت، بەڵکو کێشەکە لەوە قووڵترە.. پێناسەی گومرگی رێکخراوە، هێندەی زانیاریم هەیە لەگەڵ حکومەتی ناوەندی پێکەوە بەستراون، با بۆمان روونبکەنەوە داهاتی گومرگی لە کام بڕگەدا شەفاف نییە. "  چوار دەروازەی فەرمی و زیاتر لە ٨ دەروازەی سنووریی نافەرمی لە هەرێمی کوردستاندا هەن، مامەڵە گومرگییەکان لە دەستپێکردنی هاتنە ژوورەوەی بار تاوەکو کۆتایی چوونە دەرەوەیان پێویستە بە سیستەمی دیجیتاڵی بەڕێوەبچێت.  بەڕێوەبەری گشتیی گومرگی هەرێمی کوردستانیش رەتیدەکاتەوە داهاتی دەروازە سنوورییەکان کەمی کردبێت و ئاماژە بەوەش دەکات، حکومەت پلانی خۆی بۆ داهات هەیە؛ بابەتێک کە لە رۆژی چوارشەممە ٩ی حوزەیرانی ٢٠٢١ دا و لە کۆبوونەوەی وەزیری دارایی و ئابووری لەگەڵ بەڕێوەبەری گشتیی گومرگی هەرێمی کوردستان و سەرجەم بەڕێوەبەرەکانی گومرگ لەسەر زیادکردنی داهات و جووڵەی بازرگانی قسەی لەبارەوە کرا.  بەڕێوەبەری گشتیی گومرگی هەرێمی کوردستان دەڵێت، "دەبێت رۆتیناتەکان کەم بکرێنەوە، بازرگان بە ئاسانترین شێوە بارەگەی بێنێت و گومرگی بکات و بیباتە دەرەوە، مەبدەئی کات زۆر گرنگە لە کاری بازرگانیدا و دەبێت هانیان بدەین بەشێک لە بازرگانەکان رزقەکانیان گواستووەتەوە بۆ دەروازەکانی باشوور و ناوەڕاستی عێراق و بینانهێنیتەوە.. سرووشتی کارکردن وایە، داهات جێگیر نییە، مانگ هەیە زیاد دەکات و مانگیش هەیە کەم دەکات، دەتوانم بڵێم لە چوار مانگی رابردوو جێگیر بووە و کەمی نەکردووە، بەراورد بە ساڵی رابردووش ٢٠ % زیادیکردووە. "  لە ٢١ی تەممووزی ٢٠٢٠ وەزیری دارایی حکومەتی هەرێمی کوردستان بڕیاری کردنەوەی بەڕێوەبەرایەتیی چاودێریی گومرگی دەرکرد، کە کاری چاودێریکردن و بەدواداچوونە بۆ کاروباری دەروازە سنوورییەکان و سەرپێچییە گومرگییەکان دەکات.  بەپێی راپۆرتێکی لیژنەی دارایی پەرلەمانی کوردستان، بەهەدەردانی داهاتی گشتی، هێنانی باری قاچاخ و کەمی گەڕانەوەی داهات لە بەشێکی دەروازەکان بۆ حکومەت، وایکرد بڕیاربدرێت هێزێکی هاوبەش لە دەروازە سنوورییەکان جێگیر بکرێت.