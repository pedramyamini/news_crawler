مەسرور بارزانى، سەرۆکوەزیرانى هەرێمى کوردستان رایگەیاند "ئێمە بیرمان بیرێکی ستراتیجییە، بۆئەوەی کوردستان لەڕووی ئابوورییەوە بتوانێت لەسەر پێی خۆی بوەستێت، نەک تەنیا پێویستییەکانی خۆی دابین بکات، بەڵکو ببێتە سەبەتەیەک بۆ دابینکردنی پێداویستیی خواردن و خۆراک لە ناوچەکەدا".  جێبەجێکارى پرۆژەکە گرووپى کۆمپانیاکانى قەیوانە کە وا بڕیارە لە ماوەى سێ ساڵدا تەواوى بکات، پرۆژەکەش لە توانایدایە ساڵانە ١٥٠ هەزار تۆن گەنم لە جووتیاران وەربگریت و رۆژانە ٤٠٠ تۆن گەنمیش بکاتە ئارد و بەرهەمەکانى دیکە.  فاخیر شێخ تەیب، سەرۆکى گرووپى کۆمپانیاکانى قەیوان دەڵێت "ئەم پرۆژەیە تەنیا عەمبارى گەنم نییە، بەڵکو بە تەواوبوونى، وادەکات جووتیاران چیدیکە لە دوودڵیى ئەوەدا نەبن کە گەنمەکەیان چی لێدێت، بەڵکو لە خەمى ئەوەدان کام کوالێتی بەرهەمبێنن".  کارەکەى حکومەت ساتەوەختى دروێنەى گەنمە، بەرهەمێک کە کەمئاویى ئەمساڵ بڕشتەکەى کەمکردووەتەوە. جووتیارێکى وەکو سیروان ئەمساڵ ١٠٠ کاژێر زەویى بە گەنم داچاندبوو، بەڵام کاتێک لیستێک خەرجیی ژمارد، دەرکەوت قازانج و مایە جیاوازییەکەیان زۆر نییە.  سیروان ئەبوبەکر کە جووتیارە، باسی لەوە کرد "پارەم بۆ جووت، بنەتۆو، دەرمان، بژار و دواتریش دەڕاسە خەرجکردووە، کە دێتە بەرهەمیش، لە بازاڕدا تۆنى ٣٠٠ دینار ناکات".  گەنم وەکو بەروبوومێک کە دەستى کار و ماندووبوونى رۆژانەى کەمتر پێویستە، لەم ساڵانەى دواییدا زۆرینەى جووتیارانى لە بەرهەمى سەوزە و میوەوە بۆلاى خۆى پەلکێش کرد، ئەوانەشى کە کەمتر دەچێنن، زیاتر خانووى پلاستیکى بەکاردەهێنن، بەڵام وادیارە ئەگەر دەستگیرۆیی جووتیاران و بارانێکى باش هەبێت، هیچى ناگاتەوە بە قازانجى گەنم.  حاجى مەحموود خاوەنى دەڕاسەیە و ئاماژە بەوە دەکات "پارەى دوو ساڵم لاى جووتیارە و ناتوانم داوایان لێبکەمەوە، چونکە ئەوانیش پارەى گەنمیان وەرنەگرتووە، ئەگەر حکومەت خۆى گەنم وەربگرێتەوە، هەم جووتیار قازانج دەکات و هەمیش ئێمە".  چەند مانگى داهاتوو، هەمان پرۆژە لە دهۆکیش کەرتى تایبەت و حکومی جێبەجێی دەکات، پێشتریش لە هەولێر کارى هاوشێوە دراوە بە کۆمپانیاى خۆشناو و لە شەش مانگدا ٧٠ % ى تەواوکردووە.