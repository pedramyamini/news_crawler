سەفین دزەیی، بەرپرسی فەرمانگەی پەیوەندییەکانی دەرەوەی هەرێمی کوردستان رایگەیاند بە تۆڕی میدیایی رووداوی راگەیاند: "هەرێمی کوردستان لەگەڵ وڵاتانی دونیا پەیوەندیی باشی هەیە، لەنێویاندا وڵاتانی عەرەبی و ئێستا شەش وڵاتی عەرەبی نوێنەرایەتی و کونسوڵگەرییان لە هەرێمی کوردستان هەیە".  بەرپرسی فەرمانگەی پەیوەندییەکانی دەرەوەی هەرێمی کوردستان رایگەیاند گوتیشی: "لەدوای ساڵی ٢٠٠٣ پەیوەندیی وڵاتانی عەرەبی و هەرێمی کوردستان باشتربووە و ئێمە لە هەرێمی کوردستان هەمیشە خوازیاری پەیوەندیین لەسەر بنچینەی رێزی بەرامبەر".  سەفین دزەیی کە دوێنێ دووشەممە، ٣١ی ئایاری ٢٠٢١ پێشوازی لە سلێمان ئەلعسێری، کونسووڵی نوێی شانشینی سعودییە لە هەولێر کرد، لەبارەی کردنەوەی کونسوڵخانەی قەتەر لە هەرێمی کوردستان گوتی: "لە بەغدا داوای مۆڵەتی کردنەوەی کۆنسوڵخانەیان لە هەولێر کردووە و چاوەڕوانی تەواوبوونی کارەکانیان دەکەن".  سەبارەت بە گۆڕانکاریی لە فەرمانگەی پەیوەندییەکانی دەرەوەی هەرێمی کوردستان، سەفین دزەیی بە گوتی: "ئێستا سەرقاڵی ئەوەین یاسایەکی بۆ دابڕێژین و بنێردرێت بۆ حکومەت بۆ ئەوەی کاری لەسەربکرێت و لە ئایندەدا بنێردرێت بۆ پەرلەمانی کوردستان بەمەبەستی پەسەندکردنی، چونکە ئێستا فەرمانگە بەپێی فەرمانێک کاردەکات".  سەفین دزەیی ئاماژەی بەوەشدا "یەکێک لەو گۆڕانکارییانەی بەنیازی بیکەن ئەوەیە فەرمانگە بکرێتە وەزارەت، بەڵام ناوی وەزارەتی دەرەوە نابێت، چونکە بەپێی یاساکان نابێت وەزارەتی لەمجۆرەیان هەبێت، بەڵام ناوێکی دیکەی دەبێت.  تائێستا ٤١ کۆنسوڵخانە و نوێنەرایەتیی وڵاتان لە هەرێمی کوردستان کراونەتەوە، حکومەتی هەرێمی کوردستانیش ١٤ نوێنەرایەتی لە دەرەوە هەیە.  لە کۆی ئەو ١٤ نوێنەرایەتییەی حکومەتی هەرێمی لە دەرەوە هەیەتی، ١١ یان لە وڵاتانی ئەوروپیین، لەگەڵ نوێنەرایەتییەکانی ئوسترالیا و ئەمریکا و ئێران.  فەرمانگەی پەیوەندییەکانی دەرەوەی هەرێمی کوردستان لە مانگی ئەیلوولی ٢٠٠٦ بە بڕیاری ژمارە ١٤٣ سەرۆکایەتی ئەنجوومەنی وەزیران دامەزراوە، ئەرکی سەرەکی فەرمانگە دامەزراندن و پتەوکردنی پەیوەندییەکانی هەرێمی کوردستانە لەگەڵ کۆمەڵگەی نێودەوڵەتی.   هەرێمی کوردستان لە وڵاتانی "ئەڵمانیا، ویلایەتە یەکگرتووەکانی ئەمریکا، ئوسترالیا، ئیتاڵیا، ئیسپانیا، ئێران، بەریتانیا، فەڕەنسا، سوید، سویسرا، رووسیا، نەمسا، پۆڵەندا، یەکێتیی ئەوروپا نوێنەری هەیە.  ئەو وڵاتە ئەوروپیانەی کونسوڵگەری و نوێنەرایەتییان لە هەرێمی کوردستان هەیە بریتین لە: "رووسیا، ئەڵمانیا، فەڕەنسا، بەریتانیا، چیک، هەنگاريا، هۆڵەندا، ئیتاڵیا، ئەرمینیا، یۆنان، سوید، رۆمانیا، پۆڵەندا، نەمسا، بوڵگاریا، ئیسپانیا، دانیمارک، نێردەی یەکێتی ئەوروپا، بیلا روسیا، ئۆکرانیا، نوێنەرایەتى یۆنامى و سلۆڤاکیا".  هەروەها لە وڵاتانی رۆژهەڵاتی ناوەڕاست هەر یەک لە "ئێران، ئوردن، فەڵەستین، ئیمارات و کوێت". کونسوڵگەری و نوێنەرایەتییان لە هەرێمی کوردستان هەیە. قەتەریش سەرقاڵی کردنەوەی کۆنسوڵخانەکەیەتی.  لەوڵاتانی ئاسیا و پاسیفکیش ئەمانە کونسوڵگەری و نوێنەرایەتییان لە هەرێمی کوردستان هەیە: "تورکیا، کۆریای باشوور، هیندستان، ژاپۆن، چین، ئاژانسی هاریکاری نێودەوڵەتی ژاپۆن / جایکا، ئاژانسی هاریکاری نێودەوڵەتی کۆریا / کۆیکا، فەخری سریلانکا، قوبرس".  لە ئەمریکاش هەریەک لە "ویلایەتە یەکگرتووەکانى ئەمریکا، کەنەدا " کونسوڵگەری و نوێنەرایەتییان هەیە، لە کیشوەری ئەفریقاش میسر و  سودان کۆنسوڵگەرییان لە هەرێمی کوردستان هەیە.