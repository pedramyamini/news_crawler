پەیامنێری رووداو لە سلێمانی ئاماژەی بەوە کرد، لەسەر شەقامی بازنەی مەلیک مەحموود و ١١ شوێنی دیکە مەفرەزەی پۆلیسی هاتووچۆ، پۆلیس، ئاسایش و هێزە ئەمنییەکان دانراون.   بڕیارەکە لەلایەن هێزە ئەمنییەکانی سلێمانی بە هاوبەشی جێبەجێدەکرێت. ئەوەش دوای ئەوەی لە ١٨ ـی ئەم مانگە بە بڕیاری قوباد تاڵەبانی، جێگری سەرۆکوەزیرانی هەرێمی کوردستان بڕیاری دەستبەسەرداگرتنی ئۆتۆمبێل و چەکی بێمۆڵەت درا.   بەهمەن عەبدوڵڵا، ئەفسەری راگەیاندنی هاتووچۆی سلێمانی بە رووداوی راگەیاند، "پێشتر خەڵکمان لە هەڵمەتەکە ئاگادارکردووەتەوە، ئامانجی ئێمە ئەوە نییە ببینە بارگرانی و قەرەباڵخی دروست بکەین، بەڵکو لە ماوەی رابردوو چەند دیاردەیەک هەبوون کە خەڵکیان بێزارکردبوو، لەوانە ئۆتۆمبێلی جامڕەش، بێ رەقەم و بێسەرەتا و هەڵگرتنی چەکی بێمۆڵەت. "  ئەو ئۆتۆمبێلانەی جامەکانیان رەشکردووە، بەپێی بڕیاری وەزارەتی نێوخۆ، ملیۆنێک دینار سزادەدرێت. هاوکات، جامە رەشەکەیشی لێدەکرێتەوە و بەڵێننامەیشیان پێ پڕدەکرێتەوە کە ئەو ئۆتۆمبێلە بەکارنەهێننەوە.   لەبارەی ئۆتۆمبێلی ژمارە کاتییەوە، پەیامنێری رووداو ئەوەشی گوت کە ئەو ئۆتۆمبێلانەش دەستیان بەسەردا دەگیرێت. یەکەم جاریشە لە سلێمانی هێزێکی بەو شێوەیە لەسەر شەقامەکان بن بۆ جێبەجێکردنی ئەو بڕیارانە.   پێشتر سەرکەوت ئەحمەد، گوتەبێژی بەڕێوەبەرایەتیی پۆلیسی پارێزگای سلێمانی بە رووداوی راگەیاند، کەسێک "بە کاخەزێک پشتگیرییەکەی بۆ کراوە، فەرماندەی فڵان شوێن ئامری فەرماندەکە واژۆی لەسەر کاخەزەکە کردووە دەڵێت: ئەم کەسە رێگەپێدراوە بە هەڵگرتنی کلاشینکۆف و دەمانچە و ئۆتۆمبێلی ژمارە... پێیە و سەربە ئێمەیە، لێرە بەدواوە ئیتر ئەمانە نایخوات. "  بەڕێوەبەری هاتووچۆی سلێمانیش بە رووداوی راگەیاند، کەسی سەرپێچیکار دوای ئەوەی دەست بەسەر ئۆتۆمبێلەکەیدا دەگیرێت، بەڵێننامەیەکی پێ پڕدەکرێتەوە بۆئەوەی جارێکی دیکە بەو شێوەیە بەکاری نەهێنێت و پێبژاردنێکی یەک ملیۆنێک دیناریشی بۆ دەکرێت، بەڵام ئەگەر جارێکی دیکە ئۆتۆمبێلەکەی بەکارهێنایەوە، دەدرێتە دادگە.  سەعدوڵڵا عەزیز، بەڕێوەبەری پۆلیسی هاتووچۆی ناوشاری سلێمانی گوتی، "ئۆتۆمبێلێک ئەگەر تاوانێکی پێکرابێت و لەبەردەم ماڵێك یان دووکانێک یان لە گەراجێک یان هەر شوێنێک بێت، ئێمە وەکو جێبەجێکردنی بڕیارەکانی داداگە لەسەرمانە بچین دەستگیری بکەین، بەڵام لەسەر ئەو بابەتی بێ تابلۆ و تابلۆی تەزویر و بێسەرەتا و ئەوانە، هەر ئۆتۆمبێلێک لە پێشانگایەک، لە دووکانێک یان بەرماڵێك یان  لەهەر شوێنێک راگیرابێت کارمان بەسەریەوە نییە، تەنیا ئەگەر بێتە سەر شەقام و بڕوات و بكەوێتە بەرچاوی مەفرەزەکانمان ئەوا کاری یاسایی بەرامبەر دەکەین. "  بە گوێرەی ئامارە فەرمییەکان، نزیکەی ٢٠ هەزار ئۆتۆمبێلی بێسەرەتا تۆمارکراون، کە ٣٠٠٠ یان لە سلێمانی، ١٥٠٠ یان لە هەولێر، ٢٠٠٠ یان لە دهۆک، ٧٠٠ یان لە هەڵەبجە، ٩٠٠ یان لە گەرمیان، ٩٠٠٠ یان لە سۆران و ٦٠٠ یش لە سنووری راپەڕینن.  لایەنە پەیوەندارەکان داوا لە هاونیشتمانیان دەکەن خۆیان لە کڕین و بەکارهێنانی ئەو جۆرە ئۆتۆمبێلانە بەدوور بگرن.  رێکارەکان تەنیا ئەمڕۆ نین، بەڵکو رۆژانی داهاتووش بەردەوام دەبن و هێزەکان لەسەر شەقامەکان دەبن. بەپێی گوتەی ئەو ئەفسەرانەی قسەیان بۆ رووداو کردووە، ئەمڕۆ تاوەکو کاژێر ٠٤: ٠٠ ئەو هێزانە لەسەر شەقامەکان دەبن.