لە هەولێر رۆژی ٢٠٢٠/٠٨/١٣ شۆفێری تاکسییەک کوژرا و بە گوتەی کەسوکارەکەی ئەوانەی دەستیان لە کوشتنیدا هەبووە هەڵاتوون و ئێستا لە کۆیە "لەلای بەرپرسێک داڵدە دراون. "  عەلی قادر، باوکی کوژراوەکە بە رادیۆی رووداوی راگەیاند: "کوڕەکەم شۆفێری تاکسی بوو. ئەوانەی دەستیان لە کوشتنیدا هەبووە کەسێکیان بە کرێ گرتووە کە بە حەوت هەزار دۆلار کوڕەکەم بکوژێت. لەو پارەیەیش تەنیا ٢٥ هەزار دیناری عێراقییان داوەتە بکوژەکە. ئێستا بکوژەکە گیراوە و دانی بەوەدا ناوە کە دوو کەسی دیکە داوایان لێکردووە ئەو کارە بکات. یەکێکیان ناوی ' س. ئـ. ح.' ـە و ئەوی دیکەیشیان ناوی ' ق. ش. ئـ.' ـە کە مام و برازان و بۆ گوندی گۆپتەپەی سەر بە کۆیە هەڵهاتوون و بەرپرسێکیان لە پشتە. کە چوونە ئەوێ، لە دادگەی هەولێر بە ماددەی ٤٠٦ فەرمانی دەستگیرکردنیان بۆ دەرچووە و بە فەرمی پەڕاو بۆ پۆلیسی کۆیە نێردراوە. "  عەلی قادر ئاماژەی بەوە دا کە لە رۆژی ٢٠٢١/٠٥/٠٥ ـەوە بۆ دووەم جار فەرمانی گرتنیان بۆ دادگەی کۆیە نێردراوە. دادوەریش وێنەکانیانی بەسەر ئاسایش و پۆلیسدا دابەش کردووە. تاوەکو ئێستا کەسیان بۆ دەستگیرکردنیان بۆ ئەو گوندە نەناردووە.  ئەو باوکە دەڵێت: "هەموو لایەک دەڵێن: ' دادگا سەروەرە.' ئەگەر دادگا سەروەرە بۆچی نایانگرن و رادەستی دادگایان ناکەن؟ ئەگەر بێتاوانە ئەوا دادگا ئازادی دەکات. "  چۆنیەتیی چیرۆکەکە و کوژرانی شۆفێرەکە لە زاری باوکییەوە:  کوڕێکی دیکەم هەیە، کچێکی لە کافتریا ناسیوە. ئەو کچە مامی رفاندی بۆ کۆیە و، ئەویش پەیوەندیی بە کوڕەکەی منەوە کردبوو کە هەواڵ بە ئاسایش بدەن. کوڕەکەی من هەواڵی بە ئاسایش دا. دواتر کچەکە کوژرا. پاشان دادوەر فەرمانی گرتنی بۆ کوڕەکەی من دەرکرد، چونکە ماڵی کچەکە سوێندیان لەسەر کوڕەکەی من خوارد کە ئەو کچەکەیانی کوشتووە.   کوڕەکەم هەشت مانگ گیرا و، بەبێ ئەوەی پارێزەری بۆ بگرم ئازاد کرا، چونکە بێتاوان دەرچوو. پەڕاوی ئازادکردنیشم هەیە کە واژۆی حاکم هیمدادی کۆیەی پێوەیە.   بکوژەکە لە زینداندا ئەو کەسەی ناسیوە کە بە کرێ بۆ کوشتنی کوڕەکەمی گرتووە. دوای ئەوەی بکوژ ئازاد دەکرێت، ئەو دوو کەسە دەچن لەگەڵی رێکدەکەون کە بە حەوت هەزار دۆلار کوڕەکەی منیان بۆ بکوژێت. هەردووکیان دێن ماڵی کوڕێکی دیکەمی پیشان دەدەن کە هیچ پەیوەندییەکی بە بابەتەکەوە نەبووە و شۆفێری تەکسی بوو و دوو منداڵی هەبوو. شەوێکیان بکوژەکە وەک کەسێکی ئاسایی دەستی لێ رادەگرێت کە بیگەیەنێتە شوێنێک، ئیتر دەمانچە لەسەر سەری دادەنێت و دەیکوژێت.  دوای ١٠ رۆژ لە رووداوەکە بکوژەکە دەستگیر کرا و خۆی گوتی: "نە ئەو خێزانە دەناسم و نە دەمناسن. من تاوانێکی گەورەم کردووە و وەرن بمکوژنەوە. "  رۆژی ٢٠٢٠/٠٨/٢٧ بەڕێوەبەرایەتیی ئاسایشی هەولێر ڤیدیۆی دانپێدانانی بکوژەکەی بڵاوکردەوە کە ناوی "هەڵگورد مەحموود" بوو.  ئەو کات لە له راگه‌یه‌نراوێكدا ئاسایشی هەولێر گوتی: "دوای روودانی تاوانێکی کوشتن لە ١٣ی ئابی ٢٠٢٠، لە شاری هەولێر، گەڕەکی گەلاوێژ کە هاوڵاتی ' رەوەز حەمە عه‌لی قادر '، شۆفێری تاکسی لەناو ئۆتۆمبێلەکەی خۆیدا کوژرا، تیمی لێکۆڵینەوەی بەدواداچوونی بەڕێوەبەرایەتیمان هەڵسان بە لێکۆڵینەوە و لە ئەنجامدا توانییان تاوانبار دەست نیشان بکەن بە ناوی ' هـ. م. ع.' دانیشتووی شاری هەولێر، گەڕەکی مامۆستایان و ئینجا لەسەر فەرمانی دادوەری لێکۆڵینەوەی ئاسایش دەستگیری بکەن. "  بكوژه‌كه‌یش له دانپێدادانه‌كه‌یدا گوتی: "ئه‌و كاری كوشتنه‌م به حه‌وت هه‌زار دۆلار كردووه و پاش ئەوەی شۆفێری تەکسییەکە دەکوژێت، بە بنەماڵەکەی رادەگەیه‌نێت کە کارەکەی بۆ کردوون، بەڵام پێیان وتووە بە هەڵە کوشتوویەتی و ئەو کەسەی کوژراوە برای ئەو کەسەیە کە بڕیاربووە بیکوژێت، بۆیە پارەکەیان پێنەداوە و تەلەفۆنیان لەسەر داخستووە. "  بکوژەکە لە دانپێدانانەکەیدا گوتی: "بە حەوت هەزار دۆلار رێککەوتین ئەو کارەیان بۆ بکەم. ئەوان لەگەڵم هاتنە هەولێر و ماڵەکەیان نیشان دام و گوتیان تاکسیی هەیە و وێنەیشیان نیشان دام... دوای ئەوەی کارەکەم بۆ کردن، تەلەفۆنم بۆکردن کە تەواوم کردووە. کەچی گوتیان: ' ئەوەی کوشتووتە ئەوە نییە کە ئێمە دەمانەوێت. دواتر گوتیان: ' پارەکەت نادەینێ و کەیفی خۆتە.' ئیتر تەلەفۆنیان لەسەر من داخست. "  باوکی رەوەزی کوژراو دەڵێت: "ئەوان [ئەو دوو کەسەی بکوژەکەیان بە کرێ گرتووە] لە گوندی گۆپتەپەن لە کاتێکدا ئەو گوندە فەوجێکی پێشمەرگە و بنکەی ئاسایشیشی لێیە و لەناو ئەو هەموو سوپایەدا دەژین. ئەگەر کوڕی من تاوانبارە و ئێمە قەرزاری ئەوانین، با بێن لە دادگە بیسەلمێنن و منیش دەڵێم دەستیان خۆش بێت کە کوشتیان. داوا لە حکومەت دەکەم کە بیانگرن و رادەستی دادگایان بکەن. "  رووداو لەبارەی ئەم پرسی کوشتنەوە پەیوەندیی بە پۆلیسی هەولێرەوە کرد، بەڵام ئامادە نەبوون لەو بارەیەوە قسە بکەن و روونکردنەوە بدەن. هاوکات پەیوەندییشی بە بەڕێوەبەری پۆلیسی کۆیەوە کرد، بەڵام وەڵامی نەدایەوە و دوای چەند جارێک پەیوەندیکردنەوە، پەیوەندییەکەی بەردەست نەبوو.  ناوی ئەو دوو کەسەی کە "بکوژیان بۆ کوشتنی رەوەز بە کرێ گرتووە" لای رووداو پارێزراوە.