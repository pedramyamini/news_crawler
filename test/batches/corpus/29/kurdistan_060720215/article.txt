بەپێی زانیارییەکانی بەهرۆز فەریدوون، پەیامنێری رووداو پەرلەمانتارانی کۆمەڵ، یەکگرتوو، نەوەی نوێ و بەشێک لە فراکسیۆنی گۆڕان لە کۆبوونەوەکە بەشدار نابن.  لە دانیشتنی پەرلەمانی کوردستان بڕیار بوو دەنگدان لەسەر "بەخاوەنكردنی ئەو زەوییانەی كە لە سنووری شارەوانییەكان زێدەڕۆییان کراوەتە سەر" بکرێت، بەڵام لە کۆبوونەوەکەدا پەرلەمانتارێک گوتی، " ١٨ کاژێر لەسەر لێبڕینی مووچە کۆبووینەتەوە و هیچ ئەنجامێکی نەبووە بۆیە دەبێت ئەوە بخرێتە بەرنامەی کار و دەنگی لەسەر بدرێت".  دواتر بەشێک لە پەرلەمانتاران کۆنگرەیەکی رۆژنامەڤانیان کرد و گوتیان چووینەتە بەردەم سەرۆکی پەرلەمان و نەمانهێشتووە کۆبوونەوەکە بەردەوام بێت، بۆیە سەرۆکایەتیی پەرلەمان رێگری لەو پەرلەمانتارانە کردووە، بەهۆی ئەوەی کۆبوونەوەی پەرلەمانیان "تێکداوە".  عەبدولستار مەجید، پەرلەمانتارێکی کوردستان لە کۆنگرەیەکی رۆژنامەڤانیدا رایگەیاند، "ئێمە ژمارەیەک لە پەرلەمانتاری ئۆپۆزیسیۆن و چەند پەرلەمانتارێکی بەشدار لە حکومەت کە ٥٧ پەرلەمانتارین لە یاداشتێکدا داوای ئەوەمان کردووە کە دەنگدان لەسەر لێبڕینی مووچە بکرێت.. بەڵام بەداخەوە سەرۆکی پەرلەمان ئەو یاداشتانە پشتگوێدەخات، بۆیە پێم وایە کە ئەو پەرلەمانە بووەتە پاشکۆی حکومەت".  مەم بورهان قانیع، ئەندامێکی پەرلەمانی کوردستان بە تۆڕی میدیایی رووداوی راگەیاند، "زیاتر لە ١٨ کەسین" کە رێگرییان لێکراوە و دەشڵێت، "گلەییمان لە سەرۆکی پەرلەمان ئەوەیە بۆ بڕگەیەک جێبەجێناکات کە خزمەتی خەڵک بکات؟ "، هەروەها دەشڵێت، "ئێمە کۆبوونەوە ١٨ کاژێرییەکە بە قەد ٢٥٠ دینار سوودی نەبوو".  عەلی حەمە ساڵح، ئەندامێکی پەرلەمانی کوردستان بە رووداوی راگەیاند، "لە سەرەتای کۆبوونەوەی پەرلەمان گوتم ' راستییەکی تاڵ و قێزەونە ' لە نێوان مانگی یەک و دوو بۆ مانگی پێنج چی روویداوە کە ٤٢ % ـی داهاتی ناوخۆی هەولێر و سلێمانی کەمکراونەتەوە، ئەوە چ لۆژیکێکە کە بەو شێوەیە کەمکراوەتەوە؟ "، هەروەها دەشڵێت، "کاتێک داهاتی نەوت زیاد دەکات، داهاتی ناوخۆ کەم دەکات".