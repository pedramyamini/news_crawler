عەبدولغەفوور تاهیر، بەڕێوەبەری پۆلیسی دارستانی هەولێر بە تۆڕی میدیایی رووداوی راگەیاند، بۆ رێگریکردن لە ئاگرکەوتنەوە، لە ئەمڕۆوە دەست بە هەڵمەتێکی فراوانی دروستکردنی ئاگربڕ لە دارستانەکاندا دەکرێت، بۆ ئاودان و هەڵپاچینی دارەکانیش، وەزارەتی کشتوکاڵی حکومەتی هەرێمی کوردستان، زیاتر لە یەک ملیار دیناری بۆ پارێزگاکانی هەرێمی کوردستان دابینکردووە.  بەڕێوەبەری پۆلیسی دارستانی هەولێر ئاماژەی بەوەشکرد، دیارترین ئەو گرفتانەی رووبەڕووی دارستانەکان بوونەتەوە، دروستکردنی پرۆژەیە لەنێو دارستان و زێدەڕۆییکردنە لەلایەن ئەو کەسانەی کە دارستانەکە بە موڵکی خۆیان دەزانن، ئەمەش وا دەکات دار کەمببێتەوە، چونکە دروستکردنی هەر پرۆژەیەک داری بۆ دەبڕدرێتەوە.  هاوکات دەستەی پاراستن و چاککردنی ژینگەی هەرێمی کوردستان رایگەیاند، لە ١٠ ساڵی رابردوودا ملیۆنێک و ٣٠ هەزار و ٨٧٣ دۆنم دارستان و پاوان لە هەرێمی کوردستان سووتاون.   ئەحمەد محەممەد، گوتەبێژی دەستەی ژینگە بە تۆڕی میدیایی رووداوی راگەیاند، زۆرترین ئەو دارانەی لە ساڵانی ٢٠١٠ تاوەکو ٢٠٢٠ سووتاون و سووتێندراون بریتیبوون لە مازوو، بەڕوو، قەزوان، سنەوبەر، کالیپتۆس و گوێز.  گوتەبێژی دەستەی ژینگە گوتیشی، ٣٠ % بۆ ٣٥ % ی سووتانی دارستان و رەز و باخەکان، بەهۆی ئەو بۆردوومان و تۆپبارانەوە بووە کە هەریەک لە تورکیا و ئێران بە پاساوی بوونی گەریلاکانی پارتی کرێکارانی کوردستان - پەکەکە و پێشمەرگەی حیزبەکانی رۆژهەڵاتی کوردستان لە سنوورەکانی هەرێمی کوردستان دەیکەن.  لەبارەی ژمارەی دار و دارستانەکان لە هەرێمی کوردستان ئەحمەد محەممەد ئاشکرایکرد، "هەرێمی کوردستان خاوەنی زیاتر لە دوو ملیۆن و ٣٢٧ هەزار دۆنم دارستانی سرووشتی و ٣٥ هەزار دۆنم دارستانی دەستکردە".  سەبارەت بە کاریگەریی ئەو سووتانانەش گوتی، بەگشتی کاریگەریى لەسەر بەرزبوونەوەی پلەى گەرمى و زیادبوونى دوانۆکسیدى کاربۆن هەیە، لە ساڵانى ٩٠ ـەکانی سەدەی رابردووشدا لە جیهاندا ١٠ ملیار تۆن دوانۆکسیدی کاربۆن هەبوو، ئێستا بۆ ٥٠ ملیار تۆن بەرزبووەتەوە.