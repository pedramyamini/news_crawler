رۆژی ٢٧ی حوزەیرانی ٢٠٢١ ئەنجوومەنی جێبەجێکردنی یەکگرتووی ئیسلامیی کوردستان بە سەرپەرشتیی سەلاحەدین محەممەد بەهائەدین، ئەمینداری گشتیی حیزبەکە کۆبووەوە و تێیدا تیشک خرایە سەر بارودۆخی ناوچەکە بەگشتی و هەرێمی کوردستان بە تایبەتی.  بەپێی راگەیێندراوی کۆبوونەوەکە، گفتوگۆ لەسەر دۆخی ئابووری کراوە و داوا دەکەن چیدیکە بژێویی خەڵک گران نەکرێت و کۆتایی بە لێبڕینی مووچەی فەرمانبەران بهێندرێت.  ئه‌نجوومه‌نی جێبه‌جێكردنی یه‌كگرتووی ئیسلامی نیگەرانیی خۆی لەسەر باردۆخی ئاڵۆز و ناله‌باری سنووره‌كان و ئه‌و گرژیانه‌ی كه له‌سه‌ر سنووره‌كان هه‌ن دەربڕی، هه‌روه‌ها جه‌ختی له‌سه‌ر چاره‌سه‌ری ئاشتییانه‌ی كێشه‌كان و خۆدوورگرتن له شه‌ڕ و پێكدادانی نه‌خوازراو کردەوە.  سه‌باره‌ت به دووباره‌بوونه‌وه‌ی هێرشه‌كانی سه‌ر هه‌ولێری پایته‌خت، ئه‌نجوومه‌نی جێبه‌جێكردنی یه‌كگرتووی ئیسلامی سەرکۆنەی ئه‌و هێرشانه‌ی كرد و به كارێكی تێكده‌رانه‌ی له قه‌ڵه‌مدا، داواش دەکات "لایه‌نه په‌یوه‌ندیداره‌كان و سه‌رجه‌م هێز و لایه‌نه سیاسییه‌كان هه‌ڵوێستی به‌رپرسیارانه وه‌ربگرن بۆ لابردنی ئه‌و مه‌ترسی و هه‌ڕه‌شانه‌ی كه رووده‌كاته هه‌رێمی كوردستان".  بڕیارە لە ١٠ی تشرینی یەکەمی ئەمساڵ هەڵبژاردنی پێشوەختەی عێراق بەڕێوەبچێت، یەکگرتووی ئیسلامی داوا لە دەنگدەران دەکات کە "بە هەستیاری و گرنگییەوە بۆ پرۆسەکە بڕوانن و بەشداریی گەرموگوڕ لە دەنگدان بکەن"، هیوایشی خواست هەڵبژاردنەکە بەشێوەیەکی پاک و بێگەرد و دوور لە "گزیکاری" ئەنجامبدرێت.