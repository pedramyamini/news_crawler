بەگوێرەی هەواڵەکە، تیمی ئۆپه‌راسیۆنه تایبەتەكانی ده‌زگای هه‌واڵگریی نیشتمانیی توركیا - میت به‌رپرسێكی په‌كه‌كەیان له هەرێمی كوردستان به‌ناوی سەلاحەدین دەدە کە ناوی لە لیستی خۆڵەمێشی داواکراوانی پەکەکەدا بوو، كرده ئامانج.   بەپێی هەواڵەکە، دەزگای میت رۆژی ١٩ ـی ئایاری ٢٠٢١ زانیاری پێگەیشت کە سەلاحەددین دەدە ناسراو بە "زاگرۆس" رۆژئاوای کوردستانی بەجێهێشتووە و بەیاوەری سێ گەریلا پەڕیونەتەوە نێو خاکی هەرێمی کوردستان بۆئەوەی کاروانێکی چەک و کەرەستەی سەربازیی بگوازنەوە ناوچەکانی ژێر دەسەڵاتی پەکەکە.   تاوەکو ئێستا، ناوەندی راگەیاندن و چاپەمەنی هەپەگە و میدیاکانی پەکەکە هیچ جۆرە روونکردنەوەیەکیان لەمبارەیەوە بڵاونەکردووەتەوە.  میدیای فەرمیی تورکیا دەڵێت، دوای چەند رۆژێک بەدواداچوون و چاودێریکردنی جموجووڵەکان و کاری گواستنەوەی چەک و پێداویستییەکانی دیکە و لەکاتی گەیشتنیان بۆ نێو بازنەی سنووری ئۆپەراسیۆنی ناسراو بە "چڕنووکی برووسکە" کە بریتییە لە ناوچەکانی زاپ و ئاڤاشین و مەتین، تیمی ئۆپه‌راسیۆنه تایبەتەكانی ده‌زگەی هه‌واڵگری نیشتمانیی توركیا - میت لە نزیک گوندی "مانگێش" ناوبراو و هەر سێ گەریلاکەیان کردوەتە ئامانج و دەستبەسەر تەواوی چەک و تەقەمەنییەکانیشدا گیراوە.       هەمان سەرچاوە بڵاویکردەوە، گەریلاکانی دیکە بەناوی محەممەد ئەمین ئاڵکاش کە نازناوی "دڵگەش" بووە و خەڵکی باکووری کوردستانە و بابەک ئەبدیلسەلەندجی کە نازناوی "دارا باریتان" بووە و گەریلای سێیەمیش کە ناسنامەی نەزاندراوە و لێکۆڵینەوە لە ناسنامەی دەکرێت، لە ئۆپەراسیۆنەکەدا کراونەتە ئامانج.   میدیای فەرمیی تورکیا بڵاویکردەوە، سەلاحەددین دەدە له سه‌ره‌تای ئه‌مساڵدا لە سووریاوە گەڕێندراوەتە قەندیل و ئەرکی رێکخەری چالاکییە نهێنییەکانی قەندیل و رۆژئاوای کوردستان بووە.