وەرگێڕ و رۆژنامەنووس محەممەد عیزەددین، بە رووداوی راگەیاند، کتێبی "بیرەوەرییەکانم"ـی نووسەری نێوداری کورد و خەڵکی باکووری کوردستان، مووسا عەنتەری لە زمانی تورکییەوە وەرگێڕاوەتە سەر زمانی کوردی و لە پێشانگەی کتێبی فیستیڤاڵی گەلاوێژ لە سلێمانی لە رێگەی وەشانخانەی فامەوە بڵاو دەکرێتەوە، هەروەها رۆژی شەممەی داھاتوو ٢٩.٥.٢٠٢١ لە ھەولێر لە رێورەسمێکدا، بە خوێنەرانی دەناسێنێت.  محەممەد عیزەددین دەڵێت "ئه‌م کتێبە، كۆمه‌ڵێك بییره‌وه‌ریی مووسا عه‌نته‌ره، له‌گه‌ڵ چه‌ندان كه‌سایه‌تی وه‌ك سه‌عیدی نوورسی، ئیسماعیل بێشكچی، عه‌بدولڕه‌حمان قاسملوو، كامه‌ران به‌درخان، جگه‌رخوێن، یاشار كه‌مال، عه‌زیز نه‌سین، دایكی عه‌بدوڵڵا ئۆجه‌لان، مه‌دام میتران، یڵماز گۆنایی و نووری سه‌عید پاشا. هەڵبەت بەپێی جۆری ژیان و چالاکیی سەردەمەکەی خۆیشی، مژارە جیاوازەکانیشی هەر سەبارەت بە کوردستان و توركیا بووە. له پاڵ ئه‌مانه، نووسه‌ر باسی چه‌ندین رووداو و به‌سه‌رهاتی پشت په‌رده‌ی، شۆڕشه‌كانی دێرسیم و باشووری كوردستان و كۆماری مهاباد، شێخ سه‌عیدی پیران، مه‌لامسته‌فا بارزانی، سه‌ید رەزا و هه‌ڵسوكه‌وتی بەراییەکانی دامه‌زراندنی كۆماری توركیا و ئه‌تاتورك ده‌كات، به‌رامبه‌ر به كورد له باكووری كوردستان. "  کتێبەکە لە ٦٢٠ لاپەڕە پێکهاتووە و بە زمانی تورکی چوار جار چاپکراوەتەوە، پێشەکی بۆ وەرگێڕانە کوردییەکەشی لەلایەن ئیسماعیل بێشکچی و سینەم جەلادەت بەدرخانەوە نووسراوە.  نووسەر و رووناکبیری کورد مووسا عەنتەر، ساڵی ١٩٢٠ لە گوندی زڤینگێی نزیك لە نوسێبین لە دایكبووە. خوێندنی سەرەتایی و ئامادەیی لە نوسێبین و ئەدەنە تەواوکردووە و پاشان لە زانکۆی ئیستەنبووڵ یاسای خوێندووە.  عەنتەر لە سەرەتای گەنجێتیدا تێكەڵ بە کاری سیاسی و کولتووری بووە و چەرمەسەریی زۆری چێشتووە. رۆژی ٢٠ ئەیلوولی ١٩٩٢ لە تەمەنی ٧٢ ساڵیدا لە شاری ئامەد لەلایەن چەند کەسێکی نەناسراوەوە کوژرا.  نووسەری نێوداری تورک یاشار کەمال لەبارەی مووسا عەنتەرەوە دەڵێت "هیچ كوردێكم نەدیت هێندەی مووسا عەنتەر هێمن و له‌سه‌رخۆ، بۆیه، ناتوانم له ده‌وڵه‌تی بكوژه‌كه‌ی خۆشبم. "