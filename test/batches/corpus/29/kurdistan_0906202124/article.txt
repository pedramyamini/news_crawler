ساماڵ عەبدولڕەحمان، بەڕێوەبەری گشتیی گومرگ لە هەرێمی کوردستان، رۆژی چوارشەممە میوانی بوولتەنی کاژێر ١٧: ٠٠ی رووداو بوو، لەبارەی کۆبوونەوەی ئەمڕۆی بەڕێوەبەرانی گومرگ لەگەڵ وەزیری دارایی گوتی، "ئەو کۆبوونەوەیەی ئەمڕۆ درێژکراوەی کۆبوونەوەی هەفتەی پێشوو بوو کە لەسەر راسپاردەی وەزیری دارایی و ئابووری ئەنجامدرا؛ هەفتەی رابردوو کۆمەڵێک راسپاردە و پێشنیازمان بۆ رێکخستنەوەی کاروباری گومرگەکان خستەوەڕوو و ئەمڕۆ گفتوگۆی چڕمان لەسەر ئەو خاڵ و داواکارییانە کرد".  ساماڵ عەبدولڕەحمان گوتیشی، "مەبەست لەم کۆبوونەوەیە ئەوە بوو، جارێکی دیکە جووڵەی بازرگانی لە هەرێمی کوردستان بەشێوەیەکی باشتر رێکبخەینەوە، هەروەها بۆ لابردنی هەموو ئەو کۆسپ و تەگەرانە بوو کە دەکەونە بەردەم جووڵەی بازرگانی و نەهێشتنی هەندێک رۆتینیات و کارئاسانیکرنی زیاتر بۆ  پتەوکردنی گومرگەکان".  لەبارەی ئەو بەربەستانەی لەبەردەم کەرتی گومرگی هەرێمی کوردستاندان و کارکردن بۆ زیادکردنی داهاتەکانی، بەڕێوەبەری گشتیی گومرگی هەرێمی کوردستان گوتی، "کاری بازرگانی بە چەند قۆناخێکدا تێدەپەڕێت تاوەکو دەگاتە ئەوەی بازرگان کاڵاکانی هاوردە دەکات و پێویستی بە رەزامەندیی لایەنە پەیوەندیدارەکانە؛ هەروەها هەندێک رێوشوێنی پێویست کە لە دەروازەکاندا دەگیرێنەبەر، ئەمانە هەموویان پێویستیان بە پێداچوونەوەیە. بۆیە بڕیاردرا لەگەڵ سەرجەم ئەو وەزارەت و دەستە و لایەنانەی دیکە کە پەیوەندییان لەگەڵ گومرگدا هەیە بۆ جووڵەی بازرگانی، وەکو وەزارەتی کشتوکاڵ، وەزارەتی بازرگانی و پیشەسازی، وەزارەتی تەندروستی، وەزارەتی پلاندانان، وەزارەتی ناوخۆ، پاسەوانی سنوور، ئاسایش، پۆلیسی گومرگ کۆببینەوە بۆئەوەی کاری گومرگ بە ئاسانترین شێوە بەردەوام بێت".  سەبارەت بە گەڕانەوەی داهاتی گومرگ بۆ گەنجینەی حکومەت کە ماوەیەک مشتومڕی دروستکردبوو، ساماڵ عەبدولڕەحمان گوتی، "هەموو داهاتەکان گەڕاونەتەوە گەنجینەی حکومەتی هەرێمی کوردستان. نازانم ئەو زانیارییانە لە کوێوە دێن کە دەڵێن ناگەڕێنەوە. ئێمە لە هەموو دەروازە سنوورییەکاندا بانکمان هەیە و راستەوخۆ داهات لەوێ وەردەگیرێت و رادەستی گەنجینە دەکرێت. لەوێشەوە هەمووی بە ژمارە دەدرێتە بەڕێوەبەرایەتیی گشتیی ژمێرکاری؛ بۆیە لە هیچ سەردەمێکدا و لە هیچ دەروازەیەکی سنووریدا نەبووە داهات بەلاڕێدا ببرێت، بەڵکو هەموویان بۆ گەنجینەی حکومەت دەگەڕێنەوە، هەر کەسێکیش بەڵگەی لەسەر پێچەوانەی ئەمە هەیە با بە بەڵگە بیخاتەڕوو و بە فەرمی بێت، نەوەکو تەنیا لە راگەیاندنەکانەوە بێت و بۆ وروژاندن بێت بێ ئەوەی هیچ بەڵگەیەک هەبێت".  بەڕێوەبەری گشتیی گومرگ لە هەرێمی کوردستان بە جەختکردنیشەوە گوتی، "هەموو داهاتەکان بە بەردەوام کۆکراونەتەوە، گومرگ یەکێکە لە سەرچاوە گرنگەکانی داهات لە هەرێمی کوردستان و لەدوای نەوتەوە پشتی گەورەی پێ دەبەسترێت، بۆیە پشتی تەواوی پێدەبەستین".  سەبارەت بەو قسانەی لەبارەی کەمبوونەوەی داهاتە گومرگییەکانەوە لە هەرێمی کوردستان دەکرێت، رایگەیاند "داهاتی گومرگی جێگیر نییە و لە مانگێکەوە بۆ مانگێکی دیکە دەگۆڕێت، بەڵام بەراورد بە ساڵانی رابردوو لە ئاستێکی باشدایە".  سەبارەت بە رادەستکردنی هەردوو دۆسیەی داهاتە نەوتییەکان و نانەوتییەکان لە دوایین سەردانی وەزیری دارایی و ئابووری بۆ بەغدا، ساماڵ عەبدولڕەحمان بە رووداوی گوت، "کۆبوونەوەکان بەردەوامن، هەر بۆ ئەو مەبەستە دوێنێ دیوانی چاودێریی دارایی سەردانی وەزارەتی دارایی و بەڕێوەبەرایەتیی گشتیی ژمێرکاری و بەڕێوەبەرایەتیی گشتیی گومرگیان کرد و کۆبوونەوەیان کرد و چییان داواکردووە بە شەفافانە خستوومانەتە بەردەستیان، بۆیە هەرچی زانیارییە لەسەر راسپاردەی سەرووی خۆمان کە پێمانگوتراوە بە شەفافانە بیاندەینێ، وەریانگرتووە".  رووگەی داهاتووی شاندەکەشی لە هەرێمی کوردستان ئاشکراکرد و گوتی "بڕیارە سبەینێ ئەو شاندەی دیوانی چاودێریی دارایی عێراق سەردانی دەروازە سنوورییەکان بکات و دواتر دەچێتە فڕۆکەخانە بۆ هەمان مەبەست و ئیدی هیچ کێشەمان لەوبارەیەوە نابێت و شەفافانە هەموو شتمان پێداون".  ساماڵ عەبدولڕەحمان لە وەڵامی پرسیارێکی رووداودا لەسەر ئەو هێزە سەربازییەی بڕیاربوو لە دەروازە سنوورییەکاندا بۆ کۆنترۆڵکردنی کاری نایاسایی دروستبکرێت، گوتی "ئەو هێزە لە سەرووی دەسەڵاتی ئێمەوەیە؛ بڕیاردراوە ئەو هێزە لەنێوان وەزارەتی ناوخۆ و وەزارەتی پێشمەرگە دروستبکرێت، بەڵام ئێمە خۆمان وەکو وەزارەتی دارایی و بەڕێوەبەرایەتیی گشتیی گومرگ بڕیارمانداوە سیستەمی چاودێری کارا بکەینەوە و چاودێریی دەروازەکان بکەین، ئەمەش لە چوارچێوەی ئەو چاکسازییانەیە کە حکومەتی هەرێمی کوردستان دەیانکات".