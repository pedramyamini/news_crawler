خێزان هەن تەواوی ئەندامەکانی لەو رووداوەوە لەدەستداوە.    گۆڤیند مالوسار، گوندنشینە و دەڵێت، "پێنج کەس لە ژوورەوە بوون، دایکم، براکەم، خێزانەکەی و دوو منداڵی براکەم. کچ و کوڕێک بوون. تەنیا تەرمی کوڕە بچکۆلانەکەیان دۆزراوەتەوە. هێشتا سۆراخی ئەندامانی دیکەی خێزانەکە دیارنییە. "  ئەو لافاوەی ناوچەکەی رۆژئاوای هیندستانی گرتووەتەوە، دژوارترینە لە ماوەی چەند دەیەی رابردوو.  لافاو و رووچوونی زەوی جگە لە گیانلەدەستدانی ئەو ١١٥ کەسە، ١٥٠ هەزار کەسی دەربەدەر کردووە، هەزار ماڵیش بەتەواوی خاپووربوون.  لافاوەکە هێندە لەناکاو دروستبووە، خەڵک فریای رزگارکردنی خۆیان نەکەوتوون.  راجێش یاوالی، بەرپرسی تیمی فریاگوزارییە و دەڵێت، "ئاو تەرمی چەندین کەسی بە دووری یەک کیلۆمەتر لەگەڵ خۆی بردووە. ئێمە تەرمی ئەو خەڵکانەمان دۆزییەوە کە لە قەراخ رووبارەکە لەنێو دارەکان گیریان خواردبوو. تەواوی تیمەکەم ئێستا لە هەوڵی رزگارکردنی خەڵکن لەو ناوچانەی کە گومان دەکەین تەرمی قوربانیانی لێبێت یاخود ئەو شوێنانەی کە بۆنی تەرمەکانی لێ بەرزدەبێتەوە یاخود ئەو شوێنانەی کە گوندنشینان پەنجەی بۆ درێژ دەکەن. "  رووداوی هەرەسهێنانی بەرزاییەکانی گوندی تالی بەرچاوترین بوون، بەڵام لە زۆربەی ناوچەکانی پارێزگای ماهاراشترا بەهۆی باران و دروستبوونی لافاوەوە ماڵ و موڵکی خەڵکی زیانیان بەرکەوتووە، کارەبا پچڕاوە و بەهۆی کۆبوونەوەی قوڕ و لیتە هاتووچۆش ئاستەنگی بۆ دروستبووە.  حکومەتی هیندستان لە پارێزگای ماهاراشترا سەرقاڵی گواستنەوەی خەڵکە لەو شوێنانەی کە بەنداوەکان سەرڕێژبوون و مەترسی تەقینیان لێدەکرێت.