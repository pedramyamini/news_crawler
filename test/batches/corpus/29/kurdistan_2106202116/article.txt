ئاری ئەحمەد، بەڕێوەبەری گشتیی ئاو و ئاوەڕۆی هەرێمی کوردستان بە تۆڕی میدیایی رووداوی گوت، "دوای ئەوەی داوای هەموارکردنەوە رێنوێنیی ژمارە یەکی ساڵی ٢٠١٨ مان لە ئەنجوومەنی وەزیرانی هەرێمی کوردستان کرد و هەموارکرایەوە، ئێستا نرخی بەکاربردنی ئاومان کەمکردووەتەوە بۆ ئەو کەسانەی کە پێوەریان بەستووە و ئەوانەشی کە هێشتا پێوەریان نییە.  گوتیشی پێشتر بڕی ٥٠ دینار بۆ بەکاربردبی بڕی ٠ تاوەکو ٥ مەتر سێجا دیاریکرابوو، بڕی ١٥٠ دینار بۆ بەکاربردنی زیاتر لە ٥ تاوەکو ١٥ مەتر سێجا، هەروەها بڕی ٤٠٠ دینار بۆ زیاتر لە هەر ١٥ مەتر سێجایەک تاوەکو ٣٠ مەتر سێجا، بڕی ٦٠٠ دیناریش بۆ ٣٠ مەتر سێجا زیاتر تاوەکو ٦٠ مەتر سێجا، لە ٦٠ مەتر سێجا و بەسەرەوە دەبووە ٢ هەزار دینار وەردەگیرا".  گوتیشی ئێستا نرخەکان دوای دەستکاریکردن و هەموارکردنەوەی رێنوێنییەکان بەمشێوەیەیان لێهاتووە:  - ٥٠ دینار بۆ بەکاربردنی  ٠ تاوەکو ٥ مەتر سێجا.  - بڕی ١٥٠ دینار بۆ بەکاربردنی زیاتر لە ٥ تاوەکو ١٥ مەتر سێجا.  - بڕی ٣٠٠ دینار بۆ زیاتر لە هەر ١٥ مەتر سێجایەک تاوەکو ٣٠ مەتر سێجا.  - بڕی ٤٥٠ دینار بۆ ٣٠ مەتر سێجا زیاتر تاوەکو ٦٠ مەتر سێجا.  - بڕی ٦٠٠ دینار بۆ بەکاربردنی لە ٦٠ مەتر سێجا و بەسەرەوە.  ئەمڕۆ دووشەممە، ٢١ی حوزەیرانی ٢٠٢١، وەزارەتی شارەوانی و گەشتوگوزاری هەرێمی کوردستان رایگەیاند قەرزەکان لەسەر هاونیشتیمانیان کەمدەکاتەوە.  ئاری ئەحمەد ئاماژەی بۆ ئەوەشکرد سەرباری ئەوەی پێشتر میکانیزمی کردنە پێشینەی قەرزەکانیان لەسەر هاونیشتیمانیان پەیڕەوکردووە بۆ دانەوەی قەرزەکان و بۆیان کراوەتە چەند قیستێک، بەردەوام دەبن بەشێوەیەکی ئاسانتر بۆ ئەوەی  هاونیشتیمانییان بتوانن قەرزەکانیان بدەنەوە.  هەروەها ئاماژەی بەوەشدا، "ئێستا ئەگەر هاونیشتیمانییەک مانگانە یەک ملیۆن دیناریشی بۆ بێتەوە لەبری بەکارهێنانی ئاو، ئەوا تەنها هەر ٤٥ هەزار دیناری لێوەردەگیرێت، واتە ئەگەر هاونیشتیمانییەک ٤ مانگ ٤ ملیۆن دینار قەرزار بێت، ئێستا مانگانە تەنها ٤٥ هەزار دیناری لێوەردەگیرێت، واتە بڕی ئەو چوار ملیۆن دینارەی بۆ دەکەینە تەنها ١٨٠ هەزار دینار و ئەو دوای لێیخۆش دەبین".  بەڕێوەبەری گشتیی ئاو و ئاوەڕۆی هەرێمی کوردستان، گوتی ئەم هەنگاوەیان دیارنییە تاوەکو کەی بەردەوام دەبێت، بەڵام هۆکارەکی بۆ ئەوە گەڕاندەوە هاونیشتیمانییان بەهۆی رانەهاتن لەگەڵ سیستەمی پێوەری ئاو هێشتا هەروەکو جاران ئاو بەکاردەهێنن کە پێوەریان نەبوو.  هەروەها ئەو خانووانەی کە هەیکەل بوون یان ئەوانەی پێوەری ئاویان نەبەستووە پێشتر بۆ هەر مانگێک بری ٢٠٠ هەزار پارەی ئاویان لێوەرگیراوە، ئێستا تەنها ٨٠ هەزار دیناریان لێوەردەگیرێت.  لە کۆتایی قسەکانیدا ئاری ئەحمەد باسی لەوەشکرد کە قەرزێکی زۆریان لەلای هاونیشتیمانیانی هەرێمی کوردستانە و بڕە پارەکە لە ١٥٠ ملیار دینار دەبێت.