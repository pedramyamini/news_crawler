رەشاد حەبەش عەلی دومەر، ئەندامی پەیوەندییەکانی پەیەدە لە هەولێر بە رادیۆی رووداوی راگەیاند "ئێمە وەکو کورد لە رۆژئاوای کوردستان لە هەڵبژاردنی سووریادا بەشداری ناکەین، کە تاوەکو ئێستا ئێمەی قبووڵ نەکردووە و وەک هاووڵاتی سەیرمان ناکات".  رۆژی چوارشەممە ٢٦ی ئایاری ٢٠٢١ هەڵبژاردنی سەرۆکایەتیی سووریا لە بەشێکی ئەو وڵاتە بەڕێوەدەچێت و بەشار ئەسەد، سەرۆکی سووریا بەربژێری بەهێزی هەڵبژاردنەکەیە، ئەمەش بەو پێیەی ئەو گرووپانەی خۆیان وەکو ئۆپۆزیسیۆنی سووری ناساندووە بەشداریی هەڵبژاردنەکە ناکەن و لە ناوچەکانی ئەوانیشدا رێگە نادرێت هەڵبژاردن بکرێت.  ئەو ئەندامەی پەیوەندییەکانی پەیەدە گوتی "بۆئەوەی کارێک بکرایە کورد بەشداریی هەڵبژاردنی بکردایە، دەبوو ئاشتەواییەکی نیشتمانی سازبکرایە و کوردانیش وەکو پێکهاتەیەکی گەورەی ئەو وڵاتە بانگ بکرانایە، چونکە هێزێکن و خاکێکی زۆریان لەدەستدایە. بەشار ئەسەد خراپەی زۆری کرد و لێیان پەشیمان نەبووەوە. گەلی سووریایش ناچار نییە دەنگ بە هەڵبژاردنێکی وا بدات و هەڵبژاردنەکە شتێکی هەڵەیە".  هەڵبژاردنی سەرۆکایەتیی سووریا بەبێ ناوچەکانی ژێر دەسەڵاتی ئۆپۆزیسیۆنە چەکدارەکانی سووریا و بەڕێوەبەرایەتیی خۆسەر بۆ هەرسێ بەربژێر "بەشار ئەسەد، عەبدوڵڵا عەبدوڵڵا و مەحموود مەرعی" بەڕێوەدەچێت.  ئەمریکا، بەریتانیا، فەرەنسا، ئەڵمانیا و ئیتاڵیا سەرکۆنەی هەڵبژاردنەکانی سەرۆکایەتیی سووریا دەکەن و دەڵێن ئەو هەڵبژاردنانە "نە پاکن و نە ئازاد".  لە راگەیێندراوێکی هاوبەشی وەزارەتەکانی دەرەوەی هەر پێنج وڵاتە رۆژئاواییەکەدا هاتووە، "ئێمە، وەزارەتەکانی دەرەوەی فەرەنسا، ئەڵمانیا، ئیتاڵیا، بەریتانیا و ئەمریکا دەمانەوێت روونیبکەینەوە کە هەڵبژاردنە سەرۆکایەتییەکانی ٢٦ی ئایار نە ئازدانە دەبێت و نە پاکیش دەبێت. ئێمە بڕیاری رژێمی ئەسەد بۆ ئەنجامدانی هەڵبژاردن لە دەرەوەی چوارچێوەی پرۆژە بڕیاری ٢٢٥٤ی نەتەوە یەکگرتووەکان سەرکۆنە دەکەین و پاڵپشتی لە دەنگی هەموو سوورییەکان دەکەین، لەنێویشیاندا رێکخراوەکانی کۆمەڵگەی مەدەنی و ئۆپۆزیسیۆنی سووریا کە پرۆسەی هەڵبژاردنەکەیان بە نایاسایی داناوە و سەرکۆنەیان کردووە".  ئەمریکا و چوار هاوپەیمانەکەی جەخت لەوە دەکەنەوە کە پێویستە "بەگوێرەی پرۆژە بڕیارەکە، هەڵبژاردنی ئازاد و دادپەروەرانە لەژێر چاودێریی نەتەوە یەکگرتووەکاندا و بە بەرزترین ستانداردی نێودەوڵەتیی شەفافیەت و بەرپرسیارێتی سازبکرێت".