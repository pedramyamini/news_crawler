د. رەهێڵ فەرەیدوون، بریکاری وەزارەتی تەندروستیی هەرێمی کوردستان بە تۆڕی میدیایی رووداوی راگەیاند، "ئەو نەخۆشە ٧٨ ساڵانەی دوێنێ لە نەخۆشخانەی شار لە سلێمانی گیانی لەدەستدا، بەرگریی لەشی گەیشتبووە سفر و نەخۆشیی شەکرە و دڵیشی هەبوو. ئەگەرچی ئەو کەسە هەندێک نیشانەی هەبوو، بەڵام تاوەکو درەنگانێکیش گومانمان لەسەر هۆکاری گیانلەدەستدانەکەی هەبوو. بۆیە لیژنەیەکی پزیشکیمان پێکهێنا و دوای پشکنینی ورد دەرکەوت یەکەم تووشبووە بە کەڕووی رەش گیان لەدەستبدات".  لەبارەی ئەو دەنگۆیەی کە ئەو نەخۆشە تووشبووی ئەو کەڕووە رەشە بووبێت کە لە هیندستان سەریهەڵداوە، د. رەهێڵ ئاماژەی بەوە کرد "نەخێر، پەیوەندیی نییە، چونکە ئەو کەسەی گیانی لەدەستدا نەچووبووە هیندستان و نە کەسوکاری چووبوونە ئەو وڵاتە و ئەو تێکەڵیان بووبێت. هەروەها ئەو کەسانەشی لە هیندستان بوون و گەڕانەوە، هەموویان پشکنینیان بۆ کرا، تەندروست بوون و هیچ کێشەیەکی تەندروستییان نەبوو".  سەبارەت بە نەخۆشییەکە، بریکاری وەزارەتی تەندروستیی هەرێمی کوردستان گوتی، "ئەمساڵ یەکەم ساڵ نییە کەڕووی رەش هەبووبێت. بۆ نموونە، ساڵی پار حاڵەتمان هەبووە؛ بۆیە نەخۆشییەکی زۆر جێگەی مەترسی نییە وەکو کۆرۆنا، بەڵام جیددییە، واتە دەبێت ئاگاداربین".  هەروەها باسی لەوەش کرد، پێچەوانەی کۆرۆنا، کەڕووی رەش نەخۆشییەکە لە کەسێک بۆ کەسێکی دیکە ناگوازرێتەوە.  بریکاری وەزارەتی تەندروستیی هەرێمی کوردستان گوتیشی، "کۆرۆنا و کەڕووی رەش هەردووکیان کاریگەرییان زیاترە لەسەر ئەو کەسانەی کە بەرگریی لەشیان کەمە، بەڵام کەڕووی رەش و کۆرۆنا پەیوەندییان بەیەکەوە نییە، گوایە هەرکەس کۆرۆنا بگرێت تووشی کەڕووی رەشیش دەبێت؛ ئەم بۆچوونە هەڵەیە و پەیوەندییان بەیەکەوە نییە".  هاوکات سەدام ساحب ئەلتەویل، بەڕێوەبەری گشتیی تەندروستیی پارێزگای زیقاز بە تۆڕی میدیایی رووداوی گوت، "لە پارێزگای زیقار شەش حەڵەتی تووشبوونمان بە کەڕووی رەش هەیە؛ دووان لەوانە مردوون و ئەوانی دیکەش باری تەندروستییان باشە".  بەڕێوەبەری گشتیی تەندروستیی پارێزگای زیقار ئەوەشی خستەڕوو، وەزیری تەندروستیی عێراق دەڵێت، "ژمارەی تووشبووان بە کەڕووی رەش لەنێوان ١٢٠ بۆ ١٥٠ کەس دەبن".  ئەلتەویل گوتیشی، "کەڕووی رەش زیاتر تووشی ئەو کەسانە دەبێت کە نەخۆشیی درێژخایەنیان هەیە، وەکو شەکرە و دڵ و نەخۆشییەکانی شێرپەنجە و بەرگریی جەستەیان لاوازە".  سەبارەت بەو شوێنانەی لەش کە کاریگەر دەبن بە کەڕووی رەش، بەڕێوەبەری گشتیی تەندروستیی پارێزگای زیقار باسی لەوە کرد "سەرەتا کاریگەری لە لووتی مرۆڤ دەکات و دواتر بۆ چاو و ئینجا مێشک و دوایی بۆ قوڕگ دادەبەزێت و پاشان دەچێتە گورچیلەکانەوە و کاریان تێدەکات".