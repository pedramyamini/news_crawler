عەباس عوەید حوسێنی، ئەندامی شانەی قەیرانەکان لە ناوچەی رەسافە لە بەغدا، ئەمڕۆ سێشەممە، لە لێدوانێکی رۆژنامەوانیدا رایگەیاند: "وەزارەتی تەندروستی ئامادەکاری دەکات بۆ کوتانی هەموو هاووڵاتیانی عێراق بە پێکوتەی ئەنفلۆنزای وەرزی بۆ کەمکردنەوەی لێکەوتەکانی تووشبوون بە ئەنفلۆنزای وەرزی و ڤایرۆسی کۆرۆنا، هەروەها کەمکردنەوەی بڵاوبوونەوەی هەردوو پەتاکە".  عەباس عوەید حوسێنی هۆکاری ئەو بڕیارەی وەزارەتی تەندروستی روونکردەوە و گوتی: "پێشبینی دەکەین شەپۆلی دووەمی بڵاوبوونەوەی پەتای کۆرۆنا لە ناوەڕاستی مانگی تشرینی یەکەمی ئەمساڵدا سەرهەڵبدات و لە کۆتایی مانگی تشرینی دووەمی داهاتوودا کۆتایی بێت، کە هاوکات دەبێت لەگەڵ بڵاوبوونەوەی ئەنفلۆنزای وەرزی، بۆیە بۆ کەمکردنەوەی لێکەوتەکانی تەشەنەکردنی، وەزارەتی تەندروستی ئامادەکاری بۆ کوتینی هەموو هاووڵاتیان دەکات، بە پێکوتەی دژە ئەنفلۆنزا".  ئەندامەکەی شانەی قەیرانەکان لە بەغدا ئاشکراشی کرد "عێراق هێشتا لە شەپۆلی یەکەمی بڵاوبوونەوەی پەتای کۆرۆنادایە و لە لووتکەی بڵاوبوونەوەی پەتاکەدایە، هۆکاری زیادبوونی ژمارەی تووشبووانی کۆرۆناش بەهۆی پابەندنەبوونی هاووڵاتیانە بە رێکارەکانی خۆپارێزی و دوورەپەرێزی، لەگەڵ زیادبوونی ژمارەی پشکنینەکانی کۆرۆنا، کە رۆژانە گەیشتووەتە ٢٥ هەزار پشکنین".  بەپێی ئاماری وەزارەتی تەندروستی و ژینگەی عێراق، تائێستا ٢٠٧ هەزار و ٩٨٥ کەس لە عێراق و هەرێمی کوردستان تووشی کۆرۆنا بوون، ١٥٠ هەزار و ٣٨٩ لەو تووشبووانە چاکبوونەتەوە و ٦٥١٩ تووشبووش گیانیان لەدەستداوە.