شاری رۆیلی سەر بە هەرێمی یوونان کە دانیشتووانەکەی زیاتر لە ٢٠٠ هەزار کەسن، سێ تووشبووی نوێی کۆرۆنای تێدا تۆمارکرا و حکومەتی چینی ناچارکرد هەموو شارەکە کەرەنتین بکات.  لەماوەی چەند مانگی رابردوودا، هیچ تووشبوویەکی کۆرۆنا لە ناوخۆی چین تۆمارنەکراوە، مەگەر ئەوانەی کە لە دەرەوەی وڵاتدا دەگەڕانەوە، ئەوانیش لە کاتی گەیشتنیان لە فڕۆکەخانە بۆ ماوەی ١٤ رۆژ کەرەنتین دەکران.  سەرۆکایەتیی شارەوانی رۆیلی رایگەیاندووە، هەموو دانیشتووانی شارەکە دەبێت لە ماڵەکانیان بمێننەوە تاوەکو پشکنینی کۆرۆنایان بۆ دەکرێت، هیچ کەسیش لە ماوەی کەرەنتین و پشکنینەکاندا بۆی نییە لە شارەکە بچێتە دەرەوە و بێتە ناوەوە، جگە لە فرۆشگەکانی خۆراک و دەرمانخانەکان، سەرجەم شوێنە گشتییەکانی دیکەش دادەخرێن.  حکومەتی چین دانیشتووانی بۆرما بە گواستنەوەی کۆرۆنا بۆ نێو شاری رۆیلی تۆمەتبار دەکات و رایگەیاند، هاتووچۆکردن لەنێوان چین و بۆرما قەدەخەیە و سزای یاسایی لەسەرە.  لەنێوان شاری رۆیلی چین و یەکەمین شاری بۆرما تەنیا رووبارێكی بچووک هەیە و هاتووچۆ لەنێوان هەردوولا رۆژانە ئەنجامدەرێت و بە سەختی کۆنترۆڵ دەکرێت.  تاوەکو ئێستا لە چین کە شوێنی سەرهەڵدانی ڤایرۆسی کۆرۆنا بوو، زیاتر لە ٨٥ هەزار تووشبووی کۆرۆنا تۆمارکراون لەنێوانیاندا زیاتر لە ٤ هەزار و ٦٠٠ کەس گیانیانلەدەستداوە و زیاتر لە ٨٠ هەزار و ٤٠٠ کەسی دیکەش چاکبوونەتەوە.