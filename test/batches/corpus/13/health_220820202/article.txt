په‌یمانگای رۆبه‌رت كوخ کە تایبەتە بە نه‌خۆشییه گوازراوه‌كان و زانیاری له‌وباره‌وه بە حکومەتی ئەڵمانیا ده‌دات، دوایین زانیارییه‌كانی په‌یوه‌ست به ڤایرۆسی كۆرۆنای بڵاوكرده‌وه.   په‌یمانگای رۆبه‌رت كوخ له راگه‌یێندراوێكدا ئاماژه‌ی به‌وه‌داوه، له ٢٤ كاژێری رابردوودا دوو هه‌زار و ٣٤ تووشبوونی نوێ به ڤایرۆسی كۆرۆنا تۆماركراون و بەو جۆرەش كۆی گشتیی تووشبوون بە کۆرۆنا بۆ ٢٣٢ هه‌زار و ٨٢ به‌رزبووه‌وه.  ئه‌و ژماره‌یه  كه تۆماركراوه به‌رزترین ژماره‌یه له تووشبوون له ٢٥ ـی نیسانی رابردووه‌وه، كه ئەو رۆژە دوو هه‌زار و ٥٥ تووشبوون تۆماركرابوون.   لە ئەڵمانیا ژماره‌ی رۆژانه‌ی تووشبووی دەستنیشانکراو بە کۆرۆنا پێش ناوه‌ڕاستی مانگی ته‌ممووز، له‌نێوان ٢٥٠ تاوەکو ٥٠٠ تووشبوودا بوو، ژماره‌كه لە كۆتاییه‌كانی مانگی ته‌ممووز رووی له هه‌ڵكشان كرد و له مانگی ئابدا جارێکی دیکە بۆ سه‌رووی هەزار تووشبوونی رۆژانە به‌رزبووه‌وه.  هاوكات ژماره‌ی ئه‌و كه‌سانه‌ی به‌هۆی ڤایرۆسه‌كه گیانیان له‌ده‌ستداوه له ٢٤ كاژێری رابردوودا ١٤ کەس بووەوە و بەو جۆرەش مردن بەهۆی ڤایرۆسەکەوە بۆ نۆ هه‌زار و ٢٦٧ كه‌س بەرزبووەتەوە. تاوەکو ئه‌مڕۆش ٢٠٦ هه‌زار و ٦٠٠ كه‌س چاكبوونه‌ته‌وه.   بەپێی پەیمانگەکە، هۆكاره‌كانی هه‌ڵكشانی ژمارەی تووشبووان به ڤایرۆسی كۆرۆنا بۆ ئه‌و كه‌سانه دەگەڕێتەوە كه له پشووه‌كان گەڕاونەتەوە و هەروەها بۆ ئه‌و ئاهه‌نگانه‌ی كه تیایاندا دووره‌په‌رێزیی كۆمه‌ڵایه‌تی ره‌چاو ناكرێت.  ئەنگێلا مێرکل، راوێژکاری ئەڵمانیا رایگەیاند، چی دیکە ئاسانکاری لە رێکارە خۆپارێزییەکان و قەدەخەی هاتووچۆ ناکرێت. داوایشی کرد، خەڵکی پابەندی رێنماییە تەندروستییەکان بن لە شوشتنی دەستەکانیان و پەیڕەوکردنی دوورگیریی کۆمەڵایەتی. بەرزبوونەوەی ژمارەی تووشبووانیشی بە "کێشە" ناوبرد.