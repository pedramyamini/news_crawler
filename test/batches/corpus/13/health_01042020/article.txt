ئەمڕۆ چوارشەممە ٠١ - ٠٤ - ٢٠٢٠ وەزارەتی تەندروستیی هەرێمی کوردستان تووشبوونی شەش کەسی دیکەی بە ڤایرۆسی کۆرۆنا لە هەولێر راگەیاند، ئێستا ژمارەی تووشبووان ١٧٦ کەسە و لەو ژمارەیەش ٦١ تووشبوو چاکبوونەتەوە و دوو کەسیش گیانیان لەدەستداوە.  د. سامان بەرزنجی، وەزیری تەندروستیی هەرێمی کوردستان لە پەیامێکدا دەڵێت "هۆکاری تووشبوونی ١٣٩ حاڵەت بە رێژەی (٧٩ %) لەکۆی تووشبووانی کۆرۆنا بەهۆی پابەندنەبوونە بە رێنمایی تەندروستی و بەرکەوتنی یەکتر".  وەزیری تەندروستی بەرزبوونەوەی ژمارەی تووشبووان بە ڤایرۆسی کۆرۆنا بە مەترسیدار ناودەبات و دەشڵێت "ژمارەکان نیشاندەرێکی مەترسیدارە، تکایە ئاگاداری خۆتان بن نەیەنە دەرەوەی ماڵ و بەرکەوتنی کەسی تر مەبە با کارەساتی تەشەنەکردنی کۆرۆنا روونەدات".  دەقی پەیامەکەی وەزیری تەندروستیی هەرێمی کوردستان  هۆکاری تووشبوونی ١٣٩ حالەت بە رێژەی (٧٩ %) لەکۆی تووشبووانی کۆڕۆنا بەهۆی پابەندنەبوونە بە ڕێنمایی تەندروستی و بەرکەوتنی یەکتر بووە.  ژمارەکان نیشاندەرێکی مەترسیدارە، تکایە ئاگاداری خۆتان بن نەیەنە دەرەوەی ماڵ و بەرکەوتنی کەسی تر مەبە با کارەساتی تەشەنەکردنی کۆڕۆنا ڕوونەدات.