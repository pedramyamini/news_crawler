د. کاتێلین موڵەیەین، پزیشک لە زانکۆی شیکاگۆ لە ئەمریکا رایگەیاندووە، لەدوای بەکارهێنانی دەرمانی remdesivir بۆ تووشبووانی کۆرۆنا، تووشبووەکان زووتر چاکبوونەتەوەو نەخۆشخانەکانیان بەجێهشتووە.  د. کاتێلین دەڵێت، دەرمانەکە کاریگەری لەسەر ڤایرۆسەکە هەبووە و بەشی زۆری تووشبووەکانیان چاکبوونەتەوە، لە دوای نزیکەی یەک هەفتە مانەوە لە نەخۆشخانە گەڕاونەتەوە ماڵەکەنیان.  تائێستا بەکارهێنانی ئەم دەرمانە لە چوارچێوەی تاقیکردنەوەدایە و هێشتا پزیشکانی زانکۆی شیکاگۆ دڵنیانەبوونەتەوە لەوەی دەرمانەکە چارەسەری یەکجاری کۆرۆنا دەکات، هاوکات چاوەڕێی ئەنجامی تاقیکردنەوەکان دەکەن و دواتر وردەکاری زیاتر لەم بارەوە بڵاودەکەنەوە.    Remdesivir دەرمانێکە وەک چارەسەری دژە ڤایرۆس بەکاردەهێندرێت و بە GS - ٥٧٣٤ یش دەناسرێتەوە، ئێستا بەدەر لە ئەمریکا لە چەند شوێنێکی دیکەش وەک چارەسەرێک بۆ تووشبووانی کۆرۆنا تاقیکردنەوەی لەسەر دەکرێت.   پێشتر ئەم دەرمانە وەک چارەسەرێک بۆ ڤایرۆسی ئیبۆلا بەکارهاتووە و کاریگەری باشی لەسەر تووشبووانی ڤایرۆسەکە هەبووە.   بەپێی ئامارەکان تائێستا ٦٨٧ هەزار و ٢١٠ کەس لە ئەمریکا تووشی ڤایرۆسی کۆرۆنا بوون، لەو ژمارەیە ٣٤ هەزار و ٤٦٠ کەس گیانیان لەدەستداوە و ٥٧ هەزار و ٨٤٤ نەخۆشیش چاکدەبنەوە.