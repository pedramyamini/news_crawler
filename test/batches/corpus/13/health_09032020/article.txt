لەو هەوڵەدا، هەر جارێک ٢٤ کەس لە بەرامبەر ئەو بڕە پارەیەدا تووشی ڤایرۆسێکی هاوشێوەی کۆرۆنا دەکرێن و بۆ ماوەیەک لە هەموو جۆرە پەیوەندییەک لەگەڵ جیهانی دەرەوە بێبەش دەکرێن.   کۆمپانیای هڤیڤۆ یەکێکە لەو ٢٠ کۆمپانیا و رێکخراوە حکومییانەی کە لە هەوڵێکی جیهانی بۆ دۆزینەوەی ڤاکسینی ڤایرۆسی کۆرۆنادا بەشدارە و تاقیگەکانی لە رۆژهەڵاتی لەندەنن.   بەریتانیا لەو هەوڵەدا تەنیا نییە، هەفتەی رابردوو، کۆنگرێسی ئەمریکا ٨.٣ ملیار دۆلاری بۆ بەرەنگاربوونەوەی ڤایرۆسی کۆرۆنا تەرخانکرد، لەو بڕە پارەیە نزیکەی ٣ ملیاری بۆ توێژینەوەکانی پەیوەندیدار بە دۆزینەوەی ڤاکسینی کۆرۆنا تەرخاندەکرێ.   بەپێی راپۆرتەکەی (تایمز)، لە ئەمریکا هاوپەیمانێتیی داهێنان لە ئامادەکاریی بۆ پەتا (Cepi) سپۆنسەری چوار هەوڵی دۆزینەوەی ڤاکسینی کۆرۆنای نوێ دەکات، کە بە کۆڤید - ١٩ ش ناسراوە. رێکخراوی تەندروستیی جیهانی ئاماژەی بۆ ئەوە کردووە کە ٢٠ هەوڵی لەو جۆرە لە ئارادان.   دۆزینەوەی ڤاکسینی کۆرۆنا قازانجێکی گەورەی کۆمپانیاکانی تێدایە. وەک رۆژنامە بەریتانییەکە ئاماژەی بۆ دەکات، ساڵی رابردوو کۆمپانیای دەرمانسازیی (سانۆفی)ی فەرنسی، کە یەکێک لە گەورەترین کۆمپانیاکانی ڤاکسینسازیی جیهانە، نزیک ١.٩ ملیار دۆلاری لە فرۆشتنی ڤاکسینی دژی سەرمابوون دەستکەوتووە. چاوەڕێ دەکرێ قازانجی کۆرۆنا زۆر لەوە بەرزتر بێ.   جۆن ئۆکسفۆرد، شارەزای ڤایرۆسناسی لە زانکۆی قین مەریی لەندەن، لە لێدوانێک بۆ (تایمز) ئاماژە بۆ ئەوە دەکات کە زیاتر لە ساڵێکی ماوە هەتا ڤاکسینەکە بدۆزنەوە. پێشبینی دەکرێ دۆزینەوەی ڤاکسینی کۆرۆنا نزیکەی ٢ ملیار دۆلاری تێبچێ.   هەوڵەکەی کۆمپانیای هڤیڤۆ بە هاوبەشی لەگەڵ کۆمپانیا چینییەکان بەڕێوەدەچێ، بەڵام هێشتا دەبێ چاوەڕێی مۆڵەتی ئاژانسی رێکخستنی دەرمان و چاودێریی تەندروستیی بەریتانیا بکەن.   شارەزایان ئاماژە بۆ ئەوە دەکەن خۆبەخشەکان نیشانەکانی وەک کۆکە و سەرمابوونیان لێدەردەکەوێ. خۆبەخشەکان پێشتر لەبارەی پێشینەی تەندروستیی خۆیانەوە پرسیاریان لێدەکرێت، پشکنینی دڵ، خوێن و میزیان بۆ دەکرێ و دوو هەفتە پێش ئەوەی بخرێنە ناو کەرەنتینەیەکی ١٤ رۆژییەوە ڤاکسینیان لێدەدرێت.   تاوەکو رۆژی دووشەممە، زیاتر لە ١١٠ هەزار کەس تووشی ڤایرۆسی کۆرۆنا بوون، لەو ژمارەیە ٦٢ هەزار و ٣٠٢ کەس چاکبوونەوە و ٣ هەزار و ٨٣١ کەیش گیانیان لەدەستداوە. بەریتانیا بە ٢٧٨ حاڵەتی کۆڤید - ١٩ و ٣ کەیسی مردن لە پلەی دوانزدەیەمی جیهان دێ.