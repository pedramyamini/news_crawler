لە سلێمانی چوار نەخۆشخانە بۆ تووشبووانی کۆرۆنا تەرخانکراوە، کە ئێستا تەنیا ١٧٠ تووشبووی کۆرۆنا لەو نەخۆشخانانە ماون، ١٥٠ تووشبوو پێویستیان بە ئۆکسجینە، ٢٠ تووشبووش لەژێر ئامێری (سیپاپ)دان، کە ئەو ئامێرە پزیشکییە بەکاردێت بۆ ئەوانەی پێش ئەوەی پێویستیان بە ئامێری هەناسەدانی دەستکرد هەبێت، واتە ئەو ٢٠ کەسە باری تەندروستییان هێشتا باشە.  لەبارەی ژمارەی تووشبووان لە نەخۆشخانەی شەهید تاهیر عەلی والی بەگ و دۆخی تەندروستی تووشبووەکان، ئازاد هەورامی، بەڕێوەبەری نەخۆشخانەکە لە لێدوانێکدا بە رووداوی راگەیاند، لە نەخۆشخانەکەی ئەوان ٢٢ نەخۆشیان هەن، سەرجەمیان پێویستیان بە ئۆکسجینە، تەنیا یەکێکیان نەبێت کە باری تەندروستی ناجێگیرە.  بە گوتەی ئازاد هەورامی، لە سەرەتای ئەم هەفتەیەوە ژمارەی نەخۆشەکانیان کەمبووەتەوە تووشبوون لە سلێمانی بەرەو داکشان دەچێت.  بەڕێوەبەری ئەو نەخۆشخانەیەی تووشبووانی کۆرۆنا لە سلێمانی داوا لە هاونیشتمانیان دەکات، ئەوانەی نیشانەیان هەیە بەخێرایی سەردانی نەخۆشخانەکان بکەن و کەمتەرخەم نەبن لەبەرامبەر ئەو نەخۆشییە. دەڵێت "بە داخەوە گەنجێکیان هێنا کە دۆخی تەندروستی زۆر تێکچووبوو، کاریگەری ڤایرۆسەکە لەسەر سییەکانی زۆربوو، هەر بەوهۆیەوە گیانی لەدەستدا".  بەپێی زانیارییەکانی رووداو لە پێنجشەممەی رابردووەوە زیاتر لە ٢٥٠ تووشبوو لە سلێمانی چاکبوونەتەوە، بەڵام ئامارەکان هێشتا رانەگەیێنراون.  بەپێی نوێترین راگەیێنراوی وەزارەتی تەندروستی، لە ٢٤ کاژێری رابردوودا لە هەرێمی کوردستان، ٢٣٨ تووشبووی نوێ بە کۆرۆنا تۆمارکراوە لەگەڵ گیانلەدەستدانی ١٨ کەس. بەگشتی لە هەرێمی کوردستان تاوەکو ئێستا ١٠ هەزار و ١١٤ کەس تووشی ڤایرۆسەکە بوون، لەو ژمارەیە ٥ هەزار و ٤٨٢ تووشبوویان چاکبوونەتەوە و ٣٧٠ تووشبووش گیانیان لەدەستداوە.