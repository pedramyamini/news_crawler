د. دلۆڤان محەممەد، بەڕێوەبەری گشتیی تەندروستیی هەولێر لە نوێترین راگەیێنراودا دەڵێت، "هاووڵاتیانی خۆشەویستی شاری هەولێر پێتان رادەگەیێنین کە ١٥ نەخۆشی تووشبوو بە ڤایرۆسی کۆرۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیربووەتەوە و دوای پشکنین بڕیاردرا بگەڕێنرێنەوە ماڵەوە. "  بەڕێوەبەری تەندروستیی هەولێر سوپاسی پابەندبوونیان دەکات بە رێنماییە خۆپارێزییەکان و دەشڵێت "جێبەجێکردنی رێنماییەکان زامنی زاڵبوونمانە بەسەر ئەم پەتا جیهانییە. "  تاوەکو ئێستا دوو هەزار و هەشت تووشبووی کۆرۆنا لە هەرێمی کوردستان هەن و بە چاکبوونەوەی ئەو ١٥ تووشبووەش ژمارەی ئەو کەسانەی تاوەکو ئێستا چاکبوونەتەوە گەیشتە ٦٣٢ کەس. هەروەها ٤٢ کەسیش گیانیان لەدەستداوە، کە ٣٨ یان لە سلێمانین و چوار کەسەکەی دیکەش لە هەولێرن.   دەقی راگەیێندراوەکەی تەندروستیی هەولێر  راگەیێندراوێک بۆ هاوڵاتیانی شاری هەولێر  • هاوڵاتیانی خۆشەویستی شاری هەولێر پێتان ڕادەگەیەنین کە (١٥) نەخۆشی تووشبوو بە ڤایرۆسی کۆڕۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیر بۆتەوە، وە پشکنینی تایبەتی یەکیان لەدوای یەکییان بۆ کرایەوە کە نێگەتیڤ بوو و بڕیاردرا بنێردرێنەوەماڵەوە.  • کۆی گشتی چابووەکان گەیشتە (٢٩٢) کەس.  • سوپاسی پابەندبوونتان دەکەین بۆ ڕێنماییە خۆپارێزییەکان، جێبەجێکردنی ڕێنماییەکان زامنی زاڵبوونمانە بەسەر ئەم پەتا جیهانیە.  • زۆر سوپاسی ماندووبوونی تەواوی پزیشکان و کارمەندانی تەندروستی و تەواوی هێزەکانی ناوخۆ دەکەین کە پارێزگاری لە تەندروستی هاوڵاتیان دەکەن.  بەڕێوەبەری گشتی تەندروستی هەولێر