تەنیا ئەمڕۆ یەکشەممە ١٤ - ٠٦ - ٢٠٢٠ دوو تووشبووی کۆرۆنا لە سلێمانی گیانیان لەدەستداوە و دوو تووشبووی دیکەش لە هەولێر گیانیان لەدەستداوە. هەروەها هەر لە سلێمانی ٨٥ تووشبووی نوێی کۆرۆنا تۆمارکراوە.   ئەمڕۆ دکتۆر سامان بەرزنجی، وەزیری تەندروستیی هەرێمی کوردستان لەکاتی بەشداریکردنی لە بووڵتەنێکی هەواڵەکانی تۆڕی میدیایی رووداو لەبارەی بەرزبوونەوەی ژمارەی گیانلەدەستدان بە ڤایرۆسی کۆرۆنا لە هەرێمی کوردستان رایگەیاند، "رێژەی گیانلەدەستدان لەسەر ئاستی جیهان ٥.٨ % ـە، لە عێراق رێژەکەی ٣.٤ % ـە، بەڵام لە هەرێمی کوردستان ٢ % ە. لە رووی زانستی پەتازانییەوە رێژەیەکی پەسندکراوە و پێشبینیی زیاتریش دەکرێت".  بەپێی دوایین ئاماری وەزارەتی تەندروستیی هەرێمی کوردستان تاوەکو ئێستا دوو هەزار و ١٨٦ کەس تووشی کۆرۆنا بوون. لەو ژمارەیە ٦٤٠ کەس چاکبوونەتەوە. ئێستا هەزار و ٥٠٢ تووشبووی کۆرۆنا لە نەخۆشخانەکانی هەرێمی کوردستان چارەسەر وەردەگرن و ڤایرۆسەکە لە جەستەیاندا چالاکە.   بڕیارە لەمەودوا ئامارەکانی ڤایرۆسی کۆرۆنا لە هەرێمی کوردستان رۆژانە یەکجار رابگەیێنرێن. تاوەکو ئێستا وەک لە دوایین ئامارەکانی وەزارەتی تەندروستیدا هاتووە ٤٤ کەس گیانیان لەدەستداوە و ئێستا هەزار و ٥٠٢ کەس ڤایرۆسەکە لە جەستەیاندا چالاکە و لەژێر چاودێری وردی پزیشکیدان.