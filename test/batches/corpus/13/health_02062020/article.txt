حەمزە رەزیکی، بەڕێوەبەری راگەیاندنی تەندروستیی گشتیی دهۆک بە تۆڕی میدیایی رووداوی راگەیاند، ئەمڕۆ سێشەممە ٠٢ - ٠٦ - ٢٠٢٠ دوو نەخۆشی دانیشتووی ئاکرێ دوای وەرگرتنی چارەسەری پێویست بەتەواوی چاکبوونەوە، دوای ئەوەی دوو رۆژ لەسەر یەک پشکنینیان بۆ کرا گەڕێندرانەوە ماڵەوە.  ئێستا ١٨ تووشبووی کۆرۆنا لە نەخۆشخانەکانی دهۆک لە ژێر چارەسەریی وردی پزشیکدان. دکتۆر شەهرام عەزیز، پزیشکی نەخۆشخانەی تایبەت بە تووشبووانی کۆرۆنا لە دهۆک بە روودای راگەیاند، جگە لە نەخۆشێکی تەمەن ٥٣ ساڵ، رەوشی تەندروستیی سەرجەم نەخۆشەکانی دیکەی کۆرۆنا لە دهۆک جێگیرە.  سەبارەت بەو دوو تووشبووەی کۆرۆنا کە چاکبوونەتەوە، دکتۆر شەهرام دەڵێت، هەردوو نەخۆشەکە گەنجن و تەمەنیان لەنێوان ٣٠ بۆ ٣٥ ساڵیدایە.   تاوەکو ئێستا ٣٩ تووشبووی کۆرۆنا لە دهۆک تۆمارکراون، ٢١ کەسیان چاکبوونەتەوە و ئێستا ١٨ نەخۆشیان لە نەخۆشخانەکاندان و لەژێر چاودێری پزیشکدان.  ژمارەی تووشبووانی کۆرۆنا لە هەرێمی کوردستان گەیشتووەتە ٧٤٥ تووشبوو، ٤٢٢ کەس چاکبوونەتەوە و هەشت کەسیش گیانیان لەدەستداوە.