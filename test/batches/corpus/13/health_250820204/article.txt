بە گوتەی سامان بەرزنجی، ئەو کۆبوونەوە و سەردانە دوای ئەوە دێت، کە چەند جارێک لەگەڵ رێکخراوەکانی سەر بە نەتەوەیەکگرتووەکان و کۆنسوڵگەری وڵاتانی پاڵپشت کۆبوونەتەوە، گوتویانە کە هەرێمی کوردستان پێویستی بە پاڵپشتی و هاوکاریی نێودەوڵەتی هەیە بۆ تێپەڕاندنی ئەو دۆخەی ئێستای.   وەزیری تەندروستی هۆشداری لەبارەی دۆخی کۆرۆنا دا و گوتی، هەرێمی کوردستان ئێستاش لە قۆناخی بڵاوبوونەوە و تەشەنەکردن و بەرزبوونەوەی رێژەی مردنە بە کۆرۆنا. هاوکات دوێنێ دووشەممە زۆرترین ژمارەی مردن بە کۆرۆنا لە رۆژێکدا لە هەرێمی کوردستان تۆمارکران کە ٢٧ کەس بوون.   وەزیری تەندروستیی هەرێمی کوردستان ئاماژە بەو دەدات، داوایان کردووە لە رێگەی پلانێکی ستراتیژی "نەتەوەیەکگرتووەکان پاڵپشتی زیاتری خزمەتگوزارییەکان بکات بۆ ئاوارە و پەناهەندەکان، بۆ ئەوەی بتوانین باشترین خزمەتگوزاریان پێشکەش بکەین هەم لە نێو کەمپەکان و هەم لەنێو شارو شارۆچکەکانیش".  پێداویستییە پزیشکییەکان بریتین لە ژمارەیەک ئەمبوڵانس، پێداویستیی پزیشکی لە ئامێری دروستکردنی ئۆکسجین بۆ بەشەکانی چاودێریی چڕ، پێداویستیی تاقیگەیی بۆ پشکنینی کۆڤید - ١٩ و پێداویستیی خۆپارێزی بۆ نەخۆشخانەکان و هەندێک پێداویستیی دیکە، کە مەزندە دەکرێت بایی ٨٠٠ هەزار دۆلار بن".