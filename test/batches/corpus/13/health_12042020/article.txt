دەستپێکردنی ئەم لێکۆڵینەوەیە لەلایەن رێکخراوی تەندرووستی جیهانی لەکاتێکدایە، کە رۆژی هەینی رابردوو، بەرپرسانی کۆرۆیای باشوور رایانگەیاند، پشکنینیان بۆ ٩١ کەس کردووە کە پێشتر ڤایرۆسی کۆرۆنایان هەبووە، ئەنجامی پشکنینەکان دەریانخستووە، ئەم کەسانە دووبارە تووشی ڤایرۆسەکە بوونەتەوە.  لە دوای بڵابوونەوەی ئەم راپۆرتانە لە سیئۆل، رێکخراوی تەندروستیی جیهانی ئاماژەی بەوەداوە ئاگاداری ئەم راپۆرتانەن و هاوکات لە نزیکەوە لێکۆڵینەوە لەم پرسە دەکەن و بەدواداچوونی بۆ دەکەن.  دووبارە تووشبوونەوە بەم ڤایرۆسە شتێکی نوێیە، ئەمەش ترسی گەورەی لای هاووڵاتیان دروستکردووە، بەتایبەتیش کە لە مانگی دیسێمبەرەوە تائێستا ئەمە یەکەمجارە باس لەوە بکرێت کەسانێک دووبارە تووشی ئەم ڤایرۆسە ببنەوە.  هێشتا روون نییە ئەم کەسانە دووبارە تووشی ئەم ڤایرۆسە بوونە، یان پێشتر بەتەواوەتی چاکنەبوونەتەوە و بەر لە نەمانی ڤایرۆسەکە لە نەخۆشخانەکان چوونەتە دەرەوە و وازاندراوە کە چاکبوونەتەوە.  بەرپرسانی رێکخراوی تەندروستیی جیهانی لەم بارەوە ئاماژەیان بەوەداوە، چونکە ڤایرۆسی کۆڤید ١٩ ڤایرۆسێکی نوێیە، پێویستیان بەوەیە هێشتا زانیاری دیکە لەم بارەوە کۆبکەنەوە و لێکۆڵینەوەی زیاتری لەبارەوە بکەن.  لە کۆریای باشوور ٩١ کەس بۆ جاری دووەم تووشی کۆرۆنا دەبن. فۆتۆ: AFP