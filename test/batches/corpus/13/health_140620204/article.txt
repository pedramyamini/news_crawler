د. دلۆڤان محەممەد، بەڕێوەبەری گشتیی تەندروستیی هەولێر لە راگەیێنراوەکەدا دەڵێت، بە هاووڵاتیانی شاری هەولێر  رادەگەیێنین کە ١١ تووشبووی ڤایرۆسی کۆرۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیر بووەتەوە و بڕیاردرا بنێردرێنەوە ماڵەوە.  بەپێی دوایین ئاماری وەزارەتی تەندروستیی هەرێمی کوردستان تاوەکو ئێستا ٦١٩ تووشبووی کۆرۆنا لە سنووری پارێزگای هەولێر تۆمارکراون. لەو ژمارەیە ٣٠٣ کەس چاکبوونەتەوە و شەش کەسیش گیانیان لەدەستداوە. هەروەها ٣١٠ تووشبووش ئێستا ڤایرۆسەکە لە جەستەیاندا چالاکە و لەژێر چاودێری پزیشکدان.   کۆی گشتیی تووشبووانی کۆرۆناش لە پارێزگاکانی هەولێر، سلێمانی، دهۆک و هەڵەبجە گەیشتووەتە دوو هەزار و ١٨٦ تووشبوو. لەو ژمارەیە ٦٦٥ کەس چاکبوونەتەوە و ٤٤ کەسیش گیانیان لەدەستداوە. هەروەها هەزار و ٤٧٧ کەس لە نەخۆشخانەکان چارەسەر وەردەگرن.