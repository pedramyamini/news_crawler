دوای ئەوەی بڵاوکرایەوە کە نەخۆشخانەی راپەڕینی منداڵان دەدرێتە کەرتی تایبەت، بەڕێوەبەرایەتی تەندروستیی هەولێر روونکردنەوەیەکی بڵاوکردەوە و تێیدا هاتووە، لەم ساڵانەی دوایی بەهۆی زۆربوونی ژمارەی نەخۆش و رووتێکردنی نەخۆش لە شار و شارۆچکە جیاوازەکان، هەروەها کەمیی ژمارەی قەروێڵەکان لەو نەخۆشخانەیە بە تایبەت لە وەرزی زستان، لەلایەن خێرخوازێکەوە دەستکرا بە پرۆژەی دروستکردنی باڵەخانەیەکی نوێ و سەردەمیانە لەنێو نەخۆشخانەی راپەڕین کە دەبێتە بەشێک لەنەخۆشخانەکە تاوەکو بتوانرێت شوێنی زیاتر بڕەخسێنرێت بۆ نەخۆشی خەوێندراو لەم نەخۆشخانەیە.  تەندروستیی هەولێر بە جەختکردنەوە لەوەی کە نەخۆشخانەی راپەرینی منداڵان لە ساڵی ٢٠٠٥ ەوە لە خزمەتی هاووڵاتیان دابووە بۆ چارەسەرکردنی منداڵانی نەخۆشی شاری هەولێر و دەورووبەری رایدەگەیێنێت؛ ئەم نەخۆشخانەیە بەتایبەت بینای نوێی نۆژەنکراو لە خزمەتی نەخۆشان دەبێت بە بێ بەرامبەر و هەروەها بەشێکە لە نەخۆشخانەی راپەرین و ئەو هەواڵانە دوورن لە راستی کە باسی گۆڕینی بۆ کەرتی تایبەت دەکەن.  لەبارەی ناوی باڵەخانە نوێیەکەی ناو نەخۆشخانەکەشەوە، تەندروستیی هەولێر روونیدەکاتەوە، هەرکاتێك خێرخوازێك یاخود سەرمایەدارێك باڵەخانەی نەخۆشخانەیەك یا بنکەیەکی تەندروستی یا هەر بینایەک دروستبکات لەسەر داوای خۆیان هەر ناوێك پێشنیاز بکەن وەردەگیرێت و بۆ باڵەخانەکە دادەنرێت. بەڵام وەک تەندروستیی هەولیر دەڵێت، دانانی ئەم ناوە بەهیچ شێوەیەك بەو واتایە نییە کە ئەمە دەبێتە نەخۆشخانەیەکی تایبەت یاخود هەر مەبەستێکی دیکە، ئەم جۆرە نەخۆشخانە و بنکانە هەر موڵکی گشتیی و بۆ خزمەتی نەخۆشان بەشێوەی خۆڕایی لە ئەستۆی حکومەت دەمێنێتەوە.  تەندروستیی هەولێر جەختدەکاتەوە کە ئەو باڵەخانەیەش بەهەمانشێوە بەشێك لە نەخۆشخانەی راپەڕین دەبێت بۆ خزمەتی کەرتی گشتیی و منداڵان بەشێوەی بێ بەرامبەر. هەروەها دەستخۆشی لەو خێرخوازە و هەموو ئەو خێرخوازانە دەکەن کە "کاری وا گەورە بۆ کەرتی گشتی دەکەن".