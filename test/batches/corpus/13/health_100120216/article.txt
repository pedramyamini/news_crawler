فیلیپ دۆرمیتزەر، بەرپرسی باڵای زانایانی بایلۆجیی کۆمپانیای فایزەر دەڵێت، "ئێمە بۆمان دەرکەوت کە ئەگەر ڤاکسینی فایزەرت وەرگرتبێت، ئەوا کاریگەریی ڤایرۆسە گۆڕاوەکەی کۆرۆنا لەسەر سیستەمی بەرگریت جیاواز نابێت لە کاریگەریی ڤایرۆسە سەرەتاییەکەی کۆرۆنا، واتە لە هەردوو دۆخەکەدا ڤاکسینەکە کاری خۆی دەکات".  ڤایرۆسی کۆرۆنا بە یەکێک لە ڤایرۆسە چالاکەکان پۆڵێنکراوە، ئەو توانای خۆگۆڕینی هەیە کە بە ئێن ٥٠١ وای ناسراوە، لەڕووی زانستییەوە کاتێک کە ڤایرۆس خۆی دەگۆڕێت، توانای ڤاکسینیش لە ناسینەوە و لاوازکردن و لەناوبردنی ڤایرۆسە گۆڕاوەکە، کەمتر دەبێتەوە، مەگەر ڤاکسینەکە خۆی لەگەڵ گۆڕانکارییەکان بگونجێنێت.  فیلیپ باس لەوەش دەکات، ئەو جۆرە شتانەی کە ئەوان لەبارەی ڤایرۆسی کۆرۆنا لێکۆڵینەوەیان لێ دەکەن بریتین لە: "ئایا کۆرۆنا شوێنێکی خۆی دەگۆڕێت کە ڤاکسینەکە نەتوانێت هێرشی بکاتەسەر؟ ئایا کۆرۆنا شوێنی خۆی دەگۆڕێت بەجۆرێك کە وای لێبێت خێراتر بگوازرێتەوە؟ بۆمان دەرکەوت کە کۆرۆنا ئەو دوو هەنگاوەی ناوە".  کاتێك کەسێک ڤاکسینی دژە کۆرۆنا وەردەگرێت، لە خوێنیدا دژە تەن درووستدەبن و دژە تەنەکان ئەو چەکەن کە هێرشی پێچەوانە لەسەر هەر هەڵمەتێك دەکەن کە کۆرۆنا لە ئایندەدا دەیکات.  د. ئەنتۆنی فاوچی، سەرۆکی پەیمانگەی نیشتمانیی ئەمریکا بۆ نەخۆشییە هەستیاری و گوازراوەکان ئاماژە بەوە دەکات، "تۆ نموونەیەکی خوێنی کەسێكی کوتراو بە ڤاکسینی دژە کۆرۆنا وەردەگریت. ئەو دژە تەنانەی کە لەو خوێنەدا هەن، ئامرازێکن تاوەکو دووبارە تووشنەبیتەوە. هەر لەڕێگەی ئەو دژە تەنانەوە دەتوانین بزانین ئایا ڤاکسینەکە توانای لەناوبردنی ڤایرۆسە گۆڕاوەکەی هەیە یان نا. بەو جۆرە دەزانین ئایا ڤایرۆسە گۆڕاوەکە کاریگەریی کردووەتە سەر ڤاکسینەکە یاخود نا".  لێکۆڵینەوەی تایبەت بە ڤاکسینی فایزەر تەنیا لەئاست یەک دۆخی گۆڕینی ڤایرۆسی کۆرۆنا کراوە و بەشێک لە شارەزایان دەڵێن، هێشتا زووە بڕیاری کۆتایی لەسەر ئەو مژارە بدرێت، چونکە هێشتا نازانرێت ڤایرۆسی کۆرۆنا چەندجار و بە چەند شێواز توانای خۆگۆڕینی هەیە.