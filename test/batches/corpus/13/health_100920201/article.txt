نایف رەمەزان، پەیامنێری رووداو لە دهۆک رایگەیاند، پێشتر بەردەوام لەلایەن خەڵکی دهۆکەوە گلەیی لەوە دەکرا کە نرخی پشکنینی کۆرۆنا لە دهۆک بەراورد بە پارێزگاکانی دیکەی هەرێمی کوردستان گرانترە، دوای رووماڵێکی رووداویش لەسەر ئەو بابەتە، قایمقامیەتی قەزای ناوەندی دهۆک بە هاوبەشی لەگەڵ بەڕێوەبەرایەتیی گشتیی تەندروستیی پارێزگاکە لیژنەیەکیان پێکهێنا بۆ بەدواداچوون لەسەر نرخی پشکنین لە نەخۆشخانە تایبەتەکانی پارێزگاکە.  لە نەخۆشخانەکان و تاقیگەکان دوو جۆر پشکنین دەکران بۆ کۆرۆنا، بۆ پشکنینی PCR نەوەد هەزار دینار دەستنیشانکرابوو، بەڵام لە هەندێکیان تاوەکو ١٠٠ هەزار دیناریش وەردەگیرا، ئێستا نرخەکەی بۆ ٨٠ هەزار کەمکراوەتەوە. پشکنینی دووەم، کە پشکنینی بەرگریی پێدەگوترێت، نرخەکەی ٥٠ بۆ ٦٠ هەزار دینار بوو، ئێستا بۆ ٥٠ هەزار کەمکراوەتەوە، ئەو لیژنەیەش بۆ ئەو مەبەستە پێکهێندراوە سزای ئەو لایەنانە دەدات کە پابەندی ئەو نرخانە نابن.  بەپێی نوێترین ئاماری وەزارەتی تەندروستیی حکومەتی هەرێمی کوردستان تایبەت بە ڤایرۆسی کۆرۆنا، رۆژی رابردوو لە کۆی ٢٧٩٣ پشکنین لە سنووری پارێزگای دهۆک، ٢١١ تووشبووی نوێ دەستنیشانکراون و حەوت کەسیش بە ڤایرۆسەکە گیانیان لەدەستداوە. بەگشتی لە پارێزگای دهۆک تاوەکو ئێستا ٦٤٥١ تووشبووی کۆرۆنا دەستنیشانکراون، ٢٠٥٢ کەسیش چاکبوونەتەوە و ٨٧ کەسیش گیانیان لەدەستداوە.