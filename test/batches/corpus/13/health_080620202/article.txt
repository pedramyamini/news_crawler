بەشێک لە دەرمانی گورچیلە وەک پشکی هەرێمی کوردستان لە بەغداوە دێت، بەڵام د. شاکر سەلیم، بەڕێوەبەری سەنتەری گورچیلە لە دهۆک دەڵێت، ئێستا ئەوان پشت بە بەغدا نابەستن، چونکە ساڵی جارێک دەرمان لە بەغداوە دێت یان هەر نایەت. دەشڵێ "ئەو دەرمانەشی دێت نزیکی بەسەرچوونە، لەکاتێکدا دەرمانەکە خۆی ماوەی بەسەرچوونی زۆرە، بەڵام ئەوەی بە ئێمە دەگات کەمی ماوە، ناشزانین ئامانجی بەغدا لەوەدا چییە".  سەنتەری گورچیلە لە دهۆک لە ساڵی ٢٠٠٤ دامەزراوە، لەو کاتەوە تاوەکو ئێستا ١٧٠٠ نەشتەرگەریی تێدا ئەنجامدراوە. لە ساڵی ٢٠٠٨ بۆ ٢٠١٠ تیمێکی ئەمریکیش لە سەنتەرەکەبوون و هاوکارییان دەکرد، بەڵام لە ٢٠١٠ بەدواوە سەنتەرەکە بە تەواوەتی پشت بەخۆی دەبەستێت.  د. شاکر سەلیم، بەڕێوەبەری سەنتەری گورچیلە لە دهۆک ئاماژە بەوە دەکات، بەگشتی سێ جۆر دەرمان هەن کە سەرەکین، بەڵام پەیداکردنی ئەو دەرمانانە سەختە و دەبێت براند بن و پێویستیان بە رەزامەندییە، بۆیە بۆ ئەوەی ئەو دەرمانانەیان بۆ دابینبکات و بیانکڕێت مانگانە پشت بە بەڕێوەبەرایەتی تەندروستیی دهۆک دەبەستن.  لە سەنتەری گورچیلە لە دهۆک، ساڵانە نزیکەی ١٠٠ نەشتەرگەری دەکرێن، لەناو دهۆک ٣٨٠ نەخۆش هەن کە بەردەوام سەردانی ئەو سەنتەرە دەکەن بۆ وەرگرتنی چارەسەر.  سەنتەرەکە خزمەتگوزارییەکانی پێشکەش بە نەخۆشانی پارێزگاکانی عێراقیش دەکات جگە لە هەرێمی کوردستان. د. شاکر سەلیم دەڵێت، ساڵانە ١٥٠ نەخۆش لە عێراقەوە سەردانیان دەکەن. ساڵی رابردوو ١٨٠ نەخۆش لە پارێزگاکانی دیکەی عێراقەوە لە سەنتەرەکە چارەسەریان وەرگرتووە. بەڵام ئەو نەخۆشانەی شارەکانی عێراق لە شارەکانی خۆیان دەرمان وەردەگرن.  سەنتەری گورچیلە لە دهۆک مانگانە ٧٠٠ بۆ ١٠٠٠ پاکەت دەرمانیان پێویستە، بەڵام تەنیا ٥٠٠ پاکەتیان بۆ دابیندەکرێت.