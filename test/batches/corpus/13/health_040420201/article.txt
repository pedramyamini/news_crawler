د. سەباح هەورامی، بەڕێوەبەری تەندروستیی سلێمانی لە کۆنگرەیەکی رۆژنامەڤانییدا رایگەیاند " بەداخەوە ئەمڕۆ هاووڵاتییەکی دیکە لە شاری سلێمانی کۆچی دواییکرد، ئەمەش دوای ئەوەی کە کۆچی دوایی کردووە نموونەمان لێوەرگرتووە و دەرکەوتووە هەڵگری ڤایرۆسەکەیە".  بەڕێوەبەری تەندروستیی سلێمانی ئاماژە بەوەش دەدات، زۆربەی زۆری نەخۆشەکانی کۆرۆنا لە سلێمانی تەندروستییان زۆر باشە، تەنیا یەک کەس نەبێت کە لەژێر چاودێری وردی پزیشکیدایە.  بە تۆمارکردنی ئەو کەسەی گیانی لەدەستداوە ژمارەی گیانلەدەستدان بە ڤایرۆسی کۆرۆنا لە هەرێمی کوردستان گەیشتە ٣ کەس کە دووانیان لە سلێمانین و ئەوەی دیکەش لە قەزای چەمچەماڵە.   بەڕێوەبەری تەندروستیی سلێمانی دەڵێت، ژمارەی نەخۆشانی کۆرۆنا لە سلێمانی ١١٢ کەسی تێپەڕاندووە و زیاتر لە نیوەی ئەو هاووڵاتیانەش چاکبوونەتەوە و دەشڵێت " ئەو رێکارانەی گیراونەتەبەر زۆر باش بوون و ئەگەر هاتباو ئەو رێکارانە نەگیرابانەبەر دۆخەکە زۆر لەوە ترسناکتر دەبوو".  بەگوتەی بەڕێوەبەری تەندروستیی سلێمانی، خەڵک هەیە لە هەڵەبجە بە رێگەی نایاسایی گەڕاوەتەوە و دەیان کەسی دیکەی تووشی ڤایرۆسەکە کردووە.  کۆی گشتیی تووشبووانی ڤایرۆسی کۆرۆنا لە هەرێمی کوردستان ٢١٤ تووشبووە لەو ژمارەیە ٧٤ کەس چاکبوونەتەوە و ٣ کەسیش گیانیان لەدەستداوە.