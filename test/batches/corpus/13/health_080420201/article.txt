د. بێستوون مستەفا، باس لە راستییەکی زانستی دەکات کە تازە بەدەرکەوتووە و کە لەلایەن دکتۆر ئەنتۆنی فاوچی باس دەکرێت، ئەو کەسەی ئێستا سەرکردایەتی پلانی ئەمریکا دەکات و دەڵێت: "بە داتای ورد بۆیان دەرکەوتووە ٥٠ % ی ئەوانەی تووشی ئەو ڤایرۆسە دەبن هیچ نیشانەیەکیان نییە. ئێمە باسی ئەوەمانکرد ئەوانەی نیشانەشیان هەیە ٨٠ % نیشانەکانیان بە سووکی هەیە، لە کوردستان ئەوەی نیشانەی هەیە لەگەڵ ئەوەی نیەتی باشترین خزمەتگوزاری پێشکەش دەکرێت لە کاتێکدا لە هیچ وڵاتێک ئەو کارە ناکرێت".  پسپۆرەکەی نەخۆشییەکانی هەناو، دەشڵێت: "تەنانەت لە وڵاتان ئەوانەی نیشانەیان نییە پێیاندەگوترێت کە لە ماڵەوە بمێننەوە، لە وڵاتێکی وەکو بەریتانیا بە تووشبووەکان دەگوترێت بۆماوەی هەفتەیەک لە ماڵەکەت بمێنەوە و پەیوەندیت لەگەڵ کەس نەبێت و خواردنت بۆ دێت، پاک و خاوێنی خۆت بپارێزە، لەوکاتەشی نیشانەکانی لێبەدەرکەوێت یان زیادی کرد ئینجا دەبردرێت بۆ نەخۆشخانە، بە نموونە سەرۆکوەزیرانی بەریتانیا سەرەتا لە ماڵ مایەوە، بەڵام دوای ئەوەی پلەی گەرمی لەشی بەرزبووەوە لە نەخۆشخانە خرایە ژێر چاودێری".  ئەو پزیشکە پێیوایە: "کاتی ئەوە هاتووە حکومەتی هەرێمی کوردستانیش بیر لەو ستراتیجە بکاتەوە، ئەو هەموو خزمەتگوزارییە لە ئێستاوە هەموو توانایەکی خۆمان خەرج بکەین، لە کاتێکدا زۆربەی ئەوانەی لە نەخۆشخانەن هیچ نیشانەیەکیان نییە، بۆ نموونە ئەوانەی گەڕەکی کارێزان زۆربەیان دەڵێن هیچ نیشانەیەکمان نییە، هاتوون لە ماڵەوە پشکنینیان بۆ کردووین و ئەنجامەکەشی پۆزەتیڤ دەرچووە، لە کاتێکدا نە کۆخەم لێیە نە پلەی گەرمی جەستەم بەرزە، بۆچی لە نەخۆشخانە بم؟ لە هیچ وڵاتێک ئەمە ناکرێت".  هاوکات د. رێباز هەمزە، پسپۆری نەخۆشییەکانی کۆئەندامی هەناسە کە بەشداری بەرنامەکەی کردبوو بە پێویستی زانی حکومەت پلانی خۆی بۆ تووشبووانی کۆرۆنا بگۆڕێت و دەڵێت: "دەبێت نەخۆشەکان پۆلێن بکرێن، ئەگەر پۆلێنیان نەکەین ئەو وزە و توانایەی هەمانە هەمووی خەرج دەکەین لەو نەخۆشانەی کە نیشانەیان نییە، ئەو نەخۆشانەی کە دەتوانرێت لە ماڵەوە چارەسەر بکرێت، رەنگە ئامادەباشیمان بەشێوەی پێویست نەبێت بۆ ئەو نەخۆشەی ئەگەر پێویستی بە چاودێری چڕی هەناسەدان هەبێت، کەواتە بۆچی ئەوانەی نیشانەیان نییە یان هەڵگری ڤایرۆسەکە چارەسەر وەربگرن؟ بۆچی لە نەخۆشخانەکان بمێننەوە؟ ".  بەبڕوای د. رێباز ئەگەر لە ئێستا ئەو هەنگاوە نەگرێتە بەر "دەبێت پلانمان هەبێت بۆ داهاتوو، چونکە ئەگەر بێت و ژمارەی نەخۆشەکان زۆر بێت شوێن نامێنێت، تەنانەت لە هۆتێلەکانیش شوێن نامێنێت. بۆیە حکومەت دەبێت ئەو پلانە بگرێتەبەر، ئەوانەی هەڵگرن رەوانەی ماڵەوەیان بکاتەوە، لە ماڵەوە کەرەنتین بکرێن، بەڵام دەبێت ئامۆژگاری تەواوی ئەو خێزانە بکرێت و شوێنی بۆ دابین بکرێت. ئەوانەی کە نیشانەیان نییە و ئەوانەی هەڵگرن دەتوانن چارەسەر وەرنەگرن و بچنە ماڵەوە، تەنانەت ئەوانەی نیشانەی سووکیان هەیە دەتوانن لە ماڵەوە چارەسەر بکرێن. دەکرێت لە بری نەخۆشخانە لە هۆتێل دابنرێن بۆ ئەوەی لە کۆمەڵگەش داببڕێن".