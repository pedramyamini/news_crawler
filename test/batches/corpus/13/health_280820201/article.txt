لە کۆنفرانسێكی رۆژنامەڤانی لە بارەگای سەرەکی رێکخراوەکە لە جنێفی سویسرا، تیدرۆس ئەدهانۆم رایگەیاند: "پەتای کۆرۆنا کاریگەری نەرێنیی زۆری کردووەتە سەر باری دەروونی ملیۆنان کەس لە جیهاندا"،  گوتیشی: پەتای کۆرۆنا نیگەرانی و ترسێكی زۆری لای خەڵک دروستکردووە و دەروونی ملیۆنان کەسی تێکداوە.  ئەدهانۆم راشیگەیاند: "هۆکاری ئەم بارودۆخە خراپە بەهۆی رێکارە تەندروستییە تەقلیدییەکان بوو کە لەلایەن ژمارەیەک زۆر لە وڵاتانی جیهانەوە گیرانەبەر و هەروەها نەبوونی متمانە و پێکەوەکارکردنی حکومەتەکان لەگەڵ خەڵک کە بوونەهۆی زیاتر ترساندنی خەڵک".  سەرۆکی رێکخراوی تەندروستی جیهانی ئاشکرای کرد بەهۆی کۆرۆناوە تاوەکو ئێستا زیاتر لە یەک ملیار کەس تووشی نەخۆشی دەروونی بوون، لەکاتێکدا خزمەتگوزارییە تەندروستییەکانی تایبەت بە چارەسەرکردنی نەخۆشییە دەروونییەکان تەنیا بۆ بەشێکی زۆر کەمی خەڵک دابینکراون.  ڤایرۆسی کۆرۆنا لە کۆتاییەکانی ساڵی ٢٠١٩ لە بازاڕێکی فرۆشتنی گیاندارە ئاوییەکان لە شاری ووهانی چین پەیدابوو، تائێستا ڤایرۆسەکە لە ٢١٥ وڵات و ناوچەی جیهان بڵاوبووەتەوە، زیاتر لە ٢٤ ملیۆن کەس تووشی ڤایرۆسەکە بوون و زیاتر لە ٨٣٦ هەزار کەس بە ڤایرۆسەکە مردوون.   هیچ دەرمانێک بۆ رێگری لە بڵاوبوونەوەی ڤایرۆسەکە نییە، جگە لە بەکارهێنانی دەمامک و دووربوون لە یەکدی و خۆکەرەنتنکردن لە کاتی تووشبووندا. جیهان لە چاوەڕوانی دروستکردنی ڤاکسیندایە و چەندین کۆمپانیا بۆ ئەو مەبەستە کاردەکەن.  هەرچەندە چین و رووسیا دەڵێن ڤاکسینی ڤایرۆسەکەیان دۆزیوەتەوە. بەڵام تائێستا ڤاکسینەکانیان لەلایەن رێکخراوی تەندروستیی جیهانی دانی پێدانەنراوە. جگە لەوەش ئەستەمە تاوەکو کۆتایی ئەمساڵ بتوانن ڤاکسینەکە بۆ جیهان بەرهەمبهێنن.