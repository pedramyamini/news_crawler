لە سەروبەندی ئەم دۆخەوە وڵاتان بە گومانەوە دەڕواننە وڵاتی چین و تۆمەتباری دەکەن بە پەردەپۆشکردنی ڤایرۆسەکە لە سەرەتای سەرهەڵدانیەوە، ئاگادارنەکردنەوەی رێکخراوە جیهانییەکان بەتایبەتی رێکخراوی تەندروستی جیهانی  (WHO) و هەروەها کەمتەرخەمی نواندن لە گرتنەبەری رێکاری پێویست لە بڵاوبوونەوەی ڤایرۆسەکە بەسەر جیهاندا.  لێرەدا زۆر گرنگە کە دیوە یاساییەکەی شرۆڤەبکرێ تاوەکو بتوانین لەسەر ئاستی نێودەوڵەتی بە رێگەی تیشک خستنەسەر ئەم بابەتانەی خوارەوە، وردتر لە بابەتەکە بڕوانین:  ئەرکی وڵاتان لە رووبەڕووبوونەوەی ئەم ڤایرۆسە چییە؟  بۆ وەڵامدانەوەی ئەم پرسیاره له چوارچێوەی یاسایی پێویستمان بە گەڕانەوەیە بۆ پرەنسیپی (عنایە واجبەdue diligence) لە یاسا نێودەوڵەتییەکان. ئەم پرەنسیپە بریتییە لە دەستنیشانکردنی ئەو پێوەر و رێكارانه‌ی کە حکومەتەکان پێویسته بیگرنه‌به‌ر لە هەڵسەوکەوتکردنیان لەگەڵ بارودۆخ و کارەساتە لە ناکاوەکان و چۆنیەتی رووبەڕووبوونەوەیان و هه‌روه‌ها هه‌ڵسه‌نگاندنی حكومه‌ته‌كان له‌و رێكارانه‌ی كه دەیگرنه‌به‌ر له روبه‌ڕووبونه‌وه‌ی ئه‌و دۆخه ناهه‌مواره.  لە رووبەڕووبوونەوەی ڤایرۆسی کۆڤید - ١٩ وڵاتان لەسەریانە کە رێکاری پێویست بگرنەبەر لە بەجێگەیاندنی پرەنسیپی عنایە واجبە کە لە یاسا و بەڵگەنامە نێودەوڵەتییەکان جەختی لەسەر کراوەتەوە لەوانە:  پرەنسیپی)زیان نەدان (no harm پەڕەی (١٥٣ - ١٥٥) له Draft Article on Prevention Transboundary Harm  from Hazardous Activity ٢٠٠١: بەپێی ئەم پرەنسیپە وڵاتان بەرپرسن لە رێگه‌گرتن له گواستنەوەی هەر جۆره مەترسییەک وحاڵەتێکی زیان بەخش له ناو خودی سنووری وڵاته‌كه‌یان هه‌روه‌ها رێگه‌گرتن له گواستنەوەی بۆ دەرەوەی سنووری وڵاتەکەیان.  مافی ژیان و مافی تەندروستی: «ICCPR جه‌ختده‌كات له‌سه‌ر ئه‌وه‌ی کە هەموو هاووڵاتییەک مافی بنەڕەتی هەیە بۆ ژیان. هه‌روه‌ها به‌پێی [General Comments. No. ٣٦ on (ICCPR)] پێویستە لە بەرنامەکانی حکومەت باری نائاسایی تەندروستی کارا بێت بو هاووڵاتییەکانی و پلانی داڕێژراوی ئامادە بێ لە رووبەڕووبوونەوەی هەر حاڵەتێکی نه‌خوازراو. بڕگەی) ١٢ (له (ICESCR) وڵاتان بەرپرسیار ده‌كات له دابینکردنی دەرمان و خزمەتگوزاری لە کاتی سه‌ره‌هه‌ڵدانی هەر نەخۆشییەک کە رووبەڕووی هاوڵاتیانی دەبێتەوە. بە هەمانشێوە، The General Comment No. ١٤ on (CESCR) جەختده‌كاته‌وه لە سەر ئەوەی کە وڵاتان ئامادەکاری پێویستیان هەبێ بە دابینکردنی پرۆگرامی تایبەت بە رێنماییکردنی هاووڵاتیان لە چۆنیەتی هەڵسوکەوتیان سەبارەت بە گرتنەبەری رێکاری تەندروستی پێویست بەشێوەیەک چالاکی پەروەردەیی پروفێشناڵ لەخۆ بگرێت کە تێیدا روونکردنەوە بخرێتە بەردەست سەبارەت بە سەرچاوەی ڤایرۆسەکە و چۆنیەتی و ئەگەری گواستنەوەی لە ناو کۆمەڵگە.  له چوارچێوه‌ی نێودەوڵه‌تی له ژێر رێنماییەکانی تەندروستی نێودەوڵەتی (IHR , ٢٠٠٥) وڵاتان دەبێ هەماهەنگ بن لە ئاڵوگۆڕی زانیارییەکان و تەکنەلۆجیا سەبارەت بە چۆنیەتی سەرهەڵدان و بڵاوبوونەوەو رێگری لێکردنی ڤایرۆسه‌کە لەکاتێکدا ئه‌گه‌ر ئەم ئاڵوگۆڕییە لەلایەن وڵاتێکەوە پشتگوێخرا ئەوا ئەو وڵاتە پێشێلی ئەرکی نێودەوڵەتی کردووە.   ئایا چین ده‌كه‌وێته ژێر ئاستی به‌رپرسیارێتی نێوده‌وڵه‌تی له بڵاوبوونه‌وه‌ی ڤاێرۆسی كۆڤێد - ١٩؟  لە میانەی شرۆڤەکردن و هەڵسەنگاندنی هەندێک لەو خاڵانەی کە باسکران ئەوە بەدی دەکرێت کە وڵاتی چین رەچاوی رێنمایی و یاسا نێودەوڵەتییەکانی نەکردوە لە چۆنیەتی مامەڵه‌کردنی لەگەڵ ڤایرۆسی کۆڤید ١٩ - بەو پێیەی کە کاتێکی زۆر تێپه‌ڕیوه لە سەرهەڵدانی ڤایرۆسەکە و ئاگادارکردنەوەی (WHO) کە ئەمەش بووە هۆی تەشەنەکردنی ڤایرۆسەکە له سه‌ر ئاستی جیهان.  بەڵکو دەسەڵاتدارانی چین دەبوایە لە سەرتای سەرهەڵدانی ڤایرۆسەکە و تۆمارکردنی یەکەم کەیس، (WHO) ی ئاگادار بکردایەتەوە لە بوونی جۆرە ڤایرۆسێکی کوشندە لەسەر خاکەکەی بەڵام دەسەڵاتدارانی چین لە ٣١ - ١٢ - ٢٠١٩ ئۆفیسی رێکخراوی ناوبراویان لێ ئاگادارکردووەتەوە.   ئەمە لەکاتێکدایە کە لە کۆتاییەکانی مانگی ١١ی ٢٠١٩ و سەرەتاکانی مانگی ١٢ی ٢٠١٩ چەندین راپۆرتی فەرمی لەلایەن تیمی پزیشکییەوە لە وڵاتی چین بەرزکراونەتەوە بۆ دەسەڵاتدارانی چینی و کەرتی تەندروستی کە هۆشدارییان داوەتە حکۆمەت لە هەبوونی ڤایرۆسێکی کوشندە. سەرجەم ئەمانە دژی رێنماییەکانی تەندروستی نێودەوڵەتین (IHR , ٢٠٠٥) کە وڵاتان پابه‌ند دەکات بە ئاگادارکردنەوەی (WHO) لە ماوەی ٢٤ کاژێردا.   ئایا ده‌توانرێ داوای یاسایی له‌سه‌ر وڵاتی چین بخرێته به‌رده‌م دادگای نێوده‌وڵه‌تی؟  لەوانەیە بتوانرێ داوای یاسایی لەسەر وڵاتی چین تۆمار بکرێ بەهۆی شکاندن و بەزاندنی رێنماییەکانی تەندروستی نێودەوڵەتی (IHR) بەتایبەت لە شاردنەوەی راستییەکان و ئاگادارنەکردنەوەی (WHO) له بوونی ئەمجۆرە ڤایرۆسە كه توانای گواستنەوەی هه‌یه لە کەسێکەوە بۆ کەسێکی دیکە بە خێرایی.  به‌ڵام بۆ تۆمارکردنی داوای یاسایی لەسەر وڵاتی چین لە دادگای دادپەروەری جیهانی (ICJ) پێویستە هەردوو وڵاتی ناکۆک ده‌سه‌ڵاتی دادوه‌ری (ICJ) قبوڵ بكه‌ن و رەزامەندی پیشان بدەن کە کێشەکەیان بچێتە بەردەم دادگای ناوبراو بە مەبەستی یەکلاکردنەوەی. بەڵام لەوەیه چین ره‌زامه‌ندی پیشان نه‌دات له جۆره داوایەكی له‌م شێوه‌یه، ئه‌وکاتە ئه‌سته‌م دەبێ له گرتنه‌به‌ری هه‌ر داوایەك دژی چین.    لەم کاتەدا تاکە رێگە کە وڵاتان بتوانن چین ببەنە بەردەم دادگا بریتییە لە پابەندنەبوون و کەوتنی وڵاتی چین لە بەجێنه‌گەیاندنی لێپرسراوێتییەکەی بەو شێوەیه‌ی کە لە دەستوور و یاسای (WHO) هاتووە. به‌و پێیەی كه چین پێشێلی رێنماییەکانی تەندروستی نێودەوڵەتی (IHR) كردووه كه ئه‌م رێنماییانه‌ش پێكهێنراون به پشتبه‌ستن به هەردوو ئارتیکەڵی ژمارە) ٢١ (و) ٢٢ (له ده‌ستوری (WHO).   لە گەڵ ئەمەش لە ئارتیکەڵی ژمارە) ٧٥ (ی  (WHO)هاتووە کە له‌کاتی بوونی هەر ناکۆکییەک کە پێویستی بە چارەسەر هەبێت دەبێ بابەتەکە ببردرێتە بەردەم (ICJ) بۆ یەکلاکردنەوەی ئه‌گه‌ر به دانوستاندن یه‌كلا نه‌كرایەوە، هەر بۆیە بەبوونی ئەم دەقە و بەبیانووی پابەندنەبوونی چین بە بەندەکانی (IHR) و شکاندن و بەزاندنی دەستوور ویاسای (WHO) لەوانەیە بتوانرێ چین پەلکێش بکرێتە بەردەم دادگای نێودەوڵەتی.  بەڵام لێرەدا ئەو پرسیارانه‌ی کە وه‌ڵامه‌كه‌ی له‌م كاته‌دا ناڕوونه بریتین لەوەی کە ئایا کامە وڵات دەستپێشخەر دەبێ لە هەستان بەم کارە و راکێشانی چین بۆ بەردەم دادگا كه ره‌نگه تێكه‌ڵ به هۆكاری سیاسی بێت؟ ئایا وڵاتان ئاماده‌ن بۆ ئه‌م كاره كه بێگومان ره‌نگه كاریگه‌ری نه‌رێنی دروست بكات له‌سه‌ر ئابووری و سه‌قامگیری نێوده‌وڵه‌تی و، لەئەگەری ئەمانەشدا ئایا دادگای دادپەروەری جیهانی (ICJ)  بڕیار له‌سه‌ر چ جۆره چاره‌سه‌رێك ده‌دات؟