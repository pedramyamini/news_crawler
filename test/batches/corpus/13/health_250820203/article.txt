تاکە پشکنین لە کوردستان بتوانێت کۆرۆنا دەستنیشانبکات شیکاریی “PCR” ـە، ئینجا ئەگەر ئەنجامەکە نێگەتیڤ بوو دەبێت گومانت هەبێت، چونکە هەڵە لە ئەنجامی نێگەتیڤی PCR  نزیکە لە ٣٠ %، واتە لە هەر ١٠٠ کەس کە ئەنجامەکەیان نێگەتیڤە و پێیاندەگوترێت کۆرۆنات نییە، ٣٠ کەسیان کۆرۆنایانە و ئەنجامەکەیان هەڵەیە، ئەمە باسی ئەمریکا و ئەڵمانیا و بەریتانیایە لە باشترین شێوازی ئەنجامدانی پشکنینەکە نەک کوردستان، بێگومان لێرە رێژەی هەڵە بەرزترە.  د. ویلیام شافنەر کە پرۆفیسۆری نەخۆشییە گوازراوەکان و سەرۆکی دەزگای نیشتیمانیی نەخۆشییە گوازراوەکانی ئەمریکایە دەڵێت ئەگەر PCR پێیگوتی کۆرۆنات هەیە، باوەڕی پێبکە، ئەگەر پێیگوتی تووشبووی کۆرۆنا نیت، گومانت لە ئەنجامەکە هەبێت. ئەمەی سەرەوە راستییە زانستییەکەیە، زانیمان کە PCR بە رێژەی % ١٠٠ ورد نییە لە دەستنیشانکردنی کۆرۆنا، ئینجا راستییەکی تاڵ هەیە لە کوردستان با پێتانی بڵێم..  بەداخەوە دیسان کۆمەڵیک هەلپەرستی و بێویژدان دۆخی لاوازی هاونیشتمانیانیان قۆستووەتەوە و پشکنینێک دەکەن کە ناوەکەی نزیکە لە PCR، شیکارییەکە ناوی “CRP” ـیە، ناویشیان ناوە پشکنینی دەستنیشانکردنی کۆرۆنا، رێکلامی ئاشکراشی بۆ دەکەن.  ئەگەر پزیشکی پسپۆڕ بڕیاریدا لە چوارچێوەی پشکنینە گشتییە تاقیگەییەکەت CRP بکات، بیکە و بیبەرەوە لای خۆی، چونکە پزیشک تێڕوانینێکی فراوانتری هەیە و رەنگە پێویستیی بە پشکنینەکە بێت بۆ گەیشتن بە ئەنجامێک، بەڵام ئەگەر تاقیگەیەک لەخۆیەوە گوتی وەرە ئەم پشکنینەت بۆ بکەم بزانە فێڵێکی گەورەت لێدەکات و ٢٠ هەزار دینارەکەت لێوەردەگرێت بەبێ ئەوەی هیچ ئەنجامێکت بداتێ.  PCR کورتکراوەی Polymerase Chain Reaction” "ـە، پشکنینێکی باوە لە تاقیگە پزیشکی و بایۆلۆژییەکان بەکاردەهێندرێت، بەڵام CRP کورتکراوەی "C - Reactive Protein"ـە و ئاماژەپێدەری هەوکردنە، ناوەکانیان لەیەکەوە نزیکن بەڵام سوود و فرمانەکانیان ئاسمان و رێسمانیان نێوانە.