هەرچەندە هێشتا ڤاکسین بەرهەم نەهاتووە و هەندێک لە وڵاتانی جیهانیش ئامادەسازییان بۆ دابەشکردنی ڤاکسینەکە کردووە، بەڵام ئەگەر ڤاکسینەکەس پەسەندبکرێت، دەبێت بەشێکی زۆری وڵاتانی جیهان چەندین مانگی دیکە چاوەڕێ بکەن تاوەکو ئەو ڤاکسینەیان پێدەگات.  یەکێتیی گواستنەوەی ئاسمانیی نێودەڵەتی ئێستا سەرقاڵی کارکردنە لەگەڵ کۆمپانیاکانی فڕۆکەوانی، فڕۆکەخانە و دەزگا تەندروستییەکانی جیهان و هەروەها کۆمپانیاکانی دەرمان سەبارەت بە چۆنێتی گەیاندن و گواستنەوەی ڤاکسین بە وڵاتانی جیهان.  هەروەها شێوازی گواستنەوەی سەلامەتی ڤاکسینیش یەکێکی دیکە دەبێت لەو رێگایانەی کە پێویستی بە خۆئامادەکردنە و  لەکاتێکی واشدا کە بەشێکی گەشتەکان داخراون کێشە بۆ گواستنەوەی ڤاکسین دروستدەبێت. یەکێتییەکە ئاماژە بەوەش دەکات هەموو جۆرە فڕۆکەیەک بە کەڵکی گواستنەوەی ڤاکسین نایەت، چونکە هەڵگرتن و گواستنەوەی ڤاکسین پێویستی بە پلەیەکی گەرمی دیاریکراوە لەنێوان ٢ بۆ ٨ پلەی سیلیزی. تەنانەت هەندێك جۆری ڤاکسینیش لەوانەیە پێویستیان بە پلەیەکی گەرمی زۆر نزم تاوەکو رادەی بەستن هەبێت.  د. ئەدهەم رەشاد، سەرۆکی رێکخراوی تەندروستیی جیهانی WHO لە عێراق، لە هەڤپەیڤینێکدا لەگەڵ رووداو باسی هەوڵەکانی دۆزینەوەی ڤاکسین و کاتی بەردەستبوونی کرد. ئەو گوتی "ئێمە خانەیەکی گەورەمان دروستکردووە لە مەڵبەندەکانی توێژینەوە لەسەر ئاستی جیهان و نزیکەی ١٥٠ دەوڵەت تێیدا بەشدارن. ئەم ١٥٠ دەوڵەتە توێژینەوە دەکەن لەژێر چاودێریی ئێمە و هەندێک جارانیش لەلایەن ئێمەوە پاڵپشتیی ماددی دەکرێن".  سەرۆکی رێکخراوی تەندروستیی جیهانی WHO لە عێراق گوتیشی "ئەو پێکوتەیەی گەیشتووەتە قۆناخی کۆتایی، پێکوتەی زانکۆی ئۆکسفۆردە لە ئینگلتەرا. ئەم پێکوتەیە یەک جار لێدەدرێت، کۆمەڵێک وڵات و بەرهەمهێن لێی کۆبوونەتەوە کە هاوپەیمانیی جیهانیی پێکوتە (گاڤی) لەگەڵیان رێککەوتووە کە لاتەنێکی گەورەیە و پشتیوانی کراوە. هەر کە پێکوتەکەی ئۆکسفۆرد دوایین قۆناخی پەسەندکردنی بڕی و گاڤی لەگەڵ بەرهەمهێنەکان رێککەوت. ئێمە چاودێریی پێکوتەکە دەکەین، چاودێریی ئەمنییەتەکەی دەکەین، ئێستا لە دواقۆناخە و سەرکەوتنێکی گەورەی سەلماندووە.   بە گوتەی د. ئەدهەم رەشاد، رێکخراوی تەندروستیی جیهانی پێشبینی دەکات ئەگەر ئاستی بەرهەمهێنان بەمشێوەیە بێت لەگەڵ کۆتایی ساڵی ٢٠٢١ لەوانەیە پێکوتەکە ١٠٠ % بەردەست بێت و  دەڵێت "هیچ دەوڵەتێک لە دنیادا پێش کۆتایی ساڵ لە بەشی ٢٠ % ی دانیشتووان زیاتری پێ ناگات. ئەگەر عێراق بە نموونە وەرگرین دەکاتە ٨ ملیۆن، پشکی هەرێمی کوردستان نزیکەی ٢٠ % دەبێت، بەمەش هەرێم لەو ٨ ملیۆنە ڕەنگە نزیکەی ملیۆن و نیوێک پێکوتە یان ملیۆنێک و ٦٠٠ هەزاری بگاتە دەست، باشە ئەمە بەشی کێ دەکات. بۆیە داپۆشینەکە تا کۆتایی ساڵ ئەو ٢٠ % ی دانیشتووان دەبێت".