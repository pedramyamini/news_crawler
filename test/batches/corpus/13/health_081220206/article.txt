نەخۆشییەکە لە ویلایەتی ئاندرا برادیش، لە باشووری وڵاتەکە سەریهەڵداوە. ئەوانەی تووشی نەخۆشییەکە بوون، رشانەوەیان هەیە لەگەڵ هۆشلەدەستدان.  بەرپرسانی هیندستان تائێستا سەرقاڵی دۆزینەوەی هۆکارەکانی نەخۆشییەکەن، کە لە شارۆچکەیەک بەناوی ئیلۆرۆ بڵاوبووەتەوە.  نەخۆشییەکە هاوکاتی بەربڵاویی پەتای کۆرۆنایە لە هیندستاندا، کە دووەم بەرزترین ژمارەی تووشبووان بەخۆوە دەبینێت، لەسەر ئاستی جیهاندا.  لەکۆی تووشبووانی نەخۆشییەکە، ٧٠ کەس نەخۆشخانەیان بەجێهێشت و تائێستا ١٧٥ کەس لە ژێر چاودێریدا ماونەتەوە.  بەرپرسی نەخۆشخانەی ئیلۆر ئاشکرایکردووە: "ئەو کەسانەی تووشی نەخۆشییەکە بوون، بەتایبەت منداڵان، لەناکاو دڵیان تێکهەڵهاتووە، دوای ئەوەی هەستیان بەکزانەوەی چاویانکردووە، هەندێکیان بێهۆشبوون و هەندێکی دیکەش فێیان لێهاتووە".  جاگانموهان ریدی، سەرۆکوەزیرانی ویلایەتی ئاندرا برادیش، ئاشکرایکرد حکومەت تیمی تەندروستی رەوانەی شارۆچکەکە دەکات، بۆ لێکۆڵینەوە لە نەخۆشییەکە. لە کاتێکدا کریشنا سرینیڤاس، وەزیری تەندروستیی هەمان ویلایەت، بەدووریزانی پیسبوونی ئاو یان هەوا، هۆکاری نەخۆشییەکە بێت، ئەمە پاش پشکنینی خوێنی نەخۆشەکان.  وەزیرەکە، نەخۆشییەکەی بە ' نەناسراو ' ناوبرد، دووپاتیکردەوە پشکنینی وردی تاقیگەیی، جۆری نەخۆشییەکە دیاریدەکات.