جگە لە ئەمریکا، هەموو وڵاتانی ئەندام هاوڕابوون لەسەر ئەوەی، وێڕای هەبوونی هەندێک کەموکوڕی، رێکخراوەکە رۆڵێکی باشی بینیوە لە رووبەڕووبوونەوەی کۆرۆنا و دەبێت پاڵپشتیی دارایی زیاتری بکرێت.  ئەنتۆنیۆ گۆتێرێز، سکرتێری گشتیی نەتەوە یەکگرتووەکان رایگەیاند "رێکخراوی تەندروستیی جیهانی جێگرەوەی نییە، پێویستی بە پاڵپشتیی دارایی زیاترە، بۆئەوەی هاوکاریی وڵاتە گەشەسەندووەکان بکات".  ئیمانوێل ماکرۆن، سەرۆکی فەرەنسا گوتی "پێویستمان بە رێکخراوی تەندروستیی جیهانییە لەبەر رۆڵە بێ جێگرەوەکەی، شارەزاییە زانستییەکەی و لێزانیەکەی لەو بارودۆخەی کە لەئارادایە. دەبێت رێکخراوێکی تەندروستیی جیهانیی بەهێزمان هەبێت بۆ بەرەنگاربوونەوەی کۆرۆنا".  لە بەرامبەریشدا وەزیری تەندروستی و کاروباری مرۆیی ئەمریکا بە پێچەوانەی ئەم بۆچوونانە، پێیوابوو کە پێویستە گۆڕانکاری لە رێکخراوی تەندروستیی جیهانیدا بکرێت، چونکە بە بڕوای ئەو رێکخراوەکە سەرکەوتوو نەبووە لە بەدەستهێنانی زانیاریی پێویست لەسەر چۆنێتیی سەرهەڵدانی کۆرۆنا و نەیتوانیوە گوشار بخاتە سەر چین و وایلێبکات زیاتر شەفاف بێت لەبارەی سەرچاوەی ڤایرۆسەکە.  ئەلێکس ئەزار، وەزیری تەندروستی و کاروباری مرۆیی ئەمریکا دەڵێ "دەبێت راشکاوبین لەبارەی یەکێک لەو هۆکارە سەرەکییانەی کە وایکرد ئەم پەتایە لەدەست دەربچێت. ئەم رێکخراوە شکستخواردوو بوو لە بەدەستهێنانی ئەو زانیارییانەی کە جیهان پێویستی پێیبوو. ئەو شکستەش بووە هۆی گیانلەدەستدانی ژمارەیەکی زۆری خەڵک".  لە رابردوودا، ئەمریکا زۆرترین هاوکاریی دارایی پێشکەش بە رێکخراوی تەندروستیی جیهانی دەکرد، بەڵام بەهۆی گومانەکانی لە شەفافیەتی رێکخراوەکە، لە ناوەڕاستی مانگی رابردوو، دۆناڵد ترەمپ، سەرۆکی ئەمریکا فەرمانی کرد بە هەڵپەساردنی هەموو هاوکارییە داراییەکان و لەم کۆبوونەوەیەشدا هیچ ئاماژەیەک لەلایەن ئەمریکاوە نەبوو بۆ بەردەوامیدانەوە بە هاوکارییەکان.