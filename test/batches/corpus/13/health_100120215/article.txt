یاد نەقشبەندی، گوتەبێژی تەندروستیی سلێمانی بە (تۆڕی میدیایی  رووداو)ی رایگەیاند تووشبوون بە كۆرۆنا لە سلێمانی بەشێوەیەكی بەرچاو  رووی لە كەمیكردووە، ئەوەش پەیوەندی بە جێبەجێكردنی رێنماییە  تەندروستییەكانەوە هەیە لەلایەن هاونیشتمانیانەوە و گوتیشی "ئێستا  تەنیا ٤٢ نەخۆشی كۆرۆنا لە نەخۆشخانەكانی سلێمانیدا ماون کە زۆربەیان تەندروستیان جێگیرە، دەتوانین بڵێن لە سلێمانیدا  كۆرۆنا بە رێژەی ٧٠ % كەمیكردووە".   ئەو نایشارێتەوە یەكێك لە هۆكارەكانی كەمبوونەوەی رێژی تووشبوون،  پەیوەندی بە داخستنی ناوەندەكانی خوێندنەوە هەیە و گوتی: "  ئێستا بەمەرجی خۆپارێزی و جێبەجێكردنی رێنماییەكانی تەندروستی  لەگەڵ كردنەوەی  قوتابخانەكانین".   یەکەم کەیسی تووشبوون بە ڤایرۆسی کۆرۆنا لە سنووری پارێزگای سلێمانی لە رۆژی ١ - ٣ - ٢٠٢٠ تۆمارکرا، یەکەم کەسیش هەر لە سلێمانی لە رۆژی ٤ - ١ - ٢٠٢٠ بە کۆرۆنا گیانی لەدەستدا.  بەپێی دوایین ئاماری وەزارەتی تەندروستیی هەرێمی کوردستان، تائێستا ١٠٤ هەزار و ٣٣٤ كەس تووشی  كۆرۆنا بوون و سێ هەزار و ٤١٨ كەسیش گیانیان لەدەستداوە.    هەر بەپێی ئاماری وەزارەتی تەندروستیی هەرێمی کوردستان ٣٠,١٠٣ کەس لە سنووری پارێزگای سلێمانی تووشی کۆرۆنا بوون، ٢٢,٦٧٤ لەو تووشبووانە چاکبوونەتەوە و ١,٦٦٦ تووشبووش گیانیان لەدەستداوە.