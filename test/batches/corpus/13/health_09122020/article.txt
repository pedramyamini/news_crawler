تیمێکی پزیشکانی هیندستان، لەگەڵ توێژەرانی ' پەیمانگای هیندستان بۆ زانستە پزیشکییەکان لە نیودەلهی '، سەرقاڵی دۆزینەوەی هۆکاری گیانلەدەستدانی کەسێک و نەخۆشکەوتنی ٤٠٠ کەسی دیکەن بە نەخۆشییەکی نەناسراو.  حکومەتی ویلایەتی ئاندرا برادیچ، ئاشکرایکرد، توێژەرانی پەیمانگاکە، ئاسەواری تەنۆچکەی قوڕقوشم و نیکلی لە خوێنی نەخۆشەکاندا دۆزیوەتەوە، تاقیکردنەوەی دیکە لەسەر خوێنی نەخۆشەکان دەکات، بۆ ئاشکرایکردنی وردەکاری زیاتر لەسەر تووشبووەکان.  نزیکەی ٣٠٠ منداڵ لە ویلایەتەکەدا دووچاری نەخۆشییەکە بوون، زۆرینەیان هەست بە سەرسووڕان، سەرئێشە و دڵتێکهەڵهاتن دەکات، پشکنینەکان دەریانخستووە هیچ کام لە تووشبووانی نەخۆشییە نەناسراوەکە، تووشی پەتای کۆرۆنا نەبوون.  زیادبوونی رێژەی قوڕقوشم لە لەشی مرۆڤدا دەبێتە هۆی راوەستانی گەشەی مێشک، کۆئەندامی دەمار و چەندین پێکهاتەی دیکەی گرنگی لەش وەک دڵ و سییەکان.  گیتا براسادینی، بەڕێوەبەری تەندروستیی گشتی لە ئاندرا برادیچ، گوتی لە ماوەی بیست و چوار کاژێری رابردوودا، هیچ تووشبوویەکی نوێ بەنەخۆشییەکە تۆمار نەکراوە.  سەرەتای هەفتەی رابردوو، پیاوێکی تەمەن ٤٥ ساڵ بەنەخۆشییەکە گیانیلەدەستدا.  تائێستا روون نییە سەرچاوەی زیادبوونی قوڕقوشم و نیکلەکە لە نێو لەشی نەخۆشە هیندستانییەکاندا چییە، لە کاتێکدا لە هیندستان ئەو دوو مادەیە لە دەرمانە قڕکەرەکانی مار و مێروودا بەکاردەهێنرێت.  پێشتر سەرچاوە تەندروستییە ئەمریکییەکان ئاشکرایانکردبوو، قڕکەرەکان بۆ ماوەیەکی کاتی گرژبوون، سەرئێشە و سەرسووڕان، دڵتێکهەڵهاتن، رشانەوە و سڕبوون، لاوازبوونی ماسوولکەکان، وڕێنە و لیکدەردان و ئارەقەکردنەوە، لە لەشی مرۆڤدا دروستدەکەن.