لە لووتکەیەکدا کە ئەمڕۆ لە لەندەن بەڕێوەچوو، "گاڤی" ئاماژەی بەوەکرد، پلانەکەی بریتیبوو لە کۆکردنەوەی ٧.٧ ملیار دۆلار، بەڵام پارەیەکی زیاتر لەوەی دەستکەوت کە ٨.٨ ملیار دۆلارە. گاڤی دەڵێت، ئەو پارەیە یارمەتیدەدات بۆئەوەی بتوانێت لە بەهێزکردنی سیستەمی بەرگریی لەشی زیاتر لە ٣٠٠ ملیۆن منداڵ لە وڵاتانی هەژاری جیهاندا رۆڵێکی باش بگێڕێت، لەوانەش لە رێگەی دەرزی لێدانەوە.   هاوپەیمانییەکەی تایبەت بە ڤاکسین باس لەوەدەکات، پێشتر توانیویەتی ٥٦٧ ملیۆن دۆلار کۆبکاتەوە بۆئەوەی لە حاڵەتی دۆزینەوەی ڤاکسینی دژی کۆرۆنادا بۆ دابینکردنی ئەو ڤاکسینە بۆ وڵاتانی هەژاری جیهان بەکاری بهێنێت.   هەنگاوی ئەو هاوپەیمانییە جیهانییەی بواری تەندروستی لەکاتێكدایە، رێکخراوی تەندروستیی جیهانی و یونیسێفیش رایانگەیاندووە، بڵاوبوونەوەی کۆرۆنا کاریگەری گەورەی لەسەر پرۆگرامەکانی تایبەت بە کوتانی منداڵان لە جیهاندا هەبووە و هەربۆیە نزیکەی ٨٠ ملیۆن منداڵی خوار تەمەن ١ ساڵ لەژێر هەڕەشەی ئەوەدان تووشی نەخۆشی بن.   بۆ هەوڵە کۆمەکبەخشییەکەی ئەمڕۆ، حکومەتی بەریتانیا ٢ ملیار دۆلار، دامەزراوەی "بیڵ و مێلیندا گەیتس" ١.٦ ملیار دۆلار، چین ٢٠ ملیۆن دۆلار، ئیسپانیا ٥٦.٥ ملیۆن دۆلار، نەرویج ١ ملیار دۆلار تەرخاندەکەن. هەروەها فەرەنسا ٥٠٠ ملیۆن دۆلار تەرخاندەکات و ئەگەریش ڤاکسینی کاریگەری کۆرۆنا دۆزراویەوە ئەو کاتە ١٠٠ ملیۆن دۆلاری دیکە دەدات، هەروەها کۆمیسیۆنی ئەوروپاش ٣٠٠ ملیۆن یۆرۆ تەرخاندەکات.