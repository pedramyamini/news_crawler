ماوەی هەفتەیەکە لیژنه هاوبه‌شه‌كانی قایمقامیه‌تی سلێمانی هەڵمەتەکەیان دەستپێکردووە. له‌شكر حه‌مید، سه‌رۆكی لیژنه هاوبه‌شه‌كانی قایمقامیه‌تی سلێمانی بە تۆڕی میدیایی رووداوی رایگه‌یاند: پێش ئه‌وه‌ی ئاو بكرێته ناو ده‌به‌پلاستیكه‌كان مادده‌ی ئۆزۆن (O ٣) بۆ خاوێنكردنه‌وەی به‌كارده‌هێنرێت، له‌كاتی به‌ركه‌وتنی ئۆزۆنه‌كه به‌تیشكی خۆر، مادده‌كه شیده‌بێته‌وه بۆ (O ٢) له‌گه‌ڵ ئۆكسجینێكی چالاك، (O ٢) به‌بێ كێشه له‌گه‌ڵ ئاو تێكه‌ڵده‌بێت، به‌ڵام مانه‌وه‌ی ئۆكسجین و به‌ركه‌وتنی به‌تیشكی خۆر، له‌ش تووشی نه‌مانی به‌رگریی ده‌كات.  لەشکر حەمید کە پسپۆڕی خۆراکە لەبارەی زیانەکانی ئاوی لەدەبەنراو لەبەر تیشکی خۆر گوتی؛ کەشوهەوای کوردستان ئێستا لە ٤٥ پلەی سەدییە، به‌رزبوونه‌وه‌ی پله‌ی گه‌رمی بۆ سەروو (٢٥) پله‌ی سه‌دی، به‌شێكی پلاستیكه‌كه له‌گه‌ڵ ئاوه‌كه كارلێك ده‌كات و ده‌بێته هۆكاری سه‌ره‌كی بۆ تێكچونی هۆرمۆنه‌كان به‌تایبه‌ت له‌خانماندا و هەروەها تووشبون به‌نه‌خۆشیی شێرپه‌نجه.  هەروەها بەگوتەی سه‌رۆكی لیژنه هاوبه‌شه‌كانی قایمقامیه‌تی سلێمانی، ئەو گەرمایە دەبێتە هۆی دروستبوونی کەڕووەکان لەنێو ئاودا کە ئەمەش کاریگەریی خراپی لەسەر تەندروستی دەبێت. هەڵمەتەکەمان بۆ هۆشیارکردنەوەی هاونیشتمانیانە لەوەی کە لەکاتی کڕینی ئاو رەچاوی ئەو خاڵە تەندروستییانە بکەن و هەروەها خاوەنکار و فرۆشیارانیش ئاگادارن کە ئەگەر ئاوەکانیان لەپلەی گەرمیی گونجاو نەبێت دەستی بەسەردا دەگیرێت.     سەبارەت بە هاوکاریکردنی خەڵک لەوبارەوە، لەشکر حەمید گوتی؛ رۆژانە دەیان تەلەفۆنیان بۆدێت، تیمەکانیان دابەشکردووە و بەدواداچوون بۆ ئەو بابەتە دەکەن و بڕێکی زۆریش ئاوی ناتەندروست دەستی بەسەردا گیراوە.     لە رۆژی ٣ - ٨ - ٢٠٢٠ به‌هۆی پابه‌ندنه‌بون به مه‌رج و رێنماییه‌كانی كاركردن و گواستنه‌وه‌ی ئاوی له ده‌به‌نراو له‌به‌ر تشیكی خۆر و پله‌ی گه‌رمی به‌رز، ده‌ست به‌سه‌ر بارهه‌ڵگره‌كه‌دا گیراوه و سه‌رجه‌م كێسه ئاوه له‌ده‌به‌ر نراوه‌كه له‌ناوده‌برێت و خاونه‌كه‌شی روبه‌ڕوی رێكاری یاسایی ده‌كرێته‌وه.     له‌كاتی هه‌بون و به‌دیكردنی ئاوی له‌ده‌به‌نراو له شوێنی گه‌رم و به‌رتیشكی خۆر، له‌رێگەی ژماره مۆبایلی (٠٧٧٠٨٦٧٧٧٧٧) دەتوانن لیژنه هاوبه‌شه‌كانی قایمقامیه‌تی سلێمانی ئاگاردار بكه‌نه‌وه.          لیژنەکانی قایمقامیەت لەکاتی دەستبەسەرداگرتنی ئاوی لەدەبەنراو لەبەر هەتاو