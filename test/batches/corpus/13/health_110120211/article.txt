دوای ئەوەی کۆمپانیای فایزەر هەواڵی سەرکەوتنی ڤاکسینەکەیانی راگەیاند، بەشێک لە وڵاتەکان دەستیان بە کڕینی ڤاکسینەکە کرد. ریاز حلفی، بەڕێوەبەری گشتی لە وەزارەتی تەندروستیی عێراق بە تۆڕی میدیایی رووداوی راگەیاند: لە دوو هەفتەی داهاتوو گرێبەستی كڕینی پێكوتەی دژە كۆرۆنا لەگەڵ كۆمپانیا فایزەر ئەنجامدەدرێت، لە سەرەتا یان لە ناوەڕاستی مانگی داهاتووش پێكوتەكە دەگاتە عێراق.  ریاز حلفی ئاماژەی بەوەش داوە کە وەزارەتەکەیان پلانی تایبەتی بۆ پاراستنی ڤاکسینەکان داناوە و ئامێری ساردكردنەوەی دابینکردووە.  وەزارەتی تەندروستیی عێراق لە نێوەڕاستی کانوونی یەکەم پلانی کڕینی ڤاکسینی داڕشتووە، ئەو کات حلفی رایگەیاندبوو وەزارەتی تەندروستی سەرەتا گرێبەستێك بۆ كڕینی میلۆنێك و ٥٠٠ هەزار ژەمە ڤاکسین لەگەڵ کۆمپانیای فایزەر واژۆدەكات، ڤاکسینەکەش بەگوێرەی بەرنامەیەكی داڕێژراو دەدرێتە تەمەنەكان و ئەوانەی نەخۆشیی درێژخایەنیان هەیە، لەگەڵ هێزە ئەمنییەكان، سەرەتاش بە كارمەندانی تەندروستی و پزیشكی دەدرێت.  سەبارەت بە بەشی هەرێمی کوردستان لە ڤاکسینەکەی کۆمپانیای فایزەر، حلفی گوتی: "بەشی هەرێمی كوردستان لە ڤاکسینەکە بەگوێرەی ژمارەی دانیشتووانی دەبێت".  لەبارەی دابەشکردنی ڤاکسین لە هەرێمی کوردستان، دکتۆر ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی راگەیاند: لیژنەیەکیان پێکهێناوە بۆ قسەکردن لەگەڵ کۆمپانیای فایزەر و تاوتوێکردنی شێوازی هێنانی ڤاکسینەکە، هەروەها لە پەیوەندیدان لەگەڵ وەزارەتی تەندروستیی عێراق بۆ زانیاری وەرگرتن لەسەر وادەی گەیشتن و پشکی ڤاکسین بۆ هەرێمی کوردستان.  بەگوتەی ریاز حلفی، لەسەر چۆنێتی بەكارهێنانی پێكوتەكە مانگی داهاتوو كۆمپانیای فایزەر پرۆسەی مەشقپێكردنی تیمە تەندروستییەكانی عێراق دەستپێدەكات و دەڵێت: "بەكارهێنانی پێكوتەكە بێبەرامبەر و ئارەزوومەندانەیە، چونكە هەموو پێكوتەیەك لە عێراق بێبەرامبەرە و هیچ بڕە پارەیەك لە هاووڵاتیان وەرناگیرێت".  پێشتر حەسەن تەمیمی، وەزیری تەندروستیی عێراق گوتی: "بەمزووانە عێراق پێكوتەی فایزەر بەدەستدێنێت، گرێبەستی هاوردەكردنەكەش ئامادەكردنی پێویستییەكانی تایبەت بە پێكوتەكەی لەخۆگرتووە، وەزارەتیش زیاتر لە ١٤٠ ئامێری ساردكردنەوەی هەیە بۆ پاراستنی پێكوتەكە لە بەغداو پارێزگاكانی دیكە".