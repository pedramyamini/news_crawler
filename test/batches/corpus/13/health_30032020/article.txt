د. سامان بەرزنجی، وەزیری تەندروستی حکومەتی هەرێمی کوردستان لە کۆنفرانسێكی رۆژنامەڤانیدا رایگەیاند بەمەبەستی زیاتر خزمەتکردنی هاونیشتمانییان لەم دۆخەدا کە هاونیشتمانییان کەرەنتینکراون و بەهۆی قەدەخەی هاتووچۆ لەماڵەوەن، تیمی پزیشكی فاستکەیر سەردانیان دەکەن و لەماڵەوە چارەسەریان دەکەن.   گووتیشی خزمەتگوزاری فاستکەیر زۆر گرنگە بۆ هاونیشتمانییان، لەلایەن کۆمپانیای فاستلینک جێبەجێدەکرێت و تەواوی خەرجییەکەی لەئەستۆدەگیرێت، رێکخراوی گاید رێكیدەخات.   ئەردەلان عوسمان سابیر، بەڕێوەبەری گشتی کۆمپانیای فاستلینک لەمیانی کۆنفرانسە رۆژنامەڤانییەکەدا لەگەڵ وەزیری تەندروستی گووتی: ئامانجمان لە فاستکەیر گەیاندنی خزمەتگوزاریی تەندروستییە بۆ هەموو ئەو هاونیشتمانییانەی بەهۆی داخرانی نەخۆشخانە و بنکە تەندروستییەکان بێبەشن لە چارەسەرە پزیشكییەکان، تیمەکانمان سەردانیان دەکەن و هەموو پشکنین و چارەسەرێكی پێویستیان بۆ ئەنجامدەدەن.   وەزیری تەندروستی روونیدەکاتەوە رۆژانە بەهۆی قەدەخەکردنی هاتووچۆ نەخۆشانی درێژخایەن لەماڵەوە دەمێننەوە و دەستیان بە نەخۆشخانەکان ناگات، لەڕێگەی خزمەتگوزاری فاستکەیر تیمی پزیشكی تایبەتمەند لە سەرانسەری کوردستان سەردانی ماڵ بە ماڵی نەخۆشان دەکەن، بەبێ بەرامبەر خزمەتگوزارییە تەندروستییەکان پێشکەشی نەخۆشانی درێژخایەن، تووشبووانی شێرپەنجە، بەساڵاچووان، خانمانی دووگیان و منداڵان دەکەن.   د. ئیبراهیم کانەبی، بەڕێوەبەری رێكخراوی گاید کە هەڵدەستێت بە رێكخستنی خزمەتگوزاریی فاستکەیر، روونیدەکاتەوە زیاتر لە ٣٠ تیمی پزیشكی گەڕۆک لە هەموو کوردستان لە پارێزگاکانی هەولێر، سلێمانی، دهۆک، هەڵەبجە، ئیدارەی گەرمیان و راپەڕین خزمەتگوزارییەکان پێشکەش دەکەن، ماڵ بە ماڵ دەچنە لای نەخۆشەکان.   بەڕێوەبەری رێكخراوی گاید دەڵێت لەڕێگەی ژمارەی مۆبایلی تایبەت لە سەرجەم شارەکانەوە هاونیشتمانییان دەتوانن پەیوەندییان پێوەبکەن، سەرجەم نەخۆشانی درێژخایەن، تووشبووانی شێرپەنجە، خانمانی دووگیان و منداڵان سوود لە خزمەتگوزارییەکە وەردەگرن.   ژمارە مۆبایلەکانی خزمەتگوزاری فاستکەیر: