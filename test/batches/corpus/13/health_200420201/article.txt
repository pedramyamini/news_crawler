تەها محەممەد، گوتەبێژی تەندروستیی راپەڕین بە تۆڕی میدیایی رووداوی راگەیاند "ئەمڕۆ دووشەممە ٢٠ - ٠٤ - ٢٠٢٠ دووەم تووشبووی کۆرۆنا کە ژنێکی تەمەن ٢٣ ساڵ بوو لە ڤایرۆسی کۆرۆنا چاکبووەوە و گەڕێندرایەوە نێو کەسوکارەکەی".  رۆژی ٢١ - ٠٣ - ٢٠٢٠ یەکەم تووشبووی کۆرۆنا لە شارۆچکەی سەنگەسەر لە سنووری ئیدارەی راپەڕین تۆمارکرا و دوای وەرگرتنی چارەسەری پزیشکی چاکبووەوە و گەڕێندرایەوە ماڵەوە.  رۆژی ٠٦ - ٠٤ - ٢٠٢٠ دووەم تووشبووی کۆرۆنا لە سنووری ئیدارەی راپەڕین تۆمارکرا کە دانیشتووی شارۆچکەی حاجیاوا بوو لە قەزای رانیە. گوتەبێژی تەندروستیی راپەڕین دەڵێت "ئەو ئافرەتە لە بەریتانیا گەڕابووەوە هەرێمی کوردستان و ئەمڕۆ دوای ١٤ مانەوەی لە کەرەنتین و پشکنینی تەندروستی گەڕێندرایەوە ماڵەوە".  گوتەبێژی تەندروستیی راپەڕین ئاماژە بەوەش دەدات، لە سەرەتای بڵاوبوونەوەی کۆرۆنا لە هەرێمی کوردستان تاوەکو ئێستا نزیکەی هەزار پشکنینمان کردووە، لە کۆی ٣٠٠ کەس کە کەرەنتین کرابوون ئێستا تەنیا ٢٩ کەس لە کەرەنتینەکاندا ماون و بڕیاریشە ئەمشەو چەند کەسێکی دیکە رەوانەی ماڵەوە بکرێنەوە.  تاوەکو ئێستا ٣٣٧ کەس لە هەرێمی کوردستان تووشی ڤایرۆسی کۆرۆنا بوون، لەو ژمارەیە ٢٧١ کەس چاکبوونەتەوە، هەروەها تاوەکو ئێستا چوار کەس گیانیان لەدەستداوە.