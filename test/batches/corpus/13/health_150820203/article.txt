کۆمپانیای مابساینسی تایبەت بە دەرمان لە شاری بۆینس ئاریسی پایتەختی ئەرجەنتین، کار لەسەر ڤاکسینی کۆمپانیای ئاسترازینیکای سویدی - بەریتانی دەکات، کە لە خوێنی مەیموونی جۆری شەمپازی وەرگیراوە.  لۆکاس ریسۆ، بەرپرسی مەیدانی کۆمپانیای مابساینس دەڵێت: "ڤاکسینەکە لە دوو پێکهاتەی سەرەکی پێکهاتووە. یەکێکیان خودی ڤایرۆسەکەیە، بەڵام بە لاوازی ئەوەش لە خوێنی مەیموونی جۆری شەمپازی وەرگیراوە، پێکهاتەی دووەم خانەکانی جۆری ئێچ ئی کەی - یە کە بەوە ناسراون بەخێرایی تووشی کۆرۆنا دەبن".  تاقیکردنەوەکانی ڤاکیسنەکە گەیشتوونەتە قۆناخی سێیەم و کۆتایی و هەردوو قۆناخی پێشووی بە سەرکەوتوویی تێپەڕاندووە. بەرپرسی مەیدانی کۆمپانیای مابساینس هەروەها دەڵێت: "ئێمە گرەومان لەسەر درووستکردنی ڤاکسینێکی سەرکەوتووی دژە کۆرۆنا کردووە، ئەوەش بە پشتبەستن بەو پارانەی کە بۆ ئەو بابەتە تەرخانکراون و هەروەها بەو ئەنجامە ئەرێنییانەی کە لە قۆناخی دووەمی تاقیکردنەوەکان بەدەستمان کەوتوون، بۆیە لەم قۆناخە سێیەم و کۆتاییەدا ئێمە چاوەڕێ ناکەین تووشی هیچ کێشەیەک ببینەوە".  هەفتەی رابردوو، حکومەتی ئەرجەنتین رایگەیاند لەگەڵ کۆمپانیای ئاسترازینیکای سویدی - بەریتانی رێککەوتوون لە نیوەی یەکەمی ساڵی  ٢٠٢١ دەستبکرێت بە دروستکردن و دابەشکردنی ڤاکسینەکە بەسەر هەموو وڵاتانی ئەمریکای لاتین بە نرخێكی گونجاو.  چاوەڕێدەکرێت لە قۆناخی یەکەمدا ٢٥٠ ملیۆن ڤاکسین بەرهەمبهێنرێت و بە نرخی نێوان ٣ تاوەکو ٤ دۆلاری ئەمریکی بۆ هەر ڤاکسینێک بفرۆشرێت.  لە شاری هیوستن، گەورە شاری ویلایەتی تێکساسی ئەمریکا، هەنگاوی ئەرێنی لە دروستکردنی ڤاکسینی دژە کۆرۆنا نراون.  کۆمپانیای مۆدێرنای ئەمریکی گەیشتووەتە قۆناخی سێیەم و کۆتایی. لەم قۆناخەدا دەبێت نموونەی ڤاکسینەکان بەسەر لانیکەم ٣٠ هەزار خۆبەخش تاقیبکرێتەوە کە ئەگەر کاریگەری لاوەکی نەبوو، ئەوا پەسنددەکرێت و پاشان بەشێوەیەکی فراوان بەرهەمدەهێنرێت.  کریستین کیمێڵ، تەمەن ٤٦ ساڵ، دانیشتووی شاری هیوستنی ئەمریکایەو یەکەمین خۆبەخش بوو کە ڤاکسینەکەی لەسەر تاقیکرایەوە. ئەو دەڵێت:  " من پێویستم بەوە بوو رێگەیەک بدۆزمەوە تاوەکو بە منداڵەکانم پیشانبدەم کە لە قەیرانێكی تەندروستی وەک ڤایرۆسی کۆرۆنا هەمیشە رێگەی چارەسەر هەیە. ئێمە ئێستا بەهۆی دەمامک و گرتنەبەری دوورەپەرێزی کۆمەڵایەتییەوە، ناتوانین هاوکاریی یەکدی بکەین".  هەفتەی رابردوو، یەک رۆژ لەدوای راگەیێندراوەکەی رووسیا بە گەیشتن بە ڤاکسینی دژە کۆرۆنا، سەرۆکی ئەمریکا رێککەوتنی دروستکردنی ڤاکسینی دژە کۆرۆنا لەگەڵ کۆمپانیای مۆدێرنا بە بڕی ١.٥ ملیار دۆلار واژۆکرد و بڕیارە لە ئەگەری پەسەندکردنی ڤاکسینەکە، سەرەتا نزیکەی ٦٠٠ ملیۆن ڤاکسین بەرهەمبهێنرێت.