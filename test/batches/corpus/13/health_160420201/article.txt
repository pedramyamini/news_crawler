لەكاتێكدا ژمارەی تووشبووانی پەتای كۆڤید - ١٩ سنووری ٢ ملیۆن كەسی تێپەڕاندووە و ژمارەی گیانلەدەستداوانی پەتاكە تاوەكو پێنجشەممە لە ١٣٦ هەزار كەس نزیكدەبووەوە، پزیشك و ناوەندە تەندروستییەكان نیشانە و دەركەوتەی نوێی ڤایرۆسی كۆرۆنا لە لەشی مرۆڤدا تۆمار دەكەن و بۆیان دەركەوتووە ڤایرۆسەكە تەنیا پەلاماری سییەكانی مرۆڤ نادات و ژان ناخاتە دڵی مرۆڤەوە، بەڵكو لە ژمارەیەكی بەرچاوی تووشبوواندا كاریگەری لەسەر سیستەمی دەماریی مرۆڤیش دادەنێت.  كۆمەڵێك لە نیشانە باسنەكراوەكانی كۆرۆنا بریتین لە هەڵاوسانی مێشك، خەیاڵی زۆر و كابووس، سەرع، تێكچوونی سیستەمی هەست و لەدەستدانی هەستی تامكردن و بۆنكردن. تائێستا دیار نییە ئەو نیشانانە بەهۆی دزەكردنی ڤایرۆسەكە لە سیستەمی دەماریی مرۆڤدا دروستدەبن یان لێكەوتەی كاردانەوەی سیستەمی بەرگریی مرۆڤن بەرامبەر ڤایرۆسەكە.   لە نزیكەی چوار مانگی رابردوودا باسی كۆمەڵێك نیشانەی پەتای كۆڤید - ١٩ دەكرا، لەوانەش ژانەسەر، قوڕگئێشە و كۆكەی قورس، هەناسەتەنگی و سووتانەوەی سییەكان، تای زۆر بەرز، ئارەقەكردنی زۆر، ژانی قورسی ماسوولكەكان، رشانەوە و سكچوون. دەستنیشانكردنی وردی نیشانەكانی نەخۆشییەكی گوازراوەی وەك كۆڤید - ١٩ بەشێكی گرنگە لەو هەوڵانەی بۆ دووركەوتنەوەی تووشبووانی پەتاكە لە خەڵكی دیكە دەدرێن.   ژمارەیەك لەوانەی نیشانەكانی تازەناسراوەكانی ڤایرۆسەكەیان لێدەركەوتووە باس لەوە دەكەن بە دڵی خۆیان چوونەتە دەرەوە و بەركەوتنی كۆمەڵایەتییان لەگەڵ خەڵكی دیكەدا هەبووە، چونكە نەیانزایوە پەتاكە دەكرێت ئەو نیشانانەشی هەبێ كە تائێستا بە دەگمەن باسیان كراوە.   لە كۆتاییەكانی ئادار، دوانترینا راسڵ، تەمەن ٤٧ ساڵ و خاوەن بزنس، تێبینی ئەوەی كردبوو كە چیدی هەست بە بۆنی ئەو پاككەرەوەیە ناكات كە بۆ پاككردنەوەی گەرماو و ئاودەستی ماڵەكەی لە هاستن بەكاریدەهێنێت. راسڵ، كە خۆی كەرەنتین كردبوو، لە لێدوانێكدا بۆ رۆژنامە ئەمریكییەكە ئاماژەی بۆ ئەوە كردووە كە دوای ئەوە ئیدی نیشانە باوەكانی وەك تا و كۆكەی قورسی كەمبوونەوە، هەرچەند تائێستاش لە دوورەوە هەست بە بۆنی پاككەرە و مادە خۆراكییەكان ناكات.   دیاریكردنی هەموو كاریگەرییەكانی ڤایرۆسی كۆرۆنا لەسەر لەشی مرۆڤ كاری ساڵێك و دوو ساڵ نییە، بەڵكو چەندین دەیەی دەوێت. ژمارەیەك لە توێژینەوەو تاقیگەكان ئاماژە بۆ ئەوە دەكەن كە پەتا سەختەكان دەشێ لە ساڵانی دواتردا لەكاركەوتن یان مەرگی دەمارەخانەكانی لێبكەوێتەوەو ئەوەش نەخۆشیی وەك ئالزەهایمەر یان پاركینسنی بەدواوەیە.  هەینی رابردوو پزیشكانی چینی توێژینەوەیەكیان بڵاوكردەوە كە تێیدا كەیسی ٢١٤ تووشبووی كۆڤید - ١٩ی وۆهانیان وەرگرتووە كە كاریان گەیشتووەتە نەخۆشخانە، زیاتر لە ٣٣ % ی كەیسەكان نیشانەكانی پەیوەندیدار بە سیستەمی دەمارییان لێدەركەوتووە، كە باوترینیان سەرەگێژە، ژانەسەر، تێكچوونی ئاگایی، پێكانی پەیكەرەئێسقان و ماسوولكەكان و لەدەستدانی هەستی بۆنكردن و تامكردنن. توێژینەوەكە بە گەورەترین توێژینەوە لەقەڵەم دەدرێت كە لەبارەی كاریگەریی ڤایرۆسەكە لەسەر كاركردنی سیستەمی دەماریی مرۆڤ كرابێت.  ئێس ئەندرو جۆزیفسن، سەرۆكی بەشی دەمارناسی لە زانكۆی كالیفۆرنیا بە (جورناڵ)ی ئەمریكی دەڵێت "كاتێك یەكەمجار ڤایرۆسەكە دەركەوت، بەشێوەیەكی گشتی هەستدەكرا شتێكی ئەوتۆی وەك دەركەوتەی دەماریی نابێت، بەڵام ئەم توێژینەیە دەبێ چاوی هەموومان بەرامبەر ئەو راستییە بكاتەوە كە ئەم تێكچوونە (كە بەهۆی ڤایرۆسەكەوە روودەدا) كار لە مێشكیش دەكات".  كۆرۆنا، كە بە سارس - كۆڤ - سارس - ٢ ش ناسراوە، تاكە ڤایرۆس نییە كە كاریگەری لەسەر سیستەمی دەمار دادەنێت. توێژینەوەكان لەبارەی مرۆڤ و ئاژەڵ دەریانخستووە كە ئەو ڤایرۆسانەش كە سەر بەخێزانی كۆرۆنا نین دەتوانن كاریگەری لەسەر مێشك یان كاركردنی مێشك دابنێن، لەوانەش HIV، سوورێژە و هەندێك لە جۆرەكانی ئەنفلوانزا.   ژمارەیەك لە دەرماناسەكان، بەپێی توێژینەوە لەسەر ئاژەڵان، گریمانەی ئەوە دەكەن كە بەشێك لەو گرفتە كوشندەیەی هەناسەدان كە بەهۆی ڤایرۆسی كۆرۆنای نوێوە دروستدەبێ بۆ ئەو كیشەیە دەگەڕێتەوە كە لە لاسكی مێشكدا دروستدەبێت. لاسكی مێشك بەرپرسیارە لە رێكخستنی هەناسەدانی مرۆڤ.   رۆژی ٤ی نیسان، كۆبەین شۆفیڵد، تەمەن ٢٥ ساڵ و دانیشتووی لیڤەرپوول، تێبینی ئەوەی كردبوو كە چیدی هەست بە بۆنی تووندی ئەو جۆرەی نانی سیر ناكات كە حەزی لێیەتی. بۆ دڵنیابوونەوە راوێژی بە هەندێك ماڵپەڕی تەندروستیی حكومەتی بەریتانیا كردبوو، بەڵام ئەم نیشانەیە، كە بە ئەنۆزمیا ناسراوە، وەك یەكێك لە نیشانەكانی تووشبوون بە كۆڤید - ١٩ تۆمار نەكرابوون، بۆیە هەستیكرد تووشی كۆرۆنا نەبووە.   بەگویرەی راپۆرتەكەی (وۆڵ ستریت جورناڵ)، چەند رۆژێك دواتر شۆفیڵد "لەكاتی هەناسەدان هەستی بە سووتانەوە دەكرد"، پەرستارێكی نزیك ماڵەكەشیان پێیگوتووە كە زۆر لە تووشبووانی كۆڤید - ١٩ نیشانەی ئەنۆزمیایان لێدەركەوتووە.   شۆفیلد دەڵێت "هەستێكی زۆر ناخۆشە كاتێك دەزانم لەوانەیە زۆر كەسم تووش كردبێت"، لەكاتێكدا پێیوایە دەكرێ زۆر پێش ئەوەی هەستی بە خۆی كردبێت تووشی ئەنۆزمیا بووبێت.   تائێستا زۆربەی نەخۆشخانەكان فۆكووسیان لەسەر رێكخستنەوەی هەناسە، گەرمی لەش، كۆئەندامەكانی هەرسكردن خۆراك و دەردانی پیسایی تووشبووانی كۆڤید - ١٩ بووە. بەڵام نیشانە نوێیەكانی ئەو پەتایە دەریدەخەن دەبێ ئاوڕی جیدی لە مێشك و سیستەمی دەرماری تووشبووەكانیش بدرێتەوە، چونكە نیشانەكانی وەك سەرەگێژە، زمان تێكەڵهاتن و سڕی یان بێهێزیی بەشێكی لەشی تووشبووی كۆرۆنا دەكرێت ئاماژەی ئەوە بن كە جەڵتەی مێشكی تووشبووەكە لە ئان و سات دایە.   د. ریچار تیمەز، بەڕێوەبەری سەنتەری دەمار لە نۆرسوێڵ لە ئەمریكا، دەڵێت "لەكاتی بەرەنگاربوونەوەی ئەم نەخۆشییەدا، ئێمە سییەكانی تووشبووەكان دەپارێزین، دڵیان دەپارێزین و گورچیلەیان دەپارێزین، بەڵام راستییەكەی مرۆڤ هیچ نییە جگە لە مێشك".