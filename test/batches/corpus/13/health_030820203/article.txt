د. شاناز نەقشبەندی، گوتەبێژی بەڕێوەبەرایەتیی گشتیی تەندروستیی هەڵەبجە بە تۆڕی میدیایی رووداوی راگەیاند "ماوەی سێ رۆژە پشكنینی ڤایرۆسی كۆرۆنا لە پارێزگای هەڵەبجە بۆ گومانلێكراوانی كۆرۆنا ئەنجامنەدراوە، ئەوەش بەهۆی كەمیی ژمارەی نەخۆش و كەمیی ژمارەی كارمەندانی تاقیگەیە".  گوتەبێژی بەڕێوەبەرایەتیی گشتیی تەندروستیی هەڵەبجە گوتیشی "ئێمە ٣ کارمەندی تاقیگەمان هەیە بۆ بینینی نەخۆش و بەهۆی جەژنی قوربانەوە لە پشوودان، ئەگەر لە ماوەی ئەم سێ رۆژەدا سامپڵ لە گومانلێکراوان وەربگیرابایە، ئەنجامی پشکنینەکە هەر دەکەوتە پاش پشووی جەژن، ئەنجامنەدانی پشكنینی كۆرۆنا بەو مانایە نایەت ئێمە هیچ رێكارێكمان نەگرتبێتەبەر، بەڵكو نەخۆشخانەی فریاكەوتنی هەڵەبجە ٢٤ کاژێر كراوەیە و ئەو نەخۆشانەی گومانی كۆرۆنایان لێ دەكرێت لە بەشی دابڕگەی تەندروستی (عزل) داخڵ دەكرێن و لەلایەن پزیشكی پسپۆڕی هەناویی ئێشكگرەوە پشكنینیان بۆ دەكرێت".  بە گوتەی د. شاناز نەقشبەندی، بڕیارە لە سبەی سێشەممە ٤ - ٨ - ٢٠٢٠ ـەوە پشکنینی گومانلێکراوانی ڤایرۆسی کۆرۆنا دەستپێبکاتەوە.  گوتەبێژەکەی تەندروستیی هەڵەبجە دەڵێت، تاوەکو ئێستا لە پارێزگاکە ٢٠٠٢ پشکنینی کۆرۆنا کراون، ئەنجامی پشکنینی ٤٧٥ تووشبوویان پۆزەتیڤ بوون، لەوانەش ٤٢٠ یان چاکبوونەتەوە، ئێستا تەنیا حەوت تووشبووی کۆرۆنا لە نەخۆشخانەی وەفا ماون و تەندروستیی ٥ یان باشە و ٢ تووشبووش بەشێوەیەکی کاتی پێویستیان بە ئۆکسجینە.