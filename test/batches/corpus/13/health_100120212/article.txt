وەزارەتی دەرەوەی بەریتانیا رایگەیاند، ئەو بڕە پارەیە بەشێوەیەکی سەرەکی لە وڵاتانی کەنەدا، ئەڵمانیا و ژاپۆن دابینکراوە و خودی حکومەتی بەریتانیاش زیاتر لە ٧٤١ ملیۆن دۆلاری خستووەتەسەر پارەکە. حکومەتی بەریتانیا پێشتر بەڵێنیدابوو لە نێو هەموو ٤ دۆلارێك کە کۆدەکرێتەوە ١ دۆلار بۆ وڵاتە هەژارەکان تەرخان بکات.  دۆمینیک راب، وەزیری دەرەوەی بەریتانیا رایگەیاند، بە کۆکردنەوەی یەک ملیار دۆلار ئیدی دەتوانین لانیکەم تاوەکو کۆتایی ئەمساڵ، یەک ملیار ژەمە ڤاکسینی دژە کۆرۆنا لە ٩٢ وڵاتی تازەپێگەیشتووی جیهان دابەشبکەین، گوتیشی، هەر کاتێك هەموو جیهان لە ڤایرۆسی کۆرۆنا پارێزراو بێت، ئەوا بەریتانیاش پارێزراو دەبێت بۆیە هەوڵەکانمان بۆ چارەسەرکردنی ئەو کێشە جیهانییە دەخەینەگەڕ.  وڵاتە پێشەکەوتووەکان کە تەنیا لە ١٤ % ی کۆی دانیشتووانی زەوی پێکدەهێنن، تاوەکو ئێستا زیاتر لە ٥٣ % ی کۆی ڤاکسینی دژە کۆرۆنایان پێشوەختە کڕیوە کە دەتوانن بەو بڕە ڤاکسینە سێجار هەموو دانیشتووانیان بکوتن. لەو بارەیەوە تێدرۆس ئەدهانۆم، سەرۆکی رێکخراوی تەندروستیی جیهانی دەڵێت: پێویستە لەوە دڵنیاببنەوە کە هەموو وڵاتان بەشێوەیەکی یەکسان سوود و چێژ لەو داهێنانە زانستییە وەردەگرن. رێکخراوی تەندروستیی جیهانی ئێستا لەڕووی داراییەوە، بڕی ٤ ملیار و ٣٠٠ ملیۆن دۆلار کورتهێنانی هەیە تاوەکو بتوانێت ڤاکسینی کۆرۆنا بۆ وڵاتە زۆر هەژارەکان دابین بکەن.