بەپێی رێککەوتنەکە، پێکوتەی ئەسترازینیکا بە هاوبەشی زانکۆی ئۆکسفۆرد و زانکۆی کوینسلاند لە ئوسترالیا بەرهەمدەهێنرێت و پەرەی پێدەدرێت، حکومەتی ئوسترالیا رێککەوتنی کردووە نزیکەی ٨٥ ملیۆن پێکوتەی بگاتە دەست بۆ تەواوی دانیشتووانی وڵاتەکەی کە ژمارەیان ٢٦ ملیۆن کەسە. پێکوتەکەش هەر لەو وڵاتە بەرهەمدەهێنرێت.   ئەگەر پێکوتەکەی ئەسترازینیکا سەرکەوتووبێ  ئوسترالییەکان لە مانگی کانوونی دووەم و شوباتی ساڵی داهاتوو دەستیان دەگاتە سێ ملیۆن و ٨٠٠ هەزار پێکوتە، بەڵام پێش ئەوە حکومەتی وڵاتەکە دەڵێت هەردوو پێکوتەکە دەبێ سەلامەت و کاریگەربن.  سکۆت مۆریسن، سەرۆکوەزیرانی ئوسترالیا رایگەیاند: "ئەمڕۆ ئوسترالیا پێویستی بە هیوایە، بەتایبەت لە ڤیکتۆریا، ئەوان پێویستیان بە هەندێک هیوایە، بۆیە ئێمەش لێرەین تاوەکو رایبگەیەنین هەنگاوێکی گرنگمان هاوێشتووە بۆ پاراستنی تەندروستیی ئوسترالییەکان لە پەتای کۆرۆنا، رێککەوتنێک بە بەهای ملیارێک و ٧٠٠ ملیۆن دۆلار کراوە بۆ وەرگرتن و بەرهەمهێنانی زیاتر لە ٨٠ ملیۆن دانەی پێکوتە".  بەپێی ئامارەکان تائێستا ٢٦ هەزار و ٣١٩ کەس لە ئوستراڵیا تووشی کۆرۆنا بوون، لەو ژمارەیە ٢٢ هەزار و ٤٦٧ تووشبوو چاکبوونەتەوە و ٧٦٢ تووشبووش گیانیان لەدەستداوە.