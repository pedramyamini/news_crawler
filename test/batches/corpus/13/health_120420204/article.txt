بەپێی نوێترین راگەیێندراوی وەزارەتی تەندروستیی هەرێمی کوردستان کە ئەمڕۆ یەکشەممە ١٢ - ٠٤ - ٢٠٢٠ بڵاویکردووەتەوە، هاتووە، "لە پارێزگای هەولێر کەسێک تووشی ڤایرۆسی کۆرۆنا بووە کە پیاوێكی تەمەن ٢٧ ساڵە و دانیشتووی شاری هەولێرە و بەرکەوتەی تووشبووانی پێشووە".  سەبارەت بە چوار تووشبووەکەی پارێزگای سلێمانی، وەزارەتی تەندروستی دەڵێت، هەموویان بەرکەوتەی تووشبووانی پێشوون و لە سێ ئافرەت پێکهاتوون کە دووانیان دانیشتووی سلێمانی و یەکێکی دیکەش دانیشتووی قەزای چەمچەماڵە، لەگەڵ پیاوێکی تەمەن ٢٥ ساڵ کە دانیشتووی قەزای بازیانە.  تاوەکو ئێستا لە هەرێمی کوردستان ٣٣٠ کەس تووشی ڤایرۆسی کۆرۆنا بوون لەو ژمارەیە ١٤٩ کەس چاکبوونەتەوە و چوار کەسیش گیانیان لەدەستداوە. وەزارەتی تەندروستی دەڵێت "ئەوانی دیکە هەموویان لەژێر چاودێری پزیشکی دان".  دەقی راگەیێندراوەکەی وەزارەتی تەندروستیی هەرێمی کوردستان   راگەیاندراوی وەزارەتی تەندروستی   سەبارەت بە نەخۆشی ڤایرۆسی کۆڕۆنای نوێ COVID - ١٩ لە هەرێمی کوردستان،  ڕێکارەکان بەردەوامن بەم شێوەیە:  ژمارەی هاووڵاتیان لە کەڕەنتینەکان (٦٩٣٢) هاووڵاتی بوون لە (٣٢) شوێنی جیاواز، لەئێستادا تەنها (١٢٢٦) هاووڵاتی لە کەرەنتین ماونەتەوە (٧١٢) لە هەولێر، (٤٧) لە سلێمانی، (٣٩٢) لە دهۆك، (٤٨) لە هەلەبجە، (٩) لە گەرمیان، (١٨) لە ڕاپەرین، وە (٥٧٠٦) هاووڵاتی لە کەرەنتین دەرچوونە و گەڕانەوە ناو خانەوادەکانیان دوای تەواو بوونی ماوەی دوو هەفتە لەگەڵ کەڕەنتین کردنی ژمارەیەکی تری کەرەنتین کراو لە ٢٤ کاتژمێری ڕابردوو کە کۆی گشتی بریتی بوو (١٠١) هاووڵاتی.  لەماوەی ٢٤ کاتژمێری ڕابردوو (١٠٠٢) پشکنین ئەنجام دراوە، (٥١٢) هەولێر، (١٨٤) سلێمانی، (٣٠٦) دهۆك.  دەرەنجام (٥) تووشبووی نوێ تۆمارکرا وە بەم شێوەیەی خوارەوە:-  • پارێزگای هەولێر (١) پۆزەتیڤ، پیاوێك تەمەن (٢٧) ساڵ کە دانیشتووی شاری هەولێرە و بەرکەوتەی تووشبووانی پێشووە.  • پارێزگای سلێمانی (٤) پۆزەتیڤ، (٣) ئافرەت تەمەنیان (٢٥)، (٢٠)، (١٥) ساڵ کە دوو لەوان دانیشتووی شاری سلێمانین و یەکیان دانیشتووی قەزای چەمچەماڵە و پیاوێك تەمەن (٢٥) ساڵ کە دانیشتووی  قەزای بازیانە، و هەموویان بەرکەوتەی تووشبووانی پێشوون.  کۆی گشتی تووشبووان بە ڤایرۆسی کۆڕۆنای نوێ COVID - ١٩ لە هەرێمی کوردستان گەشتە (٣٣٠) تووشبوو،  لەنێویاندا (٤) مردن هەیە و (١٤٩) نەخۆش چاکبووەتەوە، و ئەوانی تر هەموویان لەژێر چاودێری پزیشکی دان.  وێڕای دەستخۆشی بۆ پزیشکان و کارمەندانی تەندروستی و هەموو تیمەکانی پزیشکی کە لە کاردان جارێکی تر تکا دەکەین هاووڵاتیان بە هیچ شێوەیەك نەیەنە دەرەوە لە ماڵەکانیان وە پابەندبن بە ڕێنماییەکانی تەندروستی، وە لەکاتی پێویستدا پەیوەندی بکەن بە هێڵی گەرمی ژمارە (١٢٢).    وەزارەتی تەندروستی