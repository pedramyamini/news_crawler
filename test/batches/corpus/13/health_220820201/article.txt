کۆمپانیا چینیەکە لەگەڵ وەزارەتی تەندروستیی ئەرجەنتین گەیشتنە رێککەوتن کە ئەو ڤاکسینەی دژی کۆرۆنا دروستیان کردووە، قۆناخی سێیەمی تاقیکردنەوەکەی، لەسەر ژمارەیەک خۆبەخشی خەڵکی ئەرجەنتین تاقیبکرێتەوە.   جگە لە ئەرجەنتین، هەریەکە لە پیرۆ، ئیمارات، بەحرەین و مەغریبیش رەزامەندییان دەربڕیوە کۆمپانیا چینیەکە قۆناخی سێیەمی تاقیکردنەوەی ڤاکسینەکەی لە وڵاتەکانیان بکات.   لەم قۆناخەی تاقیکردنەوەدا ڤاکسینەکە لەسەر زیاتر لە ٤٠ هەزار کەس تاقیدەکرێتەوە بۆ ئەوەی بزانرێت تاوەکو چەندە دەتوانێت مرۆڤ لە کۆرۆنا بپارێزێت بەبێ ئەوەی کاریگەری نەرێنی بکاتە سەر لایەنەکانی دیکەی تەندروستیی مرۆڤ.   دوای سەرکەوتنی لەو قۆناخەدا، بڕیارە لە لایەن حکومەتی چینەوە مۆڵەتی بەکارهێنانی پێبدرێت و بەو وڵاتانە بفرۆشرێت کە پێشوەخت داوایان کردووە.   هاوکات بڕیارە ڤاکسینە چینیەکە گرانبەهاترین ڤاکسینی دژە کۆرۆنا بێت و چاوەڕێدەکرێت هەر دانەیەکی بە زیاتر لە ١٤٠ دۆلار بفرۆشرێت.   لە سەرانسەری جیهان، وڵاتان پێشوەخت داوای زیاتر لە ٥ ملیار و ٧٠٠ ملیۆن ڤاکسینیان لە کۆمپانیا جیاجیاکانی دروستکردنی ڤاکسین کردووە کە تەنیا شەشیان لە قۆناخی کۆتایی تاقیکردنەوەن کە سێیانیان ئەمریکی و ئەوروپین، دووانیان چینی و یەکێکیان رووسییە.