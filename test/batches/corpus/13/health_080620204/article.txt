دوای بڵاوبوونەوەی کۆرۆنا لە رۆژهەڵاتی کیشوەری ئاسیا، ئەوروپا بووە دووەم چەقی بڵاوبوونەوەی ڤایرۆسەکە، بەڵام ئێستا کیشوەرەکانی ئەمریکای باکوور و ئەمریکای باشوور بە پێشی کەوتوون لە رووی زیانەکانی پەتاکە.  رێکخراوەکە ئاماژە بەوە دەکات کە لە ٢٤ کاژێری رابردوودا لە هەردوو کیشوەرە ئەمریکییەکە زۆرترین ژمارەی تووشبووان لە رۆژێکدا تۆمارکراون.  ئەو هۆشدارییەی رێکخراوی تەندروستیی جیهانی لە کاتێکدایە کە لە ژمارەیەکی زۆری وڵاتاندا دەست بە کەمکردنەوەی رێکارە خۆپارێزییەکان کراوە لە کاتێکدا کە هێشتا هیچ پێکوتەیەک بەردەست نییە کە لە دژی پەتاکە بەکاربهێنرێت.  هەروەها ئەو دامەزراوەیەی نەتەوە یەکگرتووەکان هۆشداری دەدات لەو خۆپیشاندانانەی لە ئەمریکا دەکرێن و داوادەکات هەلومەرجی تەندروستی لە بەرچاو بگیرێن.  ئێستا ژمارەی تووشبووانی ڤایرۆسی کۆرۆنا لە سەرانسەری جیهاندا گەیشتووەتە سەرووی حەوت ملیۆن و ١٤٨ هەزار کەس و لەو ژمارەیەیش زیاتر لە ٤٠٧ هەزار و ٤٣٦ کەس گیانیان لەدەستداوە و سێ ملیۆن و ٤٩٠ هەزار تووشبوویش چاکبوونەتەوە.  تاوەکو ئێستا لە هەرێمی کوردستان هەزار و ٣٨٥ کەس تووشی ڤایرۆسی کۆرۆنا بوون، لەو ژمارەیە ٥٤٢ کەس چاکبوونەتەوە و ٢٨ تووشبوویش بەو هۆیەوە گیانیان لەدەستداوە.  لە عێراقیش ١٣ هەزار و ٤٨١ کەس تووشی کۆرۆنا بوون، لەو ژمارەیە ٥ هەزار و ٥٧٢ کەسیان چاکبوونەتەوە و ٣٧٠ کەسیش بەو هۆیەوە گیانیان لەدەستداوە.