رۆژنامەی لۆ فیگارۆی فەرەنسی ناونیشانی رۆژنامەکەی کردووەتە بەرزبوونەوەی خێرای ژمارەکان و دۆخێکی مەترسیدار، بەڵام لۆران تۆبیانا، زانای پەتازانی و بەڕێوەبەری ناوەندی توێژینەوەی ئیرسان لە فەرەنسا دەڵێت: "رۆژنامەکە هەڵەی کردووە، شەپۆلی دووەمی کۆرۆنا نییە".  تۆبیانا پێیوایە کۆرۆنا وەکو هەر پەتایەکی دیکەی لێهاتووە، کاریگەری لەسەر بەشی زۆری خەڵک دەرناکەوێت تەنیا بەشێکی خەڵك بە تووندی دەیگرن، چیدیکە پەتایەکی جیهانی نییە و خەڵکێکی زۆر لەژێر کاریگەرییەکەی نین.  ئەو زانا فەرەنسییە دەڵێت شەپۆلی دووەمی کۆرۆنا نەبووە، لەبەرئەوەی ئەو کەسانەی کەوتنە ژێر کاریگەری ڤایرۆسەکە و هەڕەشەی تووشبوونیان لەسەر بوو، چیدیکە بەشێک نین لێی. رەتیشیدەکاتەوە فەرەنسا لە نێوەڕاستی شەپۆلی دووەمی کۆرۆنا بێ، دەڵێت رەنگە هەزاران کەس لە فەرەنسا پشکنینی کۆرۆنایان پۆزەتیڤ بێ، بەڵام ئەوە مانای ئەوە نییە نەخۆش بکەون.  بەپێی ئامارەکانی ماڵپەڕی وۆڵد ئۆمیتەر، تائێستا ٣٢٨ هەزار و ٩٨٠ کەس لە فەرەنسا تووشی کۆرۆنا بوون، کە ٣٠ هەزار و ٧٢٦ لەو تووشبووانە گیانیان لەدەستداوە، هەروەها ٨٧ هەزار و ٨٣٦ تووشبووش چاکبوونەتەوە.  لۆران تۆبیانا، زانای پەتازانی و بەڕێوەبەری ناوەندی توێژینەوەی ئیرسانی فەرەنسی دەڵێت: "ئەو راستییەی کە  خەڵکانێک نەخۆشی سەختیان هەیە چیدیکە دینامیکی ئەو پەتایە لەسەریان دەرناکەوێت، بە واتایەکی دیکە، کۆرۆنا بەشێوازی سرووشتی وەکو هەر پەتایەکی دیکە رۆیشت، وەکو هەر پەتایەکی دیکەی لێهات، پەتاکان بەوشێوەیەن، هەموو دانیشتووان هەڕەشەی نەخۆشییەکەیان لەسەر نییە، تەنیا بەشێکی بچووکی دانیشتووان بە تووندی دەیگرن و تەنانەت دەشمرن".  سەبارەت بە شەپۆلی دووەمی کۆرۆنا ئەو زانایە دەڵێت: "کاتێک خەڵکێکی کەم نەخۆش دەکەوێت، چیدیکە  ئەوە پەتا  نییە، پەتا ئەوەیە خەڵکێکی زۆر نەخۆش بکەوێت و ژمارەی تووشبووان زۆر بەرزبێتەوە و خەڵکێکی زۆریش بکەونە ژێر کاریگەرییەکەی، کاتێک کەیسی جیاوازمان هەیە بەرگریی گشتی نییە  و ڤایرۆسەکە لە هەموو شوێنێک بڵاودەبێتەوە، ئەوە دەبێتە شەپۆلێکی خێرا، شەپۆلی دووەم نەبوو، بۆچی شەپۆلی دووەم نەبوو، بە سادەیی لەبەرئەوەی ئەوانەی رووبەڕوون لەگەڵ تووشبوون بەو نەخۆشییە چیدیکە بەشێک نین لێی، ئەوان پێشتر نەخۆشبوون".  ڤایرۆسی کۆرۆنا لە کۆتاییەکانی ساڵی رابردوو لە شاری ووهانی چین پەیدا بوو، زۆر بە خێرایی بە جیهاندا بڵاوبووەوە، تائێستا لە ٢١٥ وڵات و هەرێم و ناوچەی جیهاندا بڵاوبووەتەوە، زیاتر لە ٢٧ ملیۆن کەس تووشی پەتاکە بوون و نزیکەی ٩٠٠ هەزار کەسیش بە پەتاکە گیانیان لەدەستداوە.