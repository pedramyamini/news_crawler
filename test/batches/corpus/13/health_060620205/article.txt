ئێوارەی ئەمڕۆ چوار تووشبووی دیکەی کۆرۆنا لە گەرمیان راگەیێندران، بە تۆمارکردنی ئەو ٢٠ تووشبووەی کۆرۆنا ژمارەی تووشبووان گەیشتە ٢٤ تووشبوو لە رۆژێکدا.   وەزارەتی تەندروستیی هەرێمی کوردستان دەڵێت، دوو تووشبوو پزیشك و کارمەندی تەندروستین بەرکەوتووی تووشبووانن و تووشبووەکانی دیکە بەرکەوتووی ئەو دوو تووشبووەن کە لە شاری بەغداد گەڕابوونەوە و داوەت و میوانداری جەژنیان کردووە.  وەزارەتی تەندروستیی ئاماژە بەوە دەدات، یەكێکی دیکە لە تووشبووەکان دانیشتووی سەرچنارە لە سلێمانی. تووشبووەکانی دیکەش دانیشتووی گەڕەکەکانی شەھیدان و قەندیل و بنگرد و فەرمانبەران و کەمپی تازەدێ لە قەزای کەلار.  تاوەکو ئێستا هەزار و ١١٦ کەس لە هەرێمی کوردستان تووشی کۆرۆنا بوون. لەو ژمارەیە ٤٤٨ کەس چارەسەرکراون. ١٩ کەسیش گیانیان لەدەستداوە.  دەقی راگەیێندراوەکەی وەزارەتی تەندروستیی هەرێمی کوردستان   لە بەردەوامی پشکنینەکان و گەڕان بەدوای گومانلێکراوان و تووشبووان، بیست تووشبووی دیکەی ڤایرۆسی کۆڕۆنای نوێ COVID - ١٩ لە دەڤەری گەرمیان دەستنیشانکران، دە پیاو و دوو ئافرەت و دوو کوڕی گەنج و شەش منداڵ، دوو تووشبوو پزیشك و کارمەندی تەندروستین بەرکەوتووی تووشبووانن و تووشبووەکانی دیکە بەرکەوتووی دوو تووشبووەن کە لە شاری بەغداد گەڕابوونەوە و داوەت و مێوانداری جەژنیان کردووە.  یەك تووشبوو دانیشتووی سەرچنار لە شاری سلێمانی. تووشبووەکانی تر دانیشتووی گەڕەکەکانی شەھیدان و قەندیل و بنگرد و فەرمانبەران و کەمپی تازەدێ لە قەزای کەلار.