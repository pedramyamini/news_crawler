تەها محەممەد، گوتەبێژی تەندروستیی راپەڕین بە تۆڕی میدیایی رووداوی راگەیاند، دوای داخڵبوون بۆ ماوەی چەندین رۆژ لە سەنتەر و نەخۆشخانەکانی تایبەت بە کۆرۆنا، دوو هاووڵاتی دیکەی سنووری ئیدارەی راپەڕین کە تەمەنیان ٤٩ و ٦٦ ساڵە بە کۆرۆنا گیانیان لەدەستدا.   هەر دوێنێ تووشبوویەکی دیکەی کۆرۆنا لە نەخۆشخانەیەکی سلێمانی گیانی لەدەستدا کە تەمەنی ٦٣ ساڵ بوو و دانیشتووی ناحیەی حاجیاوای سەر بە ئیدارەی راپەڕینە.   بە گیانلەدەستدانی ئەو دوو تووشبووەی کۆرۆنا ژمارەی گیانلەدەستدان بە کۆرۆنا لە سنووری ئیدارەی راپەڕین بۆ ١٢ کەس بەرزبووەوە.   ئێستا کۆی گشتیی تووشبووانی کۆرۆنا لە هەرێمی کوردستان گەیشتووەتە هەشت هەزار و ٤٢٨ کەس، لەو ژمارەیە سێ هەزار و هەشت کەس چاکبوونەتەوە و ٢٨٢ کەسیش گیانیان لەدەستداوە. پێنج هەزار و ١٣٨ کەس لە نەخۆشخانەکانی هەرێمی کوردستان ڤایرۆسەکە لە جەستەیاندا چالاکە.