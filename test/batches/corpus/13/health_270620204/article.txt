لە راگەیێنراوێکدا کە ئەمڕۆ شەممە ٢٧ - ٠٦ - ٢٠٢٠ بڵاویکردووەتەوە، د. دلۆڤان محەممەد، بەڕێوەبەری گشتیی تەندروستیی هەولێر دەڵێت، هاووڵاتیانی خۆشەویستی شاری هەولێر پێتان رادەگەیێنین کە ٢٢ نەخۆشی تووشبوو بە ڤایرۆسی کۆرۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیربووەتەوە و بڕیاردرا بنێردرێنە بۆ وەماڵەوە.  بە چاکبوونەوەی ئەو ٢٢ تووشبووەی کۆرۆنا ژمارەی ئەو کەسانەی تاوەکو ئێستا چاکبوونەتەوە گەیشتووەتە ٦٨٩ کەس. هەروەها تاوەکو ئێستا هەزار و ١٤١ کەس لە پارێزگای هەولێر تووشی ڤایرۆسەکە بوون و ٢٢ کەسیش گیانیان لەدەستداوە.  بەپێی دوایین ئاماری وەزارەتی تەندروستیی هەرێمی کوردستان، تاوەکو ئێستا پێنج هەزار و ١٨٥ کەس تووشی کۆرۆنا بوون و هەزار و ٦٠٠ کەسیش چاکبوونەتەوە. هەروەها ١٦٢ کەس گیانیان لەدەستداوە.   دەقی راگەیێنراوەکەی تەندروستیی هەولێر    ڕاگەیەندراوێک بۆ هاوڵاتیانی شاری هەولێر  • هاوڵاتیانی خۆشەویستی شاری هەولێر پێتان ڕادەگەیەنین کە (٢٢) نەخۆشی تووشبوو بە ڤایرۆسی کۆڕۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیر بۆتەوە، وە پشکنینی تایبەتی یەکیان لەدوای یەکییان بۆ کرایەوە کە نێگەتیڤ بوو و بڕیاردرا بنێردرێنەوەماڵەوە.  • کۆی گشتی چابووەکان گەیشتە (٦٨٩) کەس.  • سوپاسی پابەندبوونتان دەکەین بۆ ڕێنماییە خۆپارێزییەکان، جێبەجێکردنی ڕێنماییەکان زامنی زاڵبوونمانە بەسەر ئەم پەتا جیهانیە.  • زۆر سوپاسی ماندووبوونی تەواوی پزیشکان و کارمەندانی تەندروستی و تەواوی هێزەکانی ناوخۆ دەکەین کە پارێزگاری لە تەندروستی هاوڵاتیان دەکەن.   بەڕێوەبەری گشتی تەندروستی هەولێر