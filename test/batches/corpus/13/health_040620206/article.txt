هەروەها گەیتس باسی لەوە کرد، رێکخراوی مرۆیی بیڵ و میلەندا گەیتس لەسەر کۆمەڵێک پڕۆژەی دروستکردنی پێکوتە کاردەکات و هەڵسەنگاندنیان بۆ دەکەن کە باشترینیان هەڵبژێرن و بەرەو قۆناخی سێیەمی تاقیکردنەوەکە هەنگاوبنێن کە بەگوتەی گەیتس، ئەو قۆناخە تێچووی زۆرە، دوای ئەوەی کە سەلامەت دەرچوو، پێویستیان بە مۆڵەتی حکومەت دەبێت بۆ بەرهەمهێنانی بڕێکی زۆر لە پێکوتەکە.  دواتریش ئاماژە بەوە دەکات کە دەبێت لە سەرانسەری جیهان کارگەی بەرهەمهێنانی پێکوتەکە دروستبکرێت بۆ ئەوەی بڕێکی زۆری لێدروستبکرێت و بخرێتە بەر دەستی کەرتی تەندروستیی هەموو وڵاتانی جیهان بۆ ئەوەی کۆتایی بە کۆرۆنا بهێنرێت و ژیان بگەڕێتەوە سەر دۆخی ئاسایی خۆی.  لەبارەی تێچووی دروستکردنی پێکووتەکە گەیتس دەڵێت، تێچووی قۆناخەکانی دەستپێکی تاقیکردنەوەکانی پێکوتەکە لەلایەن حکومەتی فیدڕاڵیی ئەمریکاوە پاڵپشتیکراون، بەڵام هێشتا هیچ داهاتێک بۆ تاقیکردنەوەکانی کۆتایی و دروستکردنی کارگەکان و دابەشکردنی پێکوتەکە لە بەردەستدا نییە.  بەگوتەی بیڵ گەیتس وەک رێکخراوی مرۆیی بیڵ و میلەندا گەیتس، لەگەڵ سەرکردەکانی وڵاتانی نیمچە دوورگەی عەرەبی و ئەوروپا گفتوگۆ دەکەن بۆ دروستکردنی سندووقێکی کۆکردنەوەی داهات بە ناوی کۆڤاکس و تایبەت دەبێت بە کۆکردنەوەی پاڵپشتی دارایی بۆ دروستکردنی پێکوتەکە تاوەکو بەرهەمهێنەران دڵنیابنەوە لەوەی زیانی داراییان پێناگات، بۆئەوەی پێکوتەکە بۆ هەموو وڵاتانی جیهان دروستبکەن، نەک تەنها وڵاتە دەوڵەمەندەکان.