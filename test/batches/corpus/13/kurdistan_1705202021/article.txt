وەزارەتی تەندروستیی هەرێمی کوردستان راگەیێندراوی ژمارە ٨٣ی لەبارەی کۆرۆنا بڵاوکردەوە و دەڵێت، ٥١١ پشکنین لە هەولێر، ٣٤٥ پشکنین لە سلێمانی و ٢٢٦ پشکنین لە دهۆک ئەنجامدراون. لە پشکنینەکاندا هیچ تووشبوویەکی کۆرۆنا تۆمارنەکراوە.   کۆی گشتی ئەو پشکنینانەی لە سەرەتای سەرهەڵدانی ڤایرۆسی کۆرۆنا تاوەکو ئێستا ئەنجام دراون، ٦٠ هەزار و ٣٨٤ پشکنین بووە.  بەپێی دوایین ئاماری وەزارەتی تەندروستیی هەرێمی کوردستان، تاوەکو ئێستا ٤٠٤ تووشبوو لە هەرێمی کوردستان تۆمارکراون لەنێویاندا پێنج کەس گیانیان لەدەستداوە و ٣٨٣ نەخۆشیش چاکبوونەتەوە. ئێستا تەنیا ١٦ نەخۆش ڤایرۆسەکە لە جەستەیاندا چالاکە.  دەقی راگەیێندراوەکەی وەزارەتی تەندروستیی هەرێمی کوردستان  راگەیاندراوی وەزارەتی تەندروستی   سەبارەت بە نەخۆشی ڤایرۆسی کۆڕۆنای نوێ COVID - ١٩ لە هەرێمی کوردستان، ڕێکارەکان بەردەوامن بەم شێوەیە:  تاوەکو ئەوڕۆ (١١٠٢٥) هاووڵاتی "ئەوانەی کە لە دەرەوەی ووڵات گەڕانەتەوە وە ئەوانەی کە بەرکەوتەی نەخۆشە چەسپێنراوەکان" کەڕەنتین کراون، لەئێستادا تەنها (١١٧٦) هاووڵاتی لە (٣٢) شوێنی جیاوازی کەرەنتین ماونەتەوە؛ (٥١٥) لە هەولێر، (١٦٣) لە سلێمانی، (٤٩٧) لە دهۆك، (١) لە ڕاپەرین. وە (٩٨٤٩٩) هاووڵاتی لە کەرەنتین دەرچوونە و گەڕانەوەتە ناو خانەوادەکانیان دوای تەواو کردنی ماوەی ١٤ رۆژ وە ئەنجامدانی پشکنینی تاقیگەیی بۆیان وپشتراستکردنەوەی ئەوەی کە هەڵگری ئەو نەخۆشیە نین، لەگەڵ کەڕەنتین کردنی ژمارەیەکی تری هاووڵاتییان لە ٢٤ کاتژمێری ڕابردوودا کە کۆی گشتیان (١١) هاووڵاتی بوو.  لەماوەی ٢٤ کاتژمێری ڕابردوودا؛ (١٠٨٢) پشکنین ئەنجام دراوە لەسەر ئاستی هەرێمی کوردستان؛ (٥١١) هەولێر، (٣٤٥) سلێمانی، (٢٢٦) دهۆك، دەرەنجام هیچ تووشبووی نوێ لە هەرێمی کوردستان تۆمارنەکرا.  (کۆی گشتی ئەو پشکنینانەی کە ئەنجام دراوە لە سەرەتای سەرهەڵدانی ڤایرۆسی کۆڕۆنا (٦٠٤٨٣) پشکنین بووە)  کۆی گشتی تووشبووان بە ڤایرۆسی کۆڕۆنای نوێ COVID - ١٩ لە هەرێمی کوردستان (٤٠٤) تووشبوو، لەنێویاندا (٥) مردن هەیە و (٣٨٣) نەخۆش چاکبووەتەوە، وە ئێستا تەنها (١٦) نەخۆش لەژێر چاودێری پزیشکی دان.  وێڕای دەستخۆشی بۆ پزیشکان و کارمەندانی تەندروستی و هەموو تیمەکانی پزیشکی کە لە ئەرکدان، جارێکی داوا دەکەین هاووڵاتیان پابەندبن بە ڕێنماییەکانی تەندروستی و دورکەوتنەوە لە شوێنی قەلەبالغ و دانانی ماسك و دەستکێش، وە لەکاتی پێویستدا پەیوەندی بکەن بە هێڵی گەرمی ژمارە (١٢٢).   وەزارەتی تەندروستی            حکومەتی هەرێمی کوردستان