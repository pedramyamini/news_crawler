رۆژی هەینی مانگرتنی بەشێکی زۆری پزیشک و کارمەندانی نەخۆشخانەی منداڵان دەستیپێکرد، بەپێی ئەو گرووپەی لە تۆڕە کۆمەڵایەتییەکان دایانناوە، بڕیارە ئەمڕۆ شەممە ١٥ - ٨ - ٢٠٢٠ بەشێکی دیکە لە نەخۆشخانەکانی سنووری سلێمانی و دەوروبەری کۆنگرەی رۆژنامەڤانی ببەستن و مانگرتنی خۆیان لە کارەکانیان رابگەیێنن.  داواکاریی سەرەکی پزیشک و کارمەندان لە نەخۆشخانەکانی سلێمانی پێدانی مووچەکانیانە. ئەو مانگرتنەشیان کاریگەری لەسەر بەشێک لە بەشەکانی نەخۆشخانە و هاونیشتمانیان هەیە، بەڵام بەشەکانی تایبەت بە کۆرۆنا و فریاگوزاری دەوامی خۆیان دەکەن.  پزیشکان و کارمەندانی تەندروستی بەشێوەی سەربەخۆ و بەبێ گەڕانەوە بۆ سەندیکای پزیشکان، مانگرتنەکەیان راگەیاندووە، هەرچەندە سەندیکاکە پاڵپشتییان دەکات. بە گوتەی خۆیان، مانگرتن و خۆپێشاندان ئیدارە سەربەخۆکان و شارۆچکە و قەزاکانی دەوروبەری سلێمانی دەگرێتەوە.   دوو مانگ بەر لە ئێستا مانگرتنی پزیشک و کارمەندانی تەندروستی لە سنووری پارێزگای سلێمانی دەستیپێکرد و داوای مووچەکانیان دەکرد. ئەو مانگرتنەش وەکو جاری پێشوو، نەخۆشخانەکانی تایبەت بە کۆرۆنا ناگرێتەوە.   ئەمە لەکاتێکدایە لە کۆبوونەوەی رۆژی چوارشەممەی رابردووی ئەنجوومەنی وەزیرانی هەرێمی کوردستان، بڕیاردرا سەرەتای ئەم هەفتەیە بڕیار لە میکانیزم و چۆنێتی دابەشکردنی مووچە بدرێت بۆ ئەوەی دەست بە دابەشکردنی مووچە بکرێت بەپێی ئەو توانا داراییەی لە بەردەستە.   بەشێک لە پزیشکان و کارمەندانی تەندروستیی ئیدارەی گەرمیان مانیان گرتووە    بەهۆی مانگرتنی بەشێک لە پزیشکان و کارمەندانی تەندروستیی بەشی هەرە زۆری نەخۆشخانە و مەڵبەند و بنکە تەندروستییەکان لە سنووری ئیدارەی گەرمیان داخراون و نەخۆش نابینن، بەوهۆیەوە خەڵک دەبێت سەردانی نەخۆشخانە تایبەتەکان بکەن.    لە سنووری ئیدارەی گەرمیان چوار نەخۆشخانەی گشتی و ١١ مەڵبەند و ٧٤ بنکەی تەندروستی هەن، بنکە تەندروستییەکان سەرجەمیان داخراون، تەنانەت فریاکەوتنی شەهید هەژار لە گەرمیان بەهۆی مانگرتنی بەشێک لە پزیشکان و کارمەندانی تەندروستیی نەخۆش نابیندرێت، تەنها ئەو حاڵەتە گەرمانە نەبێت کە پێویستن.    لە گەرمیان بە تێچوویەکی زۆر نەخۆشخانە ٢٤ کاژێرییەکان و نەخۆشخانە تایبەتەکان چارەسەری نەخۆشان و پشکنینی کۆرۆنا بۆ خەڵک دەکەن. هاوکات نەشتەرگەری گەورە و بچووک دەکرێت. بەڵام ئەو نەخۆشخانەیەی تایبەت کراوە بە چارەسەرکراونی کۆرۆنا دەوامکردن تێیدا بەردەوامە.    بەشی زۆری ئەو کارمەند و پزیشکانەی لە سنووری ئیدارەی گەرمیان هەن، کە ژمارەیان زیاتر لە ١٨٦٥ کەس دەبێت، چوونەتە نەخۆشخانە تایبەتەکان، ئەوان هۆکاری مانگرتنەکەیان بۆ نەبوونی مووچەو سەختی دۆخی ژیانیان دەگەڕێننەوە.