ئەوروپا وەک ئامادەکارییەک بۆ دابینکردنی زۆرترین ڤاکسین بۆ خەڵکی دانیشتووی ناو رێکخراوە ئەوروپییەکە بڕی ٤٠٠ ملیۆن یۆرۆی داوەتە کۆمپانیای کۆڤاکس کە تایبەتە بە کڕین و دابەشکردنی ڤاکسین لە جیهاندا.   لە ١٨ ـی ئەم مانگە یەکێتیی ئەوروپا گرێبەستێکی لەگەڵ کۆمپانیای سانۆفی تایبەت بە دروستکردنی ڤاکسین واژۆکرد؛ بەپێی ئەو گرێبەستە، ئەوروپا ٣٠٠ ملیۆن ڤاکسین دەکڕێت.   رێکخراوی تەندروستیی جیهانی داوا دەکات ڤاکسین نەبێتە پرسێکی نیشتمانی یان هەر ناوچەیەک تەنیا بیر لە خۆی بکاتەوە، بەڵام ئەوروپییەکان دەڵێن، ئەوان بەشی وڵاتانی هەژاریش دەنێرین.  ستیفان کیرسمێکەر، گوتەبێژی کۆمیسیۆنی یەکێتیی ئەوروپا ئاماژەی بەوە کرد، "رێککەوتنەکە رێگە بە یەکێتیی ئەوروپا دەدات ٣٠٠ ملیۆن ڤاکسین بەدەستبهێنێت لەو ڤاکسینەی سانۆفی بەرهەمی دەهێنێت. جگە لەوە، وڵاتانی ئەندام لە یەکێتییەکە دەتوانن ڤاکسین ببەخشنە ئەو وڵاتانەی لە رووی ئابوورییەوە هەژار یان مامناوەندن، بەمەش ئێمە پابەندبوونی جیهانیی خۆمان سەبارەت بە وەرگرتنی ڤاکسین لە جیهاندا پێشاندەدەین".   مانگی رابردوو، یەکێتیی ئەوروپا گرێبەستێکی لەگەڵ ئاسترا زینیکا واژۆکردبوو بۆ کڕینی ٣٠٠ ملیۆن ڤاکسین و دەشتوانێت داوای ١٠٠ ملیۆن ڤاکسینی زیادەش بکات لە کاتی پێویستدا.  نەتەوە یەکگرتووەکانیش هاوڕایە لەگەڵ رێکخراوی تەندروستیی جیهانی و پێیوایە دەبێت ڤاکسین وەک پرسێکی جیهانی بیری لێبکرێتەوە.  ئەنتۆنیۆ گۆتێرێز، سکرتێری گشتیی نەتەوە یەکگرتووەکان "پێویستە هەموو ئامرازە بەردەستەکانمان بەکاربهێنین لەپێناو چارەسەر و رزگارکردنی ژیانی خەڵک، بەتایبەت بۆ  ١٢ مانگی داهاتوو.  پێویستە ڤاکسین وەک پرسێکی جیهانی بیری لێبکرێتەوە، چونکە کۆڤید ١٩ هیچ سنوورێک ناناسێت".   ژمارەی دانیشتووانی یەکێتیی ئەوروپا ٤٤٧ ملیۆن کەسن، ئەگەر هەر کەسێکیش پێویستی بە دووجار ڤاکسین بێت، ئەو بڕە ڤاکسینە بەشی ٦٧ % ـی دانیشتووانی ئەوروپا دەکات.   ئۆکسفام، یەکێتیی رێکخراوە خێرخوازییەکانی جیهان هۆشداری داوە لەوەی وڵات و یەکێتییە دەوڵەمەندەکان لە ئێستاوە گرێبەستی کڕینی نیوەی زیاتری هەموو ئەو ڤاکسینانەیان واژۆکردووە کە لە بەرهەمهێناندان، لەوانەش ئەمریکا و یەکێتیی ئەوروپا.