ئانگێلۆ بۆڕێل، کۆمیسیاری ڤایرۆسی کۆرۆنا لە ئیتاڵیا لە کۆنفرانسێکی رۆژنامەڤانیدا رایگەیاند " ژمارەی گشتی ئەو کەسانەی تووشی ڤایرۆسەکە بوونە گەیشتووتە هەزار و ٨٣٥ کەس، بەبەراورد بە شەوی رابردوو ٢٥٨ کەسی دیکە زیادیانکردووە". بەڵام رێکخراوی تەندروستیی جیهانی دەڵێت، لە ئیتاڵیا تاوەکو ئێستا زیاتر لە دوو هەزار کەس تووشی کۆرۆنا بوون.  بەگوتەی کۆمیسیاری ڤایرۆسی کۆرۆنا لە ئیتاڵیا، لە ٥٠ % ی تووشبووەکان لە ماڵەکانیاندا ماونەتەوە و ئەوانەی دیکەش براونەتە نەخۆشخانەکان.  هەروەها بەهۆی ئەم ڤایرۆسەوە تاوەکو ئێستا ٥٢ کەس لە ئیتاڵیا گیانیان لەدەستداوە و لە % ١٠ی تووشبووانیش باری تەندروستییان ناجێگیرە.  بەپێی دوایین ئامارەکانی رێکخراوی تەندروستیی جیهانی، تاوەکو ئێستا زیاتر لە ٩٠ هەزار کەس لە جیهان تووشی ڤایرۆسی کۆرۆنا بوون، هەروەها سێ هەزار و ١١٧ کەس گیانیان لەدەستداوە و ٤٧ هەزار و ٩٩٥ کەسی دیکەش چاکبوونەتەوە.