یەکێک لەو هەڵانەی کە زۆر باوە، داپۆشینی دەم و هێشتنەوەی لووتە بە دانەپۆشراوی، ئەوەش لەبەرئەوەی هەناسەدان بەو جۆرە ئاسانترە.  بەڵام بەگوێرەی لێکۆڵینەوەیەکی ئەمریکی کە لەلایەن لێکۆڵەرانی زانکۆی کارۆلینای باکوور ئەنجامدراوە، هێشتنەوەی لووت بە دانەپۆشراوی، مەترسیی تووشبوون بە کۆرۆنا زیاددەکات.  لێکۆڵینەوەکە دەریدەخات، لووت لە بەرامبەر کۆرۆنا لە قوڕگ و سییەکان لاوازترە و دەکرێت ئاسانتر لەڕێگەیەوە کەسێک تووشی کۆرۆنا ببێت؛ هۆکاری ئەوەش دەگەڕێتەوە بۆ ئەوەی کە خانەکانی لووت ناسکترن و ڤایرۆسەکە ماوەیەکی کەمتری پێویستە بۆ دەربازبوون بەنێویاندا بەراورد بە بەشەکانی دیکەی بۆریی هەوا.  وردە مووەکانی خانەکانی لووت کە هەوای هەڵمژراو پاکدەکەنەوە، یارمەتیدەرن بۆ تووشبوون بە ڤایرۆسەکە، چونکە ڤایرۆسەکە بە وردە مووەکاندا دەچەسپێت و دواتر پێیاندا دەچێتە خوارەوە بۆ نێو خانەکان.  لێکۆڵەرەکان دەڵێن، گرنگە لە شوێنە داخراوەکان و لە دەرەوەش ماسک بە باشی بەکاربهێندرێت و لووتیش دابپۆشرێت.  ژمارەی تووشبووانی کۆرۆنا لە جیهاندا تاوەکو ئێستا ٢٤ ملیۆن و ١٠٦ هەزار کەسی تێپەڕاندووە، لەو ژمارەیە نزیکەی ١٦ ملیۆن و ٦٥٠ هەزار تووشبوو چاکبوونەتەوە و زیاتر لە ٨٢٤ هەزار کەسیش گیانیان لەدەستداوە.