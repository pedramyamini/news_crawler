مات هانکۆک، وەزیری تەندروستی بەریتانیا، بەرزبوونەوەی ژمارەی تووشبووانی بە "نیگەرانکەر" وەسفکرد و رایگەیاند، هەر رێکارێک پێویست بێت لە قەدەخەی هاتووچۆ لە ناوچە جیاوازەکان دەیگرنەبەر.  بەریتانیا لەدوای سووککردنی رێکارەکان و هەڵگرتنی قەدەخەی هاتووچۆ ژمارەی تووشبوون تێیدا بەرزبووەوە. هەرچەندە بەرزبوونەوەی ژمارەکان بۆ فراوانبوونی پشکنینەکان دەگەڕێتەوە، بەڵام هێشتا ژمارەی تووشبووان جێگەی نیگەرانییە بۆ حکومەتی ئەو وڵاتە، لەگەڵ ئەوەشدا هیچ ئاماژەیەکی زیادبوونی ژمارەی گیان لەدەستدان لە نەخۆشخانەکان نییە.  وەزیری تەندروستیی بەریتانیا لەبارەی هەوڵەکانیان بۆ رێگریی لە بڵاوبوونەوەی زیاتری ڤایرۆسەکە گوتیشی "ئێمە هەر رێکارێک پێویست بێت دەیگرینەبەر، بەلام هێڵی یەکەمی بەرگری ئەوەیە خەڵك پابەندی دوورەپەرێزی بن، ئێمەش پشکنین دەکەین و بەدوای ناوچە گەرمەکانی تووشبوونەوەین، ئێستا تووشبوون زۆرە، ئێمە داخستنی ناوچەی بچووک رادەگەیێنین ئەگەر پێویست بێت، بەڵام هێڵی بەرگری هەموو خەڵکە، گرنگ نییە تۆ کێی، گرنگ نییە تەمەنت چەندە، دەبێت پابەندی رێکارەکان بین بۆ ئەوەی ڤایرسەکە نەگوازینەوە بۆ ئەوانەی مەترسی ناردنیان بۆ نەخۆشخانە یان خراپتر هەیە".  بەریتانیا زۆرترین ژمارەی گیانلەدەستدانی لە ئەوروپا تۆمارکردووە، ٤١ هەزار و ٥٥١ کەس بە کۆرنا گیانیان لەدەستداوە، ٣٤ هەزار و ١٥٢ کەسیش تووشی ڤایرۆسەکە بوون.