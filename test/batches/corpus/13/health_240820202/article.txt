دۆناڵد ترەمپ، سەرۆکی ئەمریکا شەوی رابردوو لە کۆنفرانسێکی رۆژنامەڤانیدا بابەتی چارەسەری کۆرۆنای بە بەکارهێنانی پلازما راگەیاند و ئەو بابەتەشی وەکو "هەواڵێکی دڵخۆشکەر" لە کۆشکی سپییەوە سەبارەت بە پێشکەوتنەکان لە بواری چارەسەری پەتاکەدا ناوبرد.  رێکخراوی تەندروستیی جیهانیش هەر زوو وەڵامی ترەمپی دایەوە و ئاماژەی بەوە کرد، پلازما دەتوانێت وەکو چارەسەر سەیربکرێت، بەڵام هێشتا بابەتەکە لەژێر تاقیکردنەوەدایە و ئەنجامەکانیش هێشتا دەریان نەخستووە کە چارەسەرێکی یەکلاکەرەوەیە یاخود نا.  سومیا سوامیناتان، بەرپرسی زانستی لە رێکخراوەکە دەڵێت، توێژینەوەکان تاوەکو ئێستا تەنیا چەند بەڵگەیەکی کەمیان لەوبارەیەوە نیشانداوە، بەڵگەکانیش لە ئاستێکی بەرزدا نین، بەڵام پلازما پێشووتریش لە سەدەی رابردوودا وەکو چارەسەری کاتی بۆ هەندێک نەخۆشیی گوازراوە بەکارهاتووە.  سومیا سوامیناتان، بەرپرسی زانستی لە رێکخراوی تەندروستیی جیهانی دەڵێت "ژمارەیەک تاقیکاریی کلینیکی لە جیهاندا لەوبارەیەوە هەن، کە کار لەسەر پلازما دەکەن، تەنیا بەشێکی کەم لەو تاقیکردنەوانە راپۆرتیان لەسەر ئامادە کراوە و ئەنجامەکانیش تەواو یەکلاییکەرەوە نین. دەبێت بڵێم تاقیکارییەکان هێشتا فراوان نین، بەڵام لە هەندێک خاڵدا سوودەکەی دەرکەوتووە، بۆیە ئێمە پێویستمان بە شیکاریی زیاترە لەوبارەیەوە لەپێناو دەستکەوتنی بەڵگەی تەواو؛ بۆ ئێستا بەڵگەکان بەڵگەی کوالێتی نزمن".  رۆژی ٢٩ی ئایاری ٢٠٢٠ دۆناڵد ترەمپ هاوکارییەکانی وڵاتەکەی بۆ رێکخراوی تەندروستیی جیهانی راگرت و کشانەوەی ئەمریکای لە رێکخراوەکە راگەیاند.  لە ئەمریکا تاوەکو ئێستا پێنج ملیۆن و ٨٧٦ کەس تووشی ڤایرۆسی کۆرۆنا بوون، لەو ژمارەیەش ١٨٠ هەزار و ٦٢٢ کەس گیانیان لەدەستداوە و سێ ملیۆن و ١٦٧ هەزار و ٣١٠ کەسیش چاکبوونەتەوە.  لە هەموو جیهانیشدا زیاتر لە ٢٣ ملیۆن و ٦٣٨ هەزار کەس تووشی کۆرۆنا بوون، ٨١٣ تووشبوویان گیانیان لەدەستداوە و ١٦ ملیۆن و ١٣٢ هەزار و ٧٩٤ تووشبووش چاکبوونەتەوە.