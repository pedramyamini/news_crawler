ئەم گوتانەی ئەنگێلا مێرکل، راوێژکاری باڵای ئەڵمانیا لەکاتێکدایە، وڵاتەکەی ٤٠ هەزار مردنی بە کۆرۆنا تێپەڕاند، دوای ئەوەی لە ٢٤ کاژێردا ٤٦٥ کەس بە کۆرۆنا مردن.  پەیمانگەی رۆبەرت کۆخی ئەڵمانی دەڵێت ژمارەی توشبوون لە ئەڵمانیا ملیۆنێک و ٩٠٠ هەزاری تێپەڕاندووە، لە رۆژی شەممەوە ١٧ هەزار توشبوو بەفەرمی تۆمارکراون.  ئەنگێلا مێرکل نیگەرانیی خۆی لە کۆبوونەوەکان و قەرەباڵخییەکانی ئاهەنگی سەری ساڵ و کریسمس دەربڕی و لەو بارەیەوە دەڵێت: ئەو خەڵکەی لەسەری ساڵ تووشی کۆرۆنا بوون، هێشتا نەخراونەتە سەر ئامارەکانی ئەم چەند رۆژەی دوایی.  ئەڵمانیا لە شەپۆلی یەکەمی کۆرۆنا بەهۆی جێبەجێکردنی رێوشوێنی تووند بەباشی رووبەڕووی کۆرۆنا بووەوە، بەڵام بەپێی راپۆرتەکانی تەندروستیی ئەڵمانیا، بەهۆی کەمتەرخەمیی خەڵک و بەریەککەوتنی نێوانیان، لە شەپۆلی دووەمدا خەڵکێکی زۆر تووشی کۆرۆنا بوون.  ئەڵمانیا کە خاوەنی زۆرترین ژمارەی دانیشتووانە لە یەکێتیی ئەوروپا، رێوشوێنی قەدەخەی هاتووچۆی تووندی راگەیاندووە بۆ ئەوەی نەخۆشخانەکان فریای ئەو ئەو ژمارە بەرزەی تووشبوون بکەون.  ئێستا لەسەرتاسەری ولات زیاتر لە ٥ هەزار توشبووی کۆرۆنا لە یەکەکانی چاودێری چڕ خەوێندراون، ٨٠ % ی جێگاکان لە یەکەکانی چاودێری چڕ بە توشبووانی کۆرۆنا گیراون.  ئەڵمانیا قوتابخانە، دووکان، بازاڕ، سەنتەرە کولتووری و هۆڵەکانی لەشجوانی داخستوون، تاوەکو ٣١ی کانوونی دووەم رێگە بە کردنەوەیان نادرێت.  کۆتایی مانگی کانوونی یەکەم هاوشێوەی بەشێک لە وڵاتانی ئەوروپی، هەڵمەتی کووتان لە ئەڵمانیا دەستیپێکرد، وڵاتەکە ڤاکسینی هەردوو کۆمپانیای فایزەر و بایۆنتێک بەکاردەهێنێت،  تاوەکو ئێستا نیو ملیۆن کەس ڤاکسینیان وەرگرتووە.   لە رۆژانی داهاتووش دووەم ڤاکسین کە ڤاکسینی کۆمپانیای مۆدێرنای ئەمریکییە، بەسەر خەڵکیدا دابەشدەکرێت.