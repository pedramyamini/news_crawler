هەرچەندە مۆسکۆ جەخت لەوە دەکاتەوە کە پێکوتەکەیان بە هەموو قۆناخە داواکراوەکانی تاقیکردنەوەدا تێپەڕیوە و سەلامەتە، بەڵام هەندێک لە زانایانی جیهان بەگومانەوە دەڕواننە.  رۆژی چوارشەممە، وەزیری تەندروستی رووسیا رایگەیاند کە لە ماوەی دوو هەفتەدا یەکەم بڕی ڤاکسینەکە بەرهەمدێنن.  رۆژی سێشەممە، ڤیلادمیر پوتن، سەرۆکی رووسیا رایگەیاند کە وڵاتەکەی یەکەم پێکوتەی دژی ڤایرۆسی کۆرۆنای دروستکردووە و پێکوتەش لەسەر یەکێک لە کچەکانی خۆی تاقیکراوەتەوە و هیچ کێشەی تەندروستی بۆ دروست نەبووە.  بە گوتەی بەرپرسانی رووسیا پێکوتەکەی رووسیا نۆرەی بۆ گیراوە و تاوەکو ئێستا ٢٠ وڵات داوای پێکوتەکەیان کردووە.  کۆمەڵێک پسپۆڕی پزیشکی هۆشداریدەدەن کە پێکوتەکەی رووسیا لە قۆناخی سێیەمدا لەسەر ژمارەیەکی پێویستی خەڵک تاقینەکراوەتەوە، بۆیە دیارنییە ئاخۆ کاریگەری دەبێت یان نا. ناشزانرێت بە دروستی کاریگەرییە نەرێنیەکانی چی دەبن.   دانیال سالمون، بەڕێوەبەری پەیمانگەی سەلامەتیی پێکوتەکان لە کۆلێژی جۆنز هۆبکنز بلومبێرگ دەڵێت: "تاقیکردنەوەی قۆناخی سێیەم یەکلاییکەرەوەن بۆ دروستکردنی دەرمان و پێکووتەکان".   هەروەها دەشڵێت "چۆن دەبێت لە سەلامەتی و کاریگەریەکەی دڵنیابم بەبێ تاقیکردنەوەی قۆناخی سێیەم؟ بێگومان نەخێر".  رۆژی چوارشەممە قۆناخی سێیەمی تاقیکردنەوەی پێکوتەکەی رووسیا لەسەر مرۆڤ دەستیپێکرد و وێڕای ئەوەی کە هێشتا ئەو قۆناخەی تەواو نەکردووە، رووسیا رایگەیاندووە کە بە چەندین وڵاتی جیهانی دەفرۆشێت.   دکتۆر پۆڵ بوڵ ئۆڤێت، بەڕێوەبەری ناوەندی فێرکاریی پێکوتەکان لە نەخۆشخانەی منداڵانی فیلادلفیا دەڵێت کە ئەو لەوە دەترسێت تۆمارکردنی پێکوتەکەی رووسیا گوشار بخاتە سەر ئەمریکا و وای لێبکات کە پێش ئەوەی پێکوتەکەی ئامادەبێت، بیخاتە بەردەست و بەکاریبێنێت.   ئەو دکتۆرە دەشڵێت: "ئەو هەنگاوەی رووسیا هەڵەیەکی زەقە و رەنگە ببێتە هۆی زیانی زۆر گەورە. ئەوە فێڵێکی سیاسی بوو کە کردی. "  جگە لە گومانی پسپۆڕ و بەرپرسە تەندروستییەکان، پێکوتە رووسیەکە چەندین بەربەستی دیکەی لەپێشە تاوەکو بتوانێت رەزامەندی رێکخراوی تەندروستیی جیهانی بەدەستبێنێت، لە کاتێکدا کە دەبێت رێکخراوەکە پێکوتەکە بکڕێت و ئامۆژگاریی وڵاتان بکات کە بەکاریبێنن.   هاوکات گارباس باربۆسا، یاریدەدەری بەڕێوەبەری رێکخراوی تەندروستیی ئەمریکا بە رێکخراوی تەندروستیی جیهانی راگەیاند کە "ناتوانی پێکوتەیەک یان دەرمانێک بەکاربێنی بەبێ ئەوەی بەم هەموو قۆناخانەدا بڕۆی. "  هەروها ئاماژەشی بەوە کرد ئێستا رێکخراوی تەندروستیی جیهانی لەگەڵ بەرپرسانی رێکخراوەکە لە رووسیا لە پەیوەندیدایە تاوەکو زانیارییان لەسەر پێکوتەکە پێ بدەن چونکە تاوەکو رێکخراوەکە لێکۆڵینەوە بۆ هەموو زانیاریەکان نەکات، ناتوانێت پێشنیازی بکات بۆ وڵاتان کە بەکاریبێنن.   زانایانی پزیشکی هۆشداریدەدەن کە هێشتا زۆر پرسیار لەسەر کاریگەرییە کورتخایەن و درێژخایەنەکانی ڤایرۆسی کۆرۆنا وڵامنەدراونەتەوە لەبەر ئەوەی تەنیا حەوت مانگ بەسەر دۆزینەوەی ڤایرۆسەکەدا تێپەڕیوە، ئەوەش زۆر لەو کاتە کەمترە کە پێویستە بۆ زانینی هەموو وردەکارییەکانی ڤایرۆسەکە.   ئیسحاق بۆگۆچ، پزیشکی تایبەتمەندی نەخۆشیە گوازراوەکان و مامۆستای زانکۆی تۆرنتۆ لە کەنەدا دەڵێت: "گومانی تێدا نییە کە رووسیا زانای ناوازەی هەیە و چەقی هێزی ژمارەیەک بواری زانستییە. هەروەها هیچ گومانم نییە لەوەی کە رووسیا دەتوانێت پێکوتەیەکی کاریگەر و سەلامەت بەرهەمبێنێت بەڵام لەگەڵ ئەوەشدا گومانم لەم پێکوتەیەی هەیە".  ئەو دکتۆرە ئاماژە بەوەش دەکات کە نابێت بەم خێراییە دەست بە دابەشکردنی پێکوتەکە بەسەر جیهاندا بکرێت.   ئەو رێگا قەدبڕانەی کە رووسیا بۆ دروستکردنی پێکوتەکەی بەکاریهێناون گومانیان لای ئەلێک ئازار، وەزیری تەندروستی و کاروباری مرۆیی ئەمریکا دروستکردووە.   ئەو بەرپرسە ئەمریکییە لە دیمانەیەکی تەلەڤزیۆنیدا لەگەڵ میدیای وڵاتەکەی گوتی: "پێویستمان بە زانیاری شەفاف هەیە و دەبێت زانیارییەکانی قۆناخی سێیەمی تاقیکردنەوە بیسەلمێنن کە پێکوتەکە سەلامەت و کاریگەرە. گرنگ نییە کێ یەکەمجار پێکوتەکە بەکاردێنێت، چونکە ئامانج ئەوەیە کە پێکوتەیەکی سەلامەت و کاریگەر بۆ خەڵکی ئەمریکا و جیهان بەدەستبهێنرێت. "  هەروەها وەیزیری تەندروستیی ئەمریکا باسی لەو پێکوتانە کرد کە وڵاتەکەی سەرقاڵی دروستکردنیانە و ئاماژەی بەوە کرد کە پێش چەند هەفتەیەک پێش پێکوتە رووسییەکە چوونەتە قۆناخی تاقیکردنەوەی سێیەم. مەبەستی لە دوو پێکوتەکە پێکوتەکانی کۆمپانیای مۆدێرنا و کۆمپانیاکانی فایزەر و بایۆنتێکە.   پێشتر رێخراوی تەندروستی جیهانی رایگەیاندبوو کە هیچ "چارەسەرێکی جادوویی" بۆ ڤایرۆسی کۆرۆنا نییە کە تاوەکو ئێستا لە سەرانسەری جیهان زیاتر لە ٢٠ ملیۆن کەسی تووشکردووە و بووەتە هۆی مردنی نزیکەی ٧٥٠ هەزار کەس.   زانا پزیشکییەکان لە سەرانسەری جیهان کێبڕکێدەکەن بۆ ئەوەی پێکوتەکەیەکی سەلامەت و کاریگەر لە ماوەیەکی پێوانەییدا لە دژی ڤایرۆسەکە دروستبکەن.   بەگوێرەی رێکخراوی تەندروستیی جیهانی، لە سەرانسەری جیهان هەوڵی دروستکردنی زیاتر لە ١٥٠ پێکوتە دەدرێت کە ٢٦ یان چوونەتە قۆناخی تاقیکردنەوە لەسەر مرۆڤ.