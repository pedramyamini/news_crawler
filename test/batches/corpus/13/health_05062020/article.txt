د. ئانتۆنی فاوچی، بەڕێوەبەری پەیمانگەی نەخۆشییە درمی و گوێزراوەکان لە ئەمریکا رایگەیاندووە، ئێستا دەستیانکردووە بە ئامادەکارییەکان بۆ قۆناخی سێیەمی تاقیکردنەوە، کە بڕیارە لە مانگی تەممووزی ئەمساڵ دەست بە تاقیکردنەوەکە بکەن.  د. ئانتۆنی فاوچی راشیگەیاندووە، گەشبینە کە لەماوەیەکی کەمەدا پێکووتەکە دروستبکەن، بەڵام چەند نیگەرانییەکیان سەبارەت بە دڵنیانەبووونیان لەماوەی مانەوەی کاریگەری ڤاکسینەکە هەیە و، تاوەکوئێستا دڵنیانین کاریگەری ئەم ڤاکسینە بۆماوەی شەش مانگ، یان ساڵێک یانیش دوو ساڵ دەمێنێتەوە.  رۆژی رابردووش بیڵ گەیتس، دامەزرێنەری کۆمپانیای مایکرۆسۆفت لە دیمانەیەکیدا ئاماژەی بەوەکرد، هەوڵێکی زۆر دەدرێت بۆ دەستکەوتنی پێکوتەیەک دژی کۆرۆنا و هەنگاوی زۆر باشیش بەو ئاراستەیە نراون، بۆیە پێشبینی ئەوە دەکات لە باشترین ئەگەردا لە کۆتایی ئەمساڵ، پێکوتەیەک دژی کۆرۆنا ئامادەبێت بۆ بەکارهێنان، بەڵام دەشڵێت، ئەگەری زۆر هەیە تا ساڵی داهاتوو ئامادە نەبێت.