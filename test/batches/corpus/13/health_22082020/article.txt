لە کۆنفرانسێکی رۆژنامەڤانیدا لە جنێڤی سویسرا، تێدرۆس ئەدهانۆم، سەرۆکی رێکخراوی تەندروستیی جیهانی رایگەیاند: ئەنفلەوەنزای ئیسپانی کە لە ساڵی ١٩١٨ دا سەریهەڵدا دوو ساڵی خایاند تاوەکو کۆتایی هات،  "هیوادارین بە هەمان ماوە پەتای کۆڤید ١٩ ـەش کۆتای پێبێت".  ئەنفلوەنزای ئیسپانی بە سێ شەپۆل لە مانگی شوباتی ١٩١٨ تاوەکو مانگی نیسانی ١٩٢٠ نزیکەی ٥٠ ملیۆن تووشبووی کوشت و نزیکەی ٥٠٠ ملیۆن کەسیش تووشی ڤایرۆسەکە بوون.   ئەدهانۆم تێکەڵاوبوونی خەڵک بە هۆکاری سەرەکی بڵاوبوونەوەی ڤایرۆسەکە دادەنێت، گوتی "بەدڵنیاییەوە بە تێکەڵبوونی زیاتری خەڵکی، ڤایرۆسی کۆرۆنا توانای بڵاوبوونەوەی زۆرتری دەبێت، بەڵام ئێمەش دەتوانین لەڕێگەی تەکنەلۆژیای بەردەستمان رێگری لە بڵاوبوونەوەی بکەین. خاڵی خراپی ئەم کاتەش ئەوەیە پەیوەندی نێوان وڵاتان زۆربووە، ئەوەش زووتر ڤایرۆسەکە بڵاودەکاتەوە".   سەرۆکی رێکخراوی تەندروستیی جیهانی داوای لە کۆمەڵگەی نێودەوڵەتیش کرد پێكەوە لەسەر بنمای "یەکگرتوویی نیشتمانی و پێکەوەبوونی گەردوونی"، رووبەڕووی کۆرۆنا ببنەوە.  تاوەکو ئێستا لەسەر ئاستی جیهان زیاتر لە ٢٣ ملیۆن کەس تووشی ڤایرۆسی کۆرۆنا بوون لەنێوانیاندا زیاتر لە ٨٠٣ هەزار کەس گیانیان لەدەستداوە و زیاتر لە ١٥ ملیۆن و ٧٠٠ هەزار کەسی دیکەش چاکبوونەتەوە.