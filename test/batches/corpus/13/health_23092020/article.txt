تێدرۆس ئەدهانۆم، سەرۆکی رێکخراوی تەندروستی جیهانی رایگەیاند، کۆڤاکس کە هەوڵی بەردەستبوونی پێکوتەی کۆرۆنا دەدات و مانگی نیسانی ئەمساڵ بە هاوکاری رێکخراوی تەندروستیی جیهانی و کۆمیسیۆنی ئەوروپا و ژمارەیەک کۆمپانیا دامەزرا، هەوڵدەدات بەشێوەیەکی یەکسان پێکوتە بەسەر هەموو وڵاتان دابەشبکرێت و بدرێتە ئەو کەسانەی زۆرترین هەڕەشەی کۆرۆنایان لەسەرە، ئەوەش تاکە هۆکاری سەرکەوتنە بەسەر کۆرۆنا و کەمکردنەوەی کاریگەرییە ئابوورییەکانی و گەڕانەوەی ژیان بۆ دۆخی ئاسایی.  هاوکات گوتەبێژی رێکخراوی تەندروستیی جیهانی داوا لە وڵاتان دەکات هەڵمەتەکانی پکشنینی کۆرۆنا زیاتر بکەن بۆ ئاشکراکردنی زۆرترین تووشبووی کۆرۆنا، چونکە بە زیادبوونی پشکنینەکان ئەگەرەکانی پەرەپێدانی پێکوتەیەک بەرزدەبنەوە، تاوەکو ئێستاش کاریگەری هیچ پێکوتەیەکی پەرەپێدراو پشتڕاستنەبووەتەوە.  رێکخراوی تەندروستیی جیهانی دەڵێت، هاوکاریکردنی کۆڤاکس "منەت و سەدەقە" نییە، بەڵکو لە بەرژەوەندی هەمووانە، یان پێکەوە نوقم دەبین یان پێکەوە لە نێو کەشتییەکە رزگارمان دەبێت، کاتێکیش پێکوتە بەردەست دەبێت و لە جیهان دابەشدەکرێت و رەوتی ژیان ئاسایی دەبێتەوە، دەستکەوتەکان زۆر لەوە زیاتر دەبن پارە بدرێت بۆ پەرەپێدان و بەردەستبوونی پێکوتە. "  ئەوە لەکاتێکدایە لە ئیتاڵیا گوتەبێژی نەخۆشخانەی جیملی کە بەمدواییە بەشێکی تەرخانکرد بۆ ئەوانەی لە کۆرۆنا چاکبوونەتەوە رایگەیاند، نیوەی ئەوانەی تووشی ڤایرۆسەکە بوون و چاکبوونەتەوە، تووشی نۆرەی دڵ، کێشەی دیکە لە مێشک و دڵ و دەمار چاو و پێست بوونەتەوە، یانیش تووشی لە بیرچوونەوە بوون.  لە ئیسپانیاش هێشتا دۆخی کۆرۆنا جێگەی نیگەرانییە، سەرەتای ئەو هەفتەیە ٢٧ گەڕەکی مەدرید کەرەنتین کران، پارێزگاری مەدریدیش دەڵێت، دۆخەکە وا بڕوات سنووری کەرەنتینی گەڕەکەکان فراوانتر دەکەین یان شارەکە بە تەواوی دادەخەین.  ترەمپ: رێکارەکان نەبوونایە، سێ ملیۆن کەس لە ئەمریکا بە کۆرۆنا دەمردن  دۆناڵد ترەمپ، سەرۆکی ئەمریکا بەرگری لە رێکارەکانی ئیدارەکەی دەکات لە رووبەڕووبوونەوەی کۆرۆنا و دەڵێت: ئەو رێکارانە نەبوونایە ژمارەی گیانلەدەستدان لە ئەمریکا دەگەیشتە سێ ملیۆن کەس.  تاوەکو ئێستا لە ئەمریکا زیاتر لە ٢٠٥ هەزار کەس بە کۆرۆنا گیانیان لەدەستداوە، ژمارەی تووشبووانیش لە حەوت ملیۆن و ١٠٠ هەزار کەس نزیکدەبێتەوە، سەرۆکی ئەمریکا دەڵێت "ئەگەر بە رێکوپێکی مامەڵەمان نەکردایە، ژمارەی گیانلەدەستدان زۆر بەرزتر دەبوو و دەبووە دوو ملیۆن و ٥٠٠ هەزار یان سێ ملیۆن کەس. "  سەرۆکی ئەمریکا جارێکی دیکە رەخنەی لە چین گرت و دەڵێت: نەدەبوو رێگە بدات ئەو ڤایرۆسە لە سنوورەکانی بپەڕێتەوە و بگاتە هەموو وڵاتان. دەشڵێت "چین هەڵەی کرد و نەدەبوو رێگەبدات ئەوە رووبدات. "  بەگوێرەی داتاکانی زانکۆی جۆن هۆپکنز، کە بە مەرجەعی دانپێدانراوی ئەمریکا دادەنرێت، ژمارەی قوربانییانی ڤایرۆسی کۆرۆنا لە ٢٠٠ هەزار کەس تێپەڕیوە و زیاتر لە حەوت ملیۆن کەسیش لە ئەمریکا تووشی کۆرۆنا بوون کە ئەمە لەسەر ئاستی جیهان بەرزترینە.  لەسەر ئاستی جیهانیش، زیاتر لە ٣١ ملیۆن و ٧٠٠ هەزار کەس تووشی کۆرۆنا بوون، لەنێویاندا زیاتر لە ٩٧٥ هەزار کەس گیانیان لەدەستداوە و زیاتر لە ٢٣ ملیۆن و ٤٠٠ هەزار کەسی دیکەش چاکبوونەتەوە.