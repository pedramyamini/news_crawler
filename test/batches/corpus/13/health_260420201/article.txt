ماڵپه‌ڕی بزنس ئینسایده‌ری به‌ریتانی بڵاویكرده‌وه، كریستۆفه‌ر ویتی گه‌وره زانای پزیشكانی به‌ریتانیا، رۆژی هه‌ینی رابردوو راپۆرتێكی پزیشكی له به‌رامبه‌ر لیژنه‌یه‌كی په‌رله‌مانی وڵاته‌كه‌ی خوێنده‌وه كه مایه‌ی نیگه‌رانی قووڵه.  كریستۆفه‌ر ویتی لە راپۆرتەکەیدا دەڵێت: "ئه‌گه‌ر ڤایرۆسه‌كه درێژه بخایه‌نێت، ئه‌سته‌مه بتوانن ڤاكسینی نوێ بدۆزنه‌وه بۆ چاره‌سه‌ركردنی هه‌میشه‌یی. ئه‌مه‌ش چانسی زانایان كه‌متر ده‌كاته‌وه له دۆزینه‌وه و گه‌شه‌پێدانی ڤاكسینی نوێ له دژی ئه‌م ڤایرۆسه".   كریستۆفه‌ر دەڵێت: "چه‌ندین تووشبوو هه‌ن دوای چاره‌سه‌ربوونیان، دووباره تووشی نەخۆشییەکە بوونەتەوە. ئه‌مه‌ش مایه‌ی نیگه‌رانی قووڵه".   رۆژی شه‌ممه‌ی رابردوو، رێكخراوی ته‌ندروستیی جیهانی رایگه‌یاند، تائێستا هیچ به‌ڵگه‌یه‌ك نییه ئەوانەی لە ڤایرۆسەکە چاکدەبنەوە، دووباره تووشی ڤایرۆسه‌كه نه‌بنەوە، وه‌ك چۆن هیچ به‌ڵگه‌یه‌ك نییه به‌وه‌ی تووشبووان دوای چاکبوونەوەیان، جه‌سته‌یان به‌رگه‌ی دژه ڤایرۆسه‌كه‌ی بۆ دروست بووبێت.   ویتی هه‌روه‌ها له راپۆرته‌كه‌یدا ئاماژه‌ی به‌وه‌شكردووه، به‌رگه‌گرتن له به‌رامبه‌ر ئه‌م ڤایرۆسه به‌شێوه‌ی رێژه‌یی روو له كه‌مبوونه‌وه‌یه. بۆیه ده‌بێ جیهان ئه‌وه بزانێت، مه‌رج نییه ڤاكسین چاره‌سه‌ری ته‌واو بۆ ئه‌م ڤایرۆسه بدۆزێته‌وه، پێچه‌وانه‌ی نه‌خۆشییه‌كانی دیكه كه پێشتر ڤاكسینیان بۆ ده‌دۆزرایه‌وه و تا هه‌تایه له دژی ڤایرۆس و نه‌خۆشییه‌كه رزگاریان ده‌بوو.   یەکەم حاڵەتی تووشبوون بە ڤایرۆسی کۆرۆنا لە چین لە ناوەڕاستی مانگی نۆڤێمبەر تۆمارکرا؛ بەڵام ڤایرۆسەکە زۆر بە خێرایی بە جیهاندا بڵاو بووەوە، ئێستا ڤایرۆسەکە لە پتر لە ٢٠٠ وڵات و ناوچەی جیهاندا هەیە.  بەپێی دوایین ئامارەکان تائێستا لەسەر ئاستی جیهان دوو ملیۆن و ٩٢٣ هەزار و ٨٢١ کەس تووشی ڤایرۆسی کۆرۆنابوون. لەو ژمارەیە تائێستا زیاتر لە ٢٠٣ هەزار و ٣١٩ کەس گیانیان لەدەستداوە، هەروەها ٨٣٧ هەزار و ٧١١ کەسیش چاکبوونەتەوە.