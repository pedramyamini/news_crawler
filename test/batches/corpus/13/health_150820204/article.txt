وێڕای ئه‌وه‌ی حكومه‌تی خۆجێیی پارێزگای شینزنی چین پشكنینی بۆ سه‌رجه‌م كرێكاره‌كان كردووه كه ته‌نیا دوو كه‌سیان هه‌ڵگری ڤایرۆسه‌كه بوون، به‌ڵام بابه‌ته‌كه‌ی به‌جیدی وه‌رگرتووه و دوای پشكنینی ورد بۆ مریشك و باڵه‌كانی مریشكی به‌ستوو كه له كۆمپانیای ئۆروا ئه‌لیمۆنتۆس له ویلایه‌تی سانتا كاتارینا له باشووری به‌رازیڵ هاورده‌كراوه، ده‌ركه‌وتووه سه‌رجه‌میان ڤایرۆسی كۆرۆنایان پێوەیە.   هاوكات له خواردنە ده‌ریاییه به‌ستووه‌كانی شاری یانتای چین به‌هه‌مانشێوه، ڤایرۆسی كۆرۆنایان له‌سه‌ر دۆزراوه‌ته‌وه و سێ كرێكار له‌كاتی گواستنه‌وه و هه‌ڵگرتنیاندا تووشی ڤایرۆسەکە بوون.   حكومه‌تی چین به‌شێوه‌یه‌كی كاتیی بڕیاریداوه چیدیکە مریشك و باڵی مریشكی به‌ستووی به‌رازیل هاورده نه‌كات بۆ دڵنیابوونه‌وه‌ی زیاتر له هۆكاری هه‌ڵگرتنی ڤایرۆسه‌كه له‌سه‌ر مریشكه به‌ستووه‌كان.   نیوزله‌ندا زیاتر له ١٠٤ رۆژ بوو هیچ تووشبوویەکی له وڵاته‌كه‌یدا تۆمارنه‌كردبوو، كه‌چی رۆژی هەینی تووشبووی نوێ سه‌ریهه‌ڵدایه‌وه، دواتر دەرکەوت به‌هۆی باڵی مریشكی به‌ستووی هاورده‌كراو له به‌رازیل بووە. ئه‌مه‌ش هۆكاربوو بۆ ئه‌وه‌ی نیوزله‌ندا دووباره خۆی بخاته قۆناخی ئاماده‌باشی و چاوبگێڕێت بۆ هاورده‌ی خۆراك و مریشكی به‌ستوو.   به‌شێك له زانایان پێیانوایه ئه‌سته‌مه ڤایرۆسه‌كه له‌سه‌ر ته‌نه‌كان بۆ ماوه‌یه‌كی دوورودرێژ بمێنێته‌وه و هێنده‌ی مانه‌وه‌ی له‌نێو له‌شی مرۆڤ نابێت، به‌ڵام به‌شێكی دیكه‌یان به‌پێچه‌وانه‌وه بیرده‌كه‌نه‌وه و پێیانوایه به‌ستوویی مریشكه‌كان هۆكارێكه بۆ درێژكردنی ته‌مه‌نی ڤایرۆسه‌كه له‌سه‌ر ته‌نه‌كان و به‌ڵگه‌ی ئه‌وه‌ش ده‌هێننه‌وه كه سه‌ره‌تای سه‌رهه‌ڵدانی ڤایرۆسه‌كه له ووهان - ی چین له ئاژه‌ڵه‌وه بۆ مرۆڤ گوازراوه‌ته‌وه.