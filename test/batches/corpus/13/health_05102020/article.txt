دكتۆ ر ئاسۆ حەوێزی، گوتەبێژی وەزارەتی تەندروستی حكومەتی هەرێمی كوردستان بە تۆڕی میدیایی رووداوی راگەیاند "بەڕێوەبەری گشتی تەندروستیی دهۆك داوای كۆبونەوەیەكی بەپەلەی كردوە لەگەڵ ئۆپەراسیۆنەكانی بەرەنگاربوونەوەی پەتای كۆرۆنا لەپارێزگای دهۆك، لەبەرئەوەی دۆخی دهۆك مەترسیدارە، ئێستا زیاتر لە ١٠٠ نەخۆش باری تەندروستییان ناجێگیرە، ٢٧ نەخۆشیش لەژێر ئامێری سیپاپن. "  گوتەبێژی وەزارەتی تەندروستی حكومەتی هەرێمی كوردستان ئاماژە بەوە دەدات، ئەو رێكارە تەندروستییانەی تەندروستیی دهۆك پێباشە جێبەجێبكرێت بۆ ئەوەی رێژەی تووشبوون و گیان لەدەستدان لە پارێزگاكە كەمبێتەوە، بەدڵنیاییەوە وەزارەتی تەندروستی تەواو پشتگیری دەكات.  گوتەبێژی وەزارەتی تەندروستی هەرێمی كوردستان پێیوایە بەوشێوەیەی ئێستا دەگوزەرێت بەهیچ شێوەیەك چاوەڕوان ناكرێت دۆخەكە باشتربێت و دەڵێت "ژیان ئاسایی بووەتەوە، هەموو شتێك ئاسایی كراوەتەوە، نزیك بوونەوە لەیەكدی، قەرەباڵغی، گردبوونەوە هەمووی وەكو خۆی لێهاتووەتەوە وەكو بڵێی شتێك نەماوە بەناوی كۆرۆنا. "  بەپێی زانیاریەكانی هۆرڤان رەفعەت، پەیامنێری تۆڕی میدیایی رووداو لە سلێمانی "لە پارێزگاکە ٢٢٦ تووشبووی كۆرۆنا لە نەخۆشخانەكانن، باری تەندروستی بەشێكیان زۆر خراپە، ژمارەیەكیان لەژێر ئامێری هەناسەدانی دەستكردن، ١٥٠ تووشبوو لەژێر ئامێری ئۆكسجینن و باری تەندروستییان زۆر باش نییە".  پێشتریش گوتەبێژی تەندروستیی پارێزگای سلێمانی رایگەیاند، لەسەرەتای ئەم مانگەوە رێژەی تووشبوون بەكۆرۆنا لە پارێزگای سلێمانی زیادیكردوە، لەماوەی ٤ رۆژی رابردوو ٢٨ كەس گیانیان لەدەستداوە، ١٢٦ كەسیش تووشی كۆرۆنا بوونە، بۆیە بەردەوام داوا لە هاونیشتمانیان دەكەن خۆیان لە تووشبوون بەكۆرۆنا بپارێزن.  گوتەبێژی وەزارەتی تەندروستیی هەرێمی کوردستانیش لە راگەیێندراوێکدا شەوی رابردوو رایگەیاند، ئەگەر هاونیشتمانییان ئاگایان لەخۆیان نەبێت، لە پاییز و زستاندا تووشبوون و مردن بە کۆرۆنا زۆر زیاتر دەبێت و هیچ نەخۆشخانەیەکی حکومی و ئەهلی شوێنی نامێنێت بۆ نەخۆش.   بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا ٥٠ هەزار و ٢٤٨ کەس تووشی کۆرۆنا بوون. هەروەها ٣١ هەزار و ٩٩٦ کەس چاکبوونەتەوە و هەزار و ٨٢٦ کەسیش گیانیان لەدەستداوە. هەروەها ١٦ هەزار و ٤٢٦ کەس لەژێر چارەسەری پزیشکدان.