کۆمپانیای مۆدێرنا دەڵێت تائێستا کڕیاران بایی ٤٠٠ ملیۆن دۆلار داوای ڤاکسینی دژە کۆرۆنایان کردووە کە هێشتا لە بواری تاقیکردنەوەدایە.  ستیفان بانسل، بەرپرسی جێبەجێکاری کۆمپانیاکە دەڵێت: "لەوە تێدەگەین کە پێویستە بەرپرسیارانە نرخێک بۆ ڤاکسینەکە دابنێین لە کاتێکدا ئەم ڤایرۆسە بە جیهاندا بڵاوبووەتەوە".  مۆدێرنا دەڵێت قۆناخی سێیەمی تاقیکردنەوەی ڤاکسین لە مانگی ئەیلوولی ئەمساڵ تەواو دەبێت، ئیدارەی ترەمپ هەوڵدەدات بەر لە هەڵبژاردنی نۆڤەمبەری ئەمساڵ ڤاکسین بەسەر خەڵکی ئەمریکادا دابەشبکات.  لەم کاتەدا زیاتر لە ١٥٠ پێکوتە لە سەرانسەری جیهان پەرەیان پێدەدرێت: نزیکەی ١٣٠ یان لە قۆناخی سەرەتاییدان، واتە هێشتا لەسەر ئاژەڵ تاقیدەکرێنەوە؛ تەنیا ٢٤ یان گەییشتوونەتە قۆناخی تاقیکردنەوە لەسەر مرۆڤ، لەو ژمارەیەش چواریان گەیشتوونەتە قۆناخی کۆتایی کە ئەوانیش بریتین لە پێکوتەکانی کۆمپانیای مۆدێرنا، کۆمپانیای فایزەر و بایۆنتێک بە هاوبەشی، پێکوتەی زانکۆی ئۆکسفۆردی بەریتانی و پێکوتەی کۆمپانیای سینۆڤاکی چینی.  ئەمریکا بە بڕی دوو ملیار و ١٠٠ ملیۆن دۆلار گرێبەستێکی لەگەڵ کۆمپانیای سانۆفیی فەڕەنسی بۆ دروستکردنی ٣٠٠ ملیۆن دانە پێکوتە واژۆکردووە و یەک ملیار دۆلاری دیکەشی داوەتە کۆمپانیای ئەسترازێنیکا و زانکۆی ئۆکسفۆردی بەریتانی تاوەکو ٤٠٠ ملیۆن دانە پێکوتەیان بۆ دروستبکەن، ئەمە جگە لەوەی کە کۆمپانیای مۆدێرنا لە ژێر سەرپەرشتیی راستەوخۆی پەیمانگەی تەندروستیی نیشتمانی ئەمریکا کاردەکات.   هەروەها یەکێتیی ئەوروپا و بەریتانیاش گرێبەستیان لەگەڵ ئەو کۆمپانیایانەدا واژۆکردووە بۆ ئەوەی لە کاتی سەرکەوتنی پێکوتەکانیان، ملیۆنان دانەیان بەربکەوێت.   ئەمەش وایکردووە کە کۆمپانیاکان کێشەی داراییان نەمێنێت و پڕۆسەی پەرەپێدانی پێکوتەکەیان خێرا بکەن، بەڵام لەگەڵ ئەوەشدا بەڕێوەبەری رێکخراوی تەندروستی جیهانی هۆشداریدەدات کە تاوەکو پێکوتەیەک دەدۆزرێتەوە دەبێت خەڵک خۆی لەگەڵ کۆرۆنا رابێنێت و بەو ئامرازانە رووبەڕووی بێتەوە کە ئێستا لەبەردەستدان.   بەپێی ئامارەکان تائێستا نزیکەی ١٩ ملیۆن کەس لە جیهان تووشی کۆرۆنا بوون، زیاتر لە ٧١١ هەزار کەس بە ڤایرۆسەکە گیانیان لەدەستداوە. هەروەها زیاتر لە ١٢ ملیۆن کەسیش چاکبوونەتەوە.