د. سەباح هەورامی، بەڕێوەبەری گشتیی تەندروستیی سلێمانی، لەکاتی بەشدارییکردنی لە بەرنامەی رووداوی ئەمڕۆی تۆڕی میدیایی رووداودا، رایگەیاند، پزیشکانی چارەسەری ڤایرۆسی کۆرۆنا لە سلێمانی دوای وەرگرتنی رەزامەندی یەکێک لە تووشبووان لە رێگەی پلازماوە چارەسەری بۆ کراوە و دوای چەند رۆژێک کاردانەوەی باشی هەبووە.  بەڕێوەبەری گشتیی تەندروستیی سلێمانی گوتیشی "ئێستا چارەسەرەکە بۆ تووشبووییەکی دیکەش بەکارهاتووە و چاوەڕوانی کاردانەوەکانی دەکەین، ئەگەر بۆمان روونبووەوە، کە چارەسەرەکە زۆرباشە، ئەوکات بۆ هەموو تووشبووانی کۆرۆنا بەکاریدەهێنین".  هەر لە بەرنامەکەدا د. سەباح روونیکردەوە، شاندێکی تەندروستیی چینی کە سەردانی سلێمانیان کرد دەستخۆشیان لە بەڕێوەبەرایەتی گشتیی تەندروستیی سلێمانی کرد و سوودیان لە بیرۆکەکانی ئەوان وەرگرت، هەروەها گوتی "ئێستا توانای تاقیگەکانیان دوو هێندەی پێشوو لێهاتووە و رۆژانە زیاتر لە ١٢٠ پشکنینی کۆرۆنا دەکەن".