تووشبووانی کۆرۆنا بە تایبەتی ئەوانەی نیشانەکانی نەخۆشییەکەیان بە تووندی تێدا دەرکەوتووە لە نەخۆشخانەی رزگاریی هەولێر خەوێندراون، بۆیە زۆربەیان پێویستییان بە ئۆکسجینە.  یەکێک لەو تووشبووانە بە (تۆڕی میدیایی رووداو)ی راگەیاند: "ئێستا ئۆکسجین لە نەخۆشخانەکە نەماوە و بەشێک لە تووشبووەکانیش تەندروستییان خراپە و پێویستیان بەو ئۆکسجینەیە".  تووشبووەکان داوا لە لایەنە پەیوەندیدارەکان دەکەن بەزووترین کات ئۆکسجینیان بۆ دابین بکرێت، ئەگەرنا وەکو خۆیان دەڵێن: "ئەو تووشبووانەی تەندروستییان خراپە و پێویستیان بە ئۆکسجینە ژیانیان لە مەترسیدایە و پێویستە بەزووترین کات فریامان بکەون".  لەبارەی کێشەی کەمی و نەبوونی ئۆکسجین لە نەخۆشخانەکە، دکتۆر بژار مووسا، گوتەبێژی بەڕێوەبەرایەتیی گشتیی تەندروستیی هەولێر بە (تۆڕی میدیایی رووداو)ی راگەیاند: "ئێستا ژمارەی ئەو تووشبووانەی کۆرۆنا کە پێویستیان بە ئۆکسجینە زۆرە، بۆیە ئۆکسجین زۆر زوو تەواو دەبێت، پێشتر بۆ ٣٠ رۆژ ١٠ هەزار لیترمان بۆ نەخۆشخانەکە دەنارد، بەڵام ئێستا ئەو بڕە ئۆکسجینە بە سێ رۆژ تەواو دەبێت".  گوتەبێژی بەڕێوەبەرایەتی گشتی تەندروستی هەولێر گوتیشی: "رۆژانە رووبەڕووی نەمانی ئۆکسجین لە نەخۆشخانەی رزگاری دەبینەوە، چونکە زۆربەی ئەو تووشبووانەی پێویستیان بە ئۆکسجینە لەو نەخۆشخانەیە چارەسەر وەردەگرن، بەڵام کێشەی نەبوونی ئۆکسجین نییە، هەر کە ئۆکسجینەکە لە نەخۆشخانەکە تەواو بوو، ئۆکسجینی دیکەیان بۆ رەوانە دەکرێت".  بەپێی دوایین ئاماری وەزارەتی تەندروستیی هەرێمی کوردستان، تائێستا سێ هەزار و ٩٠٣ کەس لە سنووری پارێزگای هەولێر تووشی کۆرۆنا بوون، دوو هەزار و ٧٩٢ لەو تووشبووانە چاکبوونەتەوە و ١١٣ تووشبووش گیانیان لە دەستداوە. هەروەها ٩٩٨ کەس ڤایرۆسەکە لە جەستەیاندا چالاکە.