نەبوونی ئامێری هەناسەدان و کەلوپەلی پێویست بۆ خۆپارێزی پزیشک و کارمەندانی تەندروستی یەکێکە لە کێشە هەرە گەورەکان، بەڵام لە چەند وڵاتێکی ئەفریقی وەک نموونە لە سەنیگال بە رێگەی جیاواز هەوڵدراوە ئەم کێشانە چارەسەربکرێن.  خەدیجاتۆ ساڵ، کە پزیشکە لە سەنیگال دەڵێت: "ئێمە لە وڵاتانی دیکە چەندین دەستپێشخەریمان بینیوە بۆ دابینکردنی پێویستییەکان، لە سەنیگال ئێمە کێشەی کەمی کەلوپەلمان هەیە. بەڵام پرینتەرێکی  D ٣ یمان هەبوو، بۆیەش دەستمانکرد بە درووستکردنی پێویستییەکان بەم پرێنتەرە و دەتوانین بەم شێوەیە هاوکاربین. "  بەبەراورد بە شوێنەکانی دیکە، ژمارەی تووشبوون بەکۆرۆنا لە وڵاتانی ئەفریقیا کەمترە، تەنانەت زۆر کەسیش لە ئەفریقا هێشتا باوەڕیان بە هەبوونی ڤایرۆسەکە نییە، لەگەڵ ئەوەشدا حکومەتەکان رێکاری تووندیان دژ بەم ڤایرۆسە گرتووەتەبەر و داوای خۆپارێزی و پابەند بوون بە رێکارەکان لە خەڵکی وڵاتەکانیان دەکەن.  لە یەکێک لە بازاڕە لۆکاڵییەکان لە کۆنگۆی دیموکرات، دەرمانی سروشتی  بۆ رووبەڕووبوونەوەی کۆرۆنا بەکاردەهێندرێت.  کاتێک کەسێک تووشی ڤایرۆسەکە دەبێت، چەند رووەکێک تێکەڵ بە یەکدی دەکرێن و دەکوڵێندرێن، داوا لە نەخۆشەکە دەکرێت هەڵمی ئاوی رووەکەکان هەڵبمژێ و بۆ چەند رۆژێک ئەمە دووبارە بکاتەوە، تاوەکو چاکدەبێتەوە.  ئارتور مبیا کە پزیشکێکی میللییە دەڵێت: "خەڵک تووشی تا، کۆکە و هەروەها نەخۆشییەکانی دیکە دەبن، لێرە ئەم رووەکانەیان پێدەدرێت وەک رووەکی کۆنگۆ بۆلۆلۆ، لومبا لومبا و سینکی. هەموو ئەم پێکهاتانە دەکوڵێندرێن، داوا لە نەخۆشەکان دەکرێت هەڵمی ئاوی رووەکەکان هەڵمژن بۆ سێ رۆژ بەکاریبهێنن، لەدوای ئەوە نەخۆشەکان هەست بە باشتربوون دەکەن. "  لە ١٤ی شوباتی ٢٠٢٠ یەکەمین تووشبوو بە فەرمی لە کیشوەری ئەفریقا تۆمارکراوە، ڤایرۆسەکە زۆربەی وڵاتانی کیشوەرەکەی گرتووەتەوەو تائێستا زیاتر لە ٣٠ هەزار کەس تووشی ڤایرۆسەکە بوون، هەزار و ٣٧١ کەس گیانیان لەدەستداوە.