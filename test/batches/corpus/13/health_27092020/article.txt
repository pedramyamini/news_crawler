ئاراس حەمە سەعید، بەڕێوەبەری نەخۆشخانەی وەفا لە پارێزگای  هەڵەبجە كە نەخۆشخانەكەی تایبەت بە تووشبووانی كۆرۆنایە بە تۆڕی  میدیایی رووداوی راگەیاند، ژمارەی تووشبووانی كۆرۆنا رۆژانە لە زیاد بووندایە، "لە هەڵەبجە دوو نەخۆشخانەی تایبەتە بە كۆرۆنا  هەن، هەردووكیان لە لێواری پڕبووندان و بە هەردوو نەخۆشخانەكە  دەتوانین ١٠ نەخۆشێكی دیكە وەربگرین".   لە شاری سلێمانیش بەهەمان شێوە ژمارەی تووشبووانی كۆرۆنا رووی لە زیادبوونە، بە گوتەی یاد نەقشبەندی، گوتەبێژی تەندروستیی سلێمانی لە  نەخۆشخانەكانی تایبەت بە كۆرۆنا لە سلێمانی شوێن بۆ نەخۆش نەماوە.  ئەو دەڵێت "داوا لە خەڵكی دەكەم زیاتر پابەندی رێنماییە  تەندروستییەكانی خۆپارێزی بن، چونكە لەو نەخۆشخانانەی تایبەت  كرابوون بە كۆرۆنا شوێن بۆ نەخۆش نەماوە".   تاوەكو رۆژی ٢٦ - ٩ - ٢٠٢٠، ٤٥ هەزارو ٢١٥ كەس  لە هەرێمی کوردستان تووشی كۆرۆنا بوون و ١٦٥٠ كەسیش دوای تووشبوونیان گیانیان لەدەستداوە.   ئەمڕۆ وەزارەتی تەندروستیی هەرێمی کوردستان ئاماری هەفتەی رابردوو ١٨ - ٩ بۆ ٢٤ - ٩ - ٢٠٢٠ ـی تووشبوون، چاکبوونەوە و گیانلەدەستدانی بە کۆرۆنا بڵاوکردەوە و دەڵێت، ٣٣ هەزار و ١١٣ پشکنینی کۆرۆنا کراوە، چوار هەزار و ٧٤٩ تووشبووی کۆرۆنا تۆمارکراون و ١٤٥ تووشبووش گیانیان لەدەستداوە. هاوکات، سێ هەزار و ٤١١ تووشبوو چاکبوونەتەوە.  بەپێی ئامارەکانی وەزارەتی تەندروستی، ژمارەی تووشبووانی کۆرۆنا لە ٢٨ رۆژی رابردوودا ١٦ هەزار و ٢٠٧ کەسن.