تەها محەممەد، گوتەبێژی فەرمانگەی تەندروستیی راپەڕین بە تۆڕی میدیایی رووداوی راگەیاند، ئەو کەسەی گیانی لەدەستداوە پیاوە و تەمەنی ٦٣ ساڵە، دانیشتووی ناحیەی حاجیاوایە لە سنووری ئیدارەی راپەڕین و پێشتریش نەخۆشیی دڵی هەبووە.  بە گیانلەدەستدانی ئەو تووشبووەی کۆرۆنا، ژمارەی گیانلەدەستدان بە کۆرۆنا لە سنووری ئیدارەی راپەڕین گەیشتە ١٠ کەس. پێشتریش پێنج ئافرەت و چوار پیاوی دیکە گیانیان لەدەستدابوو. گوتەبێژی فەرمانگەی تەندروستیی راپەڕین دەڵێت: ئێستا تەنیا ١٧ تووشبووی کۆرۆنا لە سەنتەری نەخۆشییە گوازراوەکانی راپەڕین لە رانیە ماون، بەشێکیان تەندروستییان خراپە و لەژێر چاودێری و ئامێری هەناسەدانی دەستکرددان.   تاوەکو ئێستا لە سنووری ئیدارەی راپەڕین ٢٨٧ تووشبووی کۆرۆنا تۆمارکراون، ١٠٤ کەسیان لە رەگەزی نێرن و ١٧٦ کەسی دیکەش لە رەگەزی مێن. لەنێویاندا حەوت منداڵ هەن. هەروەها دوو هەزار و ١١ پشکنین کراون و تاوەکو ئێستاش ٥٨ کەس چاکبوونەتەوە.  تاوەکو ئێستا لە هەرێمی کوردستان هەشت هەزار و ١٣٤ کەس تووشی کۆرۆنا بوون. لەو ژمارەیە دوو هەزار و ٨٦٨ کەس چاکبوونەتەوە و ٢٧١ کەسیش گیانیان لەدەستداوە. ئێستا چوار هەزار و ٩٩٥ کەس لە نەخۆشخانەکانی کۆرۆنا هەن.   تەنیا لە سنووری پارێزگای سلێمانی پێنج هەزار و ٧٤١ کەس تووشی کۆرۆنا بوون، لەو ژمارەیە هەزار و ٣٧٢ کەس چاکبوونەتەوە و ٢٢٩ کەسیش گیانیان لەدەستداوە.