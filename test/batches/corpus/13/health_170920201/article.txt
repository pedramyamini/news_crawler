هێرش حەیدەر، سەرۆكی بۆردی رووبەڕووبوونەوەی كۆرۆنا لە سلێمانی بە تۆڕی میدیایی رووداوی راگەیاند "ئێستا بە شێوەیەكی چاوەڕوانكراو لە سلێمانی رۆژانە ژمارەی تووشبووان بەرزدەبێتەوە، بەڵام بارودۆخی زۆربەیان جێگیرە، نیشانەی پەتا ڤایرۆسییەكانی وەرزی پایز و زستان لەیەكدەچن، بۆ دەستنیشانكردنیشیان پێویستی بە ئامێری  PCRە، بەڵام تاوەكو ئێستا هیچ كەیسێك بە ڤایرۆسێكی دیاریكراو بوونی نییە".  سەبارەت بە كەمیی ئەنجامدانی پشكنین بۆ تووشبووانی كۆرۆنا لە سلێمانی، هێرش حەیدەر گوتی "بەشێكی زۆری تووشبووان نیشانەكانیان هەیە، بەڵام دەتوانین بێ پشكنین دەستنیشانی بكەین بەشی زۆریشیان بە ئامێری تیشك دەستنیشاندەكرێن، مەرجیش نییە تەنها ئامێری PCR تاقە ئامێری پشكنینی كۆرۆنا بێت، چونكە چەند رێگەیەكی دیكەش هەن جگە لە ئامێری تیشك كە پێدەچێت بۆ زۆربەی نەخۆشە قورسەكان پشتی پێ ببەستین".  سەرۆكی بۆردی رووبەڕووبوونەوەی كۆرۆنا لە سلێمانی پێشبینی دەكات لە وەرزی پایز ژمارەی تووشبووانی کۆرۆنا بەرزببێتەوە و دەڵێت "لە هەردوو وەرزی پایز و زستان چەند ڤایرۆسێكی دیكە بڵاودەبنەوە، بۆ پیر و پەككەوتە و ئەوانەی نەخۆشیی درێژخایەنیان هەیە زۆر مەترسیدارە، بەڵام بەشێوەیەكی گشتی ئێستا زۆربەی تووشبووان نیشانەكانیان سوكن و تەنیا ٢٠ - ٢٥ % بە قورسی تووشدەبن".  بەپێی راگەیێندراوی وەزارەتی تەندروستیی هەرێمی کوردستان، تاوەکو ئێستا ٣٩ هەزار و ٣٤١ کەس تووشی کۆرۆنا بوون و هەزار و ٤٤٦ کەسیش گیانیان لەدەستداوە، هەروەها ٢٤ هەزار و ٧٩٢ چاکبوونەتەوە.