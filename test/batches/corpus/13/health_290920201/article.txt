بە سەرپەرشتی مستەفا کازمی، سەرۆکوەزیرانی عێراق رۆژی سێشەممە ئەنجوومەنی وەزیرانی عێراق کۆبووەوە و ژمارەیەک بڕیاری دەرکرد.  بەپێی راگەیێندراوێکی نووسینگەی سەرۆکوەزیرانی عێراق، دیارترین بڕیارەکانی کۆبوونەوەکەی ئەنجوومەنی وەزیران بریتین لە:  ١ - فەرمانگەی یاسایی لە ئەمیندارێتی ئەنجوومەنی وەزیران پرۆژەیەکی تایبەت ئامادەبکات بۆ هەموارکردنی:  یەکەم: دەقی یاسای تایبەت بە بەرزکردنەوەی پلەی پزیشکان بۆ پلەی باڵا.  دووەم: پێدانی دەرماڵەیەکی دیکە کە ٥٠ % لە مووچەی بنەڕەتی زیاتربێت و ئەوەش بەهۆی پەتای کۆرۆناوە پزیشکانی نیشتەجێ، خولاو و دێرین دەگرێتەوە؛ بڕیارەکەش لە ١ - ١ - ٢٠٢١ ەوە جێبەجێدەکرێت.  سێیەم: هەموارکردنی یاسای تایبەت بە ماددەی ٨٠ / دووەم لە یاسای تەندروستی گشتی ژمارە ٨٩ی ساڵی ١٩٨٩.  ٢ - رەزامەندیدان لەسەر یاسای دەستەبەری تەندروستی و رەوانەکردنی بۆ پەرلەمان.  ٣ - پەسندکردنی پرۆژەیاسای تەرخانکردنی پارەی کورتهێنانی دارایی و رەوانەکردنی بۆ پەرلەمان.  ٤ - دەنگدان لەسەر پرۆژەیاسای هەموارکردنی دووەمی یاسای دەزگای زیندانیانی سیاسی ژمارە ٤ی ساڵی ٢٠٠٦ بەمجۆرەیە:  یەکەم: جێبەجێکردنی بڕیاری ئەنجوومەنی وەزیرانی ژمارە ٢٧ی ساڵی ٢٠٢٠ لە ١/١١/٢٠٢٠ و گرتنەبەری تەواوی رێکارە یاساییەکان ئەگەر سەلمێندراو ئەوەی ئەو بڕیارە دەیگرێتەوە، مووچەیەکی دیکەی هەبێت پێچەوانەی بڕیارەکە.  دووەم: پەسندکردنی یاسای هەموارکردنی دووەمی یاسای دەزگای زیندانیانی سیاسی ژمارە ٤ی ساڵی ٢٠٠٦ و رەوانەکردنی بۆ پەرلەمان.