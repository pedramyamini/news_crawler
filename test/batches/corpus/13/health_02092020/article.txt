لە بیرو خەیاڵی کەسدا نەبوو لە ماوەی ٣ رۆژدا زیاتر لە ٧٠٠ کەس لەو پارێزگایە تووشی کۆرۆنا ببن، پێش چەند مانگێک دهۆک وەکو پاکترین پارێزگا لەسەر ئاستی هەرێمی کوردستان ئەژمارکراو لە ماوەی ١٨ رۆژدا هیچ تووشبوویەک بە کۆرۆنا تۆمارنەکرا و بەو بۆنەیەوە لەو پارێزگایە ئاهەنگ گێڕدرا.  ئێستا لە دهۆک نەخۆشخانەی ئاشتی، کە یەکێک لە گەورەترین نەخۆشخانەکانی پارێزگای دهۆکە و پێشتر ٦٠ % ـی نەشتەرگەریەکان لەو نەخۆشخانەیە دەکران، بەڵام ئێستا بۆ نەخۆشانی کۆرۆنا چۆڵکراوە.  ئەگەری سەرەکی زۆری بڵاوبوونەوەی ئەو نەخۆشییە لە پارێزگای دهۆک، بۆ دوو هۆکار دەگەڕێتەوە. یەکەمیان؛ دوای نەمانی کەرەنتین رۆژ بە رۆژ حاڵەتەکانی تووشبوون بە کۆرۆنا زیادیکرد. هۆکاری دووەم؛ هەڵگرتنی قەدەخەی هاتووچۆی نێوان پارێزگاکانی هەرێمی کوردستان و عێراق و هەردوو دەروازەی ئیبراهیم خەلیل پێشابوور.  بەپێی ئامارەکانی وەزارەتی تەندروستی حکومەتی هەرێمی کوردستان لە ماوەی ٢٤ کاژێری رابردوودا لە پارێزگای دهۆک پشکنین بۆ ٣ هەزار ١٤٩ کەس کراوە، ٢٣١ تووشبووی نوێ تۆمارکراون، ٥ کەس گیانیان لەدەستداوە و ١٠٩ کەسیش چاکبوونەتەوە.  بە گشتی لە پارێزگای دهۆک تاوەکو ئێستا پشکنین بۆ ١٠٠ هەزار ٤٨٦ کەس کراوە، ٤ هەزار و ٣٦٨ تووشی کۆرۆنا بوونە، ٥٤ کەس گیانیان لەدەستداوە و ١٥٥٣ کەسیش چاکبوونەتەوە.