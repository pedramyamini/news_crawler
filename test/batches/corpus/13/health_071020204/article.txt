فاوچی لە ڤیدیۆ کۆنفرانسێک کە لەلایەن زانکۆی ئامێریکان رێکخرابوو، گوتی "ئەگەری زۆرە ژمارەی گیانلەدەستدان بە ڤایرۆسی کۆرۆنا لە ئەمریکا تاوەکو ٤٠٠ هەزار کەس بڕوات".  تاوەکو ئێوارەی ئەمڕۆ چوارشەممە ٧ی تشرینی یەکەم، ٢١٥ هەزار کەس لە ئەمریکا بە کۆرۆنا گیانیان لەدەستداوە، زیاتر لە حەوت ملیۆن و ٧٠٠ هەزار تووشبووی ڤایرۆسەکەش دەستنیشانکراون.  فاوچی هەواڵێکی ناخۆشی بە ئامادەبووانی زانکۆکە و خەڵکی ئەمریکا راگەیاند و گوتی "ئەگەری زۆرە ڤاکسین تاوەکو هاوینی داهاتوو یاخود پاییز نەگاتە دەستی ئەمریکییەکان"، ئەوەشی خستەڕوو، لەوانەیە تاوەکو کۆتایی ساڵی داهاتوو ژیان ئاسایی نەبێتەوە.  ئەو پزیشکە ئەمریکییە دەشڵێت، "لەوانەیە ٥٠ % ی خەڵکی رقیان لێمبێت و وابزانن هەوڵی تێکدانی وڵاتەکەم دەدەم، بەڵام ئەگەر بۆ تەنیا شەش هەفتە گوێ لە من راگرن، تووشبوون و مردن بە کۆرۆنا کەمدەبێتەوە".  ئامۆژگارییەکانی فاوچی پێشتر بۆ خەڵک بریتی بوون لە:  ١ - پۆشینی ماسک لە شوێنە گشتییەکان.  ٢ - دورەپەرێزیی کۆمەڵایەتی کە لانیکەم لە شەش پێ کەمتر نەبێت.  ٣ - خۆبەدوورگرتن لە شوێنی داخراو، وەکو باڕەکان.  ٤ - خۆبەدوورگرتن لە هەر جۆرە گردبوونەوەیەکی گەورە لە شوێنی داخراو و کراوە.  ئەنتۆنی فاوچی پێشتر ئەوەی راگەیاندبوو کە پێویست بە راگەیاندنەوەی قەدەخەی هاتووچۆ ناکات بۆ رێگری لە بڵاوبوونەوەی ڤایرۆسی کۆرۆنا.  قسەکانی فاوچی دوای ئەوەدێن هەفتەی رابردوو دۆناڵد ترەمپ تووشی ڤایرۆسی کۆرۆنا بوو، سێ شەوی لە نەخۆشخانەی والتەر رید بەسەربرد، رۆژی دووشەممەش گەڕایەوە کۆشکی سپی.