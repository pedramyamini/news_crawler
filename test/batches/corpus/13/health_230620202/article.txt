پەیمانگەی بایۆلۆجی وهان و کۆمپانیای سینۆفارم بە هاوبەشی لە مانگی نیسان رابردووەوە پەرەیان بە پێکوتەیەک لە دژی کۆرۆنا دا، لە ١٢ی مانگی نیسانەوە رەزامەندییان پێدرا بۆ ئەوەی لەسەر مرۆڤ تاقیبکەنەوە، دواتر لە ٢٩ی ئایار لەسەر ١٨٠ خۆبەخش یەکەم بڕی پێکوتەکە تاقیکرایەوە.  لە توێژینەوەکەدا بەشداربووان دوو ژەمی پێکوتەکەیان وەرگرتووە و بۆماوەی ٦٦ رۆژ بەدوایەکدا بەردەوامبووە.  لە راگەیێندراوێکدا پەیمانگەی بایۆلۆجی وهان بڵاویکردووەتەوە، دوای ئەوەی خۆبەخشەکان پێکوتەکەیان وەرگرتووە بەدواداچوونی تەواویان بۆ کراوە، دەرکەوتووە ئاستی دژەتەن لە خوێنیان بەرزبووەتەوە کە ئەمەش ئاماژەیەکی باشە و بە مانای چالاکبوونی سیستەمی بەرگری جەستە دێت، بەتایبەت ئەو بەشداربووانەی دوو ژەمی پێکوتەکەیان لەماوەی ٢٨ رۆژدا وەرگرتبوو، هەروەها لە راگەیێندراوەکەدا هاتووە، تاوەکو ئێستا هیچ کاریگەرییەکی لاوەکی لەسەر خۆبەخشەکان دەرنەکەوتووە.  پەیمانگەی بایۆلۆجی وهان و کۆمپانیای سینۆفارم رایانگەیاندووە دەیانەوێت پێکوتەکە لەسەر ژمارەیەکی زیاتری خەڵکی تاقیبکەنەوە بۆ ئەوەی زیاتر دڵنیاببنەوە لە کاریگەری و سەلامەتی پێکوتەکە.  د. ئەنتۆنی فاوچی، سەرۆکی دامەزراوەی ئەمریکی بۆ نەخۆشییە گوازراوەکان ناسراو بە CDC رایگەیاند "زۆر گەشبینم بەوەی کە تاوەکو کۆتایی ئەمساڵ ڤاکسینی دژە کۆرۆنا ئامادە ببێت".