بە ئامادەبوونی دکتۆر سامان بەرزنجی، وەزیری تەندروستی حکومەتی هەرێمی کوردستان و فرسەت سۆفی، پارێزگاری هەولێر و ئەدهەم ئیسماعیل، بەرپرسی رێکخراوی تەندروستیی جیهانی لە عێراق، هەڵمەتێکی هۆشیاریی تەندروستی و رۆشنبیری تەندروستی راگەیێندرا. لە کۆنگرەیەکی رۆژنامەڤانیشدا، دکتۆر سامان بەرزنجی، وەزیری تەندروستی رایگەیاند: "ئەو هەڵمەتە بە پاڵپشتی و پشتگیریی حکومەتی هەرێمی کوردستان و وەزارەتی تەندروستی و رێکخراوی تەندروستیی جیهانی کە بریتییە لە دابەشکردنی چەندین جۆرە لە چاپکراوە و بڵاوکراوە بەسەر هاووڵاتیان بۆ هۆشیاری و خۆپارێزی و رێنماییە تەندروستییەکان لە رێگەی ٦٥٠ هەزار چاپکراوی جۆراوجۆر".  بە گوتەی سامان بەرزنجی، لەگەڵ رێکخراوی تەندروستی جیهانی لە قۆناخێکی دیکەدا هەڵمەتی دابەشکردنی ماسک بەسەر شوێنە گشتییەکان و هاووڵاتیان دەستپێدەکەن.  لەبارەی راگەیاندنی ئەو هەڵمەتی هۆشیارکردنەوەیە، وەزیری تەندروستی گوتی "پەیامی ئەو کۆبوونەوەیەمان ئەوەیە بڵێین، بنبڕکردن و خۆپارێزیکردن و کەمکردنەوەی نەخۆشی ڤایرۆسی کۆرۆنای نوێ کۆڤید - ١٩ لەو هێڵەوە دەستپێدەکات، کە هێڵی پێشەوە بریتییە لە خۆپارێزی و هۆشیاری و پابەندبوون بە رێنماییە تەندروستییەکان، نەک تەنها چارەسەرکردن لەنێو نەخۆشخانەکاندا. چارەسەرکردن و بنبڕکردن و نەهێشتنی کۆرۆنا لە خۆپارێزییە، لە شەقامە، لە شوێنە گشتییەکان و لەنێو ماڵەکانە".  بەپێی رێکارە تەندروستییەکان، خۆپارێزی باشترە لە چارەسەرکردن، سامان بەرزنجی گوتی، ئەوەی لەنێو نەخۆشخانەکان دەکرێت لەلایەن تیمی تەندروستی لە پزیشکان و کارمەندانی تەندروستی چارەسەرکردنە. هەمیشە خۆپارێزی باشترە لە چارەسەر، "بۆیە ئومێدمان وایە زیاتر گرنگی بە خۆپارێزی بدرێت.. ئەوەش گرنگترین رێکارە کە ژمارەکانی تووشبوون کەمدەکاتەوە، لە ئەنجامدا رێژەی مردنیش زۆر کەمدەبێتەوە".  هەر لە کۆنگرە رۆژنامەڤانییەکەدا، وەزیری تەندروستیی حکومەتی هەرێمی کوردستان ئاماژەی بە ئامارەکانی تایبەت بە کۆرۆنای لە هەرێمی کوردستان ئاشکراکرد و رایگەیاند، تاوەکو ئێستا زیاتر لە ٣١٤ هەزار پشکنین بۆ گومانلێکراوان و بەرکەوتووان ئەنجامدراوە، زیاتر لە ٢٨ هەزار تووشی ڤایرۆسەکە بوون، کە دەکاتە رێژەی % ١١.٥ ـی ئەوانەی پشکنینیان بۆ کراوە. ١٨ هەزار و ٤٩ کەس بە تەواوەتی چاکبوونەتەوە، نۆ هەزار و ٦٢٩ کەسیش لەژێر چارەسەرکردندان، کە ژمارەیەکیان لە نەخۆشخانەکان و هۆڵەکانی چاودێری چڕدان. "بە داخەوە تاوەکو ئێستا ١٠٧٤ کەسیش گیانیان لەدەستداوە، کە دەکاتە رێژەی ٣.٨ % ".