دکتۆر کەنار فازڵ، پزیشکی دەرمانسازی لەکاتی بەشداریکردن لە بەرنامەی (ستۆدیۆ ١٩)ی (تۆڕی میدیایی رووداو)ی رایگەیاند: "لەنێو جەستەی مرۆڤدا بەکتریای سوودبەخشیش هەن، ئەو بەکتریایانە بێجگە لەوەی ڤیتامین و کانزاکانیان تێدایە، بەرگریی جەستەش بەهێز دەکەن، چونکە کەمبوونەوەی بەرگریی جەستە هۆکارێکە بۆ تووشبوون بە کۆرۆنا، بۆیە دەبێت بیانپارێزین".  لەبارەی پاراستنی بەکتریا سوودبەخشەکان و ئەو خۆراکانەش کە بەکتریای سوودبەخش زیاد دەکەن، دکتۆر کەنار دەڵێت: "بەکتریا سوودبەخشەکان بە دوو شێوە هەن، (پری بایۆتیک) کە لەو خۆراکانەی ریشاڵیان هەیە و ئەو خۆراکانەی ترشیان تێدایە، لەوانەش سیر، پیاز، مۆز، کنگر، شۆڤان، سێو، ئەڤۆگادۆ، تەماتە و هەنگوین، ئەمانە بەرگریی جەستەمان زیاتر دەکەن. هەروەها (پرۆبایۆتیک) کە خۆیان بەکتریا سوودبەخشەکانن، ئەویش لە ماست، ماستاو، خەیاری دڕکدار، قاوەی تاڵ و خەلی سێودا هەن و هەموویان پرۆبایۆتیکن، ئەمانەش بە دوو شێوە دەخورێن یان لەڕێگەی ئەو خواردنانە یان لەڕێگەی حەب، بەڵام لەرێگەی خواردنەوە باشترە، هەروەها دژە بەکتریاکان بەکتریای خراپ و باشیش دەکوژن، بۆیە نابێت زۆر بەکاربهێندرێت".  ئەو پزیشکە دەرمانسازە دەڵێت رێژەی ئاسن لەنێو جەستەی تاکی کورد بەگش     تی کەمە، بەتایبەت لەنێو ئافرەتاندا، کە ئەمەش دەبێتە هۆی کەمبوونەوەی بەرگریی جەستە و تووشبوون بە ڤایرۆسی کۆرۆنا".  یەکەم کەیسی تووشبوون بە ڤایرۆسی کۆرۆنا لە هەرێمی کوردستان لە یەکی ئاداری ئەمساڵ تۆمارکرا. بەپێی ئامارەکانی وەزارەتی تەندروستیی حکومەتی هەرێمی کوردستان تائێستا ٣٣٥ کەس تووشی ڤایرۆسی کۆرۆنا بوون، لەو ژمارەیە ٢٠١ تووشبوویان چاکبوونەتەوە و ٤ تووشبووش گیانیان لەدەستداوە.  هەر لە بەرنامەی (ستۆدیۆ ١٩) دکتۆر رێباز هەمزە، پسپۆڕی سینگ و کۆئەندامی هەناسەدان دەڵێت: "هەرچەندە کەمی رێژەی ئاسن لەنێو جەستەی ئافرەتان زۆرە، بەڵام بۆ پیاوان مەترسیدارترە و هێڵی سوورە، بۆیە دەبێت زۆر ئاگاداری خۆیان بن و بەپێی رێنماییەکانی پزیشک چارەسەری بکەن، ٣٠ % ی تووشبووانی ڤایرۆسەکەش دژەتەنی رووبەڕوووبوونەوەی کۆرۆنایان نییە".  لەبارەی چۆنیەتی هێرشی ڤایرۆسی کۆرۆنا بۆ سەر جەستەی مرۆڤیش، دکتۆر رێباز هەمزە گوتی: "سووڕی ڤایرۆسی کۆرۆنا لەو کاتەوە دەست پێدەکات کە دەچێتە نێو جەستەی مرۆڤ نەک لە دەرەوە، کۆرۆنا لە سێ رێگاوە هێرش دەکاتە سەر بەرگریی جەستە، پێست، سیستەمی بەرگری جەستە و ئەو خانانەی مێشکیش کە سیستەمەکە لە جۆری ئەو ڤایرۆسە ئاگادار دەکات کە هاتووەتە نێو جەستە، کۆرۆنا وەکو داعشێکی خۆکوژ دەچێتە نێو ئەو خانانەی ئاگادارکردنەوەی مرۆڤ، خۆی و خانەکانیش دەکوژێت".  ئەو پزیشکە دەڵێت کۆرۆنا بەردەوام شێوەی خۆی دەگۆڕێت، بەڵام نەبووە بە ڤایرۆسێکی دیکە، هەڵسوکەوتەکانی ڤایرۆسی کۆرۆناش وەکو ڤایرۆسی HIV وایە".  بەرنامەی (ستۆدیۆ ١٩) بەرنامەیەکی رۆژانەی تۆڕی میدیایی رووداوە. رۆژانە لە کاژێرەکانی ١١: ٠٠ و ٢٣: ٠٠ لەلایەن دکتۆر ئاراس برادۆستییەوە پێشکەشدەکرێت.