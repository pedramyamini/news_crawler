محەممەد شەریف دەمیر، سەرۆکی ژووری پزیشکانی ئامەد گوتی، بەپێی ئەوەی کە دەستنیشانیانکردووە و پشکنینەکانیان تەواوبووە، ژمارەی کارمەندانی تووشبوو بە ڤایرۆسی کۆرۆنا لە پارێزگاکەیان ١٨٥ کەسە. زیاتر لە ١٠٠ کارمەند لە دوای ١ی حوزەیرانەوە تووشبوون.  سەرۆکی ژووری پزیشکانی ئامەد لەبارەی دۆخی کۆرۆنا بە گشتیی لە پارێزگاکەیان گوتی، لە نەخۆشخانەکانی ئامەد نزیکەی ٣٠٠ تووشبووی ڤایرۆسی کۆرۆنا خەوێنراون کە ٥٠ لەو تووشبووانە لە بەشی چاودێریی چڕدان. هەرچەندە وەک ئەو دەڵێت، رۆژانە ٤٠ - ٥٠ تووشبوو چاکدەبنەوە، بەڵام هێشتا ژوورەکان پڕن لە نەخۆش و ناچارن "دوو نەخۆش لە یەک ژووردا بخەوێنین".  سەرۆکی ژووری پزیشکانی ئامەد لەبارەی گیانلەدەستدانی کارمەندانی تەندروستی و پزیکانیشەوە بەهۆی تووشبووان بە ڤایرۆسی کۆرۆناوە گوتی: "بەداخەوە لەم ماوەیەی دواییدا رۆژانە ٢ - ٣ پزیشک و کارمەندی تەندروستی بە کۆرۆنا گیانلەدەستدەدەن".  بەپێی دوایین ئاماری فەرمی لە باکووری کوردستان و تورکیا تائێستا ٥٣٠٠ تووشبووی ڤایرۆسەکە گیانیانلەدەستداوە و ژمارەی تووشبووانیش ٢٠٩ هەزاری تێپەڕاندووە.