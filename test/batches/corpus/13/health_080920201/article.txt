بەرەبەیانی ئەمڕۆ سێشەممە ٨ - ٩ - ٢٠٢٠، بۆ یەکەمجار دوو کەس لە شنگال بە کۆرۆنا گیانیان لەدەستدا و تاوەکو ئێستا بە گشتی لە قەزاکە ١٠ تووشبوو تۆمارکراون.  ئەو دوو کەسەی گیانیان لەدەستداوە ژنێک و پیاوێکن، کە خەڵکی کۆمەڵگەی زۆراڤای سەر بە ناحیەی سنوونێن. تەمەنی ژنەکە ٤٥ ساڵ بوو، پیاوەکەش تەمەنی ٤٠ ساڵ بوو، بەرەبەیانی ئەمڕۆ بەهۆی نەبوونی ئۆکسجینەوە یەکێکیان لە ماڵەوە گیانی لەدەستداو ئەوەی دیکەش دوای ئەوەی گەیێندراوەتە نەخۆشخانەی سنوونێ گیانی لەدەستداوە.  لە شنگال تاوەکو ئێستا ١٠ تووشبووی کۆرۆنا تۆمارکراون، خەڵک مەترسیان بۆ دروستبووە، لەگەڵ ئەوەش تاوەکو ئێستا لەو قەزایە رەچاوی رێکارەکانی خۆپارێزی ناکرێت و خەڵک بێدەستکێش و ماسک لە دەرەوە دەبیندرێت.