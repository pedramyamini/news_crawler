رۆژی سێشەممە ٢٥ - ٠٢ - ٢٠٢٠ کۆمیسیۆنی تەندروستیی نیشتمانی چین رایگەیاند، لەماوەی ٢٤ کاژێری رابردوودا ٧١ کەسی دیکە لە چین بەهۆی ڤایرۆسی کۆڤید - ١٩ی سەر بە خێزانی ڤایرۆسی کۆرۆنا گیانیان لەدەستداوە. هاوکات ٥٠٨ حاڵەتی نوێی تووشبوونینش بە ڤایرۆسەکە لە چین تۆمارکراون.  ڤایرۆسەکە گەیشتووەتە نێو زیندانییەکانیش و رۆژی سێشەممە ٣٢٣ حاڵەتی تووشبوون لە زیندانییەکی هەرێمی هیوبی پشتڕاستکراونەتەوە.  بەگوتەی بەرپرسانی کۆمیسیۆنی تەندروستیی نیشتمانی چین لە مانگی دیسێمەبەرەوە تاوەکو ئێستا دوو هەزار و ٦٦٠ کەس بەهۆی کۆرۆناوە لە وڵاتەکەیاندا گیانیان لەدەستداوە.  ٦٠ حاڵەتی نوێی تووشبوون بە ڤایرۆسی کۆرۆنا لە کۆریای باشوور تۆمارکران و ژمارەی تووشبوان بەم ڤایرۆسە لە کۆریای باشوور نزیکبووەتەوە لە ٩٠٠ کەس.  سەنتەری کۆریا بۆ کۆنترۆڵکردنی نەخۆشی و رێگریکردن لە بڵاوبوونەوەی رایگەیاند، لەماوەی ٢٤ کاژێری رابردوودا ٦٠ حاڵەتی نوێی تووشبوون بە ڤایرۆسی کۆرۆنا لە وڵاتەکەیاندا تۆمارکراون.  بەگوتەی بەرپرسانی ئەم سەنتەرە، ئێستا ژمارەی تووشبووان بە ڤایرۆسی کۆرۆنا لە کۆریای باشوور گەیشتووەتە ٨٩٣ کەس.  هەروەها بەهۆی ئەم ڤایرۆسەوە هەشت کەس لە کۆریای باشوور گیانیان لەدەستداوە و حکومەت باری نائاسایی بۆ بەرزترین ئاست لە وڵاتەکەیدا راگەیاندووە.  ڤایرۆسە نوێکەی کۆرۆنا، ناوە زانستییەکەی کۆڤید ١٩ ە تاوەکو دێت مەترسییەکانی بۆسەر جیهان زیاتر دەبن و وڵاتان ناتوانن کۆنترۆڵی بڵاوبوونەوەی ڤایرۆسەکە بکەن و ژمارەی تووشبوانیش رۆژ لە دوای رۆژ زیاتر دەبن.  بەپێی دوایین ئامارەکانی رێکخراوی تەندروستیی جیهانی، تاوەکو ئێستا زیاتر لە ٨٠ هەزار کەس تووشی ڤایرۆسی کۆرۆنا بوون و دوو هەزار و ٦٩٩ کەس گیانیان لەدەستداوە و ٢٧ هەزار و ٦٨٣ کەس لە سەرتاسەری جیهان چاکبوونەتەوە.