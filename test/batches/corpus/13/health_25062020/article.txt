عەبدوڵڵا ئەحمەد، جێگری بەڕێوەبەری گشتیی تەندروستیی سلێمانی بە تۆڕی میدیایی رووداوی راگەیاند، لە کاژێر ٠٢: ٠٠ی بەرەبەیانی ئەمڕۆ پێنجشەممە تاوەکو کاژێر ٠٩: ٠٠ی بەیانی، ١٠ تووشبووی دیکەی کۆرۆنا گیانیان لەدەستدا کە ژنێک و ٩ پیاون و تەمەنیان لەنێوان ٥٠ بۆ ٨٠ ساڵیدایە.  ئەوانەی گیانیان لەدەستداوە دانیشتووی نێو شاری سلێمانی و قەزاکانی پێنجوێن و سەیدسادق و شارۆچکەی سەنگاون.   جێگری بەڕێوەبەری گشتی تەندروستیی سلێمانی ئاماژە بەوە دەدات، یەکێک لەو کەسانەی گیانیان لەدەستداوە مامۆستایەكی ئایینییە و دانیشتووی قەزای پێنجوێنە و پێشنوێژ و گوتارخوێنی مزگەوتێکی ئەو شارە بووە.  بەگوتەی جێگری بەڕێوەبەری تەندروستیی سلێمانی ئەو مامۆستا ئایینییە لە رۆژی ١٨ - ٠٦ - ٢٠٢٠ ئەنجامی پشکنینەکەی دەرچووە و دەرکەوتووە هەڵگری ڤایرۆسی کۆرۆنا بووە. دواتر لە نەخۆشخانەیەکی سلێمانی چارەسەری وەرگرتووە، بەڵام بەهۆی خراپی تەندروستییەوە ماوەی چەند رۆژێک بوو لەژێر ئامێری هەناسەدانی دەستکردبوو و ئەمڕۆ گیانی لەدەستدا.   پێشتریش مامۆستایەکی دیکەی ئایینی لە سلێمانی بە کۆرۆنا گیانی لەدەستدابوو و بەگیانلەدەستدانی ئەو مامۆستا ئایینییەی پێنجوێنیش ژمارەی گیانلەدەستدانی مامۆستایانی ئایینی لە هەرێمی کوردستان بووە دوو کەس.   لە دوایین راگەیێنراوی وەزارەتی تەندروستیی هەرێمی کوردستان ١٣٣ کەس بە کۆرۆنا گیانیان لەدەستدابوو بە تۆمارکردنی ئەو ١٠ کەسەش کە ئەمڕۆ لە سلێمانی گیانیان لەدەستدا ژمارەکە بۆ ١٤٣ کەس بەرزبووەوە.   تاوەکو ئێستا چوار هەزار و ٦٧٩ کەس لە هەرێمی کوردستان تووشی کۆرۆنا بوون، لەو ژمارەیە هەزار و ٥١٧ کەس چاکبوونەتەوە و ئێستا سێ هەزار و ٢٩ کەس لە نەخۆشخانەکانی هەرێمی کوردستان چارەسەر وەردەگرن.  تەنیا لە سنووری پارێزگای سلێمانی تاوەکو ئێستا سێ هەزار و ٣٤١ تووشبووی کۆرۆنا هەن ئەمەش بەراورد بە پارێزگاکانی دیکە زۆرتین ژمارەیە. لەو ژمارەیەش تاوەکو ئێستا ١٢١ کەس گیانیان لەدەستداوە و ٧٤٨ کەسیش چاکبوونەتەوە. ئێستا دوو هەزار و ٤٨٢ کەس لە نەخۆشخانەکانی سلێمانی چارەرسەر وەردەگرن.   Rudaw Digital  Edit by: Rawchi Hassan