دۆناڵد ترەمپ، سەرۆکی ئەمریکا لە کۆشکی سپی سەبارەت بە پەیوەندی بازرگانیان رایگەیاند، رۆژی هەینی لەم بارەوە راگەیێندراوێکیان دەبێت و هەڵوێستی خۆیان ئاشکرا دەکەن.  سەرۆکی ئەمریکا راشیگەیاند، ئێستا بەهۆی ڤایرۆسی کۆرۆناوە لەگەڵ چین دڵخۆشنین، چونکە بەهۆی چینەوە خەڵک و ١٨٦ وڵاتی جیهان رووبەڕووی ناڕەحەتی و ئازارچەشتن بوونەتەوە.   دۆناڵد ترەمپ، سەرۆکی ئەمریکا گوتی: "ئێمە بەیانی رایدەگەیێنین کە سەبارەت بە چین چی دەکەین، ئێمە دڵخۆشنین لەگەڵ چین، ئێمە دڵخۆشنین بەوەی لە جیهان روودەدات، خەڵک لە ناخۆشیدایە، ١٨٦ وڵات لە سەرانسەری جیهان لە نارەحەتیدان، ئێمە بەمە دڵخۆشنین. "  بەپێی دوایین ئامارەکان لە ژمارەی تووشبووان بە کۆرۆنا لە ئەمریکا ملیۆنێک و ٦٨٦ هەزار و ٢٨٢ کەسن، لەو ژمارەیە ١٠٠ هەزار و ٥٧٢ کەس گیانیان لەدەستداوە و ٤٧٩ هەزار و ٩٦٩ کەسیش چاکبوونەتەوە.  لە رووی تووشبوون بە کۆرۆنا ئەمریکا لەسەر ئاستی جیهاندا لە پلەی یەکەمدێت، لە دوای ئەمریکاش هەریەکە لە بەرازیل و رووسیا لە پلەی دووەم و سێیەم دێن.  لەسەر ئاستی جیهاندا تاوەکو ئێستا نزیکەی ٥ ملیۆن و ٧٠٠ هەزار کەس تووشی کۆرۆنابوون، زیاتر لە ٣٥٠ هەزار کەس گیانیان لەدەستداوە و نزیکەی ٢ ملیۆن و ٥٠٠ هەزار کەسیش چاکبوونەتەوە.