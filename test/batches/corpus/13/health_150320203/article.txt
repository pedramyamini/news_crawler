میدیاكانی ئه‌ڵمانیا باس له‌وه ده‌كه‌ن، كه تره‌مپ ده‌یه‌وێ ئه‌و زانایانه‌ی كۆمپانیا ئه‌ڵمانییه‌كه، به‌رامبه‌ر پاره رابكێشێته ئه‌مریكا یاخود مافه‌كانی دۆزینه‌وه‌ی ئه‌و ڤاكسینه بۆ ئه‌مریكا بەده‌ستبهێنێت.   رۆژنامه‌ی (ڤێڵت ئه‌م زۆنتاگ)ی ئەڵمانی له چاپی ئه‌مڕۆی رۆژی یه‌كشه‌ممه باسی لە شەڕێکی ساردی سیاسی - ئابووری نێوان واشنتن و به‌رلین، بڵاوكردووهتەوە كه گوایه دۆناڵد تره‌مپ سه‌رۆكی ئه‌مریكا ئاماده‌یه یه‌ك ملیار دۆلار بداته كۆمپانیایه‌كی ئه‌ڵمانی كه كار بۆ دۆزینه‌وه‌ی ڤاكسینی دژی كۆرۆنا ده‌كه‌ن.   به‌رپرسانی حكومه‌تی ئه‌ڵمانیا، به‌بێ ناوهێنانیان بۆ رۆژنامه‌كه پشتڕاستیكردووەتەوە كه هه‌وڵه‌كانی تره‌مپ بۆ ئه‌م مه‌به‌سته جیدین و هه‌موو هه‌وڵێكیش ده‌دات، مافه‌كانی دۆزینه‌وه‌ی ڤاكسینی دژی كۆڤید ١٩ بۆ ئه‌مریكا مسۆگه‌ر بكات.   كۆمپانیای كیورڤاك له شاری توبینگن - ی ئه‌ڵمانیا له‌گه‌ڵ ئینستیوتی پاول ئێرلش كه هه‌ردووكیان تایبه‌تن به كه‌ره‌سته‌كانی ڤاكسین و ته‌ندروستی بایۆلۆجی گه‌یشتوونه‌ته قۆناخێكی پێشكه‌وتوو له دۆزینه‌وه‌ی ڤاكسینێك دژی Sars - Cov ٢.  رۆژی چوارشه‌ممه‌ی، هه‌فته‌ی رابردوو، سه‌رۆكی ئه‌مریكا له‌گه‌ڵ بەڕێوه‌به‌ر و به‌رپرسانی كۆمپانیاكانی ده‌رمانسازی كۆبووه له نێوانیاندا  دانیێل مێنیشێلا كه تا ماوه‌یه‌ك له‌مه‌وبه‌ر به‌رێوه‌به‌ری كۆمپانیای كۆڤێك بووه، له كۆبوونه‌وه‌كه به‌شدار بووه. به‌پێی ئه‌و رۆژنامه ئه‌ڵمانیا بێت به هه‌شت رۆژ دوای كۆمبوونه‌كه‌ی له گه‌ڵ تره‌مپ، دانیێل مێنیشێلا كۆمپانیاكه به جێدێلیت.،  حكومه‌تی ئه‌ڵمانیا له‌مباره‌وه ده‌ڵێت (بۆ ئه‌ڵمانیا و ئه‌وروپاش گرنگه كه دۆزینه‌وه‌ی ڤاكسین و ده‌رمانی دژی كۆرۆنا لێره بێت. پێدان و فرۆشتنی كۆمپانیایەك كه ده‌رمانێكی ئه‌وه‌نده گرنگ به‌رهه‌مبهێنێت، پرسێكی ئه‌منیه‌تی نیشتمانییه).   حكومه‌تی فیدراڵی ئه‌ڵمانیا هه‌موو هه‌وڵه‌كانی چڕكردووەتەوە كه ئه‌م هه‌وڵانه‌ی تره‌مپ سه‌ركه‌وتوو نه‌بن و كۆمپانیاكه له‌گه‌ڵ كۆمه‌ڵێك ده‌زگای دیكه‌ی ته‌ندروستی به به‌رده‌وامی كار له سه‌ر ئه‌م پلانه‌ی خۆیان ده‌كه‌ن تاوەكو به‌رهه‌می لێكۆڵینه‌وه‌كانیان به راگه‌یاندنی ڤاكسینی دژی كۆرۆنا به جیهان رابگه‌یێنن. له باره‌ی ئه‌م شه‌ڕه ئابووری - زانستی - ته‌ندروستییه‌ی نێوان واشنتن و به‌رلین، كۆمپانیای كۆڤێك نه‌یویستووە هیچ لێدوانێك به رۆژنامه ئه‌ڵمانییه‌كه بدات.