بڕیارەکان لە چوارچێوەی کۆبوونەوەی ئەنجوومەنی وەزارەت دەرکراون کە رۆژی ٠٨ - ٠٨ - ٢٠٢٠ کۆبوونەتەوە و رۆژی ٩ی مانگیش بە واژووی د. سامان بەرزنجی، وەزیری تەندروستیی هەرێمی کوردستان دەرچوون و بڵاوکراوەتەوە و ئاراستەی نەخۆشخانەکان کراون.  دەقی بڕیارەکانی وەزارەتی تەندروستی  یەکەم: سنووردارکرن و یەکسانکردن و دانانی نرخەکانی خزمەتگوزارییەکانی تایبەت بە چارەسەری نەخۆشانی کۆرۆنا لە کەرتی تایبەت و نەخۆشخانەکانی ئەهلی بە رەچاوکردنی  مەترسی لەسەر ژیانی پزیشکان و کارمەندانی تەندروستی.  دووەم:  کەمکردنەوەی نرخی خزمەتگوزاریەکانی تایبەت بە چارەسەرکردنی نەخۆشخانی کۆرۆنا لە نەخۆشخانە تایبەتەکان بەڕێژەی نێوان ٤٠ % بۆ ٥٠ % لە کۆی گشتی خزمەتگوزارییەکان بەگوێرەی جۆرەکانی چارەسەری.  سێیەم: بەڕێوەبەرایەتی پشکنین و بەدواداچوون، بەدواداچوونی رۆژانە و بەردەوام دەکەن بۆ پابەندبوون.  چوارەم: نرخەکانی پشکنینی پسپۆڕ لەلایەن سەندیکای پزیشکان دیاری دەکرێت.  پێنجەم: تیمی پزیشکی گەڕۆک بۆ ماڵان بەبێ رەزامەندی و رێگەپێدانی وەزارەت قەدەخەیە.  شەشەم: هاووڵاتیان دەتوانن پەیوەندی بە هێڵەکانی گەرم بکەن بۆ هەر سکاڵایەک.  حەوتەم: ئەم فەرمانە لە رۆژی دەرچوونیەوە کاری پێدەکرێت و سەرپێچی و کەمتەرخەمی بەدەر لە نرخەکانی بڕیاردراو، رێکاری یاسایی دەگیرێتەبەر.