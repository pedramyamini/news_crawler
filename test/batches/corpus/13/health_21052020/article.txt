د. دلۆڤان محەممەد، بەڕێوەبەری گشتیی تەندروستیی هەولێر لە راگەیێندراێکی نوێدا دەڵێت "هاووڵاتیانی خۆشەویستی شاری هەولێر پێتان رادەگەیێنین کە دوو نەخۆشی تووشبوو بە ڤایرۆسی کۆرۆنا دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیربووەتەوە".  تاوەکو ئێستا ٢١٠ کەس لە هەولێر چاکبوونەتەوە. بەڕێوەبەری تەندروستیی هەولێر دەڵێت، "سوپاسی پابەندبوونتان دەکەین بۆ رێنماییە خۆپارێزییەکان، جێبەجێکردنی رێنماییەکان زامنی زاڵبوونمانە بەسەر ئەم پەتا جیهانییە. "   تاوەکو ئێستا ٤٤٢ کەس لە هەرێمی کوردستان تووشی ڤایرۆسی کۆرۆنا بوون، لەو ژمارەیە ٣٨٥ کەس چاکبوونەتەوە و پێنج کەسیش گیانیان لەدەستداوە.   لە هەولێر لە سەرەتای بڵاوبوونەوەی ڤایرۆسی کۆرۆنا تاوەکو ئێستا ٢٢٨ کەس تووشی کۆرۆنا بوون و ٢١٠ کەسیش چاکبوونەتەوە. هەروەها کەسێکیش گیانی لەدەستداوە.  دەقی راگەیێندراوەکەی تەندروستیی هەولێر  ڕاگەیەندراوێک بۆ هاوڵاتیانی شاری هەولێر  • هاوڵاتیانی خۆشەویستی شاری هەولێر پێتان ڕادەگەیەنین کە (٢) نەخۆشی تووشبوو بە ڤایرۆسی کۆڕۆنا COVID - ١٩ دوای وەرگرتنی چارەسەری پزیشکی بەتەواوی چاکبوونەوە و باری تەندروستییان تەواو جێگیر بۆتەوە، وە پشکنینی تایبەتی یەکیان لەدوای یەکییان بۆ کرایەوە کە نێگەتیڤ بوو و بڕیاردرا بنێردرێنەوەماڵەوە.  • کۆی گشتی چابووەکان گەیشتە (٢١٠) کەس.  • سوپاسی پابەندبوونتان دەکەین بۆ ڕێنماییە  خۆپارێزییەکان، جێبەجێکردنی ڕێنماییەکان زامنی زاڵبوونمانە بەسەر ئەم پەتا جیهانیە.  • زۆر سوپاسی ماندووبوونی تەواوی پزیشکان و کارمەندانی تەندروستی و تەواوی هێزەکانی ناوخۆ دەکەین کە پارێزگاری لە تەندروستی هاوڵاتیان دەکەن.  بەڕێوەبەری گشتی تەندروستی هەولێر