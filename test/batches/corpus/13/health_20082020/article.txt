د. شەریف رەحیم، گوتەبێژی بەڕێوەبەرایەتیی گشتیی تەندروستیی چەمچەماڵ و جێگری بەڕێوەبەری گشتیی تەندروستی ئەو قەزایە، بە تۆڕی میدیایی رووداوی راگەیاند: دۆخی تەندروستی لە چەمچەماڵ بەهۆی زۆریی ژمارەی تووشبووانی کۆرۆناوە ناجێگیرە و رۆژانە ١٠٠ بوتڵ ئۆکسجینیان پێویستە.  بە گوتەی د. شەریف، ٤٠ تووشبووی کۆرۆنا لەژێر ئامێری هەناسەدانی دەستکرددان.   قەزای چەمچەماڵ کەوتووەتە نێوان سنووری کەرکووک و سلێمانی و ژمارەی دانیشتووانی نزیکەی ٢٧٠ هەزار کەسە.   تاوەکو ئێستا پێنج هەزار پشکنینی کۆرۆنا لە چەمچەماڵ کراون، ئەنجامی ٦٢٠ پشکنین پۆزەتیڤ بووەو تووشبووی کۆرۆنا بوون، لەو ژمارەیە ٥١٠ کەس چاکبوونەتەوە و ٢٢ کەسیش گیانیان لەدەستداوە.   گوتەبێژی بەڕێوەبەرایەتیی گشتیی تەندروستیی چەمچەماڵ دەڵێت، بەهۆی نەبوونی ئۆکسجینی پێویستەوە ناتووان تووشبووی زۆرتر وەربگرن.  شەوی رابردوو وەزارەتی تەندروستی هەرێمی کوردستان ئاماری رۆژانەی تایبەت بە ڤایرۆسی کۆرۆنای بڵاوکردەوە و رایگەیاند، لە ٢٤ کاژێری رابردوودا ٤٤٣ تووشبووی نوێ تۆمارکراون و ٢٢ تووشبوویش گیانیان لەدەستداوە.  تاوەکو ئێستا ٢٢ هەزار و ٧٢١ کەس تووشی ڤایرۆسی کۆرۆنا بوون، لەو ژمارەیە ١٢ هەزار و ٩٩٩ کەس چاکبوونەتەوە و ٨٢٥ تووشبوویش گیانیان لەدەستداوە.