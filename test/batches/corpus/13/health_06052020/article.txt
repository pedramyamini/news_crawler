بەپێی ئامارەکان لە پارێزگاکانی لوڕستان، ئیلام، کرماشان، سنە و ورمێ ١٨٩ تووشبووی نوێ بە کۆرۆنا تۆمارکراون و شەش کەسی دیکەش لە پارێزگاکانی سنە، لوڕستان و ورمێدا بەهۆی تووشبوون بە کۆرۆناوە گیانیان لەدەستداوە.  بەپێی راپۆرتی وەزارەتی تەندروستیی ئێران لە پارێزگاکانی لوڕستان، ئیلام و کرماشان لە رۆژهەڵاتی کوردستان و ١٢ پارێزگای ئێران لە دەستپێکی گەیشتنن بە لووتکەی تووشبوون بە کۆرۆنا.  بەڵام هوشنەگ بازوەند، پارێزگاری کرماشان، دەڵێ: "ژمارەی تووشبوون بە کۆرۆنا لەم پارێزگایەدا روو لە داکشانە. ئەو هاوکات هۆشداری دەدات کە ئەمە بە مانای کۆتایی هاتنی کۆرۆنا نییە و ئەگەر خەڵک پابەندی رێوشوێنە تەندروستییەکان نەبن، دیسان نەخۆشییەکە بەرەو لووتکە دەکشێتەوە".  لە شارەکانی رۆژهەڵاتی کوردستان بارودۆخ تاوەکو رادەیەکی زۆر ئاسایی بووەتەوە، شارەزایانی تەندروستی نیگەرانییان لەمە دەربڕیوە کە شەپۆلێکی دیکەی کۆرۆنای بە دواوە بێت.  وەزارەتی تەندروستیی ئێران شارەکانی بۆ سەر سێ بەشی سپی، زەرد و سوور دابەشکردووە. سپی بە نیشانەی کەمتر مەترسیدار دادەنرێت، کە رۆژانە کەمتر لە کەسێک تووشی کۆرۆنا ببێت، زەرد ئەو ناوچانەن رۆژانە سێ کەس تووشی کۆرۆنا بن، لەوە زیاتە بە ناوچەی سوور و مەترسیدار دادەنرێت.  بەپێی راپۆرتی وەزارەتی تەندروستیی ئێران لە هەموو شارەکانی رۆژهەڵاتی کوردستان ١٥ شاری سپی هەیە. شەش لەم شارانە لە پارێزگای ورمێدا هەڵکەوتوون. بەڵام زانکۆی زانستی پزیشکی ورمێ رۆژی سێشەممە رایگەیاند، ئەمە گۆڕانی بەسەردا هاتووە و هیچ شارێکی ئەم پارێزگایە لە بەشی شارە سپییەکاندا نەماوە و رەوشیان سوورە.