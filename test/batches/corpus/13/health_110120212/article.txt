خەڵکی ووهان بەم بۆنەوە باس لە رۆژانی یەکەمی بڵاوبوونەوەی ڤایرۆسی کۆرۆنا دەکەن کە ئێستا نزیکەی ملیۆنێک و ٩٥٠ هەزار کەسی کوشتووە.  ووهانییەکان دەڵێن ئەوکات ترسێکی وایان لە کۆرۆنا نەبوو، چونکە کەس لە مەترسی ڤایرۆسەکە تێنەدەگەیشت.  ژیۆنگ لیانشینگ، دانیشتووی ووهان دەڵێت: ""کە حکومەت بڵاوبوونەوەی ڤایرۆسەکەی راگەیاند، خەڵکی ووهان زۆر گرنگیان بەو بابەتە نەدەدا، چونکە ڤایرۆسەکە تازە بڵاوبووبووەوە. "  سەرەڕای کۆنتڕۆڵکردنی کۆرۆنا لە ووهان، بەڵام بەلای لی یو، کە ئەویش دانیشتووی ووهانە. دۆخەکە هێشتا ترسناکە: "مادام ڤایرۆسەکە لە وڵاتانی دیکە لە کۆنتڕۆڵ دەرچووە، مەترسیی هەر ماوە".   هیچ رێکخراوێکی سەربەخۆی نێودەوڵەتی ئامارەکانی تووشبوون و مردنی بە کۆرۆنا لە چین پشتڕاستنەکردووەتەوە، بەڵام بەگوێرەی ئەو ئامارانەی بەردەستن، چین کۆنتڕۆڵی باشی ڤایرۆسەی کردووە. لە ملیارێک و ٣٩٣ ملیۆن کەس، چین تەنیا ٨٧ هەزار تووشبوو و ٤٦٠٠ مردنی بە کۆرۆنا تۆمارکردووە.  ئەو ئامارانەی چین رایدەگەیێنێت هەمیشە جێی گومانن، بەتایبەتی بەلای ئەمریکییەکانەوە. دۆناڵد ترەمپ سەرۆکی ئەمریکا بەردەوام رەخنە لە چین دەگرێت چەندین جاریش ڤایرۆسی کۆرۆنای بە "ڤایرۆسی چینی" ناوبردووە.  توێژینەوەیەکی سەنتەری کۆنتڕۆڵکردن و پێشگیریکردن لە نەخۆشییەکان لە ئەمریکا رایدەگەیێنێت ژمارەی تووشبووانی کۆرۆنا لە ووهان ١٠ هێندەی تۆمارکراوەکانە، چونکە تاوەکو ئێستا رەنگە نزیکەی ٥ % ی هەموو خەڵکی ووهان تووشی ڤایرۆسەکە بووبن.  ئێستا چین پێی ناوەتە قۆناخێکی دیکەوە، لە مانگی دێسەمبەرەوە بە چڕی دەستی بە هەڵمەتی ڤاکسینکردنی خەڵک کردووە، تائێستا بە خۆڕایی ڤاکسینی داوەتە ٩ ملیۆن کەس.  زینگ یژین، جێگری بەڕێوەبەری کۆمیسیۆنی تەندروستیی چین دەڵێت: "بەشێوەیەکی گشتگیر و رێکخراو ڤاکسین بەسەر خەڵک و ئەوانە دابەشدەکەین کە مەترسی کۆرۆنایان لەسەرە. کۆرۆنا بەخۆڕایی بەهەموو کەس دەدەین. لە هەڵمەتێکی کوتانی رێکوپێکدا ئامانجەکەمان دەپێکین بۆ ئەوەی بەرگری بە کۆمەڵ دروستبکەین و رێگری لە بڵاوبوونەوەی کۆرۆنا بکەین. "  دوای بێنەوبەردەیەکی زۆر، ئێستا چین رازیبووە رێگە بە رێکخراوی تەندروستیی جیهانی بدات لێکۆڵینەوە لە هۆکاری سەرهەڵدانی ڤایرۆسی کۆرۆنا بکات.  ووهان کە سەرچاوەی بڵاوبوونەوەی کۆرۆنا بوو، بۆ ماوەی ٧٦ رۆژی تەواو کەرەنتینە و قەدەخەی هاتووچۆی راگەیاند، قەدەخەکە لە ٢٣ی کانوونی دووەم دەستیپێکرد و تاوەکو ٨ی نیسانی ئەمساڵ، بەردەوامبوو. لە شارەکەدا زیاتر لە ٥٠ هەزار تووشبووی کۆرۆنا بوون و زیاتر لە ٣٨٠٠ تووشبووی ڤایرۆسەکە مردن.  بەهۆی نەبوونی هۆشیاری تەندروستی لەبارەی ڤایرۆسەکەوە، کۆرۆنا زیانی گیانی زۆری لە شاری ووهان نایەوە، دیمەنەکانی سەرەتای بڵاوبوونەوەی کۆرۆنا ناخهەژێن بوون، خەڵک لەسەر شەقامەکان دەکەوتن، بە سەیرکردنی شەقامە چۆڵ و سامناکەکانی چین ترس لە دڵی خەڵک دەنیشت.  بەرپرسانی چین هەرزوو شاری ووهانیان لە تەواوی وڵاتەکە دابڕاند، هەرچەندە کۆرۆنا بە هەموو جیهاندا بڵاوبووەوە، بەڵام لەنێوخۆی وڵاتدا چین رێوشوێنی تووندی راگەیاند، هێزی ئەمنیشی خستەگەڕ بۆ ناچارکردنی خەڵک بە رێنماییە تەندروستییەکان.  لە رۆژانی سەرەتای بڵاوبوونەوەی ڤایرۆسەکەدا، پەنجەی تۆمەت ئاراستەی بازاڕێکی خواردنە دەریاییەکانی شاری ووهانی چین کرا و گوترا، لەوێوە ڤایرۆسەکە لە ئاژەڵەوە بۆ مرۆڤ گوازراوەتەوە؛ بەڵام ئێستا شارەزایان باوەڕیان وایە کە ڤایرۆسەکە لەوێوە بەهێزبووە.  مانگی کانوونی یەکەمی ٢٠١٩، پزیشکێکی چین بەناوی لی وێنلیانگ لە نەخۆشخانەی ناوەندی ووهان هەوڵیدا هۆشداری بدات لە بڵاوبوونەوەی پەتا و نەخۆشییەکی نوێ، بەڵام لەلایەن پۆلیسی وڵاتەکەیەوە پێی گوترا "لێدوانی ناڕاست رابگرێت" و لێکۆڵینەوەیشی لەگەڵ کرا لەسەر "بڵاوکردنەوەی دەنگۆ".  ئەو پزیشکە چینییە لە مانگی شووباتی ئەمساڵ کۆچی دوایی کرد.  رۆژی ١١ - ١ - ٢٠٢٠ یەکەم کەیسی مردن بە کۆرۆنا لە چین تۆمارکرا کە کەسێکی تەمەن ٦١ ساڵ بوو.  مانگی نیسانی ٢٠٢٠ باس لەوە کرا کە سەرچاوەی سەرهەڵدانی ڤایرۆسی کۆرۆنا تاقیگەیەک بووە لە شاری ووهان. وەزارەتی دەرەوەی ئەمریکا ئاماژەی بەوە کرد کە بەرپرسانی باڵیۆزخانەکەیان لە چین نیگەران بوون لە ئاسایشی بایۆلۆژی لەو شوێنە.  نووسینگەی بەڕێوەبەری هەواڵگریی نیشتمانیی ئەمریکا ئەوکات رایگەیاند، هەرچەندە ڤایرۆسەکە دروستکراوی دەستی مرۆڤ نییە، بەڵام بەرپرسانیان لێکۆڵینەوە دەکەن بۆ ئەوەی بزانن پەتای کۆرۆنا لەڕێگەی بەرکەوتن بووە لەگەڵ ئاژەڵ یاخود لە رووداوێکدا بووە لە تاقیگەیەک.  میدیاکانی چینیش دەڵێن، لەوانەیە ڤایرۆسی کۆرۆنا لە دەرەوەی وڵاتەکەیانەوە سەرچاوەی گرتبێت، بەڵام شیکارانی بوارەکە لەبارەی راپۆرتە میدیاییەکانی چینەوە ئاماژەیان بەوە کردووە کە بەڵگەکانیان لاوازن.  بەپێی ئەو داتایانەی بەردەستن، تاوەکو ئێستا لە جیهاندا نزیکەی ٩١ ملیۆن تووشبووی کۆرۆنا تۆمارکراون و نزیکەی دوو ملیۆن کەسیش بە ڤایرۆسەکە گیانیان لەدەستداوە.