بەگوێرەی ئەو ئامارانەی لەلایەن پلاتفۆرمی تەندروستیی ئامەد بڵاوکراونەتەوە، تاوەکو ئێستا ٤٧٦ کارمەندی تەندروستی لەو پارێزگایە ئەنجامی پشکنینی کۆرۆنایان پۆزەتیڤ دەرچووە.   ئەلیف توران، سەرۆکی ژووری پزیشکانی ئامەد کە لە نێو پلاتفۆرمەکەدایە، دوایین ئاماری پلاتفۆرمی تەندروستیی ئامەدی لە هەژماری تایبەتی خۆی لە توویتەر بڵاوکردووەتەوە و ئاماژەی بەوەداوە، لە ٦ی ئابی ٢٠٢٠ ژمارەی پزیشکارمەندانی تەندروستی کە تووشی کۆرۆنابوون ٣٤٦ کەس بوون، لە ماوەی یەک هەفتەدا ١٣٠ کارمەندی دیکەی تەندروستی تووشی کۆرۆنا بوونە و بەمەش ژمارەی تووشبووەکان بۆ ٤٧٦ کەس بەرز بووەتەوە.   بەگوێرەی ئامارەکە لەو ٤٧٦ کارمەندەی تەندروستی کە تووشی کۆرۆنا بوونە ١٢١ پزیشک و ددانسازن، یەک یاریدەدەری ددانساز و ١٨٨ کەسیان پەرستار و مامانن.   بەگوێرەی دوایین ئامارەکانی وەزارەتی تەندروستیی تورکیا، لە باکووری کوردستان و تورکیا تاوەکو ئێستا ٢٥٩ هەزار و ١٣٩ کەس تووشی کۆرۆنا بوون. لەو ژمارەیە ٦ هەزار و ١٣٩ تووشبوو گیانیان لەدەستداوە، ٧٩٦ تووشبوو تەندروستییان ناجێگیرە، ٢٣٧ هەزار و ٩٠٨ تووشبووش چاکبوونەتەوە.