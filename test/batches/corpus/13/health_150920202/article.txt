لە دوای جەژنی قوربان و كردنەوەی سنووری پارێزگاكە لەگەڵ پارێزگاكانی دیكەی هەرێمی كوردستان، پارێزگای نەینەوا و دەروازەی ئیبراهیم خەلیل، رێژەی تووشبوون و گیانلەدەستدان لە پارێزگاكە زیادیكردوە.  بەپێی داتاکان کە پەیامنێری رووداو لە لایەنی تەندروستییەوە دەستی کەوتووە، لە ٢٤ كاژێری رابردوو هەشت تووشبوو گیانیان لەدەستداوە، "لە نەخۆشخانەكانیش شوێن نەماوە و بەشێكی زۆری تووشبووان لە ماڵی خۆیان چارەسەر وەردەگرن، تەنیا ئەوانەی رەوشی تەندروستیان جێگیر نییە رەوانەی نەخۆشخانەی سووتان و ئازادی دەكرێن كە بۆ تووشبووانی كۆرۆنا تەرخان كراون".  لەبارەی رەوشی تەندروستی تووشبووان بە كۆرۆنا دكتۆر شەهرام عەزیز، لە نەخۆشخانەی سووتان لە دهۆک بە رووداوی راگەیاند، " ٢٦ نەخۆش لەژێر ئامێری هەناسەدانی دەستكرددان و چارەسەر وەردەگرن، ئەوانەی پێویستیشیان بە ئامێری هەناسەدانی دەستكرد نییە، ئۆكسجین بەكاردێنن".  بە گوتەی دكتۆر شەهرام، ژمارەی گیانلەدەستدان لە پارێزگای دهۆك روو لە هەڵكشانە، بەراورد بە چەند هەفتەیەك لەمەوبەریش ژمارەی تووشبووان زۆر زیادیكردووە و زۆربەی تووشبووانیش لە ماڵەوە چارەسەر وەردەگرن.  لە هەرێمی کوردستان پلازمای ئەو تووشبووانەی کە لە کۆرۆنا چاکبوونەتەوە بۆ چارەسەری تووشبووان بەکاردێت، دکتۆر شەهرام داوای لەو هاونیشتمانیانە کرد کە کۆرۆنایان تێپەڕاندووە، پلازما ببەخشن، "هیوادارم ئەوانەی لەو پەتایە چاكبوونەتەوە بێنە نەخۆشخانەو پلازما بدەنە نەخۆشخانی دیكە، چونكە خەڵكێكی زۆر چاكبوونەتەوە. ئەگەر هەمووان بێن باوەڕناكەم كێشەی پلازما بمێنێت، تاوەكو ئێستاش كێشەی ئۆكسجینمان نەبووە".  بەپێی ئامارەکانی وەزارەتی تەندروستیی هەرێمی کوردستان، حەوت هەزار و ٧٧٣ تووشبووی کۆرۆنا لە پارێزگای دهۆك تووشی كۆرۆنا بوون، چوار هەزار و ٩٢٤ تووشبوو لە نەخۆشخانە و لە ماڵەوە چارەسەر وەردەگرن، ١١٨ کەسیش دوای تووشبوونیان بە کۆرۆنا گیانیان لەدەستداوە، دوو هەزار و ٧٣١ تووشبووش چاكبوونەتەوە.  ژمارەی تووشبووانی کۆرۆنا لە تەواوی هەرێمی کوردستان بەپێی دوایین ئاماری وەزارەتی تەندروستی کە دوێنێ دووشەممە بڵاوکراوەتەوە، ٣٧ هەزار و ٣١٠ کەس تووشی ڤایرۆسی کۆرۆنا بوون، ٢٣ هەزار و ٧٤٦ تووشبوو چاکبوونەتەوە و هەزار و ٣٦٤ کەسیش دوای تووشبوونیان بە کۆرۆنا گیانیان لەدەستداوە.