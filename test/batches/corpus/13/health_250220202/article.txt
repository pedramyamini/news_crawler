کیانووش جەهانپوور، گوتەبێژی وەزارەتی تەندروستی رایگەیاند، "تاوەکو نیوەڕۆی رۆژی سێشەممە (٢٥ - ٠٢ - ٢٠٢٠) تووشبوونی ٩٥ کەس لە ئێران بە ڤایرۆسی کۆرۆنا پشتڕاست کراوەتەوە و ١٥ کەس لەو ژمارەیە گیانیان لەدەستداوە".  سەبارەت بەو شوێنانەی کە ڤایرۆسەکە تێیدا بڵاوبووەتەوە،  گوتەبێژی وەزارەتی تەندروستیی ئێران دەڵێت "لە پارێزگاکانی قوم، تاران، فارس، مازەندەران، گیلان، ئەلبورز، شاری نەیشابووری پارێزگای خۆراسانی رەزەوی و هەروەها شاری قشمی پارێزگای هۆرموزگان بڵاوبووەتەوە".  جەهانپوور دەشڵێت، لە نیوەڕۆی رۆژی دووشەممەوە تاوەکو ئەمڕۆ سێشەممە ٣٤ کەس لە ئێران تووشی ڤایرۆسەکە بوونە کە ١٦ کەس لە قوم، ٩ کەس لە تاران، لە فارس یەک کەس، لە مازەندەران دوو کەس، لە گیلان دوو کەس، لە نەیشابوور کەسێک، لە ئەلبورز دوو کەس و لە قیشم کەسێک تووشبوونە.  لەلایەکی دیکەوە، یەکەم حاڵەتی تووشبوون بە ڤایرۆسی کۆرنا لە کرماشان راگەیێندرا. محەممەد ئیبراهیم شەکیبا، جێگری سەرۆکی زانکۆی زانستە پزیشکییەکانی کرماشان رایگەیاند، "ئەنجامی تاقیکردنەوەی کەسێک لە کرماشان کە گومانی تووشبوون بە کۆرۆنای لێدەکرا، ئەرێنی بووە. بەڵام ئەو کەسە چارەسەری پزیشکی وەرگرتووە و لە نەخۆشخانە دەرچووە".