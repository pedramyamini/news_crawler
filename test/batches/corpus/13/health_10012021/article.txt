د. ئاسۆ حەوێزی، گوتەبێژی وەزارەتی تەندروستی هەرێمی کوردستان بە تۆڕی میدیایی رووداوی راگەیاند: "بەمنزیکانە وەزارەتی تەندروستی حکومەتی هەرێمی کوردستان لەبارەی کۆرۆنای گۆڕاو راگەیێندراوی دەبێت" کە ئێستا زۆر بەخێرایی لە چەندین وڵات بڵاوبووەتەوە.  سەبارەت بە گرتنەبەری رێکاری نوێ بۆ کۆرۆنای گۆڕاو د. ئاسۆ حەوێزی گوتی: "زۆربەی وڵاتان رێکاری نوێ لە دژی کۆرۆنای گۆڕاو دەگرنەبەر، وەزارەتی تەندروستیش بەدەرنابێت لە گرتنەبەری ئەو رێکارانە. چونکە وەکو وەزارەتی تەندروستی هەست دەکەین سستییەک لە جێبەجێکردنی رێکارەکانی تەندروستی و خۆپارێزیدا هەیە. "  کۆرۆنای گۆڕاو یەکەمجار لە بەریتانیا لە مانگی کانوونی یەکەمی ساڵی رابردوو راگەیێندرا، بەپێی ئەو توێژینەوانەی لەسەر ڤایرۆسەکە کراون، جیاوازی لەگەڵ کۆرۆنا باوەکە تەنیا لەوەدایە کە بە رێژەی ٧٠ % خێراتر بڵاودەبێتەوە.  بەریتانیا بەهۆی خێرایی بڵاوبوونەوەی ڤایرۆسەکە و زۆریی ژمارەی تووشبووان، قەدەخەی هاتووچۆی تاوەکو ناوەڕاستی مانگی شوبات راگەیاندووە. ئەوە لەکاتێکدایە ئەو وڵاتە سێ ڤاکسینی کۆرۆنای پەسندکردووە، ئەوانیش ڤاکسینەکانی فایزەر - بایۆنتێک، ئۆکسفۆرد - ئەسترازێنکا و مۆدێرنا.  بەرپرسەکەی وەزارەتی تەندرستی گوتی؛ هەرچەندە رێکارەکان بۆ کۆرۆنای گۆڕاو  هەمان رێکاری کۆرۆنا باوەکەیە، بەڵام دەبێت خەڵک درک بەو مەترسییە بکات لەوانەیە ڤایرۆسەکە لە هەرێمی کوردستانیش بڵاوببێتەوە، بۆیە پابەندبوون بە رێنماییەکانی تەندروستی زۆر گرنگە. بە پێچەوانەوە ئەو شەپۆڵەی دێت ئەگەر بەو بێباکییەی ئێستا مامەڵەی لەگەڵ بکرێت، خەڵکێکی زۆر تووشی دەبێت و مردن و تووشبوون زۆر زیاد دەکات.  کۆڕۆنای گۆڕاو لە وڵاتانی دراوسێی هەرێمی کوردستان و عێراق بڵاوبووەتەوە، بەڵام تائێستا لە هەرێمی کوردستان و عێراق هیچ کەیسێک بە فەرمی تۆمارنەکراوە و هیچ کەیسێکی جێی گومانیش نییە.   رۆژی ١ - ١ - ٢٠٢١ تورکیا رایگەیاند، ١٥ تووشبووی کۆرۆنای گۆڕاویان تۆمارکردووە. لە ٥ - ١ - ٢٠٢١ یەکەم تووشبووی کۆرۆنای گۆڕاو لە ئێران تۆمارکرا، بەوشێوەیە ئێران دەبێتە دووەم وڵاتی دراوسێی هەرێمی کوردستان کە ڤایرۆسەکەی تێدا تۆمارکراوە.  گوتەبێژی وەزارەتی تەندروستی گوتی: "ئێمەش لەوە بەدەرنین. ئەو هاتووچۆیەی هەیە و هەبووە لەنێوان وڵاتانی ئێران، تورکیا، بەحرەین، عومان لەگەڵ هەرێمی کوردستاندا، لەوانەیە شتێکی چاوەڕوانکراوبێت ئەگەر حاڵەتی تۆمارکردن بە کۆرۆنا بەو ڤایرۆسە هەبێت. "  رۆژی پێنجشەممەی رابردوو کۆبوونەوەیەک لەنێوان کۆمپانیای فایزەر و وەزارەتی تەندروستی کرا، د. ئاسۆ حەوێزی، ئاماژەی بە ناوەڕۆکی کۆبوونەوەکە دا و گوتی: "کۆبوونەوەیەکی گرنگمان لەگەڵ کۆمپانیاکە بۆ دابیکردنی ڤاکسین کرد. چونکە گرێبەستی لەگەڵ حکومەتی عێراقی کردووە و حکومەتی عێراق ئاماژە بەوەدەکات لەکۆتایی مانگی سێ قۆناخی یەکەمی ڤاکسینەکە دەگات. ئەگەر هەر کەمبوونێک لە بەشی هەرێمی کوردستان هەبێت بۆ ئەوەی خۆمان پڕی بکەینەوە وەکو حکومەتی هەرێمی کوردستان. "   گوتەبێژی وەزارەتی تەندروستی دەڵێت کۆبوونەوەکانیان لەگەڵ کۆمپانیای فایزەر بەردەوام دەبن  کۆمپانیای فایزەر و بایۆنتێک بەنیازن تاوەکو کۆتایی ساڵی ٢٠٢١ ملیارێک و ٣٠٠ ملیۆن ژەمە ڤاکسین بەرهەمبهێنن. زیاتر لە یەک ملیار دانە، کە دەکاتە ٨٠ % ی کۆی ڤاکسینەکانیان، بە گرێبەستی پێشوەختە لەلایەن حکومەتە دەوڵەمەندەکانی جیهان کڕدراون، کە تەنیا نوێنەرایەتیی ١٤ % ی دانیشتووانی جیهان دەکەن.  لە ٠١ - ٠٣ - ٢٠٢٠ ـەوە تاوەکو رۆژی شەممە (٠٩ - ٠١ - ٢٠٢١) بەگشتی ١٠٤ هەزار و ٣٣٤ تووشبووی  کۆرۆنا لە هەرێمی کوردستان تۆمارکراون، لەو ژمارەیە ٧٩ هەزار و دوو کەس چاکبوونەتەوە و ٢١ هەزار و ٩١٤ کەس لەژێر چارەسەردان و سێ هەزار و ٤١٨ تووشبووش گیانیان لەدەستداوە.