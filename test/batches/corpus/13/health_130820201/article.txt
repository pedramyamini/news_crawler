سەرۆکی ئەرژەنتین دەڵێت وڵاتەکەی ڤاکسینەکە دروستدەکات، مەکسیک سەرپەرشتی پاکێجەکە دەکات تاوەکو بە تەواوی ناوچەکە بڵاودەبێتەوە.  ئالبێرتۆ فێرناندێز، سەرۆکی ئەرژەنتین رایگەیاند: "تاقیگەی ئاسترازینیا رێککەوتنی لەگەڵ دەزگای سلیم کردووە بۆ ئەوەی ١٥٠ بۆ ٢٥٠ ملیۆن ڤاکسین بەسەر تەواوی ئەمریکای لاتیندا دابەشبکەن، کە ئەمە لە نیوەی یەکەمی ٢٠٢١ بەردەستدەبێت، بە یەکسانیش بەسەر وڵاتان دابەش دەکرێت بۆ ئەوانەی داوای دەکەن. "  لە مانگی تەمووز ئاسترازینیکا رایگەیاند، ئامانجیانە ٢ ملیار ڤاکسین بەرهەمبهێنن و بەنرخێکی هەرزانیش بیفرۆشن.  تێچووی دروستکردن و بەرهەمهێنانی ڤاکسینەکە لەسەر حیسابی کەرتی حکومی و تایبەتە. هەرچی ئەو رێککەوتنەی نێوان مەکسیک و ئەرژەنتینە، لەلایەن سەرمایەداری ناوداری مەکسیکی کارلۆس سلیم پاڵپشتی دارایی دەکرێت.  هەوڵەکان بۆ دروستکردنی ڤاکسین ئێجگار بەرتەسکبوونەتەوە، رۆژی دووشەممە رووسیا رایگەیاند ڤاکسینەکەیان ئامادەیە تۆماربکرێت و ناویانناوە سپوتنیک ڤی، ناوی یەکەم مانگی دەستکردی جیهانبوو کە لە گەرمەی کێبڕکێی هەڵدانی مانگی دەستکرد یەکێتیی سۆڤیەت رەوانەی ئاسمانی کرد.  رووسیا دەڵێت لە دوو هەفتەی داهاتوودا دەستدەکەن بە بڵاوکردنەوەی ڤاکسینەکەیان و جیهان لەو ڤایرۆسە رزگاردەکەن، ئەمە سەرەڕای ئەوەی کۆمەڵگەی نێودەوڵەتی متمانە بە ڤایرۆسەکە ناکەن، چونکە بە پشکنینی نێودەوڵەتیدا تێنەپەڕیوە.  لانیکەم ٢٠ وڵات ئامادەن ڤاکسینەکەی رووسیا بکڕن کە بڕیارە لە دوو هەفتەی داهاتوودا دەست بە بەرهەمهێنانی بکرێت و لە ئۆکتۆبەری ئەمساڵیش ٦٠ % ی رووسەکانی پێبکوترێ.  ئەمریکا، چین، بەریتانیا و چەند وڵاتێکی دیکە بەدیار ئەم هەواڵەی رووسیا راچڵەکین لەکاتێکدا تازە بە تازە ڤاکسینەکانیان لە قۆناخی سێیەمی تاقیکردنەوەدان.  ترەمپ چاوی لەوەیە لە رۆژی هەڵبژاردندا سەرکەوتنی ڤاکسین رابگەیێنێت، بەریتانیا دەڵێت مانگی ئەیلوول ئامادە دەبێت، چینیش نایەوێت بگاتە ساڵی داهاتوو ڤاکسینەکەیان ئامادەبێت.