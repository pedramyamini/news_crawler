ئاسۆ حەوێزی، گوتەبێژی وەزارەتی تەندروستیی حکومەتی هەرێمی کورستان بە تۆڕی میدیایی رووداوی راگەیاند، لە ماوەی حەوت مانگی رابردوودا، کە کۆرۆنا بڵاوبووەتەوە، دوو هەزار و ٥٠٠ پزیشک و کارمەندی تەندروستی تووشی کۆرۆنا بوون، لەو ژمارەیەش ٤٥ یان گیانیان لەدەستداوە.  رۆژی شەممە ٦ی حوزەیرانی ٢٠٢٠ وەزیری تەندروستیی هەرێمی کوردستان بە رووداوی راگەیاند، ٣٥ پزیشک و کارمەندیان تووشی کۆرۆنا بوون، بەڵام پاش هەفتەیەک و لە ١٣ی حوزەیران ژمارەکە بۆ ٧٠ پزیشک و کارمەندی تەندروستی تووشبوو بە کۆرۆنا بەرزبووەوە. هۆکاری سەرەکیشی بۆ بەرکەوتنی راستەوخۆیان لەگەڵ تووشبووانی کۆرۆنا دەگەڕێتەوە.  بەپێی راگەیێنداوی وەزارەتی تەندروستی لە ١ی ئاداری ٢٠٢٠ ـەوە تاوەکو ئەمڕۆ ٨ی تشرینی یەکەمی ٢٠٢٠، بەگشتی ٥٢,٧٥٦ تووشبووی کۆرۆنا لە هەرێمی کوردستان دەستنیشانکراون، لەو ژمارەیە ٣٣,٣١٢ تووشبوویان چاکبوونەتەوە و ١,٩٠٦ تووشبووشیان گیانیان لەدەستداوە.