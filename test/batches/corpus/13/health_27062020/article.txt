د. چیمەن ئاکرەیی، بەڕێوەبەری پاراستنی تەندروستی و سەلامەتی خۆراک لە وەزارەتی تەندروستی بە تۆڕی میدیایی رووداوی راگەیاند، بەپێی ئامارەکانی بەردەستیان تاوەکو رۆژی پێنجشەممە ٢٥ - ٦ - ٢٠٢٠ ژمارەی ئەو پزیشک و کارمەندانەی لە هەرێمی کوردستان تووشی کۆرۆنا بوون و ناویان تۆمارکراوە ٣٠١ پزیشک و کارمەندی تەندروستییە، کە زۆرترینیان لە سنووری پارێزگای سلێمانین و کەمترینیان لە پارێزگای دهۆکن.  بەڵام د. چیمەن ئاکرەیی دەشڵێت، جگە لەو پزیشک و کارمەندانە، بێگومان ژمارەیەکی زۆر پزیشک و کارمەندی تەندروستی دیکەش هەن کە هەڵگری ڤایرۆسی کۆرۆنان و، بە هۆکاری جیاجیا و "لەبەر ناوبانگیان ناوی خۆیان تۆمارنەکردووە، ئەگەرنا رەنگە ژمارەکە بگەیشتبایەتە دوو ئەوەندەی ئێستا".  لەبارەی ئەوەی بەشێک لە پزیشک و کارمەندانی تەندروستی تووشبووی کۆرۆنا ناویان تۆمار نەکراوە، د. سامان بەرزنجی، وەزیری تەندروستی بە تۆڕی میدیایی رووداوی راگەیاند، مەرج نییە هەموو ئەو کەسانەی تووشی کۆرۆنا بووبن ناویان تۆمار کرابێت، بەشێک لە پزیشک و کارمەندانی تەندروستیش شەرم دەکەن یان لەبەر ناوبانگیان یان هەر هۆکارێکی دیکە تووشی کۆرۆنا بوون و ناویان تۆمار نەکراوە.  ھاوژین عوسمان، سەرۆکی لقی سلێمانی سەندیکای کارمەندانی تەندروستیی کوردستان پێیوایە ژمارەکە زۆر لەوە زیاترە. ئەو بە تۆڕی میدیایی رووداوی راگەیاند، لە سلێمانی بەسەدان تووشبووی کۆرۆنا هەن، لە وەزارەت و بەڕێوەبەرایەتی گشتیی تەندروستی سلێمانی تۆمارنەکراون و نەک هەر داتای تەواویان نییە، بەڵکو ئەوەشی کە بڵاوکراوەتەوە بەشێکی زۆریان لە ئەوانیان وەرگرتووە.  بەگوتەی سەرۆکی لقی سلێمانی سەندیکای کارمەندانی تەندروستیی کوردستان، ئێستا ژمارەی تووشبووان زۆر زیاترە لە دوو هێندەی ئەو ئامارەی وەزارەتی تەندروستی بڵاویدەکاتەوە.  هاوژین عوسمان دەشڵێت، تەنیا لە سەنتەری ١٢٢ی فریاکەوتن ١٢ بۆ ١٣ شوفێر و کارمەند هەڵگری ڤایرۆسی کۆرۆنان، لە تیمی وەڵامدانەوەی خێرا ١٧ کەس، نەخۆشخانەی هیوا ٢٠ کەس، نەخۆشخانەی عەلی ناجی، بەڕێوەبەر و چەند کارمەند و پزیشکێک، نەخۆشخانەکانی سەرچنار و شەهید ئاسۆ و نەخۆشخانەکانی دیکە بەدەیان تووشبووی کۆرۆنا هەن، بەگشتی "ئێستا زیاتر لە ٣٠٠ پزیشک و کارمەندی تەندروستی سلێمانی هەڵگری ڤایرۆسی کۆرۆنان".  لقی سلێمانی سەندیکای کارمەندانی تەندروستی خەریکی کۆکردنەوەی ئاماری راستەقینەی تووشبووانی کۆرۆنایە، وەک سەرۆکەکەیان ئاماژەی بۆ دەکات "لەڕێگەی تیمەکانمانانەوە دەستمان بە کۆکردنەوەی ئاماری تووشبووانی کۆرۆنا کردووە، داوامان لە هەموو بەڕێوەبەر، بەڕێوەبەری کارگێڕی، سەرۆک بەشەکان لە نەخۆشخانە، مەڵبەند و بنکە تەندروستییەکان کردووە ئامارەکانمان بۆ بنێرن".  هاوژین عوسمان بە ئاماژەدان بەوەی بە رەچاوکردنی پاراستنی ناوەکانیان ئامارە راستەقینەکە بڵاودەکەنەوە، دەڵێت، زانیارییان هەیە بەشێک لە پزیشکەکان تووشی کۆرۆنا بوون و لەبەر بەرژەوەندی خۆیان یان هەر هۆکارێکی دیکە نایانەوێت ئاشکرای بکەن، بۆیە بەناوی خوازراو پشکنینی کۆرۆنا دەکەن.  دەیان کارمەندی تەندروستیش هەن وەک هاوژین عوسمان دەڵێت، لە ماڵەوە خۆیان کەرەنتین کردووە و رۆژانە بە تەلەفۆن و ئۆنڵاین چارەسەر وەردەگرن، بۆیە ئێستا لە هەموو نەخۆشخانەکان کێشەی کەمی تیمی پزیشکی هەیە.