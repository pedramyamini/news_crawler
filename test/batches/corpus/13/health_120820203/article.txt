لە بڵاوکراوەیەکی رۆژنامەڤانیدا، کە کۆپییەکی بۆ تۆڕی میدیایی رووداو نێردراوە، شاری پزیشکی فارووق، کە خۆی بە "دەزگایەکی هەرە پێشکەوتووی پزیشکی و زانستی لە سەرتاسەری عێراق" ناساندووە رایدەگەیێنێت، لە سەرەتای بڵاوبوونەوەی ڤایرۆسی کۆرۆناوە تاوەکو ئێستا هیچ تووشبوویەکی کۆرۆنا لەو نەخۆشخانەیە داخیل نەکراوە، "چونکە تووشبووی کۆرۆنا بەتایبەتی لە کاتە سەختەکاندا پێویستی بە هەندێک ئامادەکاریی تایبەت هەیە، کە یەکێک لەوانە ئەوەیە ئەو شوێنەی تووشبووی کۆرۆنای تێدا داخیل دەکرێت هیچ نەخۆشی دیکەی تێدا نەبێت بۆئەوەی نەخۆشییەکە نەگوازرێتەوە".  شاری پزیشکی فارووق هەر لەو راگەیێندراوەدا ئاماژە بەوەدەکات، کە لەو نەخۆشخانەیە رۆژانە سەدان نەشتەرگەری سەختی نەخۆشییەکان دەکەن: سستی گورچیلە، کۆئەندامی هەرس، دڵ، شێرپەنجە و جومگەکان و نەخۆشییەکانی دیکە، "بۆیە ناکرێت لەڕووی ئەخلاقی و  زانستییەوە مەترسی بخەینە سەر ئەو نەخۆشانەی کە بە هۆکاری جگە لە کۆرۆنا داخیلی نەخۆشخانەکەمان کراون".  شاری پزیشکی فارووق هەرچەندە خۆی تووشبووی کۆرۆنا وەرناگرێت، بەڵام داوادەکات هەموو لایەنێک بەپێی توانا هاوکاریی دەزگا تەندروستییەکانی حکومەت بکەن، بۆ پشکنین و چارەسەری تووشبووانی کۆرۆنا. لەوە بارەیەوە دەڵێ "نەخۆشخانەکەمان چەند جارێک هاوکاریی نەخۆشخانە تایبەتەکانی کۆرۆنایان لە سلێمانی و گەرمیان کردووە".  وەزارەتی تەندروستی نرخی شەوێک مانەوەی لە نەخۆشخانە تایبەتەکان دیاریکرد، کە تەنیا قەرەوێڵەیەک بەبێ ئۆکسجین ٥٠٠ هەزار دینارە و تاوەکو ژووری چاودێریی چڕ پارەکە دەگاتە سەرووی ملیۆنێک و ٥٠٠ هەزار دینار، ئەمەش کاردانەوەی زۆری لێکەوتەوە، لەو بارەیەوە نەخۆشخانەی فارووق رایگەیاندووە "ئێمە ئاگادار نین و بەهیچ شێوەیەک پەیوەندیمان نییە بەو بڕیارەی وەزارەتی تەندروستییەوە تایبەت بە نەخۆشخانە ئەهلییەکان"، بەڵام داوادەکات ئەو نەخۆشخانانەی توانای پشکنینیان بە ئامێری پێشکەوتوو هەیە، حکومەت رێگەیان پێبدات پشکنین بکەن بە نرخی تێچوون بەبێ زیادکردن". نەخۆشخانەکە داواشیکردووە "ئەو تووشبووانەی بۆ چارەسەر دەنێردرێنە نەخۆشخانە تایبەتەکان خەرجییەکەیان لەسەر حکومەت بێت".