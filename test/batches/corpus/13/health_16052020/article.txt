وەزارەتی تەندروستیی هەرێمی کوردستان لە نوێترین راگەیێندراویدا کە ئەمڕۆ شەممە ١٦ - ٠٥ - ٢٠٢٠ بڵاویکردووەتەوە، دەڵێت "لە بەردەوامی پشکنینەکان و گەڕان بەدوای گومانلێکراوان، حەوت تووشبووی دیکەی ڤایرۆسی کۆرۆنای نوێ COVID - ١٩ لە پارێزگای سلێمانی دەستنیشانکران، چوار ئافرەتی تەمەنەکانی ٥٥ و ٤١ و ٢٢ و ١٧ ساڵ و پیاوێکی تەمەن ٤٥ و کوڕێکی گەنجی تەمەن ١٨ ساڵ و کوڕێکی منداڵ تەمەن ١٠ ساڵان".  وەزارەتی تەندروستیی دەشڵێت، چوار تووشبوویان دانیشتووی شاری سلێمانین و سێ تووشبووەکەی دیکەش دانیشتووی ناحیەی بازیانن.  رۆژی چوارشەممە ١٣ی ئایار تووشبوویەکی کۆرۆنا لە سلێمانی تۆمارکرا، ئێوارەی رۆژی پێنجشەممەش پێنج تووشبووی دیکەی کۆرۆنا تۆمارکراون کە لە خانەوادەی تووشبووەکەی رۆژی چوارشەممە بوون. ئەمڕۆش حەوت تووشبووی دیکە تۆمارکران. بە تۆمارکردنی ئەو حەوت کەسە لە ماوەی سێ رۆژی رابردوودا ١٣ تووشبووی نوێ کۆرۆنا تۆمارکراون.  تاوەکو ئێستا ٤٠٤ کەس لە هەرێمی کوردستان تووشی ڤایرۆسی کۆرۆنا بوون، لەو ژمارەیە ٣٧٩ کەس چاکبوونەتەوە و پێنج کەسیش گیانیان لەدەستداوە. ئێستا ٢٠ تووشبووی کۆرۆنا ڤایرۆسەکە لە جەستەیاندا چالاکە. ١٣ کەسیان لە سلێمانی و ٧ کەسیشیان لە هەولێرن.   دەقی راگەیێندراوەکەی وەزارەتی تەندروستیی هەرێمی کوردستان   لە بەردەوامی پشکنینەکان و گەڕان بەدوای گومانلێکراوان، حەفت تووشبووی دیکەی ڤایرۆسی کۆڕۆنای نوێ COVID - ١٩ لە پارێزگای سلێمانی دەستنیشانکران، چوار ئافرەتی تەمەنەکانی ٥٥ و ٤١ و ٢٢ و ١٧ ساڵ و پیاوێکی تەمەن ٤٥ و کوڕێکی گەنجی تەمەن ١٨ ساڵ و کوڕێکی منداڵ تەمەن ١٠ ساڵان، چوار تووشبوو دانیشتووی شاری سلێمانین و سێ توشبووەکەی تر دانیشتووی ناحیەی بازیانن.