د. سامان بەرزنجی، وەزیری تەندروستیی هەرێمی کوردستان، لە میانی بەشداریکردنی لە بووڵتەنێکی هەواڵەکانی تۆڕی میدیایی رووداو، لەبارەی دۆخی تەندروستیی هەرێمی کوردستان پەیوەست بە بڵاوبوونەوەی بەرفراونی ڤایرۆسی کۆرۆنا رایگەیاند: "دۆخی ئێستا هاتووینەتە نێو قۆناخێکی نوێ، ئەویش قۆناخی بڵاوبوونەوەی نەخۆشییەکەیە. لەو بارودۆخەش رێگەگرتن و کۆنترۆڵکردنی باشترە و هێشتا درەنگ نییە و پێویستی بەوەیە رێگەی لێبگیرێت بۆ ئەوەی زیاتر تەشەنە نەکات".  سامان بەرزنجی دەڵێت: "دوای تۆمارکردنی ژمارەیەکی پێوانەیی بۆ یەکەمینجار لە هەرێمی کوردستان، دەتوانین بڵێین ئێستا لە قۆناخێکی مەترسیدارین، چونکە زۆربەی ئەوانەی دەستنیشانکراون لەنێو کۆمەڵەگە بووە، نەک ئێمە حاڵەتەکان بدۆزینەوە، ئەمەش دۆزینەوەی حاڵەتەکان قورستر دەکات، هەر لەبەر ئەمەش بەپەلە هەڵسەنگاندنی رەوشەکە کرا و لە درەنگانی شەویشدا بە هاوئاهەنگی لەگەڵ وەزارەتە پەیوەندیدارەکان، وەزارەتی ناوخۆ چەند بڕیارێکی دەرکرد".  لەبارەی دیاربوون و نەبوونی سەرچاوەی تووشبووەکان، سامان بەرزنجی گوتی: "پێشتر هۆکاری تووشبوون بەو پەتایە لەوانەوە سەرچاوەی گرتبوو کە لە دەرەوەی هەرێمی کوردستان دەگەڕانەوە بە تایبەتی لە ئێران، تووشبووەکانی دیکە بەرکەوتەی تووشبووێکی دیکە بوون، بەڵام ئێستا تووشبوومان هەیە بەرکەوتەی هیچ تووشبووەیەکی پێشوو نییە، نە لە ماڵەکەی و نە لە خێزانەکەی و نە لە شوێنی کارەکەشی، یانیش لە دەرەوەی وڵات نەگەڕاوەتەوە، ئەمەش جێگەی مەترسییە و ئەو بەڵگەیە دەسەلمێنێت بوونی ڤایرۆسەکە زیاترە و بەربڵاوترە لە ماوەی پێشوو، بە تایبەتیش لە مانگی بەهار کە حاڵەتەکان بە پەنجەی دەست دەژمێردران. لەوەش مەترسیدارتر تووشبووانی ئێستا نیشانەکانی نەخۆشییەکەیان تێدایە، ئەمەش دۆخی هەندێک لە نەخۆشەکانی خستووەتە بواری مەترسییەوە و پێویستیان بە ئۆکسجین و چاودێری چڕ هەیە".  لەبارەی هۆکاری دەرکەوتنی نیشانەکان لە تووشبووانی ئێستا بەراورد بە رابردوو، وەزیری تەندروستی گوتی: " لە قۆناخی یەکەمدا ژمارەی تووشبووان کەمبوو، زۆر سنوورداربوو، زۆربەی زۆری تووشبووەکانیش گەنج بوون و بەرگرییەکی باشی جەستەیان هەبوو، بەڵام بەداخەوە ئەوەی ئێستا لە هەموو تەمەنەکانی تێدایە هەم منداڵ و هەم گەنج و هەمیش پیر، بە داخەوە ئەوەی دوێنێ گیانی لەدەستدا یەکێکبوو لە کەسانەی کە بەتەمەن بوو، جیاوازییەکی دیکە ئەوەیە، پێشتر پێش ئەوەی نیشانەکان لە نەخۆشەکە دەربکەوێت، حاڵەتەکان دەدۆزرانەوە و لە نەخۆشخانە دەخرانە ژێر چاودێری پزیشکییەوە، تەنانەت زۆربەیان تاوەکو رۆژی دەرچوونیشیان لە نەخۆشخانە نیشانەیان نەبوو، بەڵام ئێستا زۆربەیان وەکو نەخۆش سەردانی نەخۆشخانە دەکەن".  لەبارەی توانایی هەرێمی کوردستان بۆ لەخۆگرتنی تووشبووانی نوێ، بە تایبەت ئەگەر ژمارەکان زۆر بێت، سامان بەرزنجی ئاشکرای دەکات: "بە دڵنیاییەوە ئێمە لە سەرەتاوەش گوتمان ئێمە پلانمام هەیە بۆ شێوازی نوێ و گۆڕانکاری لە رێکارەکان. لە دوایین کۆبوونەوەی ئەنجوومەنی وەزارەتمان لەگەڵ بەڕێوەبەرە گشتییەکان و تیمی پسپۆری و بە راوێژکارانی پاڵپشی لە رێکخراوی تەندروستی جیهانی بە سوپاسەوە کە رۆژانە لەگەڵمانن. ئەگەر ژمارەی نەخۆشەکان زیادبوو، ئەوا دوو جۆر پۆلێنکردنی جۆری نەخۆشەکان دەکەین، ئەوانەی نەخۆشییەکەیان سووکە و بێنیشانەن و تەنها هەڵگری ڤایرۆسکەن دەتوانرێت لە شوێنێکی دەرەوەی نەخۆشخانە دابنرنێن. بۆ ئەو مەبەستەش هۆتێلەکانمان لە پلان داناوە، بەڵام هێشتا نەگەیشتووەتە ئەو رادەیەی هۆتێلەکانیش".  بەپێی دوایین ئامارەکانی وەزارەتی تەندروستیی عێراق، تاوەکو ئێستا شەش هەزار و ٤٣٩ کەس تووشی ڤایرۆسی کۆرنا بوون و لەو ژمارەیەش سێ هەزار و ١٥٦ کەس چاکبوونەتەوە و ٢٠٥ کەسیش گیانیان لەدەستداوە.   هەروەها وەزارەتی تەندروستیی هەرێمی کوردستان لەبارەی تووشبووانی کۆرۆنا دەڵێت، تاوەکو ئێستا ٧١٠ کەس تووشی کۆرۆنا بوون و لەو ژمارەیە ٤٢٠ کەس چاکبوونەتەوە و حەوت کەسیش گیانیان لەدەستداوە. ئێستا ٢٨٣ کەس ڤایرۆسەکە لە جەستەیاندا چالاکە.