لە کاتێکدا هێشتا جیهان بە پەتای کۆرۆناوە گیرۆدەییە، تێدرۆس ئەدهانۆم، سکرتێری گشتی رێکخراوی تەندروستی جیهانی رۆژی دووشەممە لە کۆنفرانسێکی رۆژنامەڤانی داوا  لە تەندروستیی وڵاتان کرد خۆیان بۆ رووبەڕووبوونەوەی پەتای دیکەی دوای کۆرۆنا ئامادە بکەن.  تێدرۆس ئەدهانۆم، بەڕێوەبەری گشتی WHO رایگەیاند "ئەمە کۆتا پەتا نییە، مێژوو فێری کردووین کە بڵاوبوونەوەی نەخۆشی بەشێکە لە ژیان. کە پەتای داهاتوو هات، جیهان پێویستە باشتر ئامادە بێت. لە ساڵانی رابردوودا، هەندێک وڵات گەشەی زۆری کردووە لە بواری تەندروستی، بەڵام زۆر وڵات کەمتەرخەمی لە کەرتی تەندروستی گشتیی کردووە، کە بنچینەی رووبەڕووبوونەوەی پەتای گواستراوەیە".  ئەم لێدوانەی سەرۆکی رێکخراوی تەندروستی لە کاتێکدایە کە زانایەکی پەتازانی فەرەنسی  پێیوایە کۆرۆنا وەکو هەر پەتایەکی دیکەی لێهاتووە و چیدیکە پەتایەکی جیهانی نییە و خەڵکێکی زۆر لەژێر کاریگەرییەکەی نین.  لۆران تۆبیانا، زانای پەتازانیی فەرەنسی دەڵێت، ئەو راستییەی کە  خەڵکانێک نەخۆشی سەختیان هەیە چی دیکە دینامیکی ئەو پەتایە لەسەریان دەرناکەوێت، بە واتایەکی دیکە، کۆرۆنا بە شێوازی سرووشتی وەکو هەر پەتایەکی دیکەدا رۆیشت، وەکو هەر پەتایەکی دیکەی لێهات، پەتاکان بەوشێوەیەن، هەموو دانیشتووان هەڕەشەی نەخۆشییەکەیان لەسەر نییە، تەنیا بەشێکی بچووکی دانیشتووان بە تووندی دەیگرن و تەنانەت دەشمرن.  بەڕێوەبەری گشتیی رێکخراوی تەندروستی جیهانی هانی وڵاتان دەدات پەرە بە کەرتی تەندروستییان بدەن، چونکە کۆرۆنا دەریخست کە ژێرخانی تەندروستیی زۆر وڵات وەکو پێویست نییە و دەبێت وانە لە کۆرۆنا وەربگرن.  هۆشدارییە بەردەوامەکانی رێکخراوی تەندروستی جیهانی لە کاتێکدان کە ڤایرۆسی کۆرۆنا لە ماوەی نزیکەی ١٠ مانگی رابردوودا زیاتر لە ٢٧ ملیۆن کەسی تووشکردووە و نزیکەی ٩٠٠ هەزار کەسیش بە پەتاکە مردوون.