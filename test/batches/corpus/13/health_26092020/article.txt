لەکاتێکدا کە ژمارەی ئەو کەسانەی بە کۆرۆنا گیانیان لەدەستداوە لە ملیۆنێک کەس نزیکدەبێتەوە، رێکخراوی تەندروستیی جیهانی دەڵێت "دوور نییە ژمارەکە بگاتە سەرووی دوو ملیۆن کەس، ئەگەر بێت و وڵاتان و خەڵکەکەیان یەکدی نەگرن لە رووبەڕووبوونەوەی کێشەکەدا".   مایکڵ رایان، بەڕێوەبەری بەشی فریاگوزاریی رێکخراوی تەندروستیی جیهانی دەڵێت "یەک ملیۆن ژمارەیەکی زۆر خراپە و پێویستە لەسەرمان بیری لێبکەینەوە پێش ئەوەی بگەینە ملیۆنێکی دیکە". دەشڵێت، ئەگەر جیهان ئامادەکاریی نەکات، ئەوا ژمارەی مردووانی کۆرۆنا دەگاتە دوو ملیۆن و "دواتریش زیاتر لەوە".   تاوەکو ئێستا لە سەرانسەری جیهاندا زیاتر لە ٣٢ ملیۆن و ٦٤٤ هەزار تووشبووی کۆرۆنا تۆمارکراون و سەرووی ٩٩٠ هەزار و ٧٠٠ کەس گیانیان لەدەستداوە. زۆربەی وڵاتان داوادەکەن دابینکردنی ڤاکسینی دژە کۆرۆنا بۆ هەموو وڵاتانی جیهان بێت بەبێ جیاوازی.   لەمیانی بەڕێوەچوونی کۆبوونەوەکانی کۆمەڵەی گشتی نەتەوە یەکگرتووەکان بە شێوەی ئۆنڵاین، سکۆت مۆریسۆن، سەرۆکوەزیرانی ئوستورالیا گوتارێکی پێشکەشکرد و تێیدا دەنگی خۆی خستەپاڵ دەنگی وڵاتانی ئەمریکای باشوور بۆ دابینکردنی ڤاکسینی دژە کۆرۆنا بۆ هەموو وڵاتانی جیهان.  مۆریسۆن لە گوتارەکەیدا هۆشداریدایە ئەو وڵاتانەی کە دژ بە بڵاوکردنەوەی ڤاکسینی دژە کۆرۆنان بەسەر هەموو وڵاتانی جیهاندا و رایگەیاند: مێژوو بەسەر ئەو وڵاتانەدا بڕیاری قورس دەدات. گوتیشی: لەوانەیە هەندێ وڵات لەو هەڵوێستەیان سوود وەربگرن، بەڵام مرۆڤایەتی ئەو هەڵوێستە نەرێنییەیان لەبیر ناکات و بڕیاری یەکلاییکەرەوە بەسەریاندا دەدات.  مۆریسۆن جەختیکردەوە، هەڵوێستی ئوستورالیا سەبارەت بە ڤاکسینی دژە کۆرۆنا روونە، کە دەبێت هەر وڵاتێک ڤاکسینەکەی بەرهەمهێنا کار بۆ دابەشکردنی لەگەڵ وڵاتانی دیکەی جیهاندا بکات، ئەو کارە بە گوتەی مۆریسۆن، بەرپرسیارێتی جیهانی و ئەخلاقییە.  سەرکردەکانی وڵاتانی ئەمریکای باشوور داوایان لە وڵاتە زلهێزەکانی جیهان کردووە پێکەوەکاربکەن بۆ تێپەڕاندنی پەتای کۆڤید - ١٩ ئەوەش لەڕێگەی دابینکردنی ڤاکسینی دژە کۆرۆنا بۆ هەموو وڵاتانی جیهان و پێدانی قەرزی نێودەوڵەتی بەبێ سوود.  بەپێی ئامارەکانی وۆڵد مێتەر، ٣٢ ملیۆن و ٧٦٩ هەزار و ١٠٧ تووشبووی کۆرۆنا تۆمارکراون، ٩٩٣ هەزار و ٥٤٠ تووشبووی کۆرۆنا گیانیان لەدەستداوە و ٢٤ ملیۆن و ١٧٨ هەزار و ٤٢١ تووشبوویش چاکبوونەتەوە.