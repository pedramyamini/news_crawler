دوای راگەیاندنی ئەنجامی پشکنینی ئەو کارمەندە و راگرتنی دەوامی دادگای دووکان، نەخۆشخانەی شەھید غەریب ھەڵەدنی ئاگادارکراوەتەوە تاوەکو پشکنین بۆ بەرکەوتووانی ئەو کارمەندە و کارمەندانی دیکەی دادگای دووکان بکەن، بەتایبەت ئەوانەی ھەست بەدەرکەوتنی نیشانەکانی ئەم ڤایرۆسە دەکەن.  دکتۆر محەممەد ھەمەوەندی، لێپرسراوی لیژنەکانی رووبەڕووبوونەوەی کۆرۆنا لە قەزای دووکان رایگەیاند، ئەو کارمەندە تەمەنی ٤٠ ساڵە و دانیشتوی قەزای دووکانە. "پێشتر لە نەخۆشخانەی جمووری لە سلێمانی خەوێنرابوو و دوای ئەوەی پشکنینی بۆ کراوە بۆی دەرکەوتووە تووشی کۆرۆنا بووە و ئێستا لە نەخۆشخانەی جمووری سلێمانییە و باری تەندروستی مام ناوەندە. "  فەرمانگەی دادنووسی دووکان لەنێو بینای دادگای دووکاندایە، هەر لەبەرئەوەیە بڕیاردراوە کە تەواوی دادگا کەرەنتین بکرێت لە رۆژی ١٥ - ٠٦ تاوەکو ٢٩ - ٠٦ - ٢٠٢٠.   پێشتر دوو کەسی دیکە لە سنووری قەزای دووکان تووشی کۆرۆنا بووبوون، بەڵام ئەو کەسەی ئەمڕۆ راگەیێندراوە یەکەم تووشبووی کۆرۆنایە لەنێو سەنتەری قەزاکە.  سیروان سەرحەد، قایمقامی قەزای دووکان رایگەیاند، وەک ئیدارەی قەزاکە کۆمەڵێک رێوشوێنیان گرتووەتەبەر و داواش دەکات هاونیشتمانییان زیاتر گرنگی بە خۆپارێزییان بدەن و دەشڵێت: مەڵبەندی خۆپارێزی تەندروستی دووکانیان ئاگادارکردووە کە دەرمانڕێژی دادگای دووکان و ماڵی کارمەندەکە بکەن وەک ھەنگاوی سەرەتا.  ژمارەی تووشبووانی کۆرۆنا لە هەرێمی کوردستان گەیشتووەتە دوو هەزار و ٣٠٧ تووشبوو. لەو ژمارەیە هەزار و ١٦ کەس چاکبوونەتەوە و ٤٧ کەسیشیان گیانیان لەدەستداوە. ئێستا هەزار و ٢٤٤ تووشبووی کۆرۆنا لەژێر چاودێری وردی پزیشکدان و چارەسەریان بۆ دەکرێت.