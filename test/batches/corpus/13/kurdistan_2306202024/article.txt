شێروان جەلال، جێگری بەڕێوەبەری گشتیی تەندروستیی کۆیە بە تۆڕی میدیایی رووداوی راگەیاند، یەکێک لە تووشبووەکان رۆژی یەکشەممە ٢١ - ٠٦ - ٢٠٢٠، رەوانەی هەولێر کراوە و ئەوەی دیکەش رۆژی دووشەممە ٢٢ - ٠٦ - ٢٠٢٠ بردراوەتە یەکێک لە نەخۆشخانەکانی تایبەت بە تووشبووانی کۆرۆنا. بەڵام ئەمڕۆ هەردووکیان گیانیان لەدەستدا.  بەگوتەی جێگری بەڕێوەبەری گشتیی تەندروستیی کۆیە، یەکێک لە تووشبووەکان تەمەنی ٨١ ساڵە و ئەوەی دیکەش تەمەنی سەروو ٦٠ ساڵە و پێشتر نەخۆشی دیکەیان هەبووە.  تاوەکو ئەمڕۆ سێشەممە ٦٦ تووشبووی کۆرۆنا لە کۆیە تۆمارکراون. لەو ژمارەیە ٣٦ کەس چاکبوونەتەوە و دوو کەسیش گیانیان لەدەستداوە.   یوسف حەسەن، قایمقامی کۆیە بە تۆڕی میدیایی رووداوی راگەیاند، ئەوانەی گیانیان لەدەستداوە دانیشتووی نێو شاری کۆیەن و هەردووکیان پیاون.  هەر ئەمڕۆ سێشەممە، سێ تووشبووی دیکەی کۆرۆنا کە دووانیان دانیشتووی نێو شاری سلێمانین و ئەوەی دیکەش دانیشووتی قەزای کەلارە، گیانیان لەدەستداوە.   بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا چوار هەزار و ١٦٤ تووشبووی کۆرۆنا هەن. لەو ژمارەیە هەزار و ٤٦٧ کەس چاکبوونەتەوە و ١١٨ کەسیش تاوەکو ئێستا گیانیان لەدەستداوە. هەروەها ئێستا دوو هەزار و ٥٧٩ تووشبووی کۆرۆنا لە نەخۆشخانەکان چارەسەروەردەگرن.