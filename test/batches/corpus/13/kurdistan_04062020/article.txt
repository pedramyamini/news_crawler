ئازاد هەورامی، بەڕێوەبەری نەخۆشخانەی شەهید تاهیر عەلی والی بەگ بە تۆڕی میدیایی رووداوی راگەیاند، ئەو کەسەی گیانی لەدەستداوە تەمەنی ٥٣ ساڵە و دانیشتووی نێو شاری سلێمانییە.   بەگوتەی ئازاد هەورامی، ئەو تووشبووەی کۆرۆنا کە گیانی لەدەستداوە ١٩ رۆژ لە نەخۆشخانە بووە.   ئەو هاونیشتمانییەی شەوی رابردوو بە کۆرۆنا لە سلێمانی گیانی لەدەستدا، پێشتر لە نەخۆشخانە قسەی بۆ رووداو کردبوو و داوای لە خەڵک کرد کۆرۆنا بەجیدی وەربگرن و رێنماییە تەندروستییەکان بە باشی جێبەجێبکەن.   ئەو تووشبووەی کۆرۆنا لەبارەی نەخۆشیەکەی بە رووداوی راگەیاندبوو کە نزیکەی ١٥ رۆژە نیشانەکانی لێدەرکەوتووە "سەرەتا بە کۆکەیەکی زۆر دەستیپێکرد و دەرمانم زۆر خوارد بەڵام سوودی نەبوو، پێشتر هەرگیز شتی ئاوام بەخۆمەوە نەبینیبوو. داوا لە هاووڵاتیان دەکەم زۆر تێکەڵاوی دروستنەکەن و پابەندی رێنماییەکان بن. "  بە گیانلەدەستدانی ئەو تووشبووەی کۆرۆنا لە سلێمانی، ژمارەی ئەو کەسانەی تاوەکو ئێستا لە سنووری پارێزگاکە گیانیان لەدەستداوە گەیشتە ١٢ کەس.   هەروەها سێ کەسی دیکەش لە سنووری پارێزگای هەولێر بە کۆرۆنا گیانیان لەدەستداوە. ئێستا ژمارەی ئەو کەسانەی کە تاوەکو ئێستا لە هەرێمی کوردستان بە کۆرۆنا گیانیان لەدەستداوە گەیشتە ١٥ کەس.   بەپێی دوایین ئامارەکانی وەزارەتی تەندروستیی هەرێمی کوردستان تاوەکو ئێستا ٩٠٥ کەس تووشی ڤایرۆسی کۆرۆنا بوون. لەو ژمارەیە ٤٤١ کەس چاکبوونەتەوە. ئێستا ٤٥٠ کەس ڤایرۆسەکە لە جەستەیاندا چالاکە.