بەگوتەی محەممەد رەزا نیکبەخت، سەرۆکی زانکۆی پزشکی لوڕستان "ئەو کەسەی گیانی لەدەستداوە ژنێکی تەمەن ٧٠ ساڵ بووە و نەخۆشی دیکەی هەبووە". سێ رۆژ لەمەوبەریش پیاوێکی تەمەن ٨٠ ساڵی خەڵکی ئەلەشتەر گیانی لەدەستدابوو کە نەخۆشی دیکەی هەبوو.  سەرۆکی زانکۆی پزشکی لوڕستان لەبارەی ژمارەی ئەوکەسانەی چاکبوونەتەوە دەڵێت، هەشت کەس لە تووشبووانی کۆرۆنا لە پارێزگای لوڕستان چاکبوونەتەوە و ١٠ کەسی دیکەی تووشبووی کۆرۆنا لەژێر چاودێری پزیشکیی دان.  جەواد ئاقازادە، سەرۆکی زانکۆی پزشکی پارێزگای ورمێش دەڵێت، چوار تووشبووی کۆرۆنا لەم پارێزگایەدا چاکبوونەتەوە و ئێستا تەنیا یەک تووشبوو هەیە، ئەویش ژنێکی تەمەن ٧٠ ساڵە و لەژێر چاودێریی پزیشکیی دایە.  رێکخراوی تەندروستیی جیهانی رایگەیاندووە، فەرمانبەرێکی ئەم دامەزراوەیەش لە ئێران تووشی ڤایرۆسی کۆرۆنا بووە، بەڵام رەوشی تەندروستی گونجاوە.  لە رۆژهەڵاتی کوردستان گرتنەبەری رێوشوێنە تەندروستییەکان بۆ بەرەنگاربوونەوەی کۆرۆنا تووندتر بوونەتەوە. دامەزراوەی تەندروستیی کرماشان ٢٠ نانەواخانەی داخستووە کە رێوشوێنەکانی کۆنترۆڵی کۆرۆنایان رەچاونەکردووە. لە پارێزگای ئیلام ژمارەیەک دەرمانخانە و یەکەی پیشەیی داخراون.  بەپێی دوایین ئاماری وەزارەتی تەندروستیی ئێران، ژمارەی ئەو کەسانەی بەهۆی کۆرۆناوە لەو وڵاتە گیانیان لەدەستداوە گەیشتووەتە ٦٦ کەس و تووشبوونی هەزار و ٥٠١ کەسیش پشتڕاستکراوەتەوە.