عەبدوڵڵا ئەحمەد، جێگری بەڕێوەبەری گشتیی تەندروستیی سلێمانی بە تۆڕی میدیایی رووداوی راگەیاند، ئەوانەی گیانیان لەدەستداوە چوار کەسیان خەڵکی نێو شاری سلێمانین و سێ کەسەکەی دیکەش هی دەرەی شارن و خەڵكی (کەلار، کانی وەتمان و قەرەداغ)ن.  رۆژی یەکشەممە ١٢ - ٠٧ - ٢٠٢٠، د. سەباح هەورامی، بەڕێوەبەری گشتیی تەندروستیی سلێمانی رایگەیاند کە لە ماوەی دوو هەفتەی رابردوودا هەزار و ٩٩٠ تووشبووی کۆرۆنا چاکبوونەتەوە. هەروەها ئەمڕۆش رایگەیاند کە شەپۆلی کۆرۆنا لە سلێمانی بەرەو ئارامبوونەوە دەچێت، ئەگەر هاووڵاتیان خۆپارێزی بکەن لە داهاتوودا هەواڵی دڵخۆشکەر سەبارەت بە ئامارەکانی کۆرۆنا دەبیستن.  پارێزگای سلێمانی بەراورد بە پارێزگاکانی دیکەی هەرێمی کوردستان زۆرترین تووشبووی کۆرۆنای تێدایە. تاوەکو ئێستا شەش هەزار و ٥١٥ کەس لە پارێزگاکە تووشی کۆرۆنا بوون و ٢٦٨ کەسیش گیانیان لەدەستداوە.  کۆی گشتیی تووشبووانی کۆرۆناش لە هەرێمی کوردستان گەیشتووەتە نۆ هەزار و ٤٥٥ کەس. لەو ژمارەیە سێ هەزار و ٣٧٨ کەس چاکبوونەتەوە و ٣٢٦ کەسیش گیانیان لەدەستداوە.