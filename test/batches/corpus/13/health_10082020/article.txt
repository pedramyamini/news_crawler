لە بەرازیل زیاتر لە ١٠٠ هەزار کەس بە کۆرۆنا گیانیان لەدەستداوە، تەلەڤزیۆنێکی ئەو وڵاتە گاڵتە بە سەرۆکی بەڕازیل دەکات و دەڵێت "پیرۆزە، "گەیشتییە کۆتایی جامی جیهانی"، بۆڵسۆنارۆش بە تووندی هێرشدەکاتە سەر ئەو کەناڵە و دەڵێت "ترسنۆکینە بێڕێزیتان بە ١٠٠ هەزار مردوو کردووە".   تووشبوون بە کۆرۆنا لە جیهاندا زۆر بەخێرایی لە زیادبووندایە، لە ٢٤ کاژێری رابردوو پشکنینی ٢٢٠ هەزار کەس پۆزەتیڤ بووە، ئەمە جیا لەوەی کە ژمارەیەکی زۆر هێشتا نیشانەکانیان تێدا دەرنەکەوتوون، یاخود پشکنینیان نەکردووە.  وڵاتان هیچ چارەسەرێکیان لە ماسک باشتر بۆ نادۆزرێتەوە، لە ئەمڕۆ دووشەممەوە لە شوێنە گشتییەکان لە پاریس ماسک کراوەتە ناچاری، لە ناوەڕاستی تەممووزەوە تووشبوون بە کۆرۆنا لە فەرەنسا رووی لە سەرهەڵدانەوەیە، شارەزایان هۆشدارییان داوە، کە لەوانەیە وڵاتەکە لە هەر کاتێکدا کۆنترۆڵی دۆخی کۆرۆنا لەدەستبدات.  لە هەرێمی پاریس کە شاری پاریسی تێدا هەڵکەوتووە، رۆژانە ٤٠٠ کەس تووشی کۆرۆنا دەبن، زۆربەی تووشبووانیش تەمەنیان لەنێوان ٢٠ بۆ ٣٠ ساڵاندایە.  فەرەنسا نزیکەی ٢٠٠ هەزار تووشبووی هەیە، زیاتر لە ٣٠ هەزار کەسیش بەو ڤایرۆسە گیانیان لەدەستداوە.  پاریس رێوشوێنی نوێی لەدژی بڵاوبوونەوەی کۆرۆنا گرتووەتەبەر، لە ئەمڕۆوە بەستنی ماسک لە شوێنە گشتییەکان کراوەتە ناچاری.  پۆلیسی پاریس رایگەیاند: ئەو بڕیارە ئەوانە دەگرێتەوە کە تەمەنیان لەسەرووی ١١ ساڵانەوەیە، پێش ئەم بڕیارەش لە شوێنە داخراوەکان بەستنی ماسک لە پاریس ناچاری بوو.  لە زۆربەی وڵاتانی ئەوروپا لە شوێنە داخراوەکان ماسک کراوەتە ناچاری، فەرەنسا یەکەم وڵاتە لەدەرەوەش ماسک دەکاتە ناچاری.  لە هەریەک لە هۆنگ کۆنگ، سیئۆل و تۆکیۆ بەستنی ماسک بەشێوەیەک بووەتە ناچاری، ئەگەر کەسێک ماسک نەبەستێت بە چاوێکی کەم و بە هەڕەشە بۆ سەر گیانی کەسانی دیکە سەیردەکرێت.  تووندوتۆڵکردنەوەی رێوشوێنی کۆرۆنا  وڵاتانی ئەوروپا وردەوردە خەریکی تووندوتۆڵکردنەوەی رێکارەکانن. لە کەتەلۆنیای ئیسپانیا یانەکانی شەوانە دادەخرێنەوە، بەریتانیا هەموو ئەوانە بۆ ١٤ رۆژ کەرەنتین دەکات کە لە ئیسپانیاوە دەچنە وڵاتەکەی و یۆنانیش سنوورەکانی خۆی بەسەر وڵاتانی دراوسێدا دادەخاتەوە.  پێشتر خەڵک هۆشدارییان پێدرابوو بۆ ئەوەی پابەندی رێنماییەکان بن، بەڵام لەگەڵ ئەوەی مردن بە کۆرۆنا لە ئەوروپا ٢٠٦ هەزار کەسی تێپەڕاندووە، لەگەڵ ئەو مردنە خێرایە، خەمساردییەکی زۆر بە خەڵکەوە دەبینرێت لەڕووی پابەندبوون بە رێنماییە تەندروستییەکان.  پێنج رێگە بۆ کەمکردنەوەی کاریگەریی کۆرۆنا  توێژینەوەیەک دەریدەخات ئەگەر هەموو کەسێک ماسک ببەستێت، کۆرۆنا بەشێوەیەکی بەرچاو روو لە کەمبوون دەکات. ئەنتۆنیۆ فاوچی، پزیشکە نێودارەکەی کۆشكی سپیش جەخت لەم پێنج خاڵە دەکاتەوە و دەڵێت: تاوەکو شەکەت دەبم ئەمانە دەڵێمەوە:  - دوورکەوتنەوە لە قەرەباڵخی   - دوورکەوتنەوە لە شوێنی داخراو  بەپێی دوایین ئامارەکانی کۆرۆنا کە ماڵپەڕی وۆڵدۆمیتەر تۆماری دەکات، تاوەکو ئێستا ٢٠ ملیۆن و ٢٦ هەزارو ١٨٦ کەس تووشی کۆرۆنا بوون و لەو ژمارەیەش ٧٣٤ هەزار کەس گیانیان لەدەستداوە و زیاتر لە ١٢ ملیۆن و ٩٠٠ هەزار کەسیش چاکبوونەتەوە.