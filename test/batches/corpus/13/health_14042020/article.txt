عەبدولرەحیم ئەفخەمزادە، پسپۆری پێشگیری نەخۆشییەکان و تەندروستی کۆمەڵایەتی و مامۆستا زانکۆ لە شاری سنە، لە میانی بەشداریکردنی لە بووڵتەنێکی هەواڵەکانی تۆڕی میدیایی رووداو، سەبارەت بە مەترسییەکانی هاتنە دەرەوەی خەڵک و کەمکردنەوەی کەرەنتیە لەسەر بڵاوبوونەوەی زیاتری ڤایرۆسی کۆرۆنا لە ئێران رایگەیاند: "کێشە هەر ماوە، خۆپارێزیش هەر پێویستە، بەڵام لەبەر ئەوەی ناکرێت تا ماوەیەکی زۆر ژیان پەک بخرێت و خەڵکیش پێداویستییەکانی ژیانیان پێویستە، ناچارن بچنەوە سەر کار و کاسبی خۆیان، بەڵام دەبێت خۆپارێزی هەر بکرێت".  ئەفخەمزادە هۆکاری بەرزبوونەوەی رێژەی تووشبووان بە ڤایرۆسی کۆرۆنا لە هەفتەی رابردوو لە پارێزگاکانی سنەو ورمێ بۆ پابەند نەبوونی خەڵک بە رێنماییە تەندروستییەکان دەگەڕێنێتەوە و دەڵێ: "لە چەند رۆژی رابردوو لە پارێزگاکانی سنەو ورمێ، هەڵکشانێک لە رێژەی کەسانی تووشبوو بە ڤایرۆسی کۆرۆنا روویدا، ئەمەش ئەوە نیشان دەدات هاتنەدەرەوەی خەڵک و کەمبوونەوەی کەرەنتینە هۆکاربوو بۆ ئەوەی ئەو هەڵکشانە رووبدات، بەڵام لەگەڵ ئەوەش دەبێت خەڵک خۆیان بپارێزن کاتێک دەچنە دەرەوە".  ئەو پسپۆرەی پێشگیری نەخۆشییەکان، بە پێویستی دەزانێت، کاتێک کە خەڵک بە ناچاری دەچنە دەرەوە و شوێنە قەرەباڵغەکان "دەبێت ماسک بەکاربهێنن و بەردەوام دەستەکانیان بشۆن، هاوکات رەچاوی دوور مەودا لەنێوانیاندا بکەن و بەلایەنی کەمەوە لە مەترێک بۆ دوو مەتر لەنێوانیادا هەبێت، بەڵام تاوەکو پێیاندەکرێت نەچنە دەرەوە باشترە. ئەو کەسانەشی بەساڵاچوون و ئەوانەی نەخۆشییە درێژخایەنەکانیان هەیە و ئەوانەی قەڵەون، دەبێت زیاتر ئاگایان لەخۆ بێت و نەچنە شوێنە قەرەباڵغەکان".  عەبدولرەحیم ئەفخەمزادە هۆشداری ئەوەش دەدات ئەگەربێت خەڵک پابەندی رێنماییە تەندروستییەکان نەبێت، ئەوا هەڵکشانەکە زیاتر ببێت و دەڵێت: "ئەگەر خۆپارێزی نەکرێت، پێشبینی ئەوە دەکەین هەڵکشانەکە زیاتر ببێت و پێشبینی دەکرێت تاوەکو کۆتایی مانگی جۆ زەردان ژماری ئەوانەی گیان لەدەست دەدەن بگاتە ١٦ هەزار کەس".  بەپێی ئامارە فەرمییەکان، تا ئێستا لە سەرتاسەری ئێران ٧٣ هەزار و ٣٠٣ کەس تووشی ڤایرۆسی کۆرۆنا بوونە و ٤ هەزار و ٥٨٥ کەسیش گیانیانلەدەستداوە، هەروەها ٤٥ هەزار و ٩٨٣ کەس چاکبوونەتەوە.