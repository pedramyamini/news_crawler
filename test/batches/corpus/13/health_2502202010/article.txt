جوان رەفیق، قایمقامی قەزای شەقڵاوە بە تۆڕی میدیایی رووداوی راگەیاند، بەمەبەستی پێشگیریکردن لە بڵاوبوونەوەی کۆرۆنا چەند رێکارێکی توندیان گرتووتەبەر.  سەبارەت بەو رێکارانە جوان رەفیق دەڵێت، "ئێمە هیچ کافتریایەک داناخەین، تەنیا کێشانی نێرگەلە بەهەموو شێوەیەک قەدەخە دەکەین، نابێت بەهیچ شێوەیەک لە هیچ کافتریا، رێستۆرانت و شوێنێکی گشتی نێرگەلە بکێشرێت، هەروەها بەهەموو رێستۆرانت و کافتریاکانمان راگەیاندووە کە لەجیاتی پەرداخ و کوپی شووشە دەبێت کوپی سەفەری بەکاربهێنن. "  قایمقامی قەزای شەقڵاوە روونیدەکاتەوە، بۆماوەی یەک هەفتە مۆڵەت دەدەنە ئەو کافتریایانەی تاوەکو ئێستا مۆڵەتی فەرمی کارکردنیان نییە، ئەو کافتریایانەشی کە هەواکێشیان نییە دوو رۆژ مۆڵەتیان پێدەدرێت بۆئەوەی هەواکێش دابنێن.  لە عێراق تاوەکو ئێستا پێنج حاڵەتی تووشبوون بە ڤایرۆسی کۆرۆنا تۆمارکراون، چواریان لە کەرکووکن و دوای ئەوەی چوونەتە ئێران تووشبوون و ئێستا لەژێر چاودێریدان، ئەوی دیکەشیان لە نەجەف بوو کە هاووڵاتییەکی ئێرانی بووە و گەڕێندراوەتەوە وڵاتەکەی.  ڤایرۆسی کۆرۆنا بە ناوی زانستی کۆڤید - ١٩ دەناسرێتەوە، لە جیهاندا دوو هەزار و ٧٠٥ کەسی کوشتووە و ٨٠ هەزار و ٣٤٦ کەسیش هەڵگری ڤایرۆسەکەن، هاوکات ٢٧ هەزار و ٨٤٤ کەسیش چارەسەریان وەرگرتووە و چاکبوونەتەوە. زۆرینەی ئەو کەسانەی بەهۆی ڤایرۆسی کۆرۆناوە گیانیان لەدەستداوە و تووشی ڤایرۆسەکە بوون لە چینن.