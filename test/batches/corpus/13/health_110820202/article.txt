بەرپرسانی تەندروستیی ئەمریکا رایانگەیاند،  ٦٤٠ کەس تووشبوونیان بە نەخۆشییەکە تۆمارکراوە، لە نێویاندا ٨٥ تووشبوو لە نەخۆشخانەکان خەوێنراون.  رۆژنامەی نیویۆرک تایمزی ئەمریکی دەڵێت، بەرپرسانی تەندروستیی گشتی لە کەنەدا ئاشکرایانکردووە، کە ٢٣٩ تووشبووی نەخۆشییەکەیان تۆمارکردووە، لە نێویاندا ٢٩ کەس براونەتە نەخۆشخانە. بەڵام تائێستا هیچ حاڵەتێکی مردن لەو دوو وڵاتەدا بەهۆی نەخۆشییەکەوە تۆمارنەکراون.  سەرچاوەکان هۆکاری بڵاوبوونەوەی نەخۆشییەکە، بۆ پیازی سووری کۆمپانیای "تۆمسۆن ئینتەرناشناڵ" دەگێڕنەوە. هەموو جۆرەکانی پیازی بەرهەمهاتووی ئەو کۆمپانیایە لە بازاڕەکانی ئەمریکا و کەنەدا کۆکرانەوە.  سەنتەرەکانی کۆنترۆڵکردنی نەخۆشییەکان و خۆپاراستن، لە هەردوو وڵاتدا داوایان لە هاونیشتمانییان کرد، هەر بڕە بەرهەمێکی پیازی ئەو کۆمپانیایەیان کڕیوە، یان لە دروستکردنی خۆراکدا بەکاریانهێناوە، بەزوویی لەناوی ببەن و فڕێی بدەن. هەروەها داوایان لە بەرپرسانی تەندروستیی بەکارهێنەرانکرد، ئەگەر لە سەرچاوەی هەر جۆرە پیازێک یان پیازی بەکارهێنراو لە بەرهەمهێنانی خۆراکدا دڵنیا نین، پێویستە دەستبەجێ لەناوی ببەن.  سالمۆنێلا، بریتییە لە بەکتریایەکی لاکێشەیی، بەشێوەی سروشتی لە نێو زۆر زیندەوەردا بڵاودەبێتەوە، زیاتر لە ٢ هەزار جۆری هەیە و هەندێک لەو جۆرانە مرۆڤ دووچاری نەخۆشی دەکەن.  بەکتریاکە، توانای ژەهراویکردنی خۆراکی هەیە، بەشێوەیەک کە سەدان کەس نەخۆشدەخات. ئەوانەی دووچاری ئەو نەخۆشییە دەبن، بەرگریی جەستەیان لاواز دەبێت و بەوەش هەڕەشەی نەخۆشیی گەورەتریان دەکەوێتە سەر.  نیشانەکانی نەخۆشکەوتن بە سالمۆنێلا، وەک سەنتەری کۆنترۆڵی نەخۆشییەکانی ئەمریکا رایگەیاندووە، بریتییە لە سکچوون، تای بەرز و گرژبوونی سک، لەگەڵ سەرئێشە و سوورهەڵگەڕانی پێست و خوێنبەربوونی ریخۆڵەکان.  سەرچاوە پزیشکییەکانی ئەمریکا پێشبینیدەکەن، لە چەند هەفتەی داهاتوودا، ژمارەیەکی زۆری خەڵک دووچاری ئەو نەخۆشییە ببن، ئەمەش لەبەرئەوەی وەک ئەوان دەڵێن، کەسەکان ئەو جۆرە پیازەیان خواردووە، بەڵام نیشانەکانی نەخۆشییەکە لە کەسەکاندا درەنگ دەردەکەون.  ژمارەکانی سەنتەری کۆنترۆڵکردنی نەخۆشییەکان و خۆپارێزیی ئەمریکی دەڵێن، ساڵانە لە ئەمریکادا ١.٥ ملیۆن کەس دووچاری ئەو نەخۆشییە دەبن و ٤٠٠ کەسیش بەهۆی نەخۆشییەکەوە گیانلەدەستدەدەن.