لۆرێنس کۆرداڤۆڵت، بەڕێوەبەری بەشی زیندەیی لە نەخۆشخانەی گشتیی شاری ئەرجێنتۆیل، رایگەیاند: ئەنجامی ١٦ % ی ئەو پشکنینانەی کە بۆ خەڵک کراون، پۆزەتیف بووە.  لە پاریس رۆژانە پشکنینی کۆرۆنا بۆ ٣٧ هەزار کەس دەکرێت، ئەمەش وایکردووە کە قەرەباڵخی لە بەردەم ناوەندەکانی ئەنجامدانی پشکنین رووبدات و خەڵک بە نۆرە بووەستن، بۆیە بەشێک لە نەخۆشخانەکان بڕیاریانداوە لە رۆژێکدا پشکنین بۆ ژمارەیەکی دیاریکراوی خەڵک بکەن تاوەکو ئەو قەرەباڵخییە نەمێنێت.  زیادبوونی خواست لەسەر پشکنینەکان وایکردووە کە لەپاڵ زیادبوونی تێچووی پزیشکی و دارایی، کاژێرەکانی کارکردنیش بۆ کارمەندە تەندروستییەکانی فەرەنسا زیادبکات.  لە ناوەڕاستی مانگی رابردووەوە ژمارەی تووشبووانی کۆرۆنا لەو وڵاتە روو لە هەڵکشانە و لە سەرەتای ئەم مانگە ئەو ئاستەی تێپەڕاند کە لە مانگی ئادار تۆماریکردبوو.  لە هەفتەی رابردووەوە، لە فەرەنسا لە هەر رۆژێکدا ١٣ هەزار تاوەکو سەرووی ١٦ هەزار تووشبوو لە رۆژێکدا تۆمارکراون. کۆی گشتیی تووشبووانیش لەو وڵاتە گەییشتووەتە سەرووی ٥١٣ هەزار تووشبوو و لەو ژمارەیەش ٣١ هەزار و ٦٦١ کەس گیانیان لەدەستداوە.