رۆژنامەکە ئاشکرایکردووە پرۆفیسۆر ئەلیکساندەر چۆچالین، دەستیلەکارکێشاوەتەوە بەهۆی ئەو کارانەی کە ناویبردوون بە "پێشێلکاری بێهاوتای ئاکارەکانی پیشەی پزیشکی، کە بەهۆی پەلەکردن لە بەرهەمهێنانی ڤاکسینی دژە کۆرۆناوە روودەدەن".  دەیلی مەیل دەڵێ، چۆچالین دەستیلەکارەکەی لە "ئەنجوومەنی ئاکارە پزیشکییەکان ' لە وەزارەتی تەندروستی رووسیا کێشاوەتەوە، پاشئەوەی هێرشێکی تووندی کردە سەر ڤاکسینی سپۆتنیک ڤی، لە کاتێکدا هێشتا ئەو لیژنەیە رەزامەندی لەسەر بەکارهێنانی ڤاکسینەکە نەداوە.  رۆژنامەکە روونیدەکاتەوە، گەورە پزیشکەکە هەوڵیداوە رێگە لەتۆمارکردنی فەرمیی ڤاکسینەکە بگرێت، چونکە سەلامەتیی تەواوی تێدا نییە، بەڵام پاش شکستهێنان لەو هەوڵە، دەستیلەکارکێشاوەتەوە.  پرۆفیسۆرەکە، پسپۆرانی بەشداربووی بەرهەمهێنانی ڤاکسینەکەی بە "بەهەندوەرنەگرتنی بنەما ئاکارییەکانی تەندروستی" تۆمەتبارکرد، بەهۆی پەلەکردن لە بەرهەمهێنانی ڤاکسینەکە.  چۆچالین گوتی، ڤاکسینەکە هەموو تێستەکانی دڵنیاکردنەوەی، لەبارەی دروستنەکردنی زیانەوە لەسەر بەکارهێنەرانی نەبڕیوە، کە یاساکانی یەکێتیی رووسیا و کۆمەڵگەی نێودەوڵەتیی زانست بۆ هەر دەرمانێکی نوێ دەستنیشانیانکردووە، هەر لەبەرئەوە، بنەما ئاکارییەکانی تەندروستی لە خستنەڕووی ڤاکسینەکەدا، بەشێوەیەکی ئاشکرا پێشێلکراون.  ئەو بێئومێدی خۆی لە هەڵوێستی "هەندێک لە زانایانمان لەبارەی ئەو لێدوانە نابەرپرسیارانەی دەیدەن لەبارەی ڤاکسینە ئامادەکانەوە" دەربڕی.  چۆچالین بەرلە دەستلەکارکێشانەوەی لە پۆستەکەی، لە چاوپێکەوتنێکدا پرسیاری لەبارەی رادەی سەلامەتیی ئەو ڤاکسینە رووسییە لەسەر مرۆڤ وروژاندبوو. ئەو گوتبووی: "سەلامەتی بەر لە هەر شتێکە. ئەو ڤاکسینانەی ئەمڕۆ بەرهەمهێنراون، هەرگیز لەسەر مرۆڤ تاقینەکراونەتەوە، ناتوانین پێشبینی بکەین لە لەشی مرۆڤدا چی دروستدەکەن".  ئەو داوایکردبوو کاریگەرییە دوورمەوداکانی ڤاکسینەکە ئاشکرا بکرێن، چونکە وەک رایگەیاندبوو، هەندێک مادەی بیۆلۆژی لە ناو ڤاکسینەکەدا دەچنە لەشی مرۆڤەوە کە دەستبەجێ کاریگەرییەکانیان دەرناکەوێت، لەوانەیە پاش ساڵێک یان دوو ساڵ دەربکەوێت.  رۆژی ١١ی ئەم مانگە، ڤلادیمێر پووتنی سەرۆکی رووسیا، تۆمارکردنی یەکەم ڤاکسینی دژە کۆرۆنای لە وڵاتەکەیدا راگەیاند، وەک یەکەم ڤاکسینی دژە کۆرۆنا لەسەر ئاستی هەموو جیهان. بەبێئەوەی ئەنجامی تاقیکردنەوەی ڤاکسینەکە لەسەر مرۆڤ ئاشکرا بکات، کە بەمەرجێکی سەرەکی بەرهەمهێنانی هەر دەرمانێکی نوێ دادەنرێت.