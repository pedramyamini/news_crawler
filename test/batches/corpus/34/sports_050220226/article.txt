بارسێلۆنا سبەی شەو لە نێو کامپ نودا یارییەکی گرنگ ئەنجام دەدات، کاتێک میوانداری یانەی ئاتلێتیکۆ مەدرید دەکات، کە پێشبینی دەکرێت بەشداری بە یاریزانە نوێیەکانی بکات، بەتایبەتیش ئاداما تراورێ و پیێر ئوبامیانگ، کە ئەمانە هێشتا یارییان بۆ بارسا نەکردووە.  پرسیار ئەوەیە ئایا ئوبامیانگ بەرامبەر ئاتلێتیکۆ مەدرید بەشێوەی سەرەکی یاری دەکات یان نا؟ بڕیارەکە لای چاڤی هێرناندێزی راهێنەرە، بەڵام بەپێی چاودێران، زەحمەتە لەم یارییە گرنگەدا هێرشبەری گابۆنی بەشێوەی سەرەکی یاری بکات.  سەرچاوەیەکی نزیک لە یانەی کەتەڵۆنی لەبارەی ئەگەری بەشداریکردنی ئوبامیانگ بەرامبەر ئاتلێتیکۆ مەدرید، دەڵێت "سەرەڕای ئەوەی ئوبامیناگ بەشێوەیەکی ئاسایی لەگەڵ هاوڕێکانی بەشداری لە مەشقەکانی بارسێلۆنادا کردووە، بەڵام بە دووری دەزانرێت چاڤی وەک یاریزانی سەرەکی یاری پێبکات".  ئەو سەرچاوەیە زیاتر دەڵێت "چاڤی سەرکێشی بەو یاریزانەوە ناکات، چونکە ماوەیەکی زۆرە لە یاریکردن دوورکەوتووەتەوە و ئەگەری هەیە تووشی پێکان ببێت".  سەرچاوەکە زیاتر دەڵێت "پزیشکان و پسپۆرانی توانای جەستەیی هۆشدارییان داوەتە چاڤی و لەوەیان ئاگادارکردووەتەوە کە یاریکردن بە ئوبامیانگ ئەگەری ئەوە دێنێتە ئاراوە کە یاریزانەکە تووشی پێکانێکی ماسوولکەیی ببێت".  پێشبینییەکان بۆ ئەوە دەچن کە لەوانەیە چاڤی لە دوایین ٢٠ خولەکی یارییەکەدا بەشداری بە ئوبامیانگ بکات، ئەگەر هاتوو پێویستی پێی بوو.