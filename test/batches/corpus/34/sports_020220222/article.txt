لە دوایین یارییەکانی پاڵاوتنی کیشوەری ئاسیا بۆ گەیشتن بە مۆندیالی قەتەر، هەڵبژاردەی عێراق لە دەرەوەی یاریگەی خۆی بووە میوانی هەڵبژاردەی لوبنان و ١ - ١ یەکسانبوون، بەمەش هیواکانی هەڵبژاردەی عێراق زۆر کزبووە و دەبێت لە دوو یاریی داهاتوودا بیباتەوە و رکابەرەکانیش بدۆڕێن، ئەو کات بلیتی سێیەم مسۆگەر دەکات.   بەپێی زانیارییەکانی رووداو، ئەمڕۆ کۆبوونەوەیەکی نائاسایی ئەندامانی یەکێتیی تۆپی پێی عێراق لە شاری بەغدا بەڕێوەدەچێت و چارەنووسی راهێنەری هەڵبژاردەکە دیاریدەکرێت.  رووداو زانیویەتی کە بڕیاری پێشوەختە لەلایەن یەکێتییەکەوە دراوە، ئەویش دوورخستنەوەی ژێلیکۆ پێترۆڤیچی راهێنەری هەڵبژاردەی عێراق دەبێت، ئەمەش دوای ئەوەی لەگەڵ ئەو راهێنەرەدا تیپەکە هیچ بردنەوەیەکی فەرمی نەبوو.  هەر لە کۆبوونەوەی ئەمڕۆدا ستافی نوێی هەڵبژاردەی عێراق بۆ دوو یاریی داهاتووی پاڵاوتنەکانی کیشوەری ئاسیا دیاریدەکرێت، بەپێی زانیارییەکی رووداو عەبدولغەنی شەهد راهێنەری یانەی نەفتی وەسەت نزکیترین بەربژێرە بۆ وەرگرتنی پۆستی راهێنەرایەتیی هەڵبژاردەکە، هەرچەندە بژاردەی دیکەش لەبەردەستن بۆ شوێنگرتنەوەی پێترۆڤیچ.  پێترۆڤیچ لە نۆڤەمبەری ساڵی رابردوو بووە راهێنەری هەڵبژاردەی عێراق و شوێنی دیک ئادڤۆکاتی گرتەوە، لەو ماوەیەدا بەشدارییان لە جامی عەرەبی کرد و نەیانتوانی هیچ یارییەک ببەنەوە، دواتر لە پاڵاوتنەکانی ئاسیا بە ئێران دۆڕا و لەگەڵ لوبنانیش یەکسانبوون، بەگشتی هەڵبژاردەی عێراق ماوەی زیاتر لە حەوت مانگە تامی بردنەوەیەکی نەکردووە لە یارییە فەرمییەکاندا.