بەرەبەیانی ئەمڕۆ لە یاریی کۆتایی پاڵەوانێتیی ئاکاپولکۆی مەکیسک بەرامبەر کامیرۆن نۆری، یاریزانی بەریتانی یارییکرد و یارییەکەی بە دوو کۆمەڵەی بێبەرامبەر بردەوە و نازناوی پاڵەوانێتییەکەی بەدەستهێنا.  رافا لە یارییەکەدا ئاستێکی بەرزی پێشکێشکرد و لە کاژێرێک و ٥٤ خولەکدا بە ئەنجامەکانی شەش چوار و شەش چوار نازناوەکەی یەکلاکردەوە و بۆ جاری چوارەم بووە پاڵەوان، بەمەش ژمارەی نازناوەکانی لە پاڵەوانێتییەکەدا لەگەڵ دەیڤد فێرێری هاونیشتمانی و تۆماس موستەری نەمسایی یەکسانکردەوە، کە زۆرترین نازناویان بردووەتەوە.  نادال بەبردنەوەی ئەم نازناوە چەند ریکۆردێکی نوێی تۆمارکرد، بووە خاوەنی ٩١ ـەمین نازناو لە کاروانی یارییکردنیدا، لە ١٥ یاریی رابردوودا هیچ یارییەکی نەدۆڕاندووە، سێیەم نازناوە لەسەریەک دەیباتەوە.  ئەمە جاری ٣٠ ـەمە نازناوی پاڵەوانێتییەک بباتەوە، بەبێ ئەوەی هیچ کۆمەڵەیەک بدۆڕێنێت، جگە لەوەش ٥٠٠ خاڵ چووە سەر ریزبەندی یاریزانەکە لە ریزبەندی نوێی باشترینەکانی تێنسدا لەسەر ئاستی جیهان.  کامیرۆن نۆری، ئەمە جاری سێیەمە بەرامبەر نادال یارییدەکات، هەموو یارییەکانی دۆڕاندووە.  لە ساڵی ٢٠٠٤ رافایێل نادال بووە بچووکترین یاریزان نازناوی پاڵەوانێتی تێنسی مەکسیکی بردبێتەوە، ئێستا گەورەترین یاریزانە کە ئەو نازناوەی بەدەستهێنابێت.