مانێ لەگەڵ هەڵبژاردەی سەنیگال لە جامی نەتەوەکانی ئەفریقادا، بە ئاستێکی بەرزەوە دەرکەوت و نازناوی پاڵەوانێتییەکەیان بۆ یەکەمجار لە مێژوودا بردەوە.  دوای بردنەوەی نازناوەکە مانێ لە لایڤێکدا کە لەسەر ئینستاگرامەکەی ئەنجامیدا و لەبارەی بردنەوەی نازناوەکە قسەیکرد و بابای گای، هاوڕێشی و یاریزانی یانەی مارسیلیا ئامادە بوو.  بابا لە لایڤەکەدا پرسیارێکی لە مانێ کرد و پێیگوت " دەکرێت لە داهاتوودا پەیوەندی بە یانەی مارسیلیاوە بکەیت، لەکاتێکدا لە منداڵیدا هاندەری ئەو یانەیە بووی؟، مانێ لە وەڵامدا پێکەنی و گوتی " بە مارسیلیا دەڵێم، هەموو توانایەکتان بخەنەگەڕ، پارە خەرجبکەن و من دێم. "  مانێ لەبەشێکی دیکەی قسەکانیدا گوتی " پێویستە لەسەرتان پارەی گواستنەوەم بدەن، ئەو کات من یاری بۆ یانەی مارسیلیا دەکەم. "  سادیۆ مانێ پێشتر لە خولی فەرەنسا یاریی بۆ یانەی مێتز کردووە، دوای ئەوە چووەتە یانەی رێدبوڵ سالزبۆرگ، لەوێشەوە بۆ یانەی ساوسامپتۆنی ئینگلیزی و پاشان لە ٢٠١٦ پەیوەندیی بە یانەی لیڤەرپوول کرد، یاریزانەکە نازناوی خولی ئینگلتەرا، چامپیۆنزلیگ و جامی سوپەری ئەوروپای لەگەڵ یانەکە بردووەتەوە.  هێرشبەرە سەنیگالییەکە لە ماوەی رابردوودا ناوی بە یانەی ریال مەدریدی ئیسپانی بەسترابووە و یانەی شاهانە دەیویست یاریزانەکە بباتە ریزەکانی، بەڵام سەرکەوتوو نەبوو.  گرێبەستی سادیۆ مانێ، لەگەڵ یانەی لیڤەرپوول لە هاوینی ٢٠٢٣ کۆتاییدێت، تاوەکو ئێستا داهاتووی یاریزانەکە بەتەواوی دیارنییە.