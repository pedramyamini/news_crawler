کریستیان ئێریکسن، لە یەکەم یاریی هەڵبژاردەی دانیمارک بەرامبەر فینلەندا لە یۆرۆی ٢٠٢٢ ـدا، لە خولەکی ٤٢ ـدا هەموو جیهانی ترساند، کاتێک لە خۆیەوە و بێئەوەی بەریەککەتنی لەگەڵ کەس هەبێت کەوتەسەر زەوی.  پزیشکان چارەسەری سەرەتایی خێرایان بۆ کرد و زوو گەیێنرایە نەخۆشخانەیەکی نزیک لە یاریگەی پارکێن لە کۆپنهاگن، پزیشکان توانیان ژیانی پێببەخشنەوە، کە ئێستا دۆخی یاریزانە تەمەن ٢٩ ساڵییەکە جێگیربووە و پزیشکان ئامێرێکی رێکخستنی لێدانەکانی دڵیان بۆ داناوە، کە بەو هۆیەوە ناچاربوو گرێبەستەکەی لەگەڵ یانەی ئینتەرمیلانی ئیتاڵی هەڵبوەشێنێتەوە، چونکە یاساکانی خولی ئیتاڵیا رێگە بە هیچ یاریزانێک نادەن یاری لەو خولەدا بکات، کە ئامێری رێکخستنی لێدانەکانی دڵی لە جەستەدا بێت.  ئەوکات هەمووان تەنیا هیوایان دەخواست یاریزانەکە لە مردن رزگاری ببێت، کەس بیری لەوە نەدەکردەوە، یاخود راستتر بڵێین کەس بڕوای نەدەکرد ئەو جارێکی دیکە یاری تۆپی پێ دەکاتەوە، کەچی یاریزانە دانیمارکییەکە ئێستا مەبەستی یاریکردنەوەیە و تەنانەت بەشداریکردنە لە مۆندیالی ئەمساڵدا.  کریستیان ئێریکسن لە یەکەم هەڤپەیڤیندا دوای ئەو دۆخەی تووشی بوو، قسەی بۆ تەلەڤزیۆنی دانیمارکی کرد و گوتی "ئامانجی من یاریکردنە لەگەڵ هەڵبژاردەی وڵاتەکەم لە مۆندیالی ٢٠٢٢ ـی قەتەر، من دڵنیام کە دەتوانم بە هەمان ئاستی جارانم یاری بکەمەوە".  ئەو دووپاتیشیکردەوە کە ئارەزووی گەڕانەوەی بۆ نێو یاریگەکانی تۆپی پێ هەیە، دوای ئەوەی پزیشکان گڵۆپی سەوزیان بۆ هەڵکرد، ئەو دەڵێت "دوای ئەوەی هەموو پشکنینە پێویستەکانم بۆ کران، پزیشکان رێگەیان پێدام دەست بە یاریکردن بکەمەوە، بۆیە دەمەوێت یاری بکەمەوە و یارمەتی دانیمارک بدەم لە مۆندیالدا".  ئێریکسن لە بەردەوامی قسەکانیدا ئاماژەی بۆ ئەوەکرد کە خۆشەویستی ئەو بۆ تۆپی پێ وایلێکردووە دەست بە یاری بکاتەوە و گوتیشی "من ٥ خولەک مردبووم، بەڵام گەڕامەوە ژیان، من لەوە ناترسم کە لە داهاتوودا تووشی رووداوێکی هاوشێوە ببمەوە، هەموو پشکنینەکانم بۆ کراون و من هیچ ناترسێم".  یاریزانە دانیمارکییەکە سوپاسی هەموو ئەوانەی کرد کە لە چەند مانگی رابردوودا پشتیوانی بوونە، بەتایبەتی هاوڕێکانی و پزیشکان کە بەخێرایی چارەسەری سەرەتاییان بۆ کرد و بەپەلە گەیێنرایە نەخۆشخانە.  ئێریکسنی تەمەن ٢٩ ساڵ، کە ئێستا لە وڵاتەکەی مەشقەکانی دەکات، ئامادەیە بۆ یاریکردن و بەڕێوەبەری کارەکانی ئاماژەی بۆ ئەوە کردووە کە چەند یانەیەک داوای واژۆی یاریزانەکەیان کردووە.