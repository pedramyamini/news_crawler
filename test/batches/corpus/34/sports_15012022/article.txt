مەغریب لە یاریگەی ئەحمەدۆ ئۆهیجیۆ یاری لەگەڵ هەڵبژاردەی دورگەکانی قەمەر کرد، یارییەکەش بە ئەنجامی دوو گۆڵی بێ بەرامبەر لە سوودی سوورپۆشەکان کۆتاییهات، بەمەش بە شێوەیەکی فەرمی وەک یەکەم هەڵبژاردەی عەرەبی بلیتی قۆناخی ١٦ ـی جامی نەتەوەکانی ئەفریقای بڕی.  خەلیلۆزیچی راهێنەری هەڵبژاردەی مەغریب بۆ ئەم یارییە چەند گۆڕانکارییەکی کردبوو، هەر بۆیە لە سەرەتای یارییەکەوە دوای تێپەڕینی چارەگێک گۆڵی یەکەمیان تۆمارکرد، کاتێک سەلیم ئەملاح مەغریبی پێشخست.   لە نیوەی دووەمدا باڵادەستیی مەغریبییەکان بەردەوام بوو، یوسف ئەلنسێری لە خولەکی ٨١ ـدا لێدانێکی سزای لەدەستدا، پێش ئەویش چەندین هەلی مەترسیداریان دروستکرد و گۆڵیان پێنەکرا، دواجار لە خولەکی ٩٠ ـدا زەکەریا ئەبو خەلال گۆڵی دووەمیشی بۆ شێرەکانی ئەتڵەس تۆمارکرد و یارییەکەیان بردەوە.  مەغریب ژمارەی خاڵەکانی گەیاندە شەش خاڵ و پلەی پلەی یەکەمی کۆمەڵەکەی گرتووە، یاریی داهاتووشی بەرامبەر بە هەڵبژاردەی گابۆنە، دورگەکانی قەمەریش دووەم یارییە لەسەریەک دەدۆڕێنن و نزیکن لەوەی ماڵئاوایی بکەن.