بڕیارە رۆژی ٢١ ـی ئەم مانگە هەڵبژاردەی عێراق لەنێو یاریگەی مەدینە لە بەغدا میوانداری هەڵبژاردەی ئۆگەندا بکات، هەر بۆیە تیپەکە دەیەوێت چەند رۆژێک ئامادەکاری بکات بەر لەو یارییە، دواتر بچێتە قۆناخی راهێنان بۆ یارییەکانی داهاتووی لە پاڵاوتنەکانی گەیشتن بە مۆندیالی قەتەر.   راهێنەری هەڵبژاردەی عێراق بۆ یارییە دۆستانەکەیان لەگەڵ هەڵبژاردەی ئۆگەندا ٢١ یاریزانی بانگهێشتی تیپەکەی کردووە کە ئەمانەن:  گۆڵپارێز: فەهد تاڵب، عەلی یاسین و حەسەن ئەحمەد.  هێڵی بەرگری: ئەحمەد ئیبراهیم، مەناف یونس، مستەفا نازم، شێرکۆ کەریم، سامح سەعید، حەسەن رائید و منتەزر محەممەد.  هێڵی ناوەڕاست: محەممەد عەلی عەبوود، ئەحمەد فازڵ، یاسر قاسم، سەجاد جاسم، ئەحمەد یاسین، حوسێن عەلی، ئەحمەد فەرحان و حەسەن عەبدولکەریم.  هێڵی هێرشبردن: عەلا عەباس و عەلی یوسف  لەنێو پێکهاتەی هەڵبژاردەی یەکەمی عێراقدا شێرکۆ کەریم تاکە ئەستێرەی کوردە و ئاستبەرزییەکەی وایکردووە بەردەوام ببێتە جێگای بایەخی راهێنەران، هەروەها چەند یارییەکە شێرکۆ وەک یاریزانی سەرەکی یاریی دەکات.   زیلکۆ پیترۆڤیچ، راهێنەری هەڵبژاردەی یەکەمی عێراق لە کۆنگرەیەکی رۆژنامەڤانیدا کە لەنێو بارەگای یەکێتیی تۆپی پێی عێراق سازکرا، رایگەیاند "داوا لە هاندەران و دەزگاکانی راگەیاندن دەکەم ئارام بگرن لە پێناو دروستکردنی تیپێکی نمونەیی بۆ داهاتوو، بەداخەوە یاریزانی باش هەن کە خزمەتی تیپەکەم دەکەن، بەڵام پێکان رێگرە لەبەردەمیان وەک ئەحمەد زێڕۆ، ئەحمەد عەبدولحوسێن لەگەڵ ئەمیر سەباح".  رۆژی ٢٧ ـی ئەم مانگە هەڵبژاردەی عێراق لە یارییەکانی پاڵاوتنی گەیشتن بە مۆندیالی قەتەر یاری لەگەڵ هەڵبژاردەی ئێران دەکات، بڕیارە یاریزانە پیشەگەرەکانی هەڵبژاردەی عێراق بەر لە چەند رۆژێک لە ئەنجامدانی یارییەکە پەیوەندی بە هەڵبژاردەکە بکەن.   رەزاق فەرحان، یاریدەدەری راهێنەری هەڵبژاردەی عێراق، لە لێدوانێکی تایبەت بە تۆڕی میدیایی رووداو، رایگەیاند "کاتمان زۆر کەم لەبەردەستدایە بۆ راهێنان، بەڵام ورە بەرزیمان وامان لێدەکات تیپەکە بەشێوەیەکی باش ئامادە بکەین و بەرەو داهاتووییەکی باش هەنگاو بنێین".  هەڵبژاردەی عێراق لە پاڵاوتنەکانی گەیشتن بە مۆندیالی قەتەر لە کۆمەڵەی یەکەمی کیشوەری ئاسیایە، هەڵبژاردەکە بەکۆکردنەوەی ٤ خاڵ لە پلەی پێشکۆتایی ریزبەندییە و ئاستێکی باشی پێشکەش نەکردووە و هیچ یارییەکی نەبردووەتەوە.