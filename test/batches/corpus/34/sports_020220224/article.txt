سبەی هەردوو هەڵبژاردەی میسر و کامیرۆن لە قۆناخی پێشکۆتایی جامی نەتەوەکانی ئەفریقا، رووبەڕووی یەکدی دەبنەوە و براوەکە دەگاتە یاریی کۆاتیی پاڵيوانێتییەکە.  لە کۆنگرەی رۆژنامەڤانی بەر لە یارییەکەدا، راهێنەری هەڵبژاردەی میسر، لە بەشێکی قسەکانیدا وەڵامێکی توندی ساموێل ئیتۆی دایەوە و گوتی "یاریکردن بەرامبەر هەڵبژاردەی میوانداری پاڵەوانێتییەکە جێگەی شانازییە بۆ هەر تیپێک، ئێمە بەهەموو هێزێکمانەوە بەرامبەر کامیرۆن یاری دەکەین، کە گەلی کامیرۆنی هەموو شتێک دەکات لەپێناو بەدەستهێنانی خۆشی و بەختەوەری".  کیرۆش لە بەردەوامی قسەکانیدا، زیاتر گوتی "هەندێک بەدەست برسێتی دەناڵێنن و لە تۆپی پێدا ئارامی دڵ دەدۆزنەوە، رێگەمان پێبدەن با دڵخۆشی دروست بکەین، داوا لە ساموێل ئیتۆ دەکەم وشەکانی راستبکاتەوە، چونکە تۆپی پێ جەنگ نییە".  ئەو زیاتر گوتی "جەنگی راستەقینە ئەوەیە کە تۆ ئەوانە بپارێزی کە لە دەرەوەی یاریگەکاندا دەمرن، من داوای لێبوردن دەکەم کە قسە لەسەر ئەم پرسە دەکەم، بەڵام نەدەبووایە ئەم یارییەمان بە جەنگ ناوببرێت لە کاتێکدا خەڵکێک لە نێو یاریگەکاندا دەمرن".  راهێنەرە پۆرتوگالییەکەی هەڵبژاردەی فیرعەونەکانی میسر، لە کۆتایی قسەکانیدا دووپاتیکردەوە "تۆپی پێ هیچ پەیوەندییەکی بە جەنگەکانەوە نییە، بەڵکو پەیوەندی بە دڵخۆشیی و ئاسوودەیی خەڵکەوە هەیە، ئێمە لێرەین بۆ دڵخۆشکردنی جەماوەر، نەک ببینە هۆکاری مردنی خەڵک، هەمووان دەیانەوێت ساتی خۆشیان لە تۆپی پێدا هەبێت، من لەسەر لێدوانەکانی ئیتۆ کۆمێنت بۆ یەکێتیی تۆپی پێی ئەفریقا جێدەهێڵم".