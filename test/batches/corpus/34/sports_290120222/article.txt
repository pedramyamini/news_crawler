ڤلاهۆڤیچ بەرامبەر بە ٧٥ ملیۆن یۆرۆ لە یانەی فیۆرێنتیناوە پەیوەندی بە ریزەکانی خانمە پیرەکەوە کرد، کە گرانترین گرێبەستی مێرکاتۆی ئەم زستانەیە.  هەروەها سێیەم گرانترین گرێبەستی زستانەیە لە مێژوودا، دوای گواستنەوەی فلیپی کۆتینیۆی یاریزانی بەرازیلی لە زستانی ٢٠١٨ لە لیڤەرپوولی ئینگلیزییەوە بۆ بارسێلۆنا، بەرامبەر بە ١٣٥ ملیۆن یۆرۆ، هەروەها گواستنەوەی ڤێرجل ڤان دایکی بەرگریکاری هۆڵەندی لە هەمان ساڵدا لە ساوسامپتۆنەوە بۆ لیڤەرپوول بەرامبەر بە ٨٤.٦٥ مليۆن يۆرۆ.  ئەم گرێبەستەی ڤلاهۆڤیچ بە هەموو گۆڕانکارییەکانییەوە بە ٨١.٦ ملیۆن یۆرۆ لەسەر یانەی خانمە پیرەکە دەکەوێت.  بڕیارە یاریزانی سربی درێسی ژمارە ٧ ـی یانەکە لەبەربکات، کە کریستیانۆ رۆناڵدۆ بەر لە رۆیشتن لە ریزەکانی یوڤێ لەبەریدەکرد.  ڤلاهۆڤیچی تەمەن ٢٢ ساڵان، تاوەکو ئێستا گۆڵکاری خولی ئیتاڵیایە، بە هاوبەشی لەگەڵ جیرۆ ئیمۆبیلیی هێرشبەری تۆرینۆ، کە دوای تێپەڕبوونی ٢٣ گەڕ ڤلاهۆڤیچ توانیویەتی ١٧ گۆڵ بۆ فیۆرێنتینا تۆماربکات.  دوشان لە ٢٠٢١ توانی ٣٣ گۆڵ بۆ فیۆرێنتینا تۆماربکات، کە بە هاوبەشی لەگەڵ کریستیانۆ رۆناڵدۆ زۆرترین گۆڵی لە ساڵێکدا بۆ یانەیەکی ئیتاڵی تۆمارکردووە.  فیۆرێنتینا لە ساڵی ٢٠١٨ ڤلاهۆڤیچی بەرامبەر بە ٢ ملیۆن یۆرۆ لە یانەی پارتیزان بەلەگرادی سربییەوە گواستەوە ریزەکانی.  یوڤێنتوس لەپێناو چارەسەرکردنی کێشەکانی هێڵی هێرشبردنی گرێبەستی لەگەڵ ڤلاهۆڤیچ کردووە، کە ئەو یانەیە تاوەکو ئێستا لە ٢٣ یارییدا ٣٤ گۆڵی کردووە، کە یانزدەمین یانەی سێریا ئەیە لەم وەرزەدا لە رووی تۆمارکردنی زۆرترین گۆڵەوە، لە ریزبەندییسێریا ئەیشدا پلەی پێنجەمی گرتووە.