میدیای ئیتاڵیا بڵاویکردەوە، تیۆ هێرناندێز، بەرگریکاری فەرەنسی و یانەی میلان بەهۆی ئەوەی لە پلانی زۆر یانەی گەورەی ئەوروپادایە، مەترسیی خستووەتە دڵی بەرپرسانی یانە ئیتاڵییەکە، بۆیە بەرپرسانی رۆسۆنێری دەیانەوێت بە زووترین کات گرێبەستی یاریزانەکە نوێبکەنەوە.  یاریزانەکە لە یاریی رابردووی میلاندا بەشێوەی یەدەگ یارییکرد و بە تۆمارکردنی گۆڵێک هاوکاریی یانەکەی کرد بۆ بردنەوەی سێ خاڵ.  رۆژنامەی کۆریێری دێللۆ سپۆرتی ئیتاڵی دەڵێت "هێرناندێز بۆ میلان یاریزانێکی یەکلاکەرەوەیە و یانەکە نایەوێت بەهیچ شێوەیەک دەستبەرداری یاریزانەکە ببێت. "  یانەی پاریس سانجێرمانی فەرەنسی ماوەیەکی زۆرە چاودێری یاریزانەکە دەکات و دەیەوێت بیباتە ریزەکانی، بۆیە کارگێڕیی میلان بۆ پارێزگاریکردن لە یاریزانەکە دەیەوێت بە زووترین کات لەگەڵ بەرێوەبەری کارەکانی تیۆ گفتوگۆ بکات بۆ ئەوەی گرێبەستەکەی نوێبکەنەوە.  گرێبەستی تیۆ هێرناندێزی ٢٣ ساڵ لەگەڵ یانەی میلان لە هاوینی ٢٠٢٤ کۆتاییدێت.