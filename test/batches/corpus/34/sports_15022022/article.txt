مانچێستەر سیتی لە یاریی گەڕانەوەی قۆناخی ١٦ ـی چامپیۆنزلیگدا دەبێتە میوانی سپۆرتینگ لیشبۆنەی پۆرتوگالی.  پێپ گواردیۆلا و یاریزانەکانی بە ئومێدی ئەوە چوونەتە یاریگەی خۆسێ ئەلڤالدێ، کە بە ئەنجامێکی باش بگەڕێنەوە، بۆ ئەوەی لە یاریی گەڕانەوەدا ئەرکیان زەحمەت نەبێت و هیچ ئەگەرێک بۆ روودانی هیچ سوپرایزێک نەهێڵنەوە.  لەسەر کاخەز یانە ئینگلیزییەکە، کە لە وەرزی رابردوودا گەیشتە یاریی کۆتایی، بەربژێرە بۆ بردنەوە لە یانە پۆرتوگالییەکە، کە دووەمجارە لە مێژووی خۆیدا بگاتە قۆناخەکانی یەکلاکەرەوەی چامپیۆنزلیگ.  جاری یەکەم لە وەرزی ٢٠٠٨ - ٢٠٠٩ بوو، بەڵام ئەو یانەیە لە دوو یارییدا بەرامبەر بە بایرن میونشنی ئەڵمانی ١ - ١٢ دۆڕا و لە پاڵەوانێتییەکە دەرکرا، بۆیە خوازیارە ئەمجارە ئەگەر نەتوانێت بەربەستی یانە پێشەنگ و بەهێزەکەی پرێمەرلیگیش ببڕێت، بەڵام بە سەربەرزی ماڵئاوایی لە چامپیۆنزلیگ بکات.  ئەوەی کێشەی زیاتر بۆ پۆرتوگالییەکان دروست دەکات، ئەوەیە کە ئێستا تیپەکەی پێپ لە دۆخێکی زۆر باشدا تێدەپەڕێت و راهێنەرە ئیسپانییەکە بە تەواوی پێکهاتەکەیەوە ئامادەیە بۆ بردنەوە لە سپۆرتینگ لەنێو ماڵی خۆیدا.  سپۆرتینگ لیشبۆنە - مانچێستەر سیتی ٢٣: ٠٠ پاریس سانجێرمان - ریال مەدرید ٢٣: ٠٠