چاڤی لە کۆنگرەی رۆژنامەڤانی بەر لە یارییەکەی بەرامبەر ئاتلێتیک بیلباو لە قۆناخی شازدەی جامی شای ئیسپانیا، لەبارەی داهاتووی دێمبێلیییەوە زۆرترین پرسیاری لێکرا، بەڵام هیچ یەکێک لە وەڵامەکانی بۆ هاندەرانی یانە کەتەلۆنییەکە دڵخۆشکەر نەبوون و قسەکانی راهێنەری بلاوگرانا ترسی زیاتری خستە دڵی هاندەرانەوە.  وەک راپۆرتە رۆژنامەڤانییەکان لە ئیسپانیا باسی دەکەن، وادیارە بارسێلۆنا لە دوایین هەوڵیدا بۆ رازیکردنی عوسمان بۆ مانەوە لە یانەکە یان رۆیشتن لەم زستانەدا سەرکەوتوو نەبووە، کە ئەو یاریزانە ئامادە نییە بێ جێبەجێکردنی مەرجەکانی گرێبەستەکەی نوێبکاتەوە.  بەگوێرەی ئەو سەرچاوانە، چاڤی بڕیاریداوە دێمبێلی بۆ یاریی ئاتلێتیک بیلباو دووربخاتەوە، کە ئەمشەو لە قۆناخی ١٦ ـی جامی شای ئیسپانیادا، یارییەکە لەسەر یاریگەی سان مامێس بەڕێوەدەچێت.  ئەو سەرچاوانە، لەو بارەیەوە زیاتر دەڵێن "بڕیاری دوورخستنەوەی دێمبێلی لە لایەن چاڤییەوە دوای رەزامەندی کارگێڕیی یانەکە دراوە، کە هەردوولا لەسەر سیاسەتی دوورخستنەوەی یاریزانەکە رێککەوتوون وەک سزایەک بۆ هەڵوێستەکەی، کە نەدەیەوێت لەم زستانەدا بڕوات نە ئامادەشە گرێبەستەکەی نوێ بکاتەوە".  راهێنەری بارسا بەر لە وەرگرتنی ئەم بڕیارە، لە کۆنگرەی رۆنامەڤانی بەر لە یاریی ئاتلێتیکۆ مەدرید، لەبارەی عوسمان دێمبێلییەوە گوتی "بڕیاری کارگێڕیی یانەکە روونە، ئەگەر ئەو گرێبەستەکەی نوێنەکاتەوە، پێویستە چارەسەرێک بدۆزینەوە، ماتیۆ لەگەڵ بەڕێوەبەری کارەکانی لە گفتوگۆدایە و پێویستە بە زووترین کات بگەینە چارەسەر. "  چاڤی هێرناندێز لە بەشێکی دیکەی قسەکانیدا گوتی "ماوەیەکی زۆرە چاوەڕێی بڕیاری دێمبێلی دەکەین، ئێستا پێویستیمان بەبڕیارێکی بەپەلە هەیە، نەک وەک راهێنەر، بەڵکو وەک یانەش، تکایە با ئەمە دوایین پرسیار لەبارەی دێمبێلییەوە".