وادیارە تاوەکو دێت ئەگەرەکانی مانەوەی دێمبێلی لەگەڵ بارسێلۆنا کەم و لاواز دەبنەوە، بۆیە چەند رۆژنامەیەکی ئەو هەرێمە ئەمڕۆ هەڵمەتێکیان لە دژی ئەو یاریزانە دەستپێکردووە و بە چەندین وەسفی نابەجێی هێرشیان کردووەتە سەری.  راپۆرتە رۆژنامەڤانییەکان لە ئیسپانیا باس لەوە دەکەن کە عوسمان دێمبێلی، یاریزانی فەرەنسیی یانەی بارسێلۆنای ئیسپانی، لە بەڵێنەکەی پاشگەزبووەتەوە و دەیەوێت لە یانە کەتەلۆنییەکە بڕوات و دەڵێن "دێمبێلی نزیكە لە رۆیشتن لە بارسێلۆنا، ئەگەرچی پێشتر بە چاڤی هێرناندێزی راهێنەری گوتووە لە بارسا دەمێنێتەوە".  بەگوێرەی ئەو سەرچاوانە، عوسمان بە بارسای گووتووە، دەبێت مووچەی ساڵانەم بکەیتە ٤٣ ملیۆن یۆرۆ، ئەگەر لالیگا ببەینەوە ٢ ملیۆن یۆرۆی دیکەم دەوێت و ئەگەر چامپیۆنزلیگیش ببەینەوە ٣ ملیۆن یۆرۆی دیکەشم پێدەدەن.  یەکێک لە رۆژنامەکانی کەتەلۆنیا، هێرشێکی تووندی کردووەتە سەر دێمبێلی و لە بارەیەوە نووسیویەتی "دێمبێلی یاریزانێکی بەکرێگیراوە، تەنیا لەپێناو پارە یاری دەکات".  ئەو رۆژنامەیە هەروەها لە وەسفی عوسمان دێمبێلیدا، نووسیویەتی "دێمبێلی بووەتە گێلاسێکی گەنیو لە ژووری جڵگۆرینی بارسێلۆنادا، ئەو وەرزشوانێکە عەقڵی پێنەگەیشتووە، وەک منداڵێکە، راستە یاریزانێکە بەهرەی هەیە، بەڵام بە ئاستێکی نا دڵخوشکەر دەردەکەوێت، کەسێکی زۆر خۆویستە، خراپترین گرێبەستە لە مێژووی بارسێلۆنا".   رۆژنامەیەکی دیکە باس لەوە دەکات کە ئەوکاتانەی دێمبێلی تووشی پێکان دەبوو، بارسێلۆنا هەمیشە ئارامی لەسەر دەگرت، بەڵام ئەو هەموو ئەو شتانەی لەبەرچاو نییە و تەنیا بیر لە خۆی دەکاتەوە.  ماوەی گرێبەستەکەی عوسمان دێمبێلی لەگەڵ بارسێلۆنا لە کۆتایی ئەم وەرزەدا کۆتاییدێت، بۆیە پێویستە یانە کەتەلۆنییەکە لە مێرکاتۆی زستانەدا بیفرۆشێت لە ترسی ئەوەی لە هاویندا بەبێ بەرامبەر بڕوات، کە ئەگەر ئەوە روویدا گورزێکی گەورە بەر بارسێلۆنا دەکەوێت، چونکە ساڵی ٢٠١٧ ئەو یاریزانەی بەرامبەر بە ١٣٥ ملیۆن یۆرۆ لە یانەی بۆرووسیا دۆرتموندی ئەڵمانی کڕیوە.  هەندێک لە راپۆرتە رۆژنامەڤانییەکان لە بەریتانیا، ئاماژە بۆ ئەوە دەکەن کە دوای ئەو هەڵوێستەی دێمبێلی، هەردوو یانەی مانچێستەر یونایتد و چێڵسی هاتوونەتەوە سەر هێڵ بۆ گواستنەوەی عوسمان.  هەروەها میدیای ئیتاڵیاش باس لەوە دەکات کە یانەی یوڤێنتوسیش هەوڵدەدات عوسمان بگوازێتە ریزەکانی.  عوسمان دێمبێلی کە ئێستا تووشی کۆرۆنا بووە، یەکێکە لەو یاریزانانەی هەمیشە تووشی پێکان دەبێت، ئەو لەم وەرزەدا تەنیا ٨ یاری کردووە و دوو ئاسیستی هەیە.