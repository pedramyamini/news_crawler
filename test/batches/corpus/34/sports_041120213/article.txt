ریال لە یاریگەی خۆیدا میوانداریی یانەی شاختاری کرد و یارییەکەشی ٢ - ١ لێبردەوە، وەک هەمیشە ڤینیسیۆس و کەریم بنزیما ئەستێرەی ریال بوون.  لە سەرەتای نیوەی یەکەم و لە خولەکی ١٤ بە ئاسیستی ڤینیسیۆس، گۆڵی یەکەم لەلایەن بزنیماوە بۆ ریال مەدرید تۆمارکرا، بەڵام چارەگێک دوای ئەو گۆڵە فێرناندۆ دۆس سانتۆس گۆڵی یەکەسانبوونەوەی بۆ شاختار کرد، لە نیوەی دووەمیشدا هەمان کلاکێت دووبارەبووەوە، ڤینیسیۆس لە خولەکی ٦٣ ـدا ئاسیستی بۆ بنزیما کرد و گۆڵی دووەمیش هات، ریال مەدرید پارێزگاریی لە ئەنجامەکەکرد و ٢ - ١ براوەبوو.  لە یارییەکی دیکەی ئەم کۆمەڵەیەدا، یانەی ئینتەرمیلانی ئیتاڵی بردنەوەیەکی بەنرخی لە وڵاتی مۆڵدۆڤاوە تۆمارکرد و جارێکی دیکە شکستی بە یانەی شێریف هێنا.  ئینتەر یارییەکی باشی ئەنجامدا و ٣ - ١ براوەبوو، سەرجەم گۆڵەکان لە نیوەی دووەمی یارییەکە کران، سەرەتا ئینتەرمیلان دەتسپێشخەربوو، هەرسێ گۆڵەکەی لە رێگەی یاریزانان مارسێلۆ برۆزۆڤیچ، میلان شکرینیار و ئەلێکیسیس سانجێزەوە تۆمارکرد، دواتر لە خولەکی کۆتاییدا ئاداما تراورێ تاکە گۆڵەکەی شێریفی هێنا.  ریال مەدرید پلەی یەکەمی گرتووە بە ٩ خاڵ، ئینتەرمیلان بە ٧ خاڵ لە پلەی دووەمە، شێریف شەش خاڵی هەیە و سێیەمە، شاختاریش بە خاڵێک لە کۆتایی ریزبەندییەکەدایە.