لە رکابەرییەکانی گەڕی ٢٥ ـی خولی فەرەنسا، یانەی پاریس سانجێرمان لە دەرەوەی یاریگەی خۆی بەرامبەر یانەی نانت یارییکرد و یارییەکەیشی بە گۆڵ ێک بەرامبەر سێ گۆڵ بە یانەکە دۆڕاند و سێ خاڵی لەدەستدا.  پاریس سانجێرمان لە پێکهاتەی سەرەکیدا پشتی بە سیانەی هێڵی پێشەوە، نەیمار، مێسی و ئێمباپێ بەستبوو، بەڵام نەیتوانی یارییەکە لە بەرژەوەندی خۆی یەکلابکاتەوە.  دوای تەنیا چوار خولەک یارییکردن، راندال کولۆ موانی گۆڵێکی بۆ یانەی نانت تۆمارکرد، لە خولەکی ١٦ کوینتین مێرلین گۆڵی دووەمی تۆمارکرد و پاریس سانجێرمانی خستە بارودۆخێکی خراپەوە.  لە خولەکی ٤٥ لودۆڤیچ پلاس، بە لێدانی سزا گۆڵی سێیەمی بۆ یانەی نانت تۆمارکرد و پاریس سانجێرمانی بەتەواوی بێهیوا کرد.  خولەکی ٤٧ نەیمار داسیلڤا ئەنجامەکەی بۆ پاریس سانجێرمان کەمکردەوە، پاشان لێدانێکی سزای لەدەستدا و نەیتوانی هاوکاریی یانەکە بکات بۆ رکابەریکردن لەسەر گەڕانەوە بۆ نێو رکابەرییەکە، بەمەش نانت یارییەکەی بە ٣ - ١ بردەوە و سێ خاڵی لە پاریسییەکان وەرگرت.  ئەمە دووەم دۆڕانی پاریس سانجێرمانە لەم وەرزەی خولی فەرەنسادا، یانەکە لەگەڵ ئەوەشدا بە ٥٩ خاڵ لە پێشەنگی خولی فەرەنسایە، یانەی نانت لە پلەی پێنجەمی ریزبەندی خولەکەیە بە ٣٨ خاڵ.  دۆڕان بەرامبەر نانت لە کاتێکدایە، پاریس سانجێرمان چەند رۆژێک لەمەوبەر لە چامپیۆنزلیگدا لە ریال مەدریدی بردەوە، بۆیەش دوای یارییەکە لە تۆڕە کۆمەڵایەتییەکاندا هاندەرانی یانە پاریسییەکە ناڕەزایەتیان بەرامبەر ئەو ئاستە پێشاندا کە یانەکە پێشکێشیکرد.