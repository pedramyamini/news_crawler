بەشێکی وەڵامی پرسیارەکانی رۆژنامەڤانان تایبەت بوو بە کاریگەری کۆرۆنا لەسەر تەندروستی خۆی یاریزانانی تیپەکەی.   سەرەتا راهێنەرەکەی مان سیتی دڵنیایی دا لە باشبوونی باری تەندروستی، بەڵام نەیشاردەوە کە چەند حاڵەتێکی نوێی تووشبوون بە ڤایرۆسی کۆرۆنا لەنیو تیپەکەیدا تۆمار کراوە، ئەمە لە کاتێکدا ئەوەشی خستەڕوو کە چەند یاریزانێک کە پێشتر تووشی ڤایرۆسەکە بوون، کۆرۆنایان تێپەڕاندووە.  گواردیۆلا بە راشکاویی بە رۆژنامەڤانانی گوت: "بەهیچ شێوەیەک پێتان ناڵێم ئەو یاریزانانەی تووشی کۆرۆنا بوون ژمارەیان چەندە و کێن کە لە ریزی یانەکەماندا تووشی ڤایرۆسەکە بوون، چونکە ئەوە شتێکی تایبەتە و پێویست ناکات بە ئێوەی بڵێم".  سەبارەت بە کاریگەری کۆرۆنا لەسەر دۆخی یانەکەی، راهێنەرە ئیسپانییەکە گوتی: "ئێمە وەک هەر یانەیەکی دیکە ژمارەیەکی زۆری حاڵەتی کۆرۆنا لەنێو یاریزانانی یانەکەمان تۆمارکراون، بەرامبەر ئاستۆنڤێلا تەنیا ١١ یاریزانی تیپی سەرەکیمان لەبەردەست بوو، لە دوایین پێنج یاری یانەکەمان بەردەوام پێنج یاریزان، یان زیاتری ئەکادیمیای یانەکەمان بۆ سەر کورسی یەدەگ بانگهێشت کردووە، واتە دۆخی ئێمەش هاوشێوەی یانەکانی دیکەی خولی ئینگلیزی بووە لە پەیوەست بە کاریگەرییەکانی تووشبوون بە ڤایرۆسی کۆرۆنا".  گواردیۆلا وەکو جۆرێک لە وەڵامدانەوەی قسەکانی یۆرگن کڵۆپ گوتی: "دەگوترێت کۆرۆنا نایەوێت بە ئێرەدا تێپەڕبێت، بەڵام ئەمە راست نییە، ژمارەیەکی زۆر لە تووشبوو بە ڤایرۆسی کۆرۆنا لە یانەکەمان تۆمارکراون، هیچ جیاوازییەک لەنێوان دۆخی یانەکاندا نییە، هەمووی بەشی خۆی زیانی بەرکەوتوە، ئەگەر لە هەندێ حاڵەتدا راددەی تووشبوون لە تیپەکەی ئێمەدا کەمتربێت، ئەوە مانای ئەوە نییە کە ئێمە لە هەموو کەس زیرەکترین، یان لە یانەکانی دیکە داناترین لە چۆنییەتی رێگریکردن لە تووشبون بە کۆرۆنا، ئەمە پەتایەکی بەربڵاوی جیهانییە".  پێپ گواردیۆلا ماوەی ٨ رۆژە خۆی کەرەنتین کردووە و دەڵیت: "دەبێت ئەنجامی پشکنینەکانت دوو جار تێگەتڤ بن، ئینجا دەتوانیت کەرەنتین تێپەڕێنیت، ئەمە  یاسایە و بەبێ جیاوازی بەسەر هەموو یانەکاندا وەکو یەک جێبەجی کراوە".