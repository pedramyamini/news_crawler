ئەیوب نسری، پەیامنێری رووداو لە دهۆک رایگەیاند، پێشتر نیعمەت مەحموود تووشی شێرپەنجەی سییەکان بووە، بەو هۆیەوە ئەو یاریزانەی پێشووی یانەی دهۆک ماوەی چەند رۆژێکە بەهۆی نەخۆشییەوە گواستراوەتەوە بۆ نەخۆشخانەی ئازادی و لەژێر چاودێریی چڕدایە، ئەمیر عەبدولعەزیز، هاوڕێی نیعمەت مەحموودە و بەناوی خانەوادەکەیەوە بە تۆڕی میدیایی رووداوی گوت " ماوەی سێ رۆژە نیعمەت مەحموود گواستراوەتەوە بۆ نەخۆشخانە ئازادی، دوێنێ بارودۆخی تەندروستیی باشبوو، بەڵام جارێکی دیکە گواستراوەتەوە بۆ ژووری چاودێری چڕ و ئێستاش بارودۆخی خراپە، ئەمەش بەهۆی نەخۆشیی پێشوویە و دەرهاوێشتەی دیکەی هەبووە، بەو هۆیەوە کاریگەری لەسەر دڵیشی دروستبووە. "  لەبارەی چاودێریی پزیشکان بۆ ئەو ئەستێرەیەی پێشووی تۆپی پێی کوردستان، ئەمیر عەبدولعەزیز گوتی " تاڕادەیەک چاودێریکردنی باشە، بەڵام مامۆستا نیعمەت مەحموود مێژووی تۆپی پێی دهۆکە، مامۆستا نیعمەت مەحموود لەلایەن شوێنی باڵاوە پشتگوێخراوە، چەند کەسێک لە هەولێر نێردراونەتە دەرەوە بۆ وەرگرتنی چارەسەر، بەڵام تاوەکو ئێستا هیچ بۆ نیعمەت مەحموود نەکراوە، ئەوەشی کە کراوە شتێکی زۆر ئاسایی بووە، ئەو پێویستی بەوەبوو کە بنێردرێتە دەرەوە، پزیشکەکانیش دەڵێن " ئەگەر بچێتە دەرەوەی وڵات ئەگەری هەیە چارەسەر بکرێت، ئەو مێژووی تۆپی پێی دهۆکە و یەکێک لە دامەزرێنەرانی تۆپی پێیە لەم پارێزگایە و هیوای سەلامەتی بۆ دەخوازین. "  نیعمەت مەحموود، لە ١٩٥٠ لە دایکبووە، لە منداڵییەوە دەستی بە یارییکردن کردووە و لە شۆڕشی گۆڵاندا پێشمەرگە بووە، یەکێک لە ئەستێرە دیارەکانی تۆپی پێی کوردستان بەگشتی و پارێزگای دهۆکە بەتایبەتی، دوای وازهێنانیشی لە یارییکردن بووەتە شرۆڤەکاری وەرزشی و کەسایەتییەکی دیار و کاریگەری نێو وەرزشە لە پارێزگای دهۆک.  رۆژی چوارشەممە، عەبدوڵلا جەلال، سەرۆکی یانەی دهۆک بۆ لە نزیکەوە ئاگاداربوون لە بارودۆخی تەندروستی سەردانی نیعمەت مەحموودی کرد.  نیعمەت مەحموود، ماوەیەک پێش ئێستا وەک یەکێک لە سیمبۆلەکانی تۆپی پێ لەلایەن یانەی دهۆکەوە خەڵاتی رێزلێنانی پێدرا.