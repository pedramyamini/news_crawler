چیرۆکی موحسین تراژیدییە، ئەو کە پاڵەوانی جیهان و ئاسیا بوو لە یاریی زۆرانبازیدا، ماوەی دوو ساڵە لە کۆمادا دەژی، ئەویش بەهۆی ئەوەی بە هەشت کەس لێیاندابوو.   ئەو پاڵەوانە کوردە کە خەڵکی پارێزگای لۆڕستانە، پاڵەوانی ئاسیا و جیهان بووە لەگەڵ هەڵبژاردەی ئێران، بەڵام دواتر ئالوودەی ماددەی هۆشبەر دەبێت، بۆ ماوەیەک لە یاریکردن دادەبڕێت، دواتر بۆ ئەوەی لەو ئالوودەبوونە رزگاری بێت، دەچێتە شێڵتەرێکی وازهێنان لە ماددەی هۆشبەر لە لۆڕستان، لە رووداوێکدا بەرپرسان و کارمەندانی ئەو شێڵتەرە هێرشدەکەنە سەر موحسین قاسمی، زۆر بە خراپی لێیدەدەن و ئازاری دەدەن، بەو هۆیەوە دەکەوێتە حاڵەتی بێهۆشی و کۆماوە، ماوەی دوو ساڵە لە کۆمادایە، رۆژی هەینی هەواڵی کۆچی دواییکردنەکەی بڵاوکرایەوە.  موحسین کە لە ١٩٩٠ لە شاری بروجێری لۆڕستان لەدایکبووە، بەهۆی ئەو لێدانەوە لە ٢٧ شوێنی جەستەیدا تووشی زامداری و شکان بووبوو.  باوکی موحسین قسەی بۆ میدیاکان کردووە و دەڵێت: دوای ماوەیەک مانەوە لە بێهۆشیدا، موحسینمان گواستەوە بۆ تاران، بەهۆی ئەوەی کە خەرجیی مانەوەی لە نەخۆشخانەی ئەهلی زۆر زۆر بووە، نەمانتوانی دابینی بکەین و گواستمانەوە بۆ نەخۆشخانەی حکومی، لەوێش خزمەتکردنی نەخۆش وەک پێویست نەبوو.   موحسین لە ساڵی ٢٠٠٦ بۆ یەکەمجار لە پاڵەوانێتیی لاوانی ئاسیا بەشداری کردووە، دواتر سێ ساڵ لەسەریەک بووە یەکەمی پارێزگای لۆڕستان، ئینجا شەش ساڵ لەسەریەک پاڵەوانی ئاستی ئێران بووە لە یاریی زۆران بازیدا.   لە تەمەنی ٢٠ ساڵیدا موحسین بووە پاڵەوانی ئاسیا لە شاری تەشقەندی ئۆزبەکستان لە ساڵی ٢٠١١، دواتر لە ٢٠١٢ لە رووسیا بووە پاڵەوانی جیهان لە کێشی ٧٤ کیلۆگرامدا.  لە ساڵی ٢٠١٩ چووە شێڵتەری وازهێنان لە ماددەی هۆشبەر، هەر لەو ساڵەدا تووشی ئەو رووداوە بوو کە بووە هۆی ئەوەی بکەوێتە کۆماوە و گیانلەدەستبدات.