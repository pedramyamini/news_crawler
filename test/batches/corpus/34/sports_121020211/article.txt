کاژێر ١٦: ٣٠ یارییەکە لە چوارچێوەی رکابەرییەکانی گەڕی چوارەمی دوایین قۆناخی پاڵاوتنەکان لە کۆمەڵەی یەکەمدا بەڕێوەدەچێت، ئێران بە سێ بردنەوەی لەدوای یەک و بە ٩ خاڵ میوانداریی کۆریای باشووری دووەم دەکات، کە بە جیاوازیی دوو خاڵ بەدوای ئێرانەوەیەوە.  سۆن هیونگ مین، سەرکردایەتی کۆریا دەکات، بۆ بردنەوە لە مەهدی تاریمی و سەردار ئازمۆن و وەرگرتنی پێشەنگی ریزبەند، بەڵام بۆ هەمیشە ئازادی وێستگەی بردنەوەکانی ئێران بووە و ئەمڕۆش ئێرانییەکان چاویان هەر لەوەیە.  لە دوایین چوار یاریی نێوان هەردوو هەڵبژاردە، ئێران هیچ یارییەکی نەدۆڕاندووە، لە ٢٠١٨ ـەوە یەکەمجارە لە ئازادی رووبەڕووی یەکدەبنەوە و لە دوایین رووبەڕووبوونەوەشیاندا ئێران بە گۆڵێکی بێبەرامبەر سەرکەوتنی بەدەستهێناوە.  لە یارییەکەی ئەمڕۆدا بۆ یەکەمجار سیستمی ڤار بۆ هاوکارییکردنی ناوبژیوان لە یاریگەیەکی ئێران بەکاردەهێندرێت، بەڵام ئەوەی بۆ هەموو جیهان جێگەی نیگەرانییە ئەوەیە کە ئێران رێگە بە ئامادەبوونی خانمان نادات لە یاریگە ئامادەبن، لەکاتێکدا پێشتر فیفا لەسەر ئەوە رێنوێنیی ئێرانی کردووە بۆ ئەوەی رێگە بە خانمان بدات بچنە نێو یاریگە.  بۆ یارییەکەی ئەمڕۆ بەپێی میدیای ئێران ١٠ هەزار کەس لەنێو یاریگەدا ئامادەدەبن، بەڵام هیچ یەکێکیان ژن نین و رێگەیان پێنادرێت، تاوەکو ئێستاش هۆکاری رێگەنەدان بە خانمان بۆ ئامادەبوون لە یاریگەدا رووننەکراوەتەوە، ئەوانەشی کە ئامادەدەبن پێویستە هەردوو ژەمی ڤاکسینی دژی کۆرۆنایان وەرگرتبێت و بەدرێژایی یارییەکەش ماسک بەکاربهێنن.  پێشتر جیانی ئینفانتینۆ، سەرۆکی فیفا بەمەرجی رێگەدان بە ئامادەبوونی خانمان رەزامەندیی پێشاندابوو بۆ ئامادەبوون لە یارییەکەدا، بەڵام ئێران رەتیدەکاتەوە رێگە بە ئامادەبوونی خانمان بدات، بەمەش زەحمەتە ئینفانتینۆ ئامادەبێت.    ئێران لە پاڵاوتنەکانی قۆناخی کۆتاییدا تاوەکو ئێستا هێڵێکی هێرشبەری بەهێزی هەیە و ٥ گۆڵی تۆمارکرد، هیچ گۆڵێکی لێنەکراوە، کۆریای باشوور لە سێ یارییدا سێ گۆڵی کردووە و گۆڵێکی لێکراوە.