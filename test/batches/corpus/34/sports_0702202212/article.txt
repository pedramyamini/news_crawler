دوای سەرکەوتنی یانەکەی بەسەر یانەی لیل لە لیگ وەن بە ئەنجامی ٥ - ١، کیلیان ئێمباپێی ئەستێرەی پاریس سانجێرمان، کە لەو یارییەدا گۆڵێکی جوانی کرد، لە لێدوانێکدا بۆ میدیاکان باسی داهاتووی خۆی لەگەڵ یانەکەی و ئەگەری رۆیشتنی بۆ ریزەکانی ریال مەدرید کرد.  پرسیار لە ئێمباپێ کرا، ئایا بڕیاری کۆتاییت داوە بۆ چوونە ریزەکانی ریال مەدرید؟ ئەو لە وەڵامدا، بە روونی و ئاشکرایی گوتی "نەخێر، یاریکردن بەرامبەر ریال مەدرید زۆر شت دەگۆڕێت".  لە قۆناخی ١٦ ـی چامپیۆنزلیگدا، پاریس سانجێرمان دوو یاریی چوون و گەڕانەوە بەرامبەر یەکدی دەکەن، کە یاریی یەکەم لە ١٥ ـی ئەم مانگە لە پاریس بەڕێوەدەچێت.  کیلیان لە درێژەی وەڵامەکەیدا بۆ پرسیارەکەی رۆژنامەڤانان، گوتی "هەرچەندە من ئێستا ئازادم و مافی ئەوەم هەیە هەر شتێک بکەم کە من دەمەوێت، بەڵام من قسە لەسەر رکابەرەکەم و هیچ کەسێک ناکەم، من تەنیا بیر لە رووبەڕووبوونەوەی ریال مەدرید لە چامپیۆنزلیگدا دەکەمەوە، دواتر دەزانین کە چی روودەدات".  پێشتر یاریزانە فەرەنسییەکە هەموو هەوڵ و دەستەوارەکانی پاریس سانجێرمانی بۆ نوێکردنەوەی گرێبەستەکەی رەتکردووەتەوە و ئامادە نەبووە گرێبەستەکەی لەگەڵ یانەی پاریسی نوێبکاتەوە، هەرچەندە باس لەوە دەکرێت کە بەرپرسانی پاریس لە دوایین دەستەوارەیاندا ئامادەییان نیشانداوە ساڵانە ٥٠ ملیۆن یۆرۆ وەک مووچە بدەنە یاریزانەکە، بەڵام ئەو رەتیکردووەتەوە.  هەموو ئاماژەکان بۆ ئەوە دەچن کە ئێمباپێ لە کۆتایی ئەم وەرزەدا بەبێ بەرامبەر دەچێتە ریزەکانی یانەی ریال مەدرید، کە خەونی منداڵیی ئەوە و لە هاوینی رابردوودا بەئاشکرا داوای لە بەرپرسانی یانەکەی کرد رێگەی پێبدەن بچێتە ریال مەدرید، بەڵام رێگەیان پێنەدا و ئێمباپێ ناچاربوو ماوەی گرێبەستەکەی لە پاریس تەواو بکات.