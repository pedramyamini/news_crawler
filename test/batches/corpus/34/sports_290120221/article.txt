یانەکە لەسەر لاپەرەی فەرمی خۆی لە فەیسبووک نووسیوویەتی " کارگێڕیی یانەکەمان بە جیددی بیر لە خۆ کشانە لە خولەکە دەکات، بەهۆی ئەو مامەڵە خراپەی کە چەندجارێکە لەلایەن یانەکانەوە بەرامبەر یانەکەمان دووبارە دەبێتەوە و یەکێتیی تۆپی پێی کوردستانیش هیچ هەڵوێستێکی نییە. "  یانەی ئافرەتانی دهۆک دەڵێت " خۆ کشانەوەی یانەکان دیاردەیەکی نا وەرزشییە و بۆچوونی هاندەران و رۆژنامەڤانانی وەرزشیی دهۆک وەردەگرین و بڕیاری کۆتایی لەبارەی خۆ کشانەوەمان لە خولەکە دەدەین. "  چریسک یونس، سەرۆکی یانەی ئافرەتانی دهۆک بە تۆڕی میدیایی رووداوی گوت " بێزاربووین لەو مامەڵەیەی بەرامبەر یانەکەمان دەکرێت، ئەگەر پێداچوونەوە نەکرێت و یەکێتیی تۆپی پێی کوردستان هیچ هەڵوێستێکی نەبێت، چیدیکە ناتوانین لە رکابەرییەکانی خولەکەدا بەشداربین و خۆمان دەکشێنینەوە. "  ئەم بڕیارەی یانەی ئافرەتانی دهۆک دوای ئەوە دێت کە یانەی شێخان لە یاریی یانەکەیان بەرامبەر ئەو یانەیە ئامادەنەبوو یاریی بکات، پێشتر هەردوو یانەی سنوور و گارەش بەهەمان شێوە لەم وەرزەدا بەرامبەر یانەی ئافرەتانی دهۆک یارییان نەکردووە.  عەبدولقادر حوسێن، سکرتێری یەکێتیی تۆپی پێی کوردستان بە تۆڕی میدیایی رووداوی گوت " ئەمڕۆ کاژێر ١٢: ٠٠ کۆبوونەوەی یەکێتیی تۆپی پێی کوردستان دەکرێت و بە جیددی لەسەر ئەو مژارە دەوەستین و هەڵوێستی تووندمان بەرامبەر ئەو یانانە دەبێت کە لە خولەکان دەکشێنەوە. "