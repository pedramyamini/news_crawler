ئەو یارییە ئاگرینە لە نێوان هەردوو هەڵبژاردەی ئیسپانیا و فەرەنسا بەڕێوەدەچێت، پێش ئەو یارییەش بەلجیکا و ئیتاڵیا یاریی دیاریکردنی پلەی سێیەمی پاڵەوانێتییەکە دەکەن.  هەڵبژاردەی ئیسپانیا لە قۆناخی پێشکۆتاییدا ٢ - ١ لە ئیتاڵیای پاڵەوانی ئەوروپای بردەوە و بلیتی یاریی کۆتایی وەرگرتووە، فەرەنساش توانی ریمۆنتادا بەسەر بەلجیکادا بکات و ٣ - ٢ لێیبباتەوە و خۆی بگەینێتە یاریی کۆتایی.  هەردوو راهێنەر دیدێ دیشامپ و لویس ئێنریکی خاوەنی دوو تیپی بەهێزن و لەپێناو بردنەوەی نازناوی نەیشینلیگدا کارتە بەهێزەکانیان بەکاردەهێنن، ئەگەرچی ئێنریکی بە ئەگەری زۆرەوە لە تواناکانی فیران تۆرێس بێبەش دەبێت، بەهۆی پێکانەوە، هەروەها دیشامپیش ناتوانێت سوود لە تواناکانی ئەدریان رابیۆی یاریزانی هێڵی ناوەڕاستی وەربگرێت، بەهۆی ئەوەی تووشی کۆرۆنا بووە.  یەکێتیی تۆپی پێی ئەوروپا، ئانتۆنی تایلۆری ناوبژیوانی ئینگلیزی دەستنیشانکردووە بۆ ئەوەی ئەو یارییە بەڕێوەببات، ستیوارت ئاتوێلیش ناوبژیوانی ڤار دەبێت.  تاوەکو ئیستا ١٦٢ یاری لەم وەشانەی نەیشینلیگدا بەڕێوەچوونە و تەنیا یاریی دیاریکردنی پلەی سێیەم و یاریی کۆتایی ماون.  تاوەکو ئێستا ٣٧٠ گۆڵ تۆمارکراون، واتا لە هەر یارییەکدا رێژەی گۆڵکردن ٢.٢٩ بووە، یان لە هەر ٤٠ خولەکدا گۆڵێک.  هەڵبژاردەی بەلجیکا بە تۆمارکردنی ١٨ گۆڵ زیادترین گۆڵی تۆمارکردووە، بەجیاوازی ٣ گۆڵ لەگەڵ هەردوو هەڵبژاردەی فەرەنسا و ئیسپانیا، کە هەر یەکێکیان ١٣ گۆڵیان تۆمارکردووە.  هەڵبژاردەی فەرەنسا تاوەکو ئێستا تووشی هیچ شکستێک نەبووە، کە لە ٧ یارییدا ٦ بردنەوە و یەکسانبوونێکی هەیە.  ئێرلینگ هالاندی هێرشبەری هەڵبژاردەی نەرویج، بە هاوبەشی لەگەڵ رۆمیلۆ لوکاکوی هێرشبەری بەلجیکی و فیران تۆرێسی یاریزانی ئیسپانی بە تۆمارکردنی ٦ گۆڵ تاوەکو ئێستا گۆڵکاری پاڵەوانێتییەکەن.