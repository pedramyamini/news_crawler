بەپێی بڕیارەکەی فیدراسیۆنی تۆپی پێی چین، هیچ یاریزانێکی نێودەوڵەتی لە هەڵبژاردەکانی تازەپێگەیشتووان، لاوان و پێشکەوتووان بۆی نییە تاتووی جەستەی بکات، ئەوانەشی کە تاتوویان کردووە دەبێت بیشارنەوە یانیش بیانسڕنەوە.  یەکێتییەکە ئاماژەی بەوەکردووە کە ئەم بڕیارە بۆ ئەوە دراوە کە " لاوەکان و یاریزانەکان دەبنە پێشەوای گەنجانی وڵات و کۆمەڵگە" بۆیە نابێت کاری خراپ و هەڵە بکەن.  پێشتر چین داوای لە بەشێک لە ئەستێرەکانی تۆپی پێی وڵاتەکەی کردبوو کە ئەو تاتووانەی سەر جەستەیان بشارنەوە و دایانپۆشن لە کاتی یارییەکاندا.  لە ساڵی ٢٠١٨ ـەوە هەڵمەتی دژی تاتووکردن لە چین چڕبووەتەوە، بەشێک لە یاریزانەکان ناچارکراون کە بۆ شاردنەوەی تاتووەکانی سەر جەستە و قۆڵیان، بلووزی درێژ لەبەردەکەن.   فیدراسیۆنی تۆپی پێی چین لە راگەیێندراوێکیدا دەڵێت: ئەو یاریزانانەی کە تاتوویان لەسەر جەستەیان هەیە دەبێت لایببەن و بیسڕنەوە، هەندێک حاڵەتی تایبەتیش هەن کە دەکرێت چاوپۆشییان لێبکرێت، وەک شاردنەوەی تاتووەکان بە جلوبەرگ یانیش هەر کەرەستەیەک کە نەهێڵێت لە کاتی مەشقەکان و یارییەکان تاتووەکان دەربکەون، ئەمەش بە رەزامەندیی تەواوی ئەندامانی تیپەکە دەبێت.  لە کەلتووری چیندا تاتوو وەک هێمایەکی خراپ سەیری دەکرێت، بە درێژایی مێژووی چین چەندین تاوانکار و کەسانی بکوژ تاتوویان هەبووە، ئەوانەی مافیا و پیاوکوژ و ستەمکاربوون تاتوویان کردووە، هەروەها لەگەلانی ئاسیا و رۆژهەڵاتی ئەو کیشوەرە تاتوو وەک هیمای دواکەوتوویی سەیری دەکرێت.  هۆکارە هەر سەرەکییەکەش کە بڕیاری قەدەخەکردنی تاتوو دراوە، دەگەڕێتەوە بۆ سیاسەتی حیزبی شیوعیی چینی کە حکومداری وڵاتی چینن، ئەوان پێیانوایە ئەمە دوورە لە پرێنسیپەکانی حیزبەکە و ئێستاش لە نێو گەنجانی چیندا بە رێژەیەکی زۆر بڵاوبووەتەوە.  ئەمساڵ چینییەکان لەژێر ناوی "تاتوو زیان بە تەندروستی دەگەیێنێت" هەڵمەتی رووبەڕووبوونەوەی تاتووکردنیان دەستپێکردووە، چەند کەسایەتییەکی دیاری چینی لەلایەن حکومەتەوە سانسۆر خراوەتەسەریان کە نابێت لە تیڤییەکان دەربکەون چونکە تاتوویان هەیە، هەندێکجار لە بە ناچاری شاشەی تیڤییەکان بچووکدەکرێنەوە لەپێناو شاردنەوەی تاتووی یاریزانێک کە هەڤپەیڤی لەگەڵدا دەکرێت.   ساڵی رابردوو یارییەکی نێوان دوو تیپی تۆپی پێی خانمانی زانکۆکانی چین هەڵوەشێندرایەوە، بەهۆی ئەوەی بەشێكی یاریزانەکان رەنگی قژیان گۆڕیبوو، هەندیکیان رەنگی سەیریان لە قژیاندابوو، ئەمەش بووە هۆی ئەنجامنەدانی یارییەکە.