راپۆرتە رۆژنامەڤانییەکانی ئیسپانیا بڵاویانکردەوە، فیدراسیۆنی تۆپی پێی ئەوروپا ناسراو بە یۆفا، هەردوو یانەی ریال مەدرید و چێڵسی ئاگادارکردووەتەوە کە ئەگەری هەیە ئەو یاریزانانەیان لەدەستبدەن، کە ڤاکسینی کۆرۆنایان وەرنەگرتووە، کاتێک بۆ یارییەکانی قۆناخی شازدەی خولی یانە پاڵەوانەکانی ئەوروپا دەچنە فەرەنسا.  ئەم هەڕەشەیەی سەر هەردوو یانە بەهۆی رێکارە نوێیەکانی فەرەنسایە، بۆ رێگریکردن لە بڵاوبوونەوەی ڤایرۆسی کۆرۆنا، دوای ئەوەی حکومەتی وڵاتەکە رایگەیاند، رێگە بە چوونە ناوەوەی هیچ کەسێک بۆ وڵاتەکە نادەن، ئەگەر ڤاکسینی کۆرۆنایان وەرنەگرتبێت، بەمەش بەشێکی یاریزانەکان مەترسیی یاریی نەکردنیان لەسەر دەبێت.  لە قۆناخی شازدەی چامپیۆنزلیگدا، یانەی ریال مەدرید بەرامبەر یانەی پاریس سانجێرمان یارییدەکات، یاریی چوون لە ١٥ ـی شوبات لە پاریسی پایتەختی فەرەنسا دەکرێت.  یانەی چێڵسی لەم قۆناخەی پاڵەوانێتییەکەدا رووبەڕووی، یانەی لیل دەبێتەوە، یاریی گەڕانەوەیان لە فەرەنسا دەبێت، کاتێک لە ١٦ ـی ئاداری ٢٠٢٢ رووبەڕووی یەکدەبنەوە.