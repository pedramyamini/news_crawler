لە یاریی چوونی قۆناخی ١٦ ـی چامپیۆنزلیگدا، لیڤەرپوول لەسەر یاریگەی جۆسێپی میاتزا لە میلانۆ، بە ئەنجامی ٢ - ٠ شکستی بە ئینتەرمیلان هێنا و هەنگاوێک لە قۆناخی هەشت نزیکبووەوە.  سیمۆنی ئینزاگی، لە کۆنگرەی رۆژنامەڤانی دوای یارییەکەدا، قسەی بۆ میدیاکان کرد و  گوتی "هیوادارم هەموو جارێ رووبەڕووی لیڤەرپوول نەبینەوە، من دڵخۆشم و شانازی بە تیپەکەمەوە دەکەم، بەداخەوە ئەوکاتەی لە یارییەکەدا باشترین ئاستمان پێشکێش کرد نەمانتوانی گۆڵ تۆمار بکەین کە شایەنی بووین".  راهێنەرە ئیتاڵییەکە، لە بەردەوامی قسەکانیدا، دووپاتیکردەوە کە ئەوان شایەنی دۆڕان نەبوون "بێگومان ئێمە شایەنی ئەنجامێکی باشتر لە دۆڕان بووین، بەڵام ئەو ئاستە مژدەبەخشە بۆ داهاتوو، لیڤەرپوول بەڕای من یەکێکە لە دوو باشترین یانەی ئەوروپا، ئێمە خۆڕاگر بووین و شایەنی باشتر بووین".  سیمۆنی ئینزاگی، لە کۆتایی قسەکانیدا، گوتیشی "ئێمە دەزانین کە لەوانەیە ئەم جۆرە یارییانە بەم جۆرە ئەنجامانە کۆتایی بێن، بەڵام سەرەتایەکە بۆ ئاستێکی بەرزتر، قسەکردن لەدوای ئەنجامێکی وا زەحمەتە، بەڵام پێموایە ئەمە بەهێزترین رکابەر بوو کە ئەم وەرزە رووبەڕووی بووینەوە".