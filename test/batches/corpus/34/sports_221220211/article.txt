لە یاریگەی رامۆس سانچێز پیزخوان لە هەرێمی ئەندەلوس، یانەی سێڤییا میوانداریی یانەی بارسێلۆنای کرد، دۆخی سێڤییا بەبردنەوەی ئەم یارییە زۆر باش دەبوو، جیاوازیی خاڵەکانی لەگەڵ ریال مەدریدی پێشەنگ بۆ تەنیا سێ خاڵ کەمدەکردەوە، بەڵام بارسا رێگربوو لەو کارە و خۆیشی نەیتوانی سوود لە کەمیی یاریزانانی یانەی خانەخوێ وەربگرێت و یارییەکە بە ئەنجامی گۆڵێک بۆ هەر لایەکیان کۆتاییهات.  هەر لە سەرەتاوە بە پەستانی بارسا دەستیپێکرد، بەڵام لە گۆڵکردن دەستپێشخەر نەبوون، لە خولەکی ٣٢ پاپۆ گۆمێزی ئەرجەنتینی گۆڵی یەکەم و پێشکەوتنی بۆ سێڤییا تۆمارکرد، بەڵام لە خولەکی ٤٥ و بەر لە تەواوبوونی نیوەی یەکەمی یارییەکە، رۆناڵد ئاراوخۆ بە لێدانی سەر ئەنجامەکەی بۆ کەتەلۆنییەکان یەکسانکردەوە.  لە نیوەی دووەمدا ئەنجامی یارییەکە نەگۆڕا، هەرچەندە یانەی سێڤییا لە خولەکی ٦٤ یاریزان ژول کوندێیان بەهۆی کارتی سووری راستەوخۆوە لەدەستدا و بە ١٠ یاریزانەوە یارییەکەیان تەواوکرد، بەڵام چاڤی و کوڕەکانی نەیانتوانی ئەم دەرفەتە بقۆزنەوە و گۆڵی بردنەوە بکەن.  سێڤییا بەم یەکسانبوونە کۆی خاڵەکانی گەیاندە ٣٨ خاڵ و لە پلەی دووەم جێگیر بووە، بارسێلۆنا هەر لە پلەی حەوتەمە بە ٢٨ خاڵ.  دوای یارییەکە چاڤی هێرناندێز، راهێنەری یانەی بارسێلۆنا دڵخۆشی خۆی بەرامبەر ئاستی تیپەکەی پێشاندا و گوتی " ئەمە ئەو شێوازی یارییکردنەیە کە لە یانەکەدا ئامانجی منە و بەدوایدا دەگەڕێم، یاریزانەکان هەمووان ئاستێکی زۆر بەرزیان پێشکێشکرد و شایستەی یەکسانبوون نەبووین. "  چاڤی دەڵێت " سێڤییا یانەیەکی بەهێز و خاوەن ئەزموونە، بەڵام ئێمە لە هەموو شتێکدا لەوان باشتربووین و پێویستبوو یارییەکە ببەینەوە. "  دوای ئەنجامدانی ئەم یارییە چاڤی هێرناندێز ٥ رۆژ پشوو دەداتە یاریزانەکانی و تاوەکو ٢٨ ـی ئەم مانگە بارسێلۆنا هیچ مەشق و راهێنانێک ناکات و ئەمە دوایین یاریی یانەکە بوو لە ساڵی ٢٠٢١، یاریی داهاتوویان لە ٢ ـی مانگی داهاتوو دەبێت بەرامبەر یانەی ریال مایۆرکا.