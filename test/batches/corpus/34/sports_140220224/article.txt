بە گوتەی رۆژنامەڤان گیلیام بالاگێی ئیسپانی، ریال مەدرید دەرفەتێکی زێڕینی بۆ رەخسا بوو بۆ گرێبەستکردن لەگەڵ مێسی لە ساڵی ٢٠٠١، ئەوکاتەی بارسێلۆنا خەریکی ئامادەکردنی رێککەوتن بوو لەگەڵ ئەو یاریزانە و خێزانەکەیدا.  بارسێلۆنا ١٠٠ ملیۆن پێسێتای دراوی ئەوکاتی ئیسپانیا، پێش ئەوەی پارەی ئەو وڵاتە ببێتە یۆرۆ، بۆ هەر وەرزێک وەک مووچەیەکی ساڵانە پێشکەشی مێسی کرد، بەڵام دواتر لیۆ و خێزانەکەی سەریان سوڕما لەوەی کە بارسا بڕی پارەی گرێبەستەکەی کەمکردووەتەوە، کە دوای گەیشتنی خاڤێر پێرێز ڤارجلی بەڕێوەبەری وەرزشیی نوێی یانەکە بە بینینی گرێبەستەکەی مێسی تووشی شۆک بوو، بۆیە بڕی پارەکەی کەمکردەوە.  ڤارجل بە کارگێڕیی بارسێلۆنای گوت "ئاسایی نییە ئەم پارە زۆرە بە مێسی بدرێت، ئەو وا بیردەکاتەوە کە مارادۆنایە؟ دەبێت واز لە جێبەجێکردنی ئەم گرێبەستە بهێنین و با بگەڕێتەوە ئەرجەنتین".  خۆرخێ ڤاڵدانۆ، بەرێوەبەری وەرزشیی ئەوکاتی ریال مەدریدیش ئاگاداری هەموو ئەو شتانە بوو کە لە دانوستاندنەکانی بارسێلۆنا لەگەڵ مێسی روویاندەدا و لە دوورەوە سەیری دۆخەکەی دەکرد.  ڤاڵدانۆ مافی ئەوەی هەبوو دەستەوارەیەکی فەرمی پێشکێشی مێسی بکات، بەڵام بەرێوەبەری وەرزشیی ریال مەدرید، کە خۆیشی ئەرجەنتینییە، رەتیکردەوە لەسەر مێسی بکەوێتە رکابەری لەگەڵ بارسێلۆنا.  "وابزانم ئێمە دەچینە مەدرید" یەکێک بوو لە سەرنجڕاکێشترین دەستەواژەکان کە لە ماوەی مانەوەی مێسی لەگەڵ پارێزەرەکەی لە ژووری دانوستاندنی بارسێلۆنادا بیستراوە، بەڵام لە کۆتاییدا بارسێلۆنا گەیشتە رێککەوتن لەگەڵ ئەو یاریزانە، کە تاوەکو هاوینی رابردوو لەگەڵ ئەو یانەیە مایەوە، دواتر چووە ریزەکانی یانەی پاریس سانجێرمانی فەرەنسی.