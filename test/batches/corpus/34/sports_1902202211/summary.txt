کارلۆ ئەنچیلۆتی خاوەنی مێژوویەکی مەزنە، مێژوویەک لێوانلێو لە دەستکەوت و نازناو و گەورەیی، بەشێوەیەک نە من و نە هیچ کەسێکی دیکە ئازایەتیی ئەوە ناکەین لە مێژووی ئەو ئیتاڵییە سەرسپییە تەمەن ٦٢ ساڵە کەمبکەینەوە، بەڵام من دەتوانم ئەوە بڵێم، ئەوەی ئەمڕۆژانە کارلۆ لەگەڵ ریال مەدرید پێیدا تێدەپەڕێت، جۆرێک لە سەرلێشێوانە، سەرلێشێوان لەنێو بیرکردنەوەی ئاڵۆز و کەوتنە ژێر فشاری زۆری ئەو میدیا مەدریدییەی دەیانی وەک کارلۆی لە تیپەکە دەرکردووە و چەکێکی کاریگەریشە بەدەستی پێرێزەوە هەر کاتێک بیەوێت، وەک نەشتەر، لە جەستەی ئەوانەی دەدات کە بەدڵی ئەو ناکەن.