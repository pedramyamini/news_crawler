ئەمڕۆژانە کارلۆ ئەوەندەی وەک راهێنەرێکی دەستەمۆ بەرامبەر فشاری میدیای مەدریدی دەردەکەوێت، ئەوەندە وەک راهێنەرێکی خاوەن کەسایەتی و مێژوو دەرناکەوێت، ئاخر میدیاکانی مەدرید لەگەڵ هەر راهێنەرێکدا کۆک نەبووبن و بەئاوازی ئەوان کاری نەکردبێت، بەر نەشتەری رەخنەیان داوە، کەچی هیچ کام لە راهێنەرەکان وەک کارلۆ نەکەوتووەتە ژێر هەژموونی ئەوانەوە.  میدیای مەدرید هەتا پێیکرا، هێرشی کردە سەر زیدان، دەیان نهێنی مۆرینیۆی ئاشکرا کرد، بێڕەحمانە پەلاماری لۆپیتیگییاندا، بەڵام هیچ کامیان خۆیان بەدەست ئاراستەی رەشەبای رەخنەکانەوە نەدا و قسەی خۆیان بردە سەر، کەچی کارلۆ لەگەڵ یەکەم شنەبای مارکا و ئەی ئاسدا، بایدایەوە و لە بیریکرد ئەو دەبێ خاوەن بڕیاری کۆتایی بێت.  کاریگەریی هێرشەکانی ئەو دوو رۆژنامەیە و ئەوانیدیکەش بەسەر ئەنچیلۆتییەوە، لە کۆنگرە رۆژنامەڤانییەکەی دوێنێدا بۆ رووبەڕووبوونەوەی دیپۆرتیڤۆ ئالاڤێش، بە روونی دەرکەوتن، کاتێک رۆژنامەڤانەکان کارلۆیان ناچارکردن جارێکی دیکە بگەڕێتەوە سەر ئەنجامی شکستی تیپەکەی بەرامبەر پاریس سانجێرمان و دڵنیایی ئەوە بداتە رۆژنامەڤانەکان کە تیپەکەی ئیدی شێوازی یاریکردنی خۆی دەگۆڕێت.  ئەوە نوێ نییە کە هەمووان لە سەرەتای ئەمساڵەوە، داوای گۆڕانکاری لە شێواز و ریتم و پێکهاتەی کارلۆدا دەکەن، بەتایبەت کە لە چەندین یاریدا دووچاری ئاستەنگی گەورە بووەوە و خاڵی لەدەستدا، بۆیە ئەو بەناچاری گوتی، "لە یارییەکانی داهاتوودا فشاری بەرز پەیڕەو دەکەین"، دواتریش دانیپێدادەنێت، "لەبیرمان چووەوە فشارکردن لە پێشەوە هەلی زیاترمان دەداتێ، دەبێ لە پێشەوە فشاری زیاتر بکەین تا بەزوویی لە دۆخە خراپەکەمان بێینە دەرەوە".  ئەو رستانەی نێو کۆتەیشنەکان، قسەکانی کارلۆن. راهێنەری پیشەگەر و خاوەن کەسایەتی، هەرگیز پلان و شێوازی یاریکردنی خۆی بۆ یاری داهاتوو بەو شێوە روونە ئاشکرا ناکات. راستە لە کۆنگرە رۆژنامەڤانییەکاندا راهێنەران ناچارن هەڵوەستە لەسەر پلانەکانی خۆیان بکەن، بەڵام هەمووان بەچەند دێڕێکی کلاسیکی و گشتی، بابەتەکە لەکۆڵ خۆیان دەکەنەوە، نهێنی بیرکردنەوەی خۆیان نادرکێنن، بەڵام کارلۆ وەکئەوەی قسە بۆ یاریدەدەرەکانی بکات، یان باسی پلانی داهاتوو لەگەڵ یاریزانەکانیدا بکات، هەموو ئەوەی لە خەیاڵیدایە، خستییە بەردەستی رۆژنامەڤانەکان.  قسەکانی ئەنچیلۆتی هێندەی وەک دەرزییەکی ئازار شکێن بۆ نەخۆشییەکی درێژخایەن دێنە بەرچاو، لە قسەی پیاویک ناچێت کە ٢١ ساڵی رەبەق بێت لەنێو دەیان ژوور و یانە و یاریگەی جیاوازدا، کاری راهێنەرایەتی کردبێت و ئەو ئەزموونە زۆر و زەوەندەی کەڵەکە کردبێت. راستیت دەوێت؟ قسەکانی کارلۆ ئەوەندەی بەپاڕانەوەیەک بۆ ئارامکردنەوەی هێرشەکان دێتە بەرچاو، هەرگیز لە قسەی راهێنەرێک ناچێت کە نزیکە لەوەی لە چاوترووکانێکدا هەموو شتێکی لەدەست دەربچێت. چونکە بەدڵنیاییەوە تێنەپەڕاندنی پاریس لە یاری گەڕانەوەدا، وا دەکات لە کۆتایی وەرزدا، مانگی هەنگوینیی نێوان کارلۆ و ریال مەدرید، زۆر بەئاسانی کۆتایی پێ بێت.