فێدریکۆ کیێزا، ئەستێرەی لاوی یانەی یوڤێنتوس لە خولەکی ٣٢ ـی یاریی نێوان هەردوو یانەی یوڤێنتوس و رۆما تووشی پێکانبوو و بەو هۆیەوە یاریگەی بەجێهێشت.  میدیای ئیتاڵیا بڵاویکردەوە، یاریزانەکە بەهۆی ئەو پێکانەی تووشی بوو، مەترسی لەسەر داهاتووی ئەو یاریزانە لەم وەرزەدا هەیە و ئەگەری هەیە چیدیکە نەتوانێت لەم وەرزەدا یاوەری یانەکەی بکات.  رۆژنامەی توتۆ سپۆرتی ئیتاڵی دەڵێت " یاریزانەکە مەترسیی لەسەرە کە لە بەشی دواوەی قاچیدا تووشی پچڕانی بەستەرەکانی ئەژنۆی بووبێت، لە ئەگەری دەرکەوتنی ئەنجامی پشکنینەکان یەکلادەبێتەوە و ئەگەر تووشی ئەو پێکانە بووبێت، یاریزانەکە تاوەکو وەرزی داهاتوو ناگەڕێتەوە نێو یاریگەکان. "  کیێزا ئەمڕۆ پشکنینی لە سەنتەری تایبەت بە یانەی یوڤێنتوس پشکنینی بۆ دەکرێت، بۆ ئەوەی بەتەواوی دەربکەوێت کە جۆری پێکانەکەی چییە و چەند لە یاریگەکان دادەبڕێت.  لە ئەگەری دوورکەوتنەوەی یاریزانەکە بۆ ئەو ماوەیە زۆرە، کاریگەرییەکی راستەوخۆی لەسەر پلانەکانی ماسیمیلیانۆ ئالێگری دەبێت، لەکاتێکدا یاریزانەکە ئاستێکی بەرز پێشکێشدەکات و رۆڵێکی گەورەی لە بردنەوەکانی خانمە پیرەکەدا هەیە.  جگە لەوەش پێکانی کیێزا کاریگەریی لەسەر هەڵبژاردەی ئیتاڵیاش دەبێت، لەکاتێکدا هەڵبژاردەکە پاشکۆی پاڵاوتنەکانی مۆندیالی لەپێشە و پێویستییەکی زۆری بە تواناکانی ئەو یاریزانە هەیە.