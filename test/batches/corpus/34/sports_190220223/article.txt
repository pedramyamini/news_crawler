یارییەکە کاژێر ١٤: ٠٠ لەسەر یاریگەی زاخۆ لە رکابەرییەکانی گەڕی ٢٢ ـی خولی عێراق بەڕێوەدەچێت، یانەی زاخۆ دەیەوێت سوود لە بارودۆخی خراپی یانەی مینا وەربگرێت، بۆ ئەوەی سێ خاڵی دیکە بەدەستبهێنێت و لە پلەکانی پێشەوەی ریزبەندی خولەکە هەنگاوی باشتر بنێت.  لە یارییەکەی ئەمڕۆدا عەبدولوهاب ئەبولهێل، راهێنەری یانەی زاخۆ بەهۆی وەرگرتنی زۆری کارتی زەردەرەوە، لە تواناکانی هیلیۆ مۆنتێرۆی یاریزانی بەرازیلی بێبەش دەبێت.  یانەی زاخۆ بەر لەم یارییە لە پلەی شەشەمی ریزبەندی خولەکەیە بە ٣٣ خاڵ، یانەی مینا لەو کاتەوەی ئەیمەن فیلیپی کردووەتە راهێنەر هیچ بردنەوەیەکی نییە و ئێستا بە ١٤ خاڵ لە پلەی نۆزدەیەم و پێشکۆتایی ریزبەندی خولەکەیە.  زاخۆ لە یاریی قۆناخی یەکەمی ئەم وەرزەی خولی عێراقدا، بە دوو گۆڵی بێبەرامبەر یارییەکەی لە مینا بردبووە، ئەمڕۆش یانەکە دەیەوێت هەمان سیناریۆ دووبارەبکاتەوە و سێ خاڵی دیکە لەو یانەیە وەربگرێت.  مینا لە بارودۆخێکی خراپدایە و هاندەران و کارگێڕیی یانەکە لە ئەنجامەکانی ناڕازین، فیلیپ ئەیمەن، راهێنەری یانەکە دەڵێت " کاتمان پێویستە"، بەڵام سەرۆکی یانەکە هەڕەشە دەکات و دەڵێت " لە ئەگەری بەردەوامبووانی ئەم ئەنجامانە راهێنەرەکە دووردەخرێتەوە. "