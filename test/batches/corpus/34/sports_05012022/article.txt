مێسی بەرەبەیانی ئەمڕۆ ئەنجامی دوایین پشکنینەکانی گەڕایەوە و دەرکەوت کە ڤایرۆسەکە لەلەشیدا نەماوە، بەمەش ڤایرۆسی کۆرۆنای تێپەڕاند و راستەوخۆ ئەرجەنتینی لە رێگەی فرۆکەی تایبەتی خۆیەوە بەرەو پاریس بەجێهێشت، بۆ ئەوەی پەیوەندی بە یانەی پاریس سانجێرمانەوە بکاتەوە.  میدیای ئەرجەنتین ساتی گەیشتنی لیۆنێل مێسی و خانەوادەکەی بۆ فرۆکەخانە بڵاوکردووەتەوە، کە دەیانەوێت بەرەو پاریس بەڕێبکەون، بەپێی راپۆرتە رۆژنامەڤانییەکان فرۆکەی مێسی بەرەو پاریس بەڕێگەوەیە، لە ئاسێنسیۆنی پایتەختی پاراگوای دەنیشێتەوە و دوای نیو کاژێر جارێکی دیکە دەفڕێت و راستەوخۆ دەچێتە پاریس.  بەپێی راپۆرتە رۆژنامەڤانییەکان، لیۆنێل مێسی کاژێر ١٩: ٤٥ دەگاتە پاریسی پایتەختی فەرەنسا، دوای ئەوەش جارێکی دیکە پەیوەندی بە مەشقەکانی یانەکەوە دەکاتەوە، دوای ئەوەی لە یاریی رابردووی یانەکەدا بەرامبەر یانەی ڤانێس لە جامی فەرەنسادا یاریی نەکرد.      کاتی گەیشتنی مێسی بۆ فرۆکەخانە  دوای تێپەڕکردنی ڤایرۆسی کۆرۆنا، مێسی بە ئەگەری زۆرەوە بۆ یاریی بەرامبەر لیۆن لە خولی فەرەنسادا ئامادەدەبێت، کە یارییەکە رۆژی ٩ ـی ئەم مانگە بەڕێوەدەچێت، لەکاتێکدا هێشتا چوار رۆژ لە بەردەم یاریزانەکەدا ماون بۆ ئەوەی بەتەواوی بۆ یارییەکە ئامادەبێت.  مێسی چەند رۆژێک لەمەوبەر لەگەڵ سێ یاریزانی دیکەی یانەی پاریس سانجێرمان تووشی کۆرۆنا بوو، ئەستێرە ئەرجەنتینییەکە لە رۆساریۆ لە کەرەنتیندا بوو و تاوەکو تێپەڕکردنی ڤایرۆسەکە لەگەڵ خانەوادەکەی لەوێ مایەوە.