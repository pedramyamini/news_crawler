لە دوایین یەکەی مەشقی هەڵبژاردەکەدا تەنیا ١٦ یاریزان توانیان بەشداری بکەن، بەهۆی ئەوەی کە بەشێک لە یاریزان و ئەندامانی شاندی هەڵبژاردەی عێراق تووشی ڤایرۆسی کۆرۆنا بوونە،  ژیلیکۆ پێترۆڤیچی راهێنەری هەڵبژاردەی عێراق رایگەیاند، سەرەڕای ئەو دۆخەی بەسەریاندا هاتووە، کە هەندێک لە یاریزانەکانی تووشی کۆرۆنا بوونە، بەڵام ئەوان هێشتا گەشبینن بەوەی کە دەتوانن سبەی ئەنجامێکی باش بەدەستبێنن.  ئەو راهێنەرە لە بەردەوامی قسەکانیدا گوتیشی "ئێمە کێشەی ئەوەمان هەیە کە نەمانتوانی یەکەیەکی مەشقیمان بە باشی ئەنجام بدەین، بەڵام بەپێی توانا هەوڵدەدەین بە باشی ئەرکە هونەرییەکانی نێو یاریگە بە یاریزانەکانمان راسپێرین، بەتایبەتی کە ئەم یارییە دۆخێکی جیاوازی هەیە، هیوادارین هیچ دۆخێکی لەناکاوی دیکە روونەدات".  ئەمڕۆ کاژێر ١٦: ٠٠ ژیلیکۆ پێترۆڤیچ و یاریزان بەشار رسن بەشداری لە کۆنگرەی رۆژنامەڤانی بەر لە یارییەکە دەکەن و زانیاری زیاتر لەبارەی رەوشی هەڵبژاردەکەیان بە میدیاکان دەڵێن.  دوای کۆنگرەکە، یاریزانانی هەڵبژاردەکە یەکەیەکی دیکەی مەشقی لەسەر یاریگەی ئازادی ئەنجام دەدەن، کە دوێنێ هەر یەکێک لە یاریزانان، فرانس زیا، ئەمیر ئەلعەماری، موهەنەد جعازی، مەیسەم جەبار و سەعد ناتق پەیوەندییان بە هەڵبژاردەی عێراقەوە کردووە و بڕیارە ئەمڕۆ هەریەک لە زیدان ئیقبالی یاریزانی یانەی مانچێستەر یونایتدی ئینگلیزی و ئەمیر حەمادی هێرشبەری یانەی ویکامبی ئینگلیزیش بگەنە تاران و پەیوەندی بە هاوڕێکانیانەوە بکەن.