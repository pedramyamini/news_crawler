مۆدریچی ٣٦ ساڵ ئێستا لەگەڵ هەڵبژاردەی کرواتیا، خۆی بۆ یارییەکانی بەرامبەر قوبرس و سلۆڤاکیا ئامادەدەکات، کە لە پاڵاوتنەکانی گەیشتن بە مۆندیالی ٢٠٢٢ ـی قەتەر بەرامبەر ئەو دوو هەڵبژاردەیە یارییدەکات.  بەپێی میدیای ئیسپانیا، یانەی ریال مەدرید داوای لە لوکا مۆدریچ، ئەستێرەی یانەکەی کردووە، بەهۆی بەرزی تەمەنییەوە و پاراستنی توانای جەستەیی لە هەندێک یاریی هەڵبژاردەی کرواتیادا بەشداری نەکات.  ریال مەدرید بەهۆی یارییەکانی هەڵبژاردەی کرواتیا، نیگەرانە لەوەی کە کاریگەریی خراپی لەسەر توانای لوکا هەبێت و ببێتە هۆکاری ئەوەی کە توانای جەستەیی یاریزانەکە داببەزێت، بۆیە یانەکە دەیەوێت یاریزانەکە پشوو وەربگرێت، بۆ ئەوەی بۆ یارییەکانی داهاتووی یانەکە بەتەواوی ئامادەبێت و هاوکاریی یانەکە بکات.  میدیای ئیسپانیا ئاماژەی بۆ ئەوەشکردووە، لوکا مۆدریچ لەلایەن ریال مەدریدەوە ئازادکراوە، کە ئەو داواکارییە قبوڵ بکات یانیش رەتیبکاتەوە.  ریال مەدرید هیواخوازە لوکا مۆدریچ، هاوشێوەی تۆنی کرووس هەموو بیرکردنەوەی لەگەڵ ریال مەدرید بێت، لەکاتێکدا یاریزانە ئەڵمانییەکە پێشتر بڕیاریداوە واز لە یارییکردنی نێودەوڵەتی بهێنێت، بەڵام مۆدریچ هێشتا لەگەڵ کرواتیا بەردەوامە.  ریال مەدرید داوای وازهێنان لە یارییکردنی نێودەوڵەتی لە مۆدریچ ناکات، بەڵکو دەیەوێت ئاگاداری توانای جەستەیی بێت.