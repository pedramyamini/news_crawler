ئەمشەو کاژێر ٢٣: ٠٠ بە کاتی باشووری کوردستان، یانەی بایرن میونشن لە یاریی گەڕانەوەی قۆناخی ١٦ ـی چامپیۆنزلیگدا میوانداری یانەی رێد بۆل سالزبۆرگ دەبێتەوە، کە لە یاریی چووندا ١ - ١ یەکسانبوون.  یولیان ناگیلسمان، راهێنەری بایرن میونشنی ئەڵمانی، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "ئەم وەرزو تاوەکو ئێستا بۆ ئێمە وەرزێکی تایبەت نەبووە، بەڵام ئێمە بایرن میونشنین و ئامانجی تایبەتمان هەیە، من رەشبین نیم، بۆیە بیر لەوە ناکەمەوە کە بە لێدانێکی کوشندە دەربکرێین، من بیانووم بۆ ئەوە هەیە کە یارییەکی زۆر باش دەکەین و دەبینە تیپێکی باشتر، ئێمە ئەوە هیوامانە".  راهێنەرە گەنجەکەی یانەی باڤاری، باسی یانە رکابەرەکەشیانی کرد و گوتی "دەزانین کە تیپی بەرامبەرمان لە دوو هەفتەی رابردوودا زۆریان بەدەست کۆرۆناوە ناڵاندووە، دەمەوێت بڵێم ئەوان ناتوانن بەشێوەیەکی باش خۆیان بگونجێننەوە، کە لە یاریی یەکەمیشدا ئەوان لە کۆتایی یارییەکەدا زۆر ماندوو بوون، بۆیە ئەرکی ئێمە ئەوەیە بە درێژایی ٩٠ خولەک بە ئاستێکی بەرزەوە یاری بکەین، دەبێت هەموو خولەکەکان بقۆزینەوە".  ئەو لە بەردەوامی قسەکانیدا، گوتیشی "ئەوان لە سەرەتای یارییەکەدا هەوڵدەدەن گوشارمان بخەنە سەر، بەڵام ئێمە ئامادە دەبین بۆ ئەوە، بەر لە یاریی یەکەممان گوتم سالزبۆرگ لە بوندێسلیگا یاری بکات دەتوانێت رۆڵێکی باش ببینێت، نازانم بەربژێر دەبن بۆ نازناوەکە یان نا، بەڵام تیپێکی بەهێزە و خاوەن کۆمەڵێک یاریزانی باشە، کە هیوا و ئامانجیان هەیە".