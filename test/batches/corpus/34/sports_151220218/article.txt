سێرجیۆ ئەگوێرۆ، لە کۆنگرەیەکی رۆژنامەڤانیدا لەنێو کامپ نودا، رایگەیاند کە بەیەکجارەکی واز لە یاریکردن دەهێنێت، کە ئەم بڕیارەی ئەگوێرۆ بە ناچاری بوو، چونکە بەر لە چەند رۆژێک دەرکەوت کە کێشەی لە لێدانەکانی دڵیدا هەیە.  مێسی کە یەکێکە لە هاوڕێ هەرە نزیکەکانی ئەگوێرۆ و پێکەوە چەندین ساڵ یارییان بۆ هەڵبژاردەی ئەرجەنتین کردووە، لە پەیامێکدا ماڵئاوایی لە هاوڕێکەی کرد و هیوای ژیانێکی باش و خۆشی لە دەرەوەی یاریگەکانی تۆپی پێدا بۆی خواست.  مێسی لە پەیامێکی پڕ لە سۆزدا، بۆ ئەگوێرۆی نووسیوە "ئێستا قۆناخێکی نوێ لە ژیانتدا دەستپێدەکات و من دڵنیام کە تۆ بە دڵێکی پڕ لە خۆشی و بە پێکەنینەوە بەسەردەبەی، بەدڵنیاییەوە تۆ بە پەڕۆشییەوە دژیت".  لیۆنێل مێسی، لە درێژەی پەیامەکەیدا بۆ ئەگوێرۆ، نووسیویەتی "هیوای سەرکەوتنت بۆ دەخوازم لەم قۆناخە نوێیەی ژیانتدا، هاوڕێکەم زۆر خۆشمدەوێی، زۆر بیری ئەو رۆژانە دەکەم کە پێکەوە لەنێو یاریگەدا بووین و ئەو رۆژانەی پێکەوە یاریمان بۆ هەڵبژاردەی ئەرجەنتین دەکرد".  ئەگوێرۆ ئەمڕۆ لە کۆنگرەیەکی رۆژنامەڤانیدا، کە خوان لاپۆرتای سەرۆکی یانەی بارسێلۆنا و سەرجەم یاریزانانی یانەی کەتەلۆنی، پێپ گواردیۆلای راهێنەری پێشووی یاریزانەکە و چەندین کەسایەتی دیکە ئامادەبوون، بە چاوی پڕ لە فرمێسکەوە گوتی "بڕیارمداوە واز لە یاری تۆپی پێ بێنم، کاتێکی ناخۆش و زەحمەتە، ئەمڕۆ من بەهۆی چەند کێشەیەکی تەندروستی لە یاریکردن دەوەستم".  یاریزانی ئەرجەنتینی، کە لە سەرەتای ئەم وەرزەدا بەبێ بەرامبەر لە مانچێستەر سیتییەوە پەیوەندی بە بارسێلۆناوە کرد، لە بەردەوامی قسەکانیدا گوتی "من دڵخۆشم بە کاروانی خۆم و شانازی پێوەدەکەم، هەمیشە خەونم بە تۆپی پێوە بینیوە، لە تەمەنی ٥ ساڵییەوە خەونم بوو یاریی تۆپی پێ بکەم، قەت پێشبینیم نەدەکرد دەگەمە ئەوروپا".  لیۆنێل مێسی و سێرجیۆ ئەگوێرۆ چەند ساڵێک پێکەوە یارییان بۆ هەڵبژاردەی ئەرجەنتین کردووە و پێکەوە میدالیای زێڕی ئۆڵیمپیادی بەیجینیان بردووەتەوە و ئەمساڵ کۆپا ئەمریکایان بۆ هەڵبژاردەی ئەرجەنتین بردووەتەوە، کە نزیکبوون پێکەوە یاری بۆ بارسێلۆنا بکەن، بەڵام بەشێوەیەکی پێشبینی بۆ نەکراو لیۆنێل مێسی لە بارسێلۆنا رۆیشت و پەیوەندی بە ریزەکانی یانەی پاریس سانجێرمانەوە کرد.