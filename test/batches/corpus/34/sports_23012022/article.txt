لە یارییەکەی پڕ لە جۆش و خرۆشدا، لە گەڕی ٢٢ ـی لالیگادا، ئاتلێتیکۆ مەدرید لەسەر یاریگەی واندا میترۆ پۆلیتانۆ میوانداری ڤالێنسیای کرد و ٣ - ٢ لێیبردەوە، کە دوو گۆڵی لە خولەکەکانی کۆتاییدا تۆمارکرد.  لە خولەکی ٢٥ یونس موسای یاریزانی ئەمریکی گۆڵی پێشکەوتنی بۆ ڤالێنسیا تۆمارکرد، بەر لە کۆتاییهاتنی نیوەی یەکەم بە خولەکێک، گۆگۆ دۆرۆ گۆڵی دووەمیشی بۆ شەمشەمەکوێرەکان تۆمارکرد.  یاریزانانی رۆخی بلانکۆس خۆیان بەدەستەوە نەدا و لە نیوەی دووەمدا گوشاریان خستە سەر تیپی میوان تاوەکو ناتیاس کۆنیای یاریزانی لاوی بەرازیلی لە خولەکی ٦٤ گۆڵی یەکەمی بۆ تیپەکەی سیمیۆنی تۆمارکرد.  یاریزانانی ئاتلێتیکۆ بەردەوام بوون لەسەر هێرشەکانیان تاوەکو ئانخێل کۆریای ئەرجەنتینی لە خولەکی ٩٠ گۆڵی یەکسانبوونی تۆمارکرد.  خاوەن یاریگە بەوەندەش نەوەستا و لە کاتی زیادکراودا ماریۆ ئیرمۆسۆ گۆڵی سێیەم و ریمۆنتادای تۆمارکرد و ٣ خاڵی گرنگی بە جەماوەری میترۆ پۆلیتانۆ بەخشی.  بەم ئەنجامە ئاتلێتیکۆ مەدرید بووە خاوەنی ٣٦ خاڵ لە پلەی چوارەمی ریزبەندیی لالیگا، ڤالێنسیاش بە ٢٩ خاڵ پلەی نۆیەمی گرتووە.