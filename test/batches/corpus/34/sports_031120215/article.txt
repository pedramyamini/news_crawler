بەپێی سەرچاوەکانی نزیک لە بارسێلۆنا، کارگێڕیی ئەو یانەیە بڕیاریداوە لە مێرکاتۆی زستانەدا لوک دییۆنگی هێرشبەری هۆڵەندی لەکۆڵ خۆیانی بکەنەوە و بیدەنە یانەیەکی دیکە، کە بەشێوەی خواستن یاریی بۆ بارسا دەکات.  کێشەکە لەوەدایە کە ئێستا کەس ئەو یاریزانەی ناوێت، دوای ئەوەی نەیتوانی لەگەڵ بارسێلۆنا ئاستێکی باش پێشکەش بکات، یانە کەتەلۆنییەکەش دەیەوێت ماوەی خواستنی یاریزانەکە کۆتاییپێبهێنێت، بۆ ئەوەی یانەیەکی دیکە لەجیاتی ئەو مووچەی دییۆنگ بدات، بەڵام یانەی سێڤییاش دەیەوێت ئەم وەرزە یاریزانەکە لەگەڵ بارسا بەردەوام بێت و یاریی زیاتر بکات، بۆ ئەوەی لە هاوینی داهاتوودا بە پارەیەکی باش بفرۆشێت.   راپۆرتە رۆژنامەڤانییەکان لە ئیسپانیا، ئاماژە بۆ ئەوە دەکەن کە یانەی بێشکتاشی تورکی دەیویست دییۆنگ بەخواستن بباتە ریزەکانی، بەڵام پاشگەزبووەتەوە و گرێبەستی لەگەڵ باتشوای کردووە بەشێوەی خواستن، هەروەها دەیەوێت تۆسانی یاریزانی ئێڤێرتۆنیش بباتە ریزەکانی.  رۆژنامەکانی کەتەلۆنیا، باس لەوە دەکەن کە دییۆنگ کێشەی بۆ بارسێلۆنا دروستکردووە، کە بەرپرسانی سوورن لەسەر گەڕاندنەوەی بۆ سێڤییا یان ناردنی بۆ یانەیەکی دیکە، بەڵام کەس نایەوێت و دەڵێن "پاشگەزبوونەوەی بێشکتاش لە گرێبەستکردن لەگەڵ دییۆنگ بەرپرسانی یانە کەتەلۆنی تووشی شۆک کردووە، چونکە ئەگەر هیچ یانەیەک هێرشبەرە هۆڵەندییەکەی نەوێت، دەبێت بارسا بەردەوام بێت لە دانی مووچەکەی تاوەکو وەرزی داهاتوو، بێئەوەی سوودیش لە تواناکانی وەربگرێت، کە بە رۆیشتنی رۆناڵد کۆمان لە راهێنەرایەتی بارسا، زەحمەتە سێرخی بارخوان یان راهێنەری داهاتووی بارسێلۆنا پشتی پێببەستن".  لە سەرەتای وەرزی ئەمساڵدا، یانەی بارسێلۆنا لەسەر داوای رۆناڵد کۆمانی راهێنەری لەسەرکارلادراوی یانەکە، بەشێوەی خواستن گرێبەستی لەگەڵ لوک دییۆنگی هێرشبەری یانەی سێڤییا کرد، بەڵام ئەو یاریزانە نەیتوانی ئاستێکی باش پێشکەش بکات، کە هەوادارانی یانەکە داوادەکەن ئەو یاریزانە لە بارسێلۆنا نەمێنێت.