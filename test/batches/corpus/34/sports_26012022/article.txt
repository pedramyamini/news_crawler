یانە ئیسپانییەکە لە بڵاوکراوەیەکی فەرمیدا، گرێبەستکردنی بەشێوەی خواستن لەگەڵ مارسیال راگەیاند، کە یاریزانەکە تاوەکو کۆتایی ئەم وەرزە یاری بۆ دەکات.  لە بڵاوکراوەی یانە ئەندەلووسیدا هاتووە "یاریزانە فەرەنسییەکە، کە دەتوانێت وەک هێرشبەری سەرەڕم یاری بکات، ماوەی ٦ مانگ درێسی سێڤییا لەبەردەکات بەبێ ئەوەی مەرجی کڕینەوەی یەکجاری دانرابێت.  مارسیال ساڵی ٢٠١٢ کاروانی وەرزشیی خۆی لەگەڵ یانەی ئۆڵیمپیک لیۆن دەستپێکرد، بەڵام تەنیا ٤ یاری لەگەڵ یانە فەرەنسییەکە ئەنجامدا و بۆ ماوەی سێ ساڵ چووە ریزەکانی یانەی مۆناکۆ.  لە مانگی ٩ ـی ساڵی ٢٠١٥ مارسیال پەیوەندی بە ریزەکانی یانەی مانچێستەر یونایتدەوە کرد، بەرامبەر بە ٨٠ ملیۆن یۆرۆ، کە لە یەکەم وەرزیدا ئاستێکی باشی پێشکێش کرد و لە سەرجەم خول و پاڵەوانێتییەکاندا ١٧ گۆڵی بە درێسی شەیتانە سوورەکانەوە تۆمارکرد و ٩ ئاسیستیشی هەبوو  مارسیال لە وەرزی ٢٠١٦ - ٢٠١٧ نازناوی یۆرۆپالیگی لەگەڵ مان یونایتد بەدەستهێنا، بەڵام باشترین وەرزی لەگەڵ یانە ئینگلیزییەکە وەرزی ٢٠١٩ - ٢٠٢٠ بوو، کە بەشداری لە ٥٠ یارییدا کرد و ٢٣ گۆڵی تۆمارکرد لەگەڵ ١٢ ئاسیست، بەڵام دواتر ئاستی دابەزی و نەبووە جێگەی متمانەی راهێنەرانی مان یونایتد.