ئەمشەو کاژێر ٢٢: ٠٠ لە لووتکەی گەڕی دووەمی قۆناخی کۆمەڵەکانی چامپیۆنزلیگدا، یانەی یوڤێنتوسی ئیتاڵی و چێڵسی ئینگلیزی لە یاریگەی ئالیانز لە تۆرینۆ رووبەڕووی یەکدەبنەوە، یارییەک کە بۆ هاندەرانی هەردوو یانە پڕە لە بیرەوەری جوان، بەتایبەت کە چەند ساڵێک لەمەوبەر یوڤێ و بلۆز لە چامپیۆنزلیگدا رووبەڕووی یەکبوونەتەوە، بەڵام دوایین یارییان لە یاریگەی یوڤێنتوس بووە و خانمە پیرەکە ٣ - ٠ لە یانە لەندەنییەکەی بردووەتەوە.  رۆمێلو لوکاکو، ئەو هێرشبەرەی لە ئینتەرمیلان بووبووە سەرئێشە بۆ بەرگریکارانی یوڤێنتوس، جارێکی دەچێتەوە بەردەم هەمان تاقیکردنەوە، بەڵام بەدرێسێکی دیکە و لەگەڵ پێکهاتەیەکی دیکە.  لە یارییەکەی ئەمشەودا، لە ریزەکانی چێڵسی ئەستێرەی هێڵی ناوەڕاستی یانەکە نگۆلۆ کانتی بەهۆی تووشبوون بە ڤایرۆسی کۆرۆناوە یاریی ناکات، جگە لەوەش ریس جەیمس، ماسۆن ماونت و کریستیان پۆلیشیچ ئامادەنین، ئەمەش تۆخێل تووشی کێشەی زۆر دەکات لە داڕشتنی پلانەکانی بۆ یارییەکە.  یوڤێنتوسی خاوەن یاریگەش بێ کێشە نییە، ئەلڤارۆ مۆراتا و پاوڵۆ دیبالا، هاوشانی ئارسەر مێللۆ بەشداری لە یارییەکەدا ناکەن، یارییکردنی ئەدریان رابیۆش تاوەکو ئێستا یەکلانەبووەتەوە.  یارییەک بۆ دیارییکردنی چارەنووس، یارییەک وەک دوایین هەل بۆ سۆڵشایەر، ئەمە رووبەڕووبوونەوەی مانچێستەر یونایتد و ڤیاریالە، لە یاریگەی ئۆڵدترافۆرد.  دوای دۆڕانی یاریی رابردوویان لە پرێمەرلیگدا بەرامبەر ئاستۆن ڤێلا، کریستیانۆ رۆناڵدۆ و هاوڕێکانی لە مانچێستەر یونایتد لە یاریگەی خۆیان بۆ بردنەوەی یەکەم لە چامپیۆنزلیگدا، رکابەری ڤیاریالی پاڵەوانی یۆرۆپالیگ دەکەن، کە ئەم یانەیە هەمیشە تیپێکی بێزارکەر بووە و پێشتریش بەبردنەوە لە مانچێستەر یونایتد بووەتە پاڵەوانی یۆرۆپالیگ، بۆ یارییەکەی ئەمشەویش تیپەکەی ئۆنای ئیمری بە هەمان ورەوە بەرامبەر مان یونایتد دەبێت.  بەر لە یارییەکە کریستیانۆ رۆناڵدۆ لە رێگەی ئینستاگرامەکەیەوە پەیامێکی بۆ هاندەران نارد و نووسی " رکابەرییە جوانەکە دەگەڕێتەوە. " کە دۆن دەیەوێت بەر لە یارییە زەحمەتەکەی ئەمشەو جارێکی دیکە هیوا بە هاندەران ببەخشێتەوە، بەتایبەت کە لە یاریی یەکەمی چامپیۆنزلیگدا بە یەنگ بۆیز دۆڕان.  مانچێستەر یونایتد لە دوایین ٣ یارییدا لەسەرجەم پاڵەوانێتییەکاندا دۆڕاوە، ئەمشەو بدۆڕێت مەترسییەکانی سەر سۆڵشایەر و ئاسۆی تیپەکە زیاتر دەبن، بۆیە هەموو هەوڵەکانی یانە ئینگلیزییەکە بۆ ئەوە دەبن خاڵێک بۆ ئەنجامە خراپەکانی دابنێت.