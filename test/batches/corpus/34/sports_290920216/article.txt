وەزارەتی تەندروستیی ئیسپانیا بڕیاریدا هاندەران لە یارییەکانی لالیگادا بە رێژەی ١٠٠ % بگەڕێنەوە نێو یاریگەکان، بڕیارەکەش لە ١ ـی مانگی ١٠ ـەوە دەچێتە واری جێبەجێکردنەوە، واتا لە هەفتەی داهاتوودا، لەگەڵ دەستپێکردنی یارییەکانی گەڕی هەشتەمی لالیگادا، یاریگەکان دەتوانن بە رێژەی ١٠٠ % پێشوازی لە جەماوەر بکەن.  میدیای ئیسپانیا ریاگەیاند، لەسەر بنەمای ئەو کۆبوونەوەیەی ئەمڕۆ ئەنجوومەنی هەرێمیی سیستمی تەندروستیی نیشتیمانی ئەنجامیدا، بڕیاردرا رێگە بە تەواوی هاندەران بدرێت بگەڕێنەوە نێو یاریگەکانی تۆپی پێ.   لەوەتەی ڤایرۆسی کۆرۆنا بڵاوبووەتەوە، یاریگەکانی ئیسپانیا دەرگاکانیان بەسەر جەماوەردا داخستووە، لەپێناو بەرگرتن لە زیاتر بڵاوبوونەوەی ڤایرۆسەکە، کە لە سەرەتای ئەم وەرزەدا رێگە بە یاریگەکان درا بەشێوەیەکی رێژەیی پێشوازی لە هاندەران بکەن، بەڵام وادیارە دۆخەکە بەرەو باشی چووە، بۆیە ئەو ئابڵۆقەیە لەسەر هاندەران هەڵگیرا.  وەزارەتی تەندروستیی ئیسپانیا، لە بڵاوکراوەیەکی فەرمیدا، دووپاتیکردەوە کە سەرەڕای گەڕانەوەی تەواوی هاندەران بۆ نێو یاریگەکان، رێگە بە هیچ هاندەرێک نادرێت لە نێو یاریگەکاندا سەرپێچی رێنماییە تەندروسییەکان بۆ رووبەڕووبوونەوەی کۆرۆنا بکات.  لە بڵاوکراوە فەرمییەکەی وەزارەتی تەندروستیی ئیسپانیادا هاتووە، هەموو هاندەرێک پێویستە ماسک ببەستێت، کەسیش بۆی نییە لەنێو هاندەراندا جگەرە بخوات یان نان و خواردن بباتە سەر پەیژەکانی یاریگە.  رۆژی یەکشەممەی داهاتوو، لە گەڕی ٨ ـی لالیگادا، یاریی لووتکە لە نێوان هەردوو یانەی ئاتلێتیکۆ مەدرید و بارسێلۆنا لەسەر یاریگەی واندا میترۆ پۆلیتانۆ بەڕێوەدەچێت و ئەو یاریگە گەورەیە دەتوانێت بە رێژەی ١٠٠ % پێشوازی لە هاندەران بکات.