بڕیارە هەریەک لە سەرۆکی فیدراسیۆنی بەرزکردنەوەی قورسایی ئاسیا و عەرەبی لەگەڵ عەدنان درجال وەزیری وەرزش و لاوانی عێراق، لەگەڵ بەرپرسانی حکومی هەرێمی کوردستان ئامادەبن، رێوڕەسمی پاڵيوانێتییەکە بە نمایشی تیپەکان و پێشکەشکردنی چەند تابلۆیەکی هونەر و فولکلۆری کوردی دەستپێدەکات، دواتر رکابەرییەکان دەستپێدەکەن و پێنج رۆژ بەردەوامدەبن.  یەکێتیی بەرزکردنەوەی قورسایی عێراق، بە هاوکاری بەڕێوەبەرایەتی گشتی وەرزشی حکومەتی هەرێمی کوردستان ئامادەکارییەکی زۆری کردووە بۆ ئامادەکردنی شوێنی شیاو بۆ مانەوەی میوانان و وڵاتانی بەشدار، کە گوندێکی گەشتیارییە لە بەرزترین شوێنی شەقڵاوە، پاڵەوانێتییەکە لەنێو هۆڵی داخراوی یانەی وەرزشیی شەقڵاوە بەڕێوەدەچێت و دوو هۆڵی دیکە لە شوێنی حەوانەوەی هەڵبژاردەکان ئامادەکراون بۆ راهێنان و خۆگەرمکردنەوەی یاریزانان.   ئەحمەد کازم، سەرۆکی یەکێتیی بەرزکردنەوەی قورسایی عێراق، لە لێدوانێکی تایبەت بە تۆڕیی میدیایی رووداو، رایگەیاند "سوپاسی پارێزگاری هەولێر و قایمقامیەتی شەقڵاوە دەکەم کە هەواهەنگییەکی زۆرییان کردووین بۆ ئەوەی پاڵەوانێتیی وڵاتانی عەرەبی بەشێوەیەکی زۆر باش میوانداری بکەین، ئێمە دیمەنە جوان و پێشکەوتووەکانی هەرێمی کوردستان پیشانی وڵاتانی عەرەبی دەدەین و شانازی بە هەرێمی کوردستانەوە دەکەین".   هەڵبژاردەی عێراق ماوەی مانگێکە لەنێو کەمپێکی مەشق و راهێناندایە، لەسەر ئاستی کوڕان هیچ یاریزانێکی کوردی تێدا نییە، بەڵام تەواوی یاریزانان و راهێنەرانی هەڵبژاردەی کچانی عێراق کوردن و چاوەڕوانی بەدەستهێنانی ئەنجامێکی گەورە لە ئاستی هەڵبژاردەی کچانی عێراق دەکرێت.  خەسرۆ ئیسماعیل، سەرپەرشتیاری هەڵبژاردەی عێراق، ئاشکرایکرد "ململانێی بەدەستهێنانی میدالیاکان لای یاریزانە کوردەکان کارێکی نوێ نییە، بەڵکو ئەمجارە رکابەریی ئێمە بۆ بەدەستهێنانی نازناوی پاڵەوانێتییەکە و کۆنتڕۆڵکردنی زۆرترین میدالیایە، لەبەرئەوەی یارییەکان لەنێو خاکی خۆماندا بەڕێوەدەچن".   جاری سێیەمە پاڵەوانێتی وڵاتانی عەرەبی لە هەرێمی کوردستان بەڕێوەدەچێت، جاری یەکەم یارییەکان لە سەری بڵند بەڕێوەچوون جاری دووەم لە شاری هەولێر و ئەمجارەیان پەڵيوانێتییەکە لە شەقڵاوە دەبێت.   بەر لە دەستپێکردنی پاڵەوانێتییەکە کۆبوونەوەی هونەری و تەکنیکی بە هەموو راهێنەر و سەرۆکی شاندی وڵاتانی بەشدار دەکرێت، بۆ ئەوەی هەموو راهێنەر و یاریزانان کات و شێوازی کێبرکێکان بزانن.