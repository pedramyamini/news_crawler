لە کاتێکدا کە هەموو ئاماژەکان بۆ ئەوە دەچن کە لە کۆتایی ئەم وەرزەدا، پاریس سانجێرمان بە یەکجاری تواناکانی کیلیان ئێمباپێ لەدەستدەدات، کە ماوەی گرێبەستەکەی کۆتاییدێت و ئامادەنییە نوێیبکاتەوە، بەرپرسانی یانەی پاریسی دەیانەوێت، ئەستێرەیەکی ریال مەدرید بکەنە شوێنگرەوەی ئێمباپێ، بەتایبەتی کە بە ئەگەری زۆرەوە ئێمباپێ بچێتە ریال مەدرید.  سەرچاوەکانی نزیک لە یانەی پاریس سانجێرمان، ئاماژە بۆ ئەوە دەکەن کە بەرپرسانی ئەو یانەیە دەستیان بەکارکردووە بۆ دۆزینەوەی شوێنگرەوەی ئێمباپێ، کە وادیارە بێئومێد بوون لە هەوڵەکانیان بۆ رازیکردنی کیلیان بە مانەوە لە پاریس.  ئەو سەرچاوانە، دەڵێن "لیۆناردۆی بەڕێوەبەری وەرزشیی پاریس سانجێرمان بڕیاریداوە لە هاوینی داهاتوودا هەموو شتێک بکات لەپێناو گرێبەستکردن لەگەڵ ڤینیسیۆس جۆنیۆری ئەستێرەی بەرازیلی یانەی ریال مەدرید".  ئەمە لە کاتێکدایە، کە کارگێڕیی یانەی ریال مەدرید هەمیشە رایگەیاندووە کە ڤینیسیۆس هێڵی سوورە و هەرگیز بۆ فرۆشتن نییە، خودی یاریزانەکەش چەندینجار گوتوویەتی "من لە ریال مەدرید ناڕۆم، پۆشینی درێسی ریال مەدرید خەون و شانازییە، دەمەوێت لەگەڵ یانەی شاهانە مێژوو بنووسمەوە".  ئەو سەرچاوانە دەڵێن "لەگەڵ ئەوەشدا لیۆناردۆ پلانێکی باشی داناوە و متمانەی بەوە هەیە کە بتوانێت ڤینیسیۆس رازی بکات بچێتە پاریس، بەتایبەتی کە هەردووکیان بەرازیلین".  هەندێک لە سەرچاوەکانیش باس لەوە دەکەن، کە بەرپرسانی پاریس سانجێرمان، بێجگە لەوەی پێیانوایە ڤینیسیۆس بەهرەیەکی نایابە و لە رووی هونەرییەوە زۆر سوود بە یانەکەیان دەگەینێت، دەشیانەوێت تۆڵە لە ریال مەدرید بکەنەوە، کە پێیانوایە ئەو یانەیە لەبارەی پرسی کیلیان ئێمباپێیەوە بێڕێزی بەرامبەر یانەکەیان و کیلیانیش کردووە.  لە مانگی رابردوودا ئێمباپێ لە هەڤپەیڤینێکدا، رایگەیاند کە ئەو لەم هاوینەدا دەچووە ریزەکانی ریال مەدرید ئەگەر پاریس سانجێرمان رێگەی پێدابووایە، ئەمەش هاندەرانی یانەی پاریسی تووڕەکرد و لە کاتی یارییەکانی یانەکەیاندا فیکەیان بۆ کیلیان لێدەدا، بەڵام بەمدواییە پەیوەندییەکانی نێوان ئێمباپێ و جەماوەری پاریس سانجێرمان باش بوونەتەوە و ئێستا چەپڵەی بۆ لێدەدەنەوە.  کیلیان سوورە لەسەر چوونە ریال مەدرید، کە لە هەڤپەیڤینەکەیدا گوتبووی "ئێستاش بیرکردنەوەی من لەبارەی ویستی رۆیشتن لە پاریس سانجێرمان نەگۆڕاوە".  کاتێکیش لێیان پرسی، دوای هاتنی لیۆنێل مێسیش؟ ئەو لە وەڵامدا گوتی "ئەو نایابە، بەڵام من لە ناکاو بڕیار نادەم، زۆر بیرمکردەوە و بڕیاری خۆم داوە".  دوای ئەم قسانەی ئەستێرەی فەرەنسی، رۆژنامەڤانێک لە فلۆرێنتینۆ پێرێزی سەرۆکی ریال مەدریدی پرسی، کیلیان ئێمباپێ دێتە ریال مەدرید؟ سەرۆکی یانەی ریال مەدرید لە وەڵامیدا گوتی "هیوادارم لە زستاندا گرێبەستی کیلیان ئێمباپێ یەکلایی بکەینەوە".   پێرێز زیاتر گوتی "هیوامان وایە لە دوای ١ ـی ١ ـی ٢٠٢٢ هەموو شتێک چارەسەر بکەین"، ئەوەش بەرپرسانی یانەی پاریسی تووڕەکرد و رەخنەیان ئاراستەی پێرێز و کارگێڕیی یانەی شاهانەی ئیسپانیا کرد و تەنانەت راهێنەر و یاریزانانیشی، کە لیۆناردۆی بەڕێوەبەری وەرزشیی پی ئێس جی، راشکاوانە گوتی "دەبێت ریال مەدرید سزابدەین، چونکە بێڕێزییان بەرامبەر بە ئێمابپێ و پاریس سانجێرمان کردووە".