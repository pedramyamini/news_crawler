ریال مەدرید یارییەکی جوانی بەرامبەر تیپێک کرد کە سەرەتایەکی باشی لە لالیگادا دەستپێکردبوو، نە راهێنەر و نە یاریزانانی ریال مایۆرکا ئەو دەرکەوتنە خێرا و فشارە زۆرەی ریال مەدریدیان پێشبینی نەدەکرد، بەتایبەت کە پێکهاتەی ریال مەدرید لە یارییەکەدا، چەندین یاریزانی یەدەگی تێدابوو کە ئەمساڵ زۆر کەم دەرکەوتوون.  یاریزانەکانی ریال مەدرید وەکئەوەی شارە زەردەواڵە بن و وروژابن، بەهەمووان ئاستێکی خەیاڵییان پێشکێشکرد، کەس لە شوێنی خۆیدا جێگیر نەبوو، بەتایبەت هێڵی پێشەوە، بنزیما و رۆدریگۆ و ڤینیسیۆس، هەر جارە و لە شوێن و لەلایەکی یاریگەدا دەردەکەوتن، ئەمە ئەرکی چاودێریکردن و راگرتنیانی قورسکرد، ئەوان وەک زەردەواڵە یان زەنگەزۆرە دەهاتنە بەرچاو، کەس نەیدەزانی لە هێرشی داهاتوودا بێنزیما لە کوێ دەبێت و ڤینیسیۆس لە کام لاوە هێرشدەبات، کەسیش لەوە نەدەگەیشت کێ هێرشبەری ناو سندووق دەبێت.  خاڵێکی دیکەی سەرنجڕاکێش، دۆزینەوەی شوێنێکی نوێی یاریکردن بوو بۆ ئاسینسیۆ، شوێنێک کە هەمان ئەو حاڵەتەی بیرهێنامەوە کاتێک لە ماوەی یەکەمیدا لەگەڵ ریال مەدرید، ئەنچیلۆتی بۆ دیماریا کردی، شوێنێکی نوێ لە ناوەڕاستی یاریگە، کە کاریگەرییەکی یەکجار زۆری لەسەر درەوشانەوەی ئەو هەبوو، بەشێوەیەک لە پشتی (بی بی سی)یەوە، هیچی لە ئاستی ئەوان کەمتر نەبوو، شوێنێک کە ژمارە دەیەکی نوێی دراوەتێ، پلەی مەیکەرێک کە زۆرترین ئازادیی لە یاریگەدا هەیە و زۆرترین رووبەر، رووماڵ دەکات لە پشتی هێرشبەرەکانەوە.  ئێستا ریال مەدرید لە دۆخێکی ئارامدا دەژی، بە ئاستێکی باش و جێگیرەوە دەرکەوتووە، بردنەوەی دڵخۆشکەر بۆ هاندەرەکانی بەدەستدەهێنێت، راستیت دەوێت لە دوای رۆیشتنی رۆناڵدۆەوە، ریال هیچ یارییەکی بەو گوڕوتین و جۆشوخرۆش و بڕە زۆری هێرشبەرییەوە ئەنجامنەداوە وەکئەوەی بەرامبەر مایۆرکا کردی.  شارە زەردەواڵەکەی ئەنچیلۆتی، پاش ئەو ئەنجامە باشانە، پێویستی بە ئارامی و بەردەوامبوون هەیە. چەند خاڵێک هەن جێگەی مەترسین لەسەر تیپەکە، یەکەمیان و بەر لە هەمووان، زیاد لە پێویست دڵنیابوون لە ئەنجامەکان، یان متمانەبەخۆبوونی زیادی یاریزانەکان، بەتایبەت کە میدیاکان زۆر پەسنی تواناکانی بنزیما، ڤینیسیۆس و کاماڤینگا دەدەن، رۆژ نییە بەشانوباڵیاندا هەڵنەدەن، ئەگەر بنزیما بەهۆی ئەزموون و تەمەن و مانەوەی زۆری لە مەدرید نەکەوێتە بەر هەوای ئەو پیاهەڵدانانە، ئەوا مەترسی گەورە لەسەر جۆنیۆر و کاماڤینگایە کە هەردووکیان گەنج و کەمئەزموونن.  ئەوەی ئێستا بۆ تیپەکەی ئەنچیلۆتی زۆر گرنگە، بەردەوامبوونە لەسەر هەمان ریتم، ئارامی و کارکردن لەسەر باشترکردنی بەرگری. راستە تیپەکە ئەزموونی جیاوازی بینیوە، بەگۆڵ لە دوابووە و ئەنجامەکەی لە بەرژەوەندی خۆی یەکلاکردووەتەوە.   لە ئینتەرمیلانی بردووەتەوە لە کاتێکدا ئەو تیپە لە ریال مەدرید زۆر باشتر دەرکەوتووە، بەڵام ئەوەی پێویستە هەڵوەستەی زیاتری لەسەر بکرێت ئەوەیە، کە بردنەوەی یاری لە کاتێکدا بەئەنجام لە پاشیت، بۆ هەموو یارییەک ئاسان نییە، لە راستیدا بەر لە مایۆرکا، ریال مەدرید لە زۆرینەی یارییەکانیدا گێمی یەکەم زۆر خراپ بووە و گێمی دووەم زۆر باشبووە.   ئەمە تا کۆتایی وەرز ناچێتە سەر، هەموو تیپێک هی ئەوە نییە ریمۆنتادای بەسەردا بکەیت، تا لە گێمی یەکەمدا لێی بێخەم بیت. پێویستە ئەو شارە زەردەواڵەیەی لە بەرامبەر ریال مایۆرکا دەرکەوت، لە یارییەکانی دیکەشدا بەهەمان ئاست و پتەوتر لە بەرگریدا دەربکەوێت، دەنا ئەم ئەنجامە باشانە تا سەر بەردەوام نابن، راستیشت دەوێت، پێموایە هێشتا ریال مەدرید تاقیکردنەوەی راستەقینەی نەبینیوە.