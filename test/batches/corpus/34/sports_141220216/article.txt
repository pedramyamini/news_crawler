یانەی بارسێلۆنا دوای یارییەکەیان بەرامبەر یانەی دیپۆرتیڤۆ ئالاڤێش لە راگەیێندراوێکی فەرمیدا رایگەیاند، "ئەگوێرۆ لە سینگیدا هەست بە ئارامی ناکات، بۆیە گواستراوەتەوە بۆ نەخۆشخانە بۆ ئەوەی پشکنینی بۆ بکرێت، ئەمەش دوای ئەوەی یاریزانەکە لە یارییەکەدا گۆڕانکاریی پێکرا و بە ئازارەوە چووە دەرەوە. "   بارسێلۆنا لە بڵاوکراوەکەیدا، دەڵێت "سبەی سێرجیۆ ئەگوێرۆ لەنێو یاریگەی کامپ نودا، کاژێر ١٢: ٠٠ بە کاتی ناوەڕاستی ئەوروپا، لە کۆنگرەیەکی رۆژنامەڤانیدا باسی داهاتووی خۆی دەکات.  لە بڵاوکراوەکەیدا، بارسێلۆنا هەروەها دەڵێت "خوان لاپۆرتای سەرۆکی یانەی بارسێلۆنا ئامادەی کۆنگرە رۆژنامەڤانییەکە دەبێت".  پێشتر هەندێک لە راپۆرتە رۆژنامەڤانییەکان ئاماژەیان بۆ ئەوە کردبوو کە بارسێلۆنا بەنیازە سبەی ئاهەنگێک بۆ ئەگوێرۆ رێکبخات، بۆ ئەوەی تێیدا وازهێنانی یەکجارەکی لە یاریکردن رابگەینێت، چونکە پزیشکان هۆشدارییان پێداوە، کە نابێت یاری تۆپی پێ بکاتەوە، بەهۆی ئەو کێشانەی لە دڵیدا هەن.  هەروەها ئەو سەرچاوانە باس لەوەش دەکەن کە بەر لە هەفتەیەک یاریزانە ئەرجەنتینییەکە بڕیاری کۆتایی خۆی داوە و بە هاوڕێکانی راگەیاندووە کە ناتوانێت یاری بکاتەوە.  بەگوێرەی سەرچاوەکانی هەواڵ، سبەی پێپ گواردیۆلای راهێنەری یانەی مانچێستەر سیتیش ئامادەی کۆنگرە رۆژنامەڤانییەکەی ماڵئاواییکردنی ئەگوێرۆ دەبێت، وەک رێزێک بۆ ئەو یاریزانەی چەندین ساڵ لە ژێر سەرپەرشتی ئەودا لە مانچێستەر سیتی یاریکردووە.  رۆژنامەکانی ئەرجەنتینیش دووپاتیانکردەوە کە ئەرجەنتینییەکان زۆر نیگەرانن بۆ هەواڵی وازهێنانی سێرجیۆ ئەگوێرۆی تەمەن ٣٣ ساڵان لە یاریکردن، لەبەرئەوەی یاریزانێکی زۆر خۆشەویستە لە ئەرجەنتین.  نەخۆشکەوتنی ئەگوێرۆ هەمووانی نیگەرانکرد و ترسی لەلای هاندەرانی یانەی بارسێلۆنا دروستکرد، یانە کەتەلۆنییەکەش رایگەیاند، بەو هۆیەوە ئەگوێرۆ بۆ ماوەی ٣ مانگ لە یاریگەکان دووردەکەوێتەوە و گەڕانەوەشی بەندە بە قۆناخی وەرگرتنی چارەسەرییەکانی، بەڵام وادیارە بۆ ئەو نییە جارێکی دیکە قاچ لە تۆپ بداتەوە.