بەپێی سەرچاوەیەکی نزیک لە یانەی کەتەلۆنی، رۆناڵد کۆمانی راهێنەری بارسا بڕیاری داوە لە دوو یاری داهاتوودا یاری بە پێدری گۆنزالێس نەکات بۆ ئەوەی بۆ کلاسیکۆ بە باشی ئامادەبێت و تووشی پێکان نەبێتەوە.  وەک ئەو سەرچاوەیە باسی دەکات، کۆمان بڕیاریداوە ئەو سەرکێشییە بکات لەپێناو یاریی کلاسیکۆ لە بەرامبەر ریال مەدرید، لە کاتێکدا بۆ یاریی داهاتووی لە لالیگادا، کە بەرامبەر ڤالێنسیایە، زۆر پێویستی بە تواناکانی پێدرییە، هەروەها لە یاریی گەڕی سێیەمی چامپیۆنزلیگیشدا، کە بەرامبەر یانەی دینامۆ کیێڤی ئوکراینییە ئەوپەڕی پێویستی بە پێدرییە، چونکە لە دوو یاریی رابردوویدا بارسا دۆڕاوە و ئەگەر ئەمجارەش شکست بێنێت واتا لە قۆناخی کۆمەڵەکاندا دەردەکرێت، کە ئەمە شکستێکی گەورە دەبێت بۆ ئەو یانەیەی هەمیشە وەک رکابەری نازناوەکە سەیر دەکرێت.  ئەو سەرچاوەیە، دووپاتیدەکاتەوە کە کۆمان نایەوێت سەرکێشی بە پێدری بکات، لە ترسی ئەوەی تووشی پێکان ببێتەوە، کە تازە لە پێکانەکەی چاکبووەتەوە، بۆیە لە دوو یاریی داهاتوودا بەناچاری بەشداری پێناکات، بەهیوای ئەوەی بە باشترین شێوە بۆ یاریی کلاسیکۆ ئامادەبێت، کە پێدری ئێستا بە یەکێک لە یاریزانە سەرەکی و گرنگەکانی پێکهاتەی کۆمان دادەنرێت.  ئەمە لە کاتێکدایە، کە هەندێک لە سەرچاوەکانی دیکە دووپاتیدەکەنەوە، کە هێشتا چارەنووسی پێدری بۆ یاریی کلاسیکۆش یەکلایی نەبووەتەوە و بەشداریکردنی لەو یارییەدا مسۆگەر نییە، چونکە ئەو یاریزانە هێشتا بە تەواوی ئامادە نییە بۆ یاریکردن و پێویستە پزیشکانی یانەکە بڕیاربدەن ئایا ئەو دەتوانێت یاری بکات یان نا.  پێدری پێشتر لە ماسوولکەکانی رانی چەپیدا تووشی پێکانێکی قورس بووبوو، کە تاوەکو ئێستا لە ژێر سەرپەرشتی تیمی پزیشکیی یانەکەدا بەرنامەیەکی چڕی چارەسەری جێبەجێدەکات.  بڕیارە بارسێلۆنا رۆژی ٢٤ ـی ئەم مانگە، لە یاریی کلاسیکۆدا و لە چوارچێوەی گەڕی ١٠ ـی لالیگادا، لەسەر یاریگەی کامپ نو میوانداری ریال مەدرید بکات، کە یانەی کەتەلۆنی ئێستا بە کۆکردنەوەی ١٢ خاڵ پلەی نۆیەمی ریزبەندیی لالیگای گرتووە، ریال مەدریدیش بە ١٧ خاڵ و بەجیاوازی گۆڵ لەگەڵ ئاتلێتیکۆ مەدریدی هاوشاری پێشەنگی ریزبەندییەکەی گرتووە.