کارگێڕیی یانەی چێڵسی پشتیوانیی خۆی بۆ بڕیاری توخێل نیشاندا، کە سزای لوکاکوی دا لەسەر لێدوانەکانی، کە گوتبووی لەگەڵ چێڵسی دڵخۆش نییە و پەشیمانە لە جێهیشتنی ریزەکانی ئینتەرمیلان. هەروەها گوتبووی "لە ناخی دڵمەوە حەزدەکەم درێسی ئینتەرمیلان لەبەربکەمەوە، نەک لە کۆتایی کاروانی وەرزشیمدا، بەڵکو کاتێک لە لوتکەی ئاستبەرزی خۆمدا دەبم".  هەردوو یانەی چێڵسی و لیڤەرپوول لە گەڕی ٢١ ـی پرێمەرلیگدا، لەسەر یاریگەی ستامفۆرد بریج لە لەندەن رووبەڕووی یەکدی بوونەوە و یارییەکە بە ئەنجامی ٢ - ٢ کۆتاییهات، کە بەر لە یارییەکە توخێلی راهێنەر لوکاکوی لە پێکهاتەکەی دوورخستەوە.  فابریزیۆ رۆمانۆ، پسپۆری بەنێوبانگ لە بواری گواستنەوەی راهێنەر و یاریزانان، لە تویتەر نووسیویەتی "لوکاکو بەهەموو هێز و تواناکانی لە مەشقەکانی چێڵسیدا بەشداری کردووە، دوای ئەوەی رۆژی دووشەممە لەگەڵ توخێل کۆبووەوە".  ئەو زیاتر دەڵێت "لوکاکو هیواخوازە لە یاریی بەرامبەر تۆتێنهام لە جامی کاراباودا بگەڕێتەوە ریزەکانی پێکهاتەی توخێل، دوای ئەوەی کۆبوونەوەی نێوانیان بەسەرکەوتوویی بەڕێوەچوو".  فابریزیۆ دەشڵێت "بەرپرسانی چێڵسی قسەیان لەگەڵ لوکاکو کردووە و پێیانگوتووە پشتگیری لە بڕیارەکەی توخێل دەکەین، کاتێک تۆی سزادا، بەڵام هیچ بوارێکیش بۆ رۆیشتنی تۆ لە مێرکاتۆی ئەم زستانەدا نییە".  پێش ئەوەی تۆماس تۆخێل بڕیاری دوورخستنەوەی رۆمێلۆ لوکاکو بدات بۆ یارییەکەی لیڤەرپوول، لەگەڵ ٦ یاریزانی بە ئەزموونی تیپەکە کۆبوونەوەی کردووە، بە کۆی دەنگ بڕیاری دوورخستنەوەی لوکاکو بۆ ئەو یارییە دراوە، ئەو یاریزانانەی کە راوێژیان پێکرابوو: ئازپێلیکویتا، جۆرجینیۆ، کانتێ، رۆدیگێر و دوو یاریزانی دیکە بوون.  تۆماس توخێل لەدوای یاریی لیڤەرپوول و چێڵسی، لەبارەی سزادانی هێرشبەری بەلجیکی گوتی "لوکاکو یاریزانی ئێمەیە، ئەو بە یاریزانی ئێمە دەمێنێتەوە، ئێمە هەمیشە یاریزانەکانمان دەپارێزین و کاتێک بەمشێوەیە بڕیار دەدەین، سەرەتا پێویستە دۆخەکە هەڵبسەنگێنین نەک گوێ لە میدیاکان و فشارەکان بگرین، بەڵکو تێبگەین چیگوت و بۆچی ئەوەی گوت".  راهێنەرە ئەڵمانییەکەی یانەی بلووز، لە بەردەوامی قسەکانیدا، گوتی "هەمیشە رێگەیەک بۆ گەڕانەوە هەیە، هەوڵدەدەین لە پشت دەرگا داخراوەکانەوە کێشەکانمان چارەسەر بکەین، کاتێکیش بریارێک دەدەین رۆمێلۆ دەزانێت و ئێوەش دەزانن، بەڵام ئێستا کاتی ئەو گفتوگۆیە نییە".  لە کۆتاییشدا، توخێل گوتی "دوورخستنەوەی لوکاکو بە سادەیی بڕیارێک بوو بۆ پاراستنی ئامادەکاری بۆ یارییەکی لەم شێوەیە، چونکە دەنگدانەوەیەکی زۆری هەبوو، بۆیە ئەم بڕیارەم وەرگرت، ئەوە روون بوو کە ئەو یاری ناکات".