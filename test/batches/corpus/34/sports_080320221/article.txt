هێشتا کاریگەرییەکانی ئەو جەنگەی رووسیا لە دژی ئۆکراینای هەڵگیرساندووە لەسەر هەموو بوارەکانەوە بەردەوامن، بە تۆپی پێشەوە.  دوای ئەوەی بەر لە چەند رۆژێک فیفا و یوفا چەندین سزایان بەسەر تۆپی پێی رووسیادا سەپاند، بەهۆی هێرشکردنە سەر ئۆکراینا، لەوانەش لێوەرگرتنەوەی مافی میوانداریکردنی یاریی کۆتایی چامپیۆنزلیگ و دەرکردنی هەڵبژاردەی ئەو وڵاتە لە پاشکۆی پاڵاوتنەکانی مۆندیال و دەرکردنی یانەکانی رووسیا لە پاڵەوانێتییە نێودەوڵەتییەکان، فیفا لە هەنگاوێکی نوێدا سزایەکی دیکەشی بەسەر تۆپی پێی ئەو وڵاتەدا سەپاند.  بەگوێرەی میدیاکانی ئەمریکا و بەریتانیا، فیفا بڕیارێکی دیکەی داوە سەبارەت بەو یاریزان و راهێنەرانە بیانیانەی لە خولی رووسیان، کە بەپێی ئەو بڕیارە هەر راهێنەر یان یاریزانێک بیەوێت هەڵوێست لە دژی رووسیا وەربگرێت و لە خولەکەی بڕوات، دەتوانێت یەکلایەنە گرێبەستەکەی تاوەکو ٣٠ ـی مانگی شەش هەڵپەسێرێت و خاکی رووسیا جێبهێڵێت، بێئەوەی رووبەڕووی هیچ سزایەکی یاسایی ببێتەوە.  یەکێتیی نێودەوڵەتی یاریزانە پیشەگەرەکان داوای کردووە رێگە بە یاریزانە پیشەگەرە بیانییەکانی رووسیا بدرێت بەشێوەیەکی یەکجاری ریزەکانی یانەکانیان جێبهێڵن.  فیفا لەبارەی بڕیارە نوێیەکەی دەڵێت "هەڵپەساردنی گرێبەستەکان بە مانای ئەوە دێت کە ئەو یاریزانانە لە دوای ٣٠ ـی مانگی شەشی ٢٠٢٢ مافی ئەوەیان دەبێت گرێبەست لەگەڵ یانەکانی دیکە بکەن.  یەکێتیی تۆپی پێی رووسیاش لای دادگای ناوبژیوانیی نێودەوڵەتی تانەی لە بڕیارەکانی فیفا داوە، بۆ ئەوەی رێگە بە یانە و هەڵبژاردەکانی بدات بگەڕێنەوە نێو خول و پاڵەونێتییە نیودەوڵەتییەکان.