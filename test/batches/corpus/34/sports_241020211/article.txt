خۆسێ ماریا سانچێز مارتینێز، ناوبژیوانی ئیسپانی لە لایەن یەکێتیی تۆپی پێی ئیسپانیاوە ئەرکی بەڕێوەبردنی یاریی کلاسیکۆی نێوان بارسێلۆنا و ریال مەدریدی پێدراوە، ئەوەش هاندەرانی بارسای دڵخۆش کردووە، نەک لەبەرئەوەی پێشتر ئەو ناوبژیوانە بڕیاری باشی لە بەرژەوەندی بارسێلۆنا دابێت، یان بڕیاری هەڵەی لە دژی ریال مەدرید دابێت، بەڵکو تەنیا لەبەرئەوەی ئامارەکانی یانەی کەتەلۆنی لەگەڵ ئەو ناوبژیوانە باشترن لە ئامارەکانی ریال مەدرید لەگەڵ مارتینێز.  ئەمڕۆ کاژێر ١٧: ١٥ بە کاتی باشووری کوردستان، لە گەڕی ١٠ ـی لالیگادا، یاریی کلاسیکۆی لالیگا بەڕێوەدەچێت، کاتێک یانەی بارسێلۆنا لەسەر یاریگەی کامپ نودا میوانداری یانەی ریال مەدرید دەکات، کە یەکێتیی تۆپی پێی ئیسپانیا رایگەیاند، سانچێز مارتینێز و یاریدەدەرەکانی ئامدەن بۆ بەڕێوەبردنی یارییەکە بە باشترین شێوە.  لە هەموو یارییەکانی کلاسیکۆدا لە لایەن هاندەرانی هەردوو یانە و میدیای هەردوو شارەکەوە زۆر بایەخ بە ناوبژیوان دەدرێت، کە هەمیشە ئەو پرسیارە دووبارە دەبێتەوە، ئایا ناوبژیوانی ئەم کلاسیکۆیە زیاتر لە بەرژەوەندی کام یانەدا دەبێت؟. کەتەلۆنییەکان بەوە دڵخۆش کە ئامارەکانیان لەگەڵ مارتینێز باشن و ئەمە ئامرەکانی ئەو دوو یانەیەن لەگەڵ ئەو ناوبژیوانە:  - ئەم ناوبژیوانە پێشتر ٢٤ یاریی بارسێلۆنای بەڕێوەبردووە، کە یانە کەتەلۆنییەکە ١٩ لەو یارییانەی بردووەتەوە و لە دووانیاندا یەکسانبووە، ٣ جاریش دوڕاوە.  - سانچێز مارتینێز لە ٢٣ یاریی ریال مەدریدیشدا فیکەی ناوەڕاستی وەرگرتووە، کە یانەی شاهانە تەنیا ١٣ جار براوەبووە و ٥ جاریش دۆڕاوە و ٥ جاریش یەکسانبوونە.  - ئەم کلاسیکۆیە دەبێتە پێنجەم کلاسیکۆ کە ئەم ناوبژیوانە بەڕێوەی ببات، کە یەکەم یاریی کلاسیکۆی لە جامی سوپەری ئیسپانیا لە ٢٠١٧ بەڕێوەبرد و لەو یارییەدا ریال مەدرید بە ئەنجامی ٢ - ٠ سەرکەوتنی بەدەستهێنا، بەڵام دواتر لە ٣ یاریی کلاسیکۆدا کە ئەم بەڕێوەی بردوون، لە هەموویاندا بارسێلۆنا براوە بووە و ریال مەدرید دۆڕاوە.  - لەم وەرزەدا سانچێز مارتینێز هێشتا هیچ یارییەکی بارسێلۆنای بەڕێوەنەبردووە، تەنیا یارییەکی ریال مەدریدی بەڕێوەبردووە، کە تێیدا یانەی شاهانە ٥ - ٢ لە سێلتا ڤیگۆی بردەوە.  * ئەو ناوبژیوانە یەکەم یاریی خۆی لە چامپیۆنزلیگدا، لە ١٥ ـی مانگی رابردوو بەڕێوەبرد، ئەمەش هەنگاوێکی دیکە بوو بۆ ئەو ناوبژیوانە بەرەو پێشەوە، کە لە ساڵی ٢٠١٥ دەستیکردووە بە بەڕێوەبردنی یارییەکانی لالیگا و لە ٢٠١٧ بووەتە ناوبژیوانی نێودەوڵەتی، هەروەها خەڵاتی باشترین ناوبژیوانی ساڵی ٢٠٢٠ ـیشی بەدەستهێناوە.