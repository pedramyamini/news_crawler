ئەمشەو کاژێر ٢٣: ٠٠ بە کاتی باشووری کوردستان، یانەی مانچێستەر سیتیی ئینگلیزی لە یاریی گەڕانەوەی قۆناخی ١٦ ـی چامپیۆنزلیگدا دەبێتە میوانی یانەی سپۆرتینگ لیشبۆنەی پۆرتوگالی.  راهێنەری یانەی سپۆرتینگ لیشبۆنە، لە کۆنگرەی رۆژنامەڤانی بەر لە یارییەکەدا، سەرەتا  پەسنی گواردیۆلا و تیپەکەی دا و گوتی "پێپ گواردیۆلا ئێستا باشترین راهێنەری جیهانە و مانچێستەر سیتیش لە رووی هونەری و تاکتیکییەوە لەنێو هەموو یانەکانی جیهاندا زۆرترین بەرەوپێشڤەچوونی بەخۆیەوە بینیوە".  ئەو زیاتر باسی گەورەیی گواردیۆلای کرد و گوتی "کارەکە وا دێتە بەرچاوم وەک ئەوەی من لە قوتابخانەی سەرەتایی بم و گواردیۆلا لە زانکۆ، ئەو مەرجەعە بۆ هەموو راهێنەران".  رۆبن ئامۆریم، ئاماژەی بۆ ئەوە کرد کە ئەگەری هەیە لەم یارییەدا پلانەکانی بگۆڕێت و گوتی "پلانەکانم لەوانەیە گۆڕانیان بەسەردا بێت، ئێمە کۆمەڵێک یاریزانمان هەیە کە دەتوانن لە شوێنی جیاجیا یاری بکەن، ئێمە دەزانین کە ناتوانین وا لە تیپەکەمان بکەین هەموو شوێنەکانی یاریگە پڕبکەینەوە، چونکە ئەوان بە بەردەوامی شێوازی یاریکردنیان دەگۆڕن".  راهێنەری یانە پۆرتوگالییەکە زۆر بە گەشبینییەوە دەڕوانێتە ئەم یارییە و لە کۆتایی قسەکانیدا گوتی "من بەڕاستی یاریزانەکانم خۆشدەوێت، ئەوان پێشتر چەند پەرجۆیەکیان کردووە، بۆیە متمانەم پێیانە و دەتوانین بگەینە قۆناخی هەشت، پێویستە بڕوا بەوە بکەین".