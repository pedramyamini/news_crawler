ریال مەدرید لە راگەیێندراوێکی فەرمی ئاماژەی بەوەکردووە کە دانی کارڤاخال، دوای ئەوەی تووشی ڤایرۆسی کۆرۆنا بوو، لە یاریی کۆتایی جامی سوپەری ئیسپانیا بەرامبەر بە یانەی ئاتلێتیک بیلباو یاری ناکات.  دوای ئەوەی لە مەشقەکانی ئەم بەیانییەی یانەی ریال مەدرید ئامادەنەبوو، بووە جێگەی پرسیاری رۆژنامەڤانان، دواتر دەرکەوت کە لە ژوورێکی هۆتێلەکەدا کەرەنتینە کراوە، بەپێی رێککارە تەندروستییەکانی وڵاتی سعودیەش مامەڵەی لەگەڵدا دەکرێت.  کارڤاخال لە یاریی رابردوودا بەرامبەر بە یانەی بارسێلۆنا ٩١ خولەک یاری کرد و دواتر لوکاس ڤاسکێز جێگەی گرتەوە، لەو یارییەی کە یانەی شاهانە بە ئەنجامی ٣ - ٢ شکستی بە بارسا هێنا.  پێشبینی دەکرێت کارڤاخال بۆ ماوەی زیاتر لە ١٠ رۆژ لە مەشقەکانی ریال مەدرید داببرێت، بەو هۆیەشەوە لە دوو تا سێ یاری یانەی ریال مەدرید دادەبڕێت.  بۆ فایناڵی سوپەری ئیسپانیا، کارلۆ ئەنچیلۆتی پشت بە تواناکانی ڤاسکێز دەبەستێت لە باڵی راستی بەرگریدا.