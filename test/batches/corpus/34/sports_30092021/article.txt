لە گەڕی دووەمی قۆناخی کۆمەڵەکانی چامپیۆنزلیگدا، بارسێلۆنا لە دەرەوەی یاریگەی خۆی بەرامبەر یانەی بێنفیکای پۆرتوگالی یارییکرد، لە یارییەکەدا بارسا بە سێ گۆڵی بێبەرامبەر دۆڕا و سێ خاڵی دیکەی لەدەستدا، بێنفیکا بۆ یەکەمجار لە چامپیۆنزلیگدا لە یانە ئیسپانییەکەی بردەوە.  دوای تەنیا دوو خولەک داروین نونێس گۆڵێکی بۆ یانە پۆرتوگالییەکە تۆمارکرد، ئەمە سەرەتای شەوێکی پڕ نەهامەتی بوو بۆ کەتەلۆنییەکان.  لە نیوەی دووەمدا بێنفیکا باشتر لە بارسێلۆنا یارییکرد، رافا سیلڤا لە خولەکی ٦٩ گۆڵی دووەمی بۆ یانەکە تۆمارکرد و یاریگەی دالۆشی پڕکرد لە جۆش و خۆشی، پاشان لە خولەکی ٧٩ داروین نونێس گۆڵی دووەمی خۆی و سێیەمی خاوەن یاریگەی تۆمارکرد.  لە دوایین ساتەکانی یارییەکەدا ئێریک گارسیا، بەرگریکاری بارسێلۆنا بە کارتی سوور کرایە دەرەوە، بارسێلۆنا بۆ دووەم یاریی لەسەریەک بە ٣ - ٠ دۆڕا.      دۆڕانەکەی بارسێلۆنا لە میدیادا  ئامارە خراپەکانی بارسێلۆنا  بارسێلۆنا لە دوایین ٥ یاریی چامپیۆنزلیگدا هیچ یارییەکی نەبردووەتەوە، ٤ دۆڕان و ١ یەکسانبوونی هەیە، یانەکە تەنیا ٢ گۆڵی کردووە و ١٤ گۆڵی لێکراوە.  لە ١٩٧٢ - ١٩٧٣ ـەوە یەکەمجارە بارسێلۆنا لە دوو یاریی لەسەریەک لە قۆناخی کۆمەڵەکاندا تووشی دۆڕان دەبێت.  بارسێلۆنا تاوەکو ئێستا لە دوو یاریی چامپیۆنزلیگدا هیچ بردنەوەیەکی نییە، هیچ گۆڵێکی نەکردووە و ٦ گۆڵی لێکردووە، دوایینجار کە یانەیەک ئەمەی بەسەرهاتبێت و گەیشتبێتە قۆناخی ١٦ یانەی لیۆنی فەرەنسی بووە لە وەرزی ٢٠٠٨ - ٢٠٠٧.  بارسێلۆنا لە دوای ساڵی ١٩٦١ ـەوە یەکەمجارە لە چامپیۆنزلیگدا بەرامبەر یانەی بێنفیکا دەدۆڕێت.  گۆڵەکەی داروین نونێس بەرامبەر بارسێلۆنا لە دوای ١٣٣ چرکە دووەم خێراترین گۆڵی بێنفیکایە لە چامپیۆنزلیگ، لە دوای گۆڵەکەی نیکۆلاس گایتان بەرامبەر گاڵاتەسەرای کە دوای تەنیا ٧٢ چرکە تۆماریکردبوو.  دوای ئەم دۆڕانە گەورەیە میدیای ئیسپانیا بەلێشاو هێرشیانکردە سەر یانەی بارسێلۆنا و رۆناڵد کۆمان، راهێنەری یانەکە بە بەرپرسی یەکەمی ئەنجامە خراپەکانی یانەکە ناودەبەن، دوای یارییەکەش یانەی بارسێلۆنا بەسەرۆکایەتی خوان لاپۆرتا، لەگەڵ بەرپرسانی کارگێڕیی یانەکە کۆبووە بۆ ئەوەی بڕیار لەبارەی داهاتووی راهێنەرەکەوە بدەن.  بەپێی هەواڵی میدیای ئیسپانیا، بە دۆڕان لە یارییەکەدا کۆمان گۆڕەکەی بۆ خۆی هەڵکەنی و لە پۆستەکەی دووردەخرێتەوە.  کۆبوونەوەی دەستەی کارگێڕیی یانەی بارسێلۆنا تاوەکو ئەم بەرەبەیانە بەردەوامبووە و ٥٢ خولەکی خایاندووە، هەریەکە لە لاپۆرتا، یوستی، ئالیمانی و ئێنریک ماسیپ تێیدا بەشداربوون، بەپێی سەرچاوەکان کۆمان لە دوایین کاژێرەکانیدایە لەگەڵ بارسێلۆنا و هەموو شتێک کۆتاییهاتووە، هەرچەند کە بۆچوونێک هەیە کە دەگوترێت بۆ یاریی ئاتلێتیکۆ مەدریدیش ئەو راهێنەرە لەگەڵ یانەکە بەردەوام دەبێت.  بەپێی دوایین پێشهاتەکان، هەریەکە لە ئاندریا پیرلۆ، چاڤی هێرناندێز و رۆبێرتۆ مارتینێز، بەربژێرن بۆ وەرگرتنی راهێنەرایەتی بارسێلۆنا، لە ئەگەری دوورخستنەوەی کۆمان لە پۆستەکەی.  بارسێلۆنا دوای دوو گەڕی چامپیۆنزلیگ هیچ بردنەوەیەک، هیچ خاڵێک و گۆڵێکی نییە و لە پلەی کۆتایی ریزبەندی کۆمەڵەی پێنجەمی چامپیۆنزلیگە.