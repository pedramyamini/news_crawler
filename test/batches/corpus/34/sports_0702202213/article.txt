وەک ئەو رۆژنامانە باسی دەکەن، زینەدین زیدان رازیبووە پۆستی راهێنەری یانەی پاریسی وەربگرێت، بەڵام مەرجی ئەوەی هەیە کە یانەکە کریستیانۆ بگوازێتەوە ریزەکانی.  زینەدین زیدان و کریستیانۆ رۆناڵدۆ پێکەوە لەگەڵ ریال مەدرید ٣ نازناوی چامپیۆنزلیگیان بەسەریەکەوە بردەوە، تەنانەت ئەوکاتەی زیدان جاری یەکەم لە ریال مەدرید رۆیشت، هەندێک لە سەرچاوەکان باسیان لەوە کرد کە هۆکاری رۆیشتنی زیدان پەیوەندی بە رۆناڵدۆیەوە هەیە، گوایە لە یانەکە تووڕەبووە لەبەرئەوەی کریستیانۆی بەڕێکردووە.  رۆژنامەکانی بەریتانیا ئاماژە بۆ ئەوە دەکەن کە زیدان داواکارییەکانی خستووەتە سەر مێزی بەرپرسانی پاریس سانجێرمان و یەکەم داواکارییەکەی گرێبەستکردنە لەگەڵ رۆناڵدۆ.  ئەو رۆژنامانە دەڵێن "زینەدین زیدان دەیەوێت ئەو دۆخە بقۆزێتەوە کە کریستیانۆ لەگەڵ مانچێستەر یونایتد پێدا تێدەپەڕێت، کە ئێستا لەگەڵ یانەکەی دڵخۆش نییە".  رۆژنامەی دەیلی مەیلی بەریتانی، لەو بارەیەوە نووسیویەتی "زیزۆ پێیوایە کریستیانۆ، کە تەمەنی گەیشتووەتە ٣٧ ساڵ، زۆر پێویستە لەو تیپەدا یاری بکات کە سەرپەرشتی مەشقەکانی دەکات، زێدەباری ئەو پەیوەندییە بەهێزەی لە دەرەوە و ناوەوەی یاریگەدا لە نێوانیاندا هەیە".  پێشتر پاریس سانجێرمان هەوڵیداوە گرێبەست لەگەڵ کریستیانۆ رۆناڵدۆ بکات، بەڵام نەیتوانی ئەو یاریزانە رازیبکات بچێتە خولی فەرەنسی، بەڵام ئێستا بارودۆخەکە جیاوازە و هەندێک لە سەرچاوەکان باس لەوە دەکەن کە کریس رازییە لەژێر سەرپەرشتی زینەدین زیداندا لە تەنیشت لیۆنێل مێسی و نەیمارەوە یاری بکات، کە بە ئەگەرێکی زۆرەوە کیلیان ئێمباپێ لە کۆتایی ئەم وەرزەدا ریزەکای یانەکە بەرەو ریال مەدرید جێدەهێڵێت.