یارییەکە کاژێر ١٩: ٤٥ لەسەر یاریگەی زەعبیلی تایبەت بە یانەی وەسڵ لە دوبەی بەڕێوەدەچێت، هەردوو هەڵبژاردە بەبردنەوەی ئەم یارییە دەیانەوێت خۆیان لە رکابەرییەکەدا بهێڵنەوە و لە گەیشتن بە مۆندیال بێهیوا نەبن.  هیچ یەکێک لە هەردوو هەڵبژاردە تاوەکو ئێستا بردنەوەیان نییە، ئیمارات لە دوو یارییدا یەکسانبووە و یارییەکیشی دۆڕاندووە، عێراقیش بەهەمان شێوە لە دوو یارییدا یەکسانبووە و یارییەکیشی دۆڕاندووە، بۆیە چاوەڕواندەکرێت یارییەکی بەهێز لەنێوان هەردوو هەڵبژاردەدا بکرێت، بۆ بردنەوەی یەکەم سێ خاڵ و دۆزینەوەی رێگەی بردنەوە.  عێراق جگە لەوەی کە هیچ بردنەوەیەکی نییە، تاوەکو ئێستا لە دوای سێ یاریی هیچ گۆڵێکیشی نەکردووە، بەڵام ئیمارات گۆڵێکی کردووە.  ئیمارات لەلایەن پێر ڤان مارڤیک، راهێنەری هۆڵەندییەوە سەرپەرشتی دەکرێت، راهێنەری عێراقیش دیک ئادڤۆکاتی هۆڵەندییە، بەمەش دوو راهێنەری یەک وڵات لە یارییەکی عەرەبیدا رووبەڕووی یەکدەبنەوە.  بۆ ئەم یارییە ئەحمەد ئیبراهیم، بەرگریکاری هەڵبژاردەی عێراق گەڕاوەتەوە نێو هەڵبژاردەکە، کە لە یاریی رابردوودا بەهۆی وەرگرتنی زۆری کارتی زەردەوە بەشداریی لە یارییەکەدا نەکرد، بەڵام رێبین سولاقا بەهۆی پێکانەوە ئامادە نییە.  یارییەکە لەلایەن دەستەیەکی ناوبژیوانانی ژاپۆنی بەڕێوەدەبرێت و چاوەڕواندەکرێت یارییەکی پڕرکابەری و بەهێزبێت.  دوایینجار کە عێراق و ئیمارات لە پاڵاوتنەکانی مۆندیالدا، لە خاکی ئیماراتدا رووبەڕووی یەکبووبنەوە، ئیمارات یارییەکەی بە دوو گۆڵی بێبەرامبەر بردووەتەوە، ئەمڕۆش خاوەن یاریگە دەیەوێت ئەو رێگەیە بدۆزێتەوە کە لە سێ یاریی رابردوودا نەیدۆزیتەوە، بەڵام ئەرکی ئاسان نابێت.