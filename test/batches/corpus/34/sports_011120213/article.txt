یانەی پێشمەرگەی هەولێری پێشەنگی ریزبەندی خولی نایابی کوردستان، لە یاریگەی خۆی بەرامبەر یانەی سیروانی نوێ یارییدەکات بۆ رکابەریکردن لەسەر بردنەوەی سێ خاڵی دیکە و درێژەدان بە ئەنجامە باشەکانی و پارێزگاریکردن لە پێشەنگی ریزبەندی خولەکە.  یانەی هەندرێن کە هەمان ژمارەی خاڵەکانی یانەی پێشمەرگەی هەولێری هەیە لە یاریگەی خۆیدا بەرامبەر یانەی برایەتی، پاڵەوانی وەرزی رابردووی خولی کوردستان یارییدەکات، کە تاوەکو ئێستا برایەتی هیچ بردنەوەیەکی لەم وەرزەی خولەکەدا نییە، بۆیە چاوەڕواندەکرێت رکابەریکردن لەسەر بردنەوەی ئەم یارییە بەهێزبێت.  یانەی ئارارات بە ئامانجی بردنەوەی یەکەم لەم وەرزەی خولەکەدا و دوای دۆڕانی لە یاریی رابردوودا بەرامبەر یانەی نەورۆز، لە یاریگەی خۆیدا بەرامبەر یانەی سۆران یارییدەکات.  یانەی دهۆک لە شەقڵاوە دەبێتە میوانی یانەی شەقڵاوە و هەولێریش بەرامبەر یانەی شێروانە یارییدەکات، لەو یارییەدا کە لە یاریگەی فەرەنسۆ هەریری دەکرێت.  لە یارییەکی جەماوەریدا یانەی زاخۆ میوانداریی یانەی سەیدسادق دەکات، هەڵۆی نوێنەری بارزانیش لە دەرەوەی یاریگەی خۆی رووبەڕووی یانەی دەربەندیخان دەبێتەوە، سەرجەم یارییەکانیش کاژێر ١٥: ٠٠ دەکرێن.  لەم وەرزەی خولی یانە نایابەکانی کوردستان تاوەکو ئێستا ٢٤ یاریی ئەنجامدراون و ٥٥ گۆڵ تۆمارکراوە، هێمن فەرەج، هێرشبەری یانەی نەورۆز بە تۆمارکردنی ٤ گۆڵ، گۆڵکاری خولەکەیە.