میدیای بەریتانیا ئاشکریکردووە، کە لۆماچینکۆی تەمەن ٣٤ ساڵان، کە لە سێ کێشی جیاوازدا بووەتە پاڵەوانی جیهان، لە سەرەتای هێرشی رووسیا بۆ سەر ئۆکراینا، وڵاتەکەی جێهێشت و چووە یۆنان، بەڵام ئێستا گەڕاوەتەوە و دەیەوێت لەگەڵ سوپادا بەرگری لە گەل و نیستیمانەکەی بکات.  ڤاسیل لۆماچینکۆ لە فەیسووکدا پۆستێکی ڤیتالی هرازدانی سەرۆکی شارەوانی ئۆدیسا شەیر کردووە، کە وێنەیەکی خۆیە لەگەڵ هرازدان و جلوبەرگی سەربازیی ئۆکراینی لەبەردایە.  لە پۆستەکەدا هاتووە "بەتالیۆنی بیلگۆرۆد دنیستەرمان دامەزراند بۆ پڕچەککردن و بەکارهێنانی لە پرۆسەی بەرگریکردن لە خاک و نیشتیمان، ڤاسیل لۆماچینکۆی بۆکسێنەریش لەبەرەی بەرگریدایە".  بەپێی راپۆرتە رۆژنامەڤانییەکان، گەشتەکەی لۆماچینکۆ بۆ گەڕانەوە لە یۆنانەوە بۆ ئۆکراینا زۆر ئاڵۆز و پڕ لە زەحمەتی و مەترسی و درێژخایەن بووە.  ئەو سەرچاوانە دەڵێن "لۆماچینکۆ پێویست بوو سەرەتا بچێتە بۆخارستی پایتەختی رۆمانیا، ئینجا لەوێوە بگەڕێتەوە شارەکەی، ئۆدیسا".  ڤاسیل لۆماچینکۆ تاکە وەرزشوانی ئۆکراینی نییە کە چووبێتە ریزەکانی سوپای وڵاتەکەی، بۆ بەرگریکردن لە دژی هێرشی رووسەکان، کە پێشتر هەردوو برای بۆکسێنەر، ڤیتالی و ڤلادیمێر لوچینکۆ چەکیان هەڵگرتووە، هەروەها ئۆلێ لوژنیی، بەرگریکاری پێشووی هەڵبژاردەی ئۆکراینا و یانەی ئارسیناڵی ئینگلیزی بڕیاریداوە وەک خۆبەخش بچێتە ریزەکانی سوپای ئۆکراینا بۆ بەرگریکردن لە وڵاتەکەی، لە دژی هێرشی سوپای رووسیا بۆ سەر ئۆکراینا.