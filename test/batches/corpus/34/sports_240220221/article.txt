لە یاریی چوونی قۆناخی ١٦ ـی چامپیۆنزلیگدا، ئاتلێتیکۆ مەدریدی ئیسپانی لەسەر یاریگەی واندا میترۆ پۆلیتانۆ میوانداری مانچێستەر یونایتدی کرد و یارییەکە بە ئەنجامی ١ - ١ کۆتاییهات.  یاریزانانی دیێگۆ سیمیۆنی هەر لە سەرەتاوە بە گوشار و هێرشبردن دەستیانپێکرد و دوای تێپەڕبوونی ٧ خولەک جواو فێلێکس بەسەر و بە شێوازێکی زۆر جوان تۆڕی دیخیای هەژاند.  دوای ئەو گۆڵە یاریزانانی یانەی میوان تا راددەیەک کۆنترۆلی تۆپیان کرد، بەڵام رۆناڵدۆ و هاوڕێکانی نەیانوانی هیچ دەرفەتێکی راستەقینە بۆ گۆڵکردن دروست بکەن و یاریزانانی رۆخی بلانکۆس چەندجارێک نزیکبوون لە تۆمارکردنی گۆڵی دووەم، بەتایبەتیش کە لە دوایین خولەکدا ستوونی گۆڵی دیخیا تۆپێکی گەڕاندەوە.  نیوەی یەکەم بە پێشکەوتنی ئاتلێتیکۆ مەدرید بە گۆڵێکی بێبەرامبەر کۆتاییهات.  لەنیوەی دووەمیشدا رۆناڵدۆ و هاوڕێکانی پشێوییەکی زۆریان پێوە دیاربوو، بەڵام دوای ئەوەی رالف رانگنیکی راهێنەر چەند گۆڕانکارییەکی کرد، تیپەکەی کەوتە دۆخێکی باشتر و ئەندۆنی ئیلانگا سوودی لە پاسێکی برۆنۆ فێرناندێز وەرگرت و لە خولەکی ٨ گۆڵی یەکسانبوونی بۆ مان یو تۆمارکرد و یارییەکە ١ - ١ کۆتاییهات.  رۆژی ١٥ ـی مانگی داهاتوو، لە یاریی گەڕانەوەدا، ئاتلێتیکۆ مەدرید لەسەر یاریگەی ئۆڵترافۆرد دەبێتە میوانی مانچێستەر یونایتد بۆ یەکلاییکردنەوەی بلیتی ئەم رووبەڕووبوونەوەیە لە نێوان خۆیاندا.