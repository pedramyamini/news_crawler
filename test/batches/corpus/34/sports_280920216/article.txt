لە کۆتایی ئەم وەرزەدا ماوەی گرێبەستی کیلیان ئێمباپێ لەگەڵ پاریس سانجێرمان کۆتاییدێت و دەبێتە یاریزانێکی ئازاد و هەر یانەیەکی بوێت دەتوانێت بەخۆڕایی بچێتە ریزەکانی، مەگەر بەر لە هاوینی داهاتوو یانەی پاریسی بتوانێت رازی بکات گرێبەستەکەی نوێبکاتەوە.  راپۆرتە رۆژنامەڤانییەکان لە ئیسپانیا، ئاشکرایانکردووە کە یانەی پاریسی و بەرپرسەکانی بێهیوا نەبوونە لە نوێکردنەوەی گرێبەستی ئێمباپێ و بەردەوامن لە هەوڵەکانیان بۆ رازی کردنی ئەو کوڕە، بۆ ئەوەی واژۆ لەسەر گرێبەستێکی نوێ بکات.  بەگوێرەی ئەو سەرچاوانە، یانەی پاریسی ئەمجارە بەنیازە دەستەوارەیەکی خەیاڵی پێشکەشی ئێمباپێ بکات، بۆ ئەوەی رازی بێت گرێبەستەکەی نوێ بکاتەوە و دەڵێن "بەرپرسانی پاریس سانجێرمان ئامادەن مووچەی ساڵانەی ئێمباپێ بکەنە ٤٥ ملیۆن یۆرۆ بەبێ باج، کە بڕواناکرێت ئەو مووچەیە رەتبکاتەوە، چونکە دەبێتە خاوەنی بەرزترین مووچە لە یانەی پاریسی و زۆر پێش لیۆنێل مێسی و نەیمار دەکەوێت، کە ئەوان مووچەکانیان لە نێوان ٢٥ تاوەکو ٣١ ملیۆن یۆرۆیە".  بەپێی رۆژنامەکانی ئیسپانیا، ریال مەدرید ئێستا لە هەموو کاتێک زیاتر گەشبینە بەوەی بتوانێت ئێمباپێ بباتە ریزەکانی، بەهۆی ئەو کێشانەی بەمدواییە لە نێوان خۆی و نەیماردا روویاندا، کە زوومی کامێراکان لە دوایین یاریی پاریس سانجێرمان لە خولی فەرەنسی بەرامبەر مۆنپێلێ، چووە سەر کیلیان ئیمباپێ کاتێک لەسەر کورسی یەدەگ قسەی بۆ هاوڕێکانی دەکرد و رەخنەی لە هەڵسوکەوتی نەیمار دەگرت.  رۆژنامەکانی فەرەنسا لەو بارەیەوە ئاشکرایانکرد "هۆکاری بێزاری و تووڕەبوونی ئیمباپێ بۆ ئەوە دەگەڕێتەوە کە لە پاریس هەست بە ئاسوودەیی ناکات، لەکاتێکدا تاوەکو دوایین خولەکەکانی مێرکاتۆی هاوینە ریال مەدرید لە هەوڵدابوو بۆ ئەوەی ئیمباپێ بۆ سانتیاگۆ بێرنابیۆ بگوازێتەوە، بەڵام بەرپرسانی پاریس شکستیان بە دانوستانەکان هێنا و ئیمباپێ لە پاریس مایەوە".  لەگەڵ ئەوەشدا کە ریال مەدرید و فلۆرێنتینۆ پێرێزی سەرۆکی، گەشبینن بەوەی ئێمباپێ بەڵێنەکەی لەگەڵیان دەباتە سەر، کە پێیگوتوون گرێبەستەکەی لەگەڵ پاریس سانجێرمان نوێناکاتەوە و لە هاوینی داهاتوودا بەبێ بەرامبەر دەچێتە ریال مەدرید، بەڵام ئەم هەواڵە بۆ ئەوان مایەی نیگەرانییە، چونکە زۆربەی چاودێران بە دووری دەزانن هیچ یاریزانێک لەم بارودۆخەدا ئەو مووچە خەیاڵییە رەتبکاتەوە.