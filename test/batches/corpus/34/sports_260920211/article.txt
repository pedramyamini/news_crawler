مانچێستەر سیتی بە گۆڵێکی بێبەرامبەر لە چێڵسی بردەوە، ئاستۆن ڤێلاش بە هەمان ئەنجام شکستی بە مانچێستەر یونایتد هێنا، ئەمەش دەرفەتی بۆ لیڤەرپوول رەخساند بە بردنەوە لە برێنتفۆرد ٣ خاڵ، لە پێشەنگدا پێش نزیکترین رکابەری بکەوێت، بەڵام کوڕانی یۆرگن کڵۆپ نەیانتوانی ئەو دەرفەتە بقۆزنەوە و ٢ خاڵی گرنگیان لەدەستدا.  لە یارییەکی پڕ لە حەماسەت و دیمەنی جواندا، لیڤەرپوول لە چوارچێوەی گەڕی شەشەمی پرێمەرلیگدا، بووە میوانی برێنتفۆرد و ٣ - ٣ یەکسانبوون.  ئیتان پینۆک لە خولەکی ٢٧ ـدا برێنتفۆردی بە گۆڵێک پێشخست، بەڵام دیۆگۆ جۆتا دوای تەنیا ٤ خولەک توانی ئەنجامەکە بۆ رێدز یەکسانبکاتەوە و نیوەی یەکەم ١ - ١ کۆتییهات.  لە نیوەی دووەمدا، محەممەد سەڵاحی ئەستێرەی میسری دوای تێپەڕبوونی ٩ خولەک بەسەر دەستپێکردنی گێمەکە، گۆڵی دووەمی بۆ رێدز بەدەستهێنا، کە گۆڵی ١٠٠ ـی یاریزانەکە بوو بە درێسی لیڤەرپوولەوە تۆماربکات.  ئەو یانەیەی ئەمساڵ گەیشتووەتە پرێمەرلیگ، خۆی بەدەستەوە نەدا و دوای هەوڵێکی زۆر، ڤیتالی جانلێت لە خولەکی ٦٣ ـدا گۆڵی دوو بە دووی تۆمارکرد.  ئەگەرچی کورتیس جونێز دوای تەنیا ٣ خولەک جارێکی دیکە لیڤەرپوولی پێشخستەوە، بەڵام یوان ویسای یاریزانی فەرەنسی لە خولەکی ٨٢ گۆڵی سێیەمی بۆ برێنتفۆرد تۆمارکرد و یارییەکە ٣ - ٣ کۆتاییهات.  بەم ئەنجامە، لیڤەرپوول بە کۆکردنەوەی ١٤ خاڵ، بەشێوەیەکی کاتی پلەی یەکەمی ریزبەندیی گرتووە، چونکە برایتۆن کە خاوەنی ١٢ خاڵە، ئەگەر دووشەممە یارییەکەی لە کریستال پاڵاس بباتەوە، پێشەنگی لە رێدز وەردەگرێت. برێنفۆردیش نۆیەمە و ٩ خاڵی هەیە.