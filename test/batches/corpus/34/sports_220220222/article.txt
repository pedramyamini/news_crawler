ئەوەی میکایلا مۆری خانمە بەرگریکاری هەڵبژاردەی تۆپی پێی نیوزیلەندا کردی، زەحمەتە لە جیهانی تۆپی پێدا دووبار ببێتەوە، چونکە ئەو خانمە یاریزانە لە ماوەی ٣٦ خولەکدا هاتریکی لە گۆڵی تیپەکەی کرد.  لە یاریی نێوان هەردوو هەڵبژاردەی خانمانی ئەمریکا و نیوزیلەندا، لە پاڵەوانێتی شیبلیڤزدا، میکایلا یارمەتی ئەمریکییەکانی دا بۆ ئەوەی بە ئەنجامی ٥ - ٠ لە هەڵبژاردەی وڵاتەکەی ببەنەوە، دوای ئەوەی لە خولەکەکانی ٥ و ٦ و ٣٦ ـدا سێ گۆڵی بە هەڵە لە تۆڕی گۆڵی تیپەکەی تۆمارکرد.  دوای ٤ خولەک راهێنەری هەڵبژاردەی خانمانی نیوزیلەندا گۆڕانکاری بە میکایلا کرد و داینیشاند، لە ترسی ئەوەی گۆڵی زیاتر لە تیپەکەیان بکات، بەڵام دەرچوونی ئەو یاریزانەش رێگر نەبوو لەوەی خانمانی ئەمریکا لە نیوەی دووەمدا دوو جاری دیکەش تۆڕی خانمانی نیوزیلەندا بهەژێنن.  میکایلا مۆر بە درێژایی یارییەکە فرمێسکی لە چاوەکانی دەهاتە خوارەوە، کە خۆیشی بڕوای نەدەکرد چی روودەدات، هاوڕێکانیشی هەوڵیاندەدا دڵی بدەنەوە و ئارامی بکەنەوە.  میکایلا مۆر، تەمەنی ٢٥ ساڵە و یاریزانێکی پیشەگەرە و ساڵی ٢٠٢٠ بە گرێبەستێک بووەتە یاریزانی تیپی خانمانی یانەی لیڤەرپوولی ئینگلیزی، ٤٨ یاریی نێودەوڵەتیشی بە درێسی هەڵبژاردەی خانمانی نیوزیلەندا کردووە.  سبەی چوارشەممە لە تێکساس کۆتایی بە پاڵەوانێتی شیبیلیڤز دەهێنرێت، کە دوو یاریی بەڕوێوەدەچن، نیوزیلەندا رووبەڕووی کۆماری چیک دەبێتەوە، بەر لەوەی ئایسلەندا بەرامبەر ئەمریکا یاری بکات.