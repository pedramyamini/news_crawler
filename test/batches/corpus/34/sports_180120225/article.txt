یانەی شاهانە لە بڵاوکراوەیەکی فەرمیدا، رایگەیاند "بە داخێکی زۆرەوە فرانچیسکۆ خینتۆی ئەفسانەی یانەکەمان لە تەمەنی ٨٨ ساڵیدا کۆچی دواییکرد".  لە بڵاوکراوەکەدا هاتووە "ریال مەدرید و سەرۆکەکەی و ئەنجوومەنی کارگێڕیی یانەکە خەفەتبارن بۆ کۆچی دوایی فرانچیسکۆ خینتۆی سەرۆکی فەخری ریال مەدرید و یەکێک لە گەورەترین ئەفسانەکانی یانەکەمان و تۆپی پێی جیهان".  ریال مەدرید لە درێژەی بڵاوکراوەکەیدا، نووسیویەتی "ریال مەدرید پرسە و سەرەخۆشیی خۆی ئاراستەی ماری لۆزی هاوژینی خینتۆ و هەردوو کوڕەکەی، فرانچیسکۆ و خۆلیۆ، لەگەڵ هەردوو نەوەکەی ئیتانا و کاندێلا و هەموو خزم و هاوڕێ و نزیکەکانی دەکات".  ریال مەدرید زیاتر لەبارەی ئەفسانەکەی، دەڵێت "خینتۆ تاکە یاریزانە لە مێژوودا ٦ نازناوی جامی ئەوروپا، کە ئێستا بە چامپیۆنزلیگ ناونراوە بباتەوە، کە لە ماوەی نێوان ساڵانی ١٩٥٣ تاوەکو ١٩٧١ بەرگری لە درێسی یانەکەمان کردووە، کە لە ماوەی ١٨ وەرزدا ٦ جامی ئەوروپا و ١٢ نازناوی خولی ئیسپانیای بەدەستهێناوە، زێدەباری دووجار جامی ئیسپانیا، جامێکی ئینتەركۆنتيننتال و دووجاریش جامی لاتینا".  هەروەها نووسراوە "خینتۆ لەگەڵ ریال مەدرید ٦٠٠ یاری کردووە و ١٨٢ گۆڵی کردووە، ٤٣ یارییشی بە درێسی هەڵبژاردەی ئیسپانیاوە کردووە".  لە کۆتایی بڵاوکراوەکەدا هاتووە "خینتۆ کەسایەتییەکی راستگۆ بوو، هەڵگری هەموو بەهاکانی ریال مەدرید بوو، ئەو پێشتر و دواتریش هەر بە پێوەری ریال مەدرید و جیهانی تۆپی پێ دەمێنێتەوە، هەروەها بۆ هەتا هەتایە هاندەرانی ریال مەدرید و هەموو هاندەرانی تۆپی پێی جیهان بیری دەکەن، چونکە ئەفسانەی خۆیان بوو".