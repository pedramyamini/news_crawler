لەدوا گەڕی یارییەکانی قۆناخی کۆمەڵەکانی جامی نەتەوەکانی ئەفریقا، هەڵبژاردەی میسر لە کۆمەڵەی چوارەمدا رووبەڕووی سودان بووەوە ١ - ٠ لێیبردەوە.  میسرییەکان هەر لە سەرەتاوە سووربوون لەسەر بردنەوە و گەیاندنی هەڵبژاردەکەیان بە قۆناخی ١٦، بۆیە دوای کۆمەڵێک هێرش بۆ سەر گۆڵی سودان، لە خولەکی ٣٥ ـدا محەممەد عەبدولمونعم گۆڵی پێشکەوتنی بۆ میسر تۆمارکرد.  لە نیوەی دووەمدا سودانییەکان چەندجارێک هەوڵیاندا بگەنە گۆڵی میسر، بەڵام هیچ جارێک سەرکەوتوو نەبوون، هەروەها میسرییەکانیش لە چەند هێرشێکی دیکەدا بۆ تۆمارکردنی گۆڵی دووەم سەرکەوتوو نەبوون و یارییەکە بە تاکە گۆڵێک لە بەرژەوەندی محەممەد سەڵاح هاوڕێکانی کۆتایی هات.  بەم ئەنجامە فیرعەونەکانی میسر بە سەرکردایەتی کارلۆس کیرۆشی راهێنەری پۆرتوگالی، پلەی دووەمی کۆمەڵەی چوارەمیان مسۆگەر کرد و بە کۆکردنەوەی ٦ خاڵ بلیتێکی قۆناخی ١٦ ـی پاڵەوانێتییەکەیان بەدەستهێنا.  لە کاتێکدا هەڵبژاردەی سودان لە ٣ یارییدا تەنیا خاڵێکی بەدەستهێنا و ماڵئاوایی لە پاڵەوانێتییەکە کرد.