لە قۆناخی پێشکۆتایی چامپیۆنزلیگی ئاسیا و لەبەشی رۆژئاوای کیشوەرەکەدا، کاژێر ٢١: ٠٠ هەردوو یانەی نەسر و هیلال لەسەر یاریگەی مەرسۆل پارکی تایبەت بە نەسر رووبەڕووی یەکدەبنەوە.  لە قۆناخی رابردووی پاڵەوانێتییەکەدا، هیلال بە ٣ - ٠ لە یانەی پێرسپۆلیسی ئێرانی بردەوە و نەسریش بە ٥ - ١ لە یانەی وەحدەی ئیماراتی بردەوە، ئەمشەو لە یاریی وەرزدا رکابەری لەسەر گەیشتن بە یاریی کۆتایی پاڵەوانێتییەکە دەکەن.  هەردوو یانە بەرامبەر یەکدی خاوەنی مێژوویەکی گەورەن، ١٦٨ یارییان لەسەرجەم پاڵەوانێتییەکاندا بەرامبەر یەکدی ئەنجامداوە، هیلال لە ٦٦ یارییدا بردنەوەی تۆمارکردووە، ٥٩ یاری لە بەرژەوەندی نەسر کۆتاییهاتووە و لە ٤٣ یارییشدا یەکسانبوون.  یاریی ئەمشەوی دێربیی ریاز، یەکەم رووبەڕووبوونەوەی هەردوو یانە دەبێت لەسەر ئاستی کیشوەری ئاسیا، براوەی یارییەکەیان بەرامبەر براوەی نێوان هەردوو یانەی ئۆڵسان هیوندای کۆریای باشوور و پۆهانگ ستیلەرزی کۆریای باشوور یارییدەکات کە ئەم دوو یانەیە رۆژی چوارشەممە لە قۆناخی پێشکۆتاییدا رووبەڕووی یەکدەبنەوە.  ماجد عەبدوڵلا، ئەستێرەی پێشووی یانەی نەسر بە تۆمارکردنی ٢١ گۆڵ، گۆڵکاری دێربیی نێوان هەردوو یانەیە، سامی جابر، ئەستێرەی پێشووی یانەی هیلالیش زۆرترین گۆڵی لە یارییەکانی نێوان هەردوو یانەدا بۆ یانەکەی تۆمارکردووە کە ژمارەیان ١٠ گۆڵە.  لە مێژووی چامپیۆنزلیگی ئاسیادا، یانەی هیلالی سعودی سێجار نازناوەکەی بردووەتەوە، کە تەنیا یانەی پۆهانگ ستیلەرزی کۆریای باشوور ئەو ژمارەیەی نازناوەکەی بردووەتەوە، دوایینجار کە هیلال بووە پاڵەوان لە ساڵی ٢٠١٩ بوو، یانەی نەسریش هیچ جارێک نازناوەکەی نەبردووەتەوە و چاوی لەوەیە هەلی بردنەوەی نازناوی ئەم وەرزەی لەدەست نەچێت، بەڵام ئەرکی قورسە، لەکاتێکدا هیلال خاوەنی راهێنەرێکی بەنێوبانگی وەک لیۆناردۆ جاردیم و چەندین ئەستێرەی دیاری وەک بافیتیمبی گۆمێز، موسا ماریگا، ماتیۆس پێرێرا و چەندین ئەستێرەی دیکەیە لەسەر ئاستی سعودیە و دەرەوە.