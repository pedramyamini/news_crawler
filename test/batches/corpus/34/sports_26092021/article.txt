لە گەڕی حەوتەمی لالیگادا، ریال مەدرید لەسەر یاریگەی سانتیاگۆ بێرنابیۆ میوانداری ڤیاڕیالی کرد و هەردوولا بەبێ گۆڵ یەکسانبوون.  یانەی میوان بە تاکتیکێکی بەرزەوە بەرامبەر ریال مەدرید یاری کرد و دەستپێشخەربوو لە هەڕەشەکردن لە گۆڵی ریال مەدرید، بەڵام کۆرتوا وەک هەمیشە رۆڵێکی گەورەی بینی لە پاراستینی تۆڕی گۆڵی ریال مەدرید و چەندین لێدانی ڤیاڕیالییەکانی گەڕاندەوە، نیوەی یەکەم بە ئەنجامێکی سپی تەواوبوو.  لە نیوەی دووەمیشدا پیاوانی ئونای ئێمری بەرامبەر کوڕانی کارلۆ ئەنچیلۆتی بوێرانە یارییانکرد و بە تاکتیکی کۆنترۆلکردنی تۆپ نەیانهێشت مەدریدییەکان گۆڵیان لێبکەن و یارییەکە بەبێ گۆڵ کۆتاییهات.  سەرەڕای لەدەستدانی ٢ خاڵ لەنێو یاریگەی خۆیدا، ریال مەدرید بە ١٧ خاڵ لە پێشەنگی لالیگا مایەوە و ڤیاڕیالیش ٨ خاڵی هەیە و لە پلەی دەیەمی ریزبەندیدایە.  دوای یارییەکە کارلۆ ئەنچیلۆتیی راهێنەری ریال مەدرید، دانی بەوەدا نا کە ئەنجامی یارییەکە دادپەروەرانە بوو، بەو پێیەی ڤیاڕیال یارییەکی بەشی ئەنجام دا، بەڵام ئونای ئێمریی راهێنەری ڤیاڕیال گوتی "ئێمە شایەنی بردنەوە بووین".