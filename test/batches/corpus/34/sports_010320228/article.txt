فیدراسیۆنی بالەی جیهان، لە راگەیێنراوێکی فەرمیدا رایگەیاند، "مافی بەڕێوەبردنی مۆندیالی بالەی پیاوان لە رووسیا وەرگیرایەوە، لە ماوەیەکی دیکەدا ئەو وڵاتە ئاشکرا دەکەن کە یارییەکانی پاڵەوانێتییەکەی تێیدا دەکرێت. "  بالەی جیهان دووپاتیدەکاتەوە، کە بەهۆی هێرشەکانی رووسیا بۆ سەر ئۆکراینا و ئەو دوودڵییە زۆرەی دروستبووە ئەم بڕیارەیانداوە و هیوای سەلامەتی، بۆ هەموو گەلی ئۆکرایناش دەخوازێت.  ئەنجوومەنی فیدراسیۆنی بالەی جیهان کە ناسراوە بە (FIVB) لە راگەیێنراوەکەدا دووپاتیدەکاتەوە کە گەیشتووەتە ئەو ئەنجامەیە، مەحاڵ دەبێت رووسیا بتوانێت خۆی ئامادەبکات بۆ بەڕێوەبردنی پاڵەوانێتی جیهان، بەهۆی ئەو جەنگەی لەگەڵ ئۆکراینا هەیەتی، لەسەر ئەو بنەمایەش بڕیاردرا مافی بەڕێوەبردنی مۆندیالی بالەی پیاوان لەو وڵاتە وەربگرێتەوە، کە بڕیاربوو لە مانگی ئاب بۆ ئەیلوولی ئەمساڵ لە رووسیا بکرێت.  ئەو بڕیارەی فیدراسیۆنی بالە داویەتی، بەفەرمی بۆ لیژنەی باڵای رێکخستنی بالەی رووسیا و فیدراسیۆنی بالەی ئەو وڵاتەش نێردراوە.  ئێستا ئەنجوومەنی گشتی (FIVB) بەدوای دۆزینەوەی وڵاتێکی دیکەدا دەگەڕێت، بۆ ئەوەی مافی بەڕێوەبردنی پاڵەوانێتییەکەی پێبدات و یارییەکانی لێ بەڕێوەبچێت.  لە کۆتایی راگەیێنراوەکەدا هاتووە، پێویستە یەکێتییە نیشتمانییە وەرزشییەکان، بەرپرسان و هاندەران بەسەلامەتی و شانازییەوە بەشداری لە فێستیڤاڵە وەرزشییەکاندا بکەن.      راگەیێنراوی فیدراسیۆنی بالەی جیهان