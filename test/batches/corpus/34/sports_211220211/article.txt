دوای ئەوەی رۆژێک بەر لە یاریی کۆتایی جامی عەرەب لە وڵاتی قەتەر، فیفا یارییەکی دۆستانەی لە نێوان هەڵبژاردەی ئەستێرەکانی جیهان و هەڵبژاردەی ئەستێرەکانی عەرەبدا رێکخست، لە یارییەکەدا ئەفرام گرانتی راهێنەری ئیسرائیلی تێدا بەشداربوو، ئەمەش بووە هۆی ئەوەی کە چەند یاریزانێک لە بەشداریکردن لەو یارییە بکشێنەوە، بەڵام ئەستێرەکانی دیکەی وەک یونس مەحموود، فیراس ئەلخەتیب، سامی جابر و عەلی حەپسی بەشدارییان تێداکرد، لەسەر درێسی هەردوو هەڵبژاردەکەش ئاڵای ئیسرائیل لەپاڵ ئاڵآی وڵاتەکانی دیکەوە هەبوون، بەشێك لە یاریزانە عەرەبەکان ئاڵای ئیسرائیلیان شاردبووەوە.  لیژنەی ئۆڵیمپیی سووری و رێکخراوی یەکێتیی گشتیی وەرزشی ئەو وڵاتە بە راگەیێندراوی فەرمی دەرکردنی فیراس خەتیبیان لە لیژنەکانیان راگەیاند، ئەمەش بەبیانووی ئەوەی کە کە سەرپێچی لە دابونەریت و بنەمای نیشتیمانی کردووە.  نووسینگەی راگەیاندنی یاریزانەکە بەفەرمی وەڵامی ئەو کارەی لیژنەی ئۆلیمپیی سووریای داوەتەوە و دەڵێت: ئێمە نەماندەزانی کە ئەو راهێنەرە ئیسرائیلییە بەشداری لە یارییەکەدا دەکات، بەڵگەشمان بۆ ئەوە هەیە، لە رۆژی یارییەکە پێیان گوتین کە دەتوانن بەشداری بکەن، لە پێناو بوونی ناوی سووریا لە ریزەکەدا ئێمە بەشداریمان کرد.  گۆڵکەری مێژوویی هەڵبژاردەی سووریا دەڵێت: تووشی سەرسوڕمان بووم بە بوونی ئاڵای وڵاتی ئیسرائیل لەسەر درێسەکان بەبیانووی ئەوەی کە ئەندامی فیفایە، بۆیە بڕیارمدا ئاڵاکە بشێوێنم و بە پینووس بیشارمەوە، وەک یاریزانەکانی دیکە.  لە کۆتاییدا فیراس داوای لێبوردن لە گەل و دۆسیەی فەڵەستین دەکات و خۆی بە خاوەنی ئەو دۆسیەیە دەزانێت، لە هەمان کاتیشدا ئامادەیی دەربڕیوە کە بچێتە بەردەمی دادگا و سکاڵا بکات بۆ وەرگرتنەوەی مافەکانی خۆی.  لە یارییە دۆستانەکەدا چەندین ئەفسانە و ئەستێرەی تۆپی پێ بەشدارییانکرد، لە تیمی جیهان هەریەکە لە کافو، ئاندریا پیرلۆ، نونو گۆمێش، کاریبۆ، تیم کاهیل، مارسێل دوسایێ، لۆتەر ماتیۆس، ماسکێرانۆ، یایا تۆرێ، ئینفانتینۆ، راهێنەرەکەشیان ئەفرام گرانتی ئیسرائیلی بوو.   لە ریزی هەڵبژاردەی عەرەبدا، یونس مەحمود، نەواف ئەلتمیات، سامی جابر، وائیل جومعە، حوسێن خەرجە و عەلی حەبسی لەگەڵ چەند کەسێکی دیکەی وەرزشی وەک محەممەد سەعدون کەواریی بێژەری بی ئین سپۆرتس و یاریزانی هەڵبژاردەی قەتەر بۆ یاریی پادێل.