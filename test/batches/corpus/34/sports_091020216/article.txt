یارییەکە کاژێر ٢٢: ١٥ بە کاتی باشووری کوردستان لەسەر یاریگەی گارفی، لە گەڕی حەوتەمی پاڵاوتنەکان ئەنجام دەدرێت، کە هەڵبژاردەی قەتەر بە سیفەتی میوانداری مۆندیال مافی ئەوەی پێدراوە وەک میوان بەشداری لە پاڵاوتنەکانی ئەوروپادا بکات، تەنیا بۆ وەرگرتنی ئەزموون، ئەگەرنا ئەنجامی یارییەکانی قەتەر هەژمار ناکرێن.  هەڵبژاردەی پۆرتوگال بەدوای بردنەوەدا دەگەڕێت، بۆ ئەوەی بۆ یاریی داهاتووی بەباشی ئامادەبێت، کە پێشبینی دەکرێت کریستیانۆ رۆناڵدۆی ئەستێرەی یانەی بەشداری لەو یارییەدا بکات، دوای ئەوەی لە یاریی رابردوودا نەیتوانی یاری بکات بەهۆی سزادانەوە.  هەڵبژاردەی قەتەریش، کە لە یاریی قۆناخی چووندا ١ - ٣ بە پۆرتوگال دۆڕاوە، دەزانێت کە یارییەکەی زۆر زەحمەتە و بەرامبەر یەکێک لە باشترین هەڵبژاردەکانی ئەوروپا یاری دەکات، لەگەڵ ئەوەشدا هەوڵدەدات ئاستێکی شایستە پێشکەش بکات، بۆ ئەوەی بە باشترین شێوە خۆی بۆ میوانداریکردنی مۆندیال ئامادەبکات.  یەکەم یاریی قەتەر لە پاڵاوتنەکانی ئەوروپا بۆ مۆندیال لە بەرامبەر لوکسمبۆرگ بوو، کە بە گۆڵێکی بێبەرامبەر لێیبردەوە، دواتر رووبەڕووی ئازەربایجان بووەوە بە ئەنجامی ٢ - ١ شکستی پێهێنا، ئینجا بە ٤ گۆڵی بێوەڵام بە سربیا دۆڕا، لەگەڵ پۆرتوگالیش ١ - ٣ دۆڕا، لە دوایین یاریشدا لەگەڵ لۆکسمبۆرگ بە گۆڵێک یەکسانبوو.  هەڵبژاردەی قەتەر پێشتریش لە مانگی حەوتی رابردوودا، بەشداری لە جامی زێڕینی کۆنکاکافدا کرد و توانی بگاتە قۆناخی پێشکۆتایی پاڵەوانێتییەکە، بەر لەوەی بە گۆڵێکی بێبەرامبەر بە ویلایەتە یەکگرتووەکانی ئەمریکا بدۆڕێت و ماڵئاوایی لە پاڵەوانێتییەکە بکات.