رۆژنامەکانی کەتەلۆنیا دووپاتیانکردەوە "کیلیان ئێمباپێ بەهۆی ئەو لێکتێگەیشتنەی لەگەڵ لیۆنێل مێسی دروستیکردووە دەیەوێت لە پاریس بمێنێتەوە و گرێبەستەکەی بۆ ماوەی دوو ساڵ لەگەڵ ئەو یانەیە درێژ بکاتەوە".  ئەو سەرچاوە ئیسپانیانە، ئاماژە بۆ ئەوەش دەکەن، کە هۆکارێکی دیکە، کە وای لە ئێمباپێ کردووە بیر لە مانەوە بکاتەوە، ئەوەیە کە بۆی دەرکەوتووە کە پڕۆژەی وەرزشیی پاریس سانجێرمان لە پرۆژەی ریال مەدرید بەهێزترە".  وەک میدیای فەرەنساش باس دەکات، ئێستا کیلیان سەرقاڵی بیرکردنەوە و تاوتوێکردنی پرسی مانەوەیە لەگەڵ پاریس سانجێرمان.  هەندێک سەرچاوە دەڵێن "ئێمباپێ دەیەوێت گرێبەستەکەی بۆ ماوەی تەنیا ساڵێکی دیکە لەگەڵ پاریس سانجێرمان نوێبکاتەوە".  بەگوێرەی ئەو سەرچاوانە، بەرپرسانی یانەی پاریسی دەیانەوێت ئیمباپێ بەوە رازی بکەن کە نوێکردنەوەی گرێبەستەکەی تاوەکو هاوینی ٢٠٢٤ بێت، بۆ ئەوەی یانەکە لە کۆتایی وەرزی داهاتوودا بەبێ بەرامبەر لەدەستی نەدات".  هەردوو میدیای ئیسپانی و فەرەنسی هاوڕان لەسەر ئەوەی کە ئێمباپێ بەهۆی مێسییەوە بۆچوونی خۆی گۆڕیوە و دەیەوێت ساڵێک یان دوو ساڵی دیکە لەگەڵ خاوەنی ٧ باڵۆن دۆر یاری بکات و شتی زیاتر لێی فێرببێت، کە خۆی دوای یاریی یانەکەی بەرامبەر سانت ئیتیان، کە دوو گۆڵی بە دوو ئاسیستی مێسی تۆمارکرد، بە رۆژنامەڤانانی گوت "هەمیشە گوتوومە یاریکردن لەگەڵ مێسی ئاسانە، هەمیشە حەزدەکەم یاری لەگەڵ یاریزانانی وەک ئەو بکەم بۆ ئەوەی زیاتر فێرببم".  لە کاتێکدا کە میدیاکان باسیان لەوە دەکرد کە یاریزانەکە دوایین دەستەوارەی پاریس سانجێرمانی رەتکردووەتەوە بۆ نوێکردنەوەی گرێبەستەکەی و سووربوونی لەسەر چوونە ریزەکانی ریال مەدرید، کیلیان دوای یاریی یانەکەی بەرامبەر سانت ئیتیان لە خولی فەرەنسادا، لێدوانێکی دا کە تا راددەیەک ئاماژەیە بۆ ئەوەی کە ئەگەری مانەوەی لە ریزەکانی پاریس سانجێرمان هێشتا لە ئارادایە.  لەو یارییەدا ئیمباپێ سەرکردایەتی یانەکەی کرد بۆ بردنەوەی لە سانت ئیتیان بە ئەنجامی ٣ - ١ کە دوو گۆڵی تۆمارکرد و ئاسیستێکیشی هەبوو، بەمەش بە هاوبەشی لەگەڵ زڵاتان ئیبراهیمۆڤیچ، بە تۆمارکردنی ١٥٦ گۆڵ بووە دووەم باشترین گۆڵکاری مێژوویی یانە پاریسییەکە، کە ئێدینسۆن کاڤانی بە ٢٠٠ گۆڵ باشترین گۆڵکاری مێژوویی پاریس سانجێرمانە.  دوای ئەو یارییە پریساریان لێکرد، ئایا بیر لە شاکاندنی ریکۆردی کاڤانی دەکەیتەوە؟ ئەویش لە وەڵامدا گوتی "با بزانین کارەکان چۆن بەڕێوەدەچن".  ئەو لە وەڵامی ئەو پرسیارەدا گوتیشی "بێگومان بوون بە گۆڵکاری مێژوویی پاریس سانجێرمان دەستکەوتێکی گەورەیە نابێت پشتگوێیبخەین، با بزانین چی روودەدات".