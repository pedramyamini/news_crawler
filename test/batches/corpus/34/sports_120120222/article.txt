بەر لە یارییەکەی ئەمشەوی نێوان هەردوو یانە کە کاژێر ٢٢: ٠٠ لە سعودیە دەکرێت، چاڤی هێرناندێز لە کۆنگرەی رۆژنامەڤانیدا گوتی " بۆ ئێمە ئەم یارییە ئاڵنگارییەکی نوێیە، هەلی گەیشتنمان بە یاریی کۆتایی هەیە و دەمانەوێت رکابەری لەسەر بردنەوەی نازناوەکە بکەین، هیوادارم ئەم یارییە ببێتە خاڵی وەچەرخان لە یانەکەدا. "  راهێنەری یانە کەتەلۆنییەکە لەبەشێکی دیکەی قسەکانیدا گوتی " ریال مەدرید لە بارودۆخێکی باشدایە، ئەو ئێستا باشترینی ئیسپانیایە، بەڵام ناتوانیت پێشبینی ئەنجامی کلاسیکۆ بکەیت، لە راستیدا بەپێی بارودۆخەکە و ئەزموونی خۆم ئێمە یاریزانی باشمان هەیە و دەتوانین ئاستێکی بەرز پێشکێشبکەین، لەو پێناوەشدا تێدەکۆشین. "  هێرناندێز زیاتر گوتی " پەیوەندیکردنی پێدری و فێران تۆرێس، بۆ ئێمە زۆرباشە دەتوانن یاری بکەن، فاتیش لەگەڵ تیپەکەیە، یاریزانی پێویستمان لەبەردەستە بۆ ئەوەی بتوانین بە ئاستێکی باشەوە دەربکەوین، نەک تەنیا لە کلاسیکۆدا بەڵکو لە هەموو یارییەکاندا و بەباشی پلانەکانمان جێبەجێبکەین. "  چاڤی دەڵێت " زۆرجار کلاسیکۆمان لە زۆر بارودۆخدا تاقیکردووەتەوە، هەندێجار ئێمە باشتربووین و یارییەکەمان دۆڕاندووە، بەپێچەوانەشەوە ئەمە راستە، ئێمە هەوڵدەدەین بەباشترین شێوە مامەڵە لەگەڵ یارییەکە بکەین، پێشبینیکردن بۆ یارییەکە زەحمەتە، بەتایبەت کە بەرامبەر یانەیەکی گەورەی ئیسپانیا یارییدەکەین کە ریال مەدریدە.  لەلایەن خۆیەوە کارلۆ ئەنچیلۆتی، راهێنەری یانەی ریال مەدرید لە کۆنگرەی رۆژنامەڤانی بەر لە یارییەکە گوتی " هەموومان باشین و ئامادەین بۆ سوپەر، دەمانەوێت ئەم نازناوە وەک یەکەم نازناوی ئەم وەرزە ببەینەوە. "  راهێنەرە ئیتاڵییەکە بە رۆژنامەڤانانی گوت " دەمانەوێت جامەکە ببەینەوە ئیسپانیا، لەم یارییەدا لەوانەیە ببەیتەوە و لەوانەیە بدۆڕێی، بەڵام پێویستە بە باشترین شێوە یاری بکەین بەرامبەر بە رکابەرێکی بەهێز. دەزانین کە ئێمە رووبەڕووی تیپێکی بەهێز دەبینەوە کە ئەمساڵ رووبەڕووی زۆر کێشە بووەتەوە. "  کارلۆ لە بەشێکی دیکەی قسەکانیدا نیگەرانی خۆی بەرامبەر بەربژێرکردنی تیپەکەی بۆ بردنەوەی یارییەکە لەلایەن بەشێکی یاریزانانەوە پێشاندا و گوتی " نیگەران دەبم لەو یاریزانانەم کە پێیانوایە ئێمە بەربژێرین بۆ بردنەوەی ئەم یارییە، نابێت بەو شێوەیە بیربکەنەوە، دەبێت بیر لەوە بکەینەوە کە یارییەکی باش بکەین و هەموو کۆششەکانمان بخەینەگەڕ بۆ بردنەوەی ئەم یارییە. "  ئەنچێلۆتی دەڵێت " نازانم کە کارڤاخال لەم یارییەدا بەشێوەی سەرەکی یاری دەکات یان نا، چونکە مانگێک تووشی پێکان بووە، تاکە گومانی من لە کارڤاخال، رۆدریگۆ و ئاسینسۆیە. "  لەبارەی ئەوەی کە لە بارسێلۆنا کێی خۆشدەوێت کارلۆ ئەنچێلۆتی گوتی " بارسێلۆنا کێم خۆشدەوێت؟ پیکێ، بۆسکێتس و خۆردی ئالبا، ئێستاش گاڤی و نیکۆ داهاتووی ئەو یانەیەن. "