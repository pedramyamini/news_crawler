لە درێژەی رکابەرییەکانی گەڕی ٢٥ ـی سێریا ئەیدا، یانەی ئەیسی میلان میوانداریی یانەی سامپدۆریای کرد و خاوەن یاریگە، یارییەکەی بە گۆڵێکی بێبەرامبەر بردەوە و سێ خاڵی دیکەی لە رکابەرییەکەدا بەدەستهێنا.  دوای تەنیا ٨ خولەک یارییکردن رافایێل لیاو، یاریزانی لاوی پۆرتوگالی گۆڵێکی بۆ رۆسۆنێری تۆمارکرد و نیوەی یەکەم بەو گۆڵە کۆتاییهات.  لە نیوەی دووەمدا میلان هەوڵیدا زیاتر گۆڵ تۆماربکات و سامپدۆریاش دەیویست ئەنجامەکە یەکسانبکاتەوە، بەڵام هەوڵەکانی هەردوولا بێ ئەنجامبوو و یارییەکە بە گۆڵێکی بێبەرامبەر لە بەرژەوەندی یانە لۆمباردییەکە کۆتاییهات.  دوای بردنەوەی ئەم یارییە میلان ژمارەی خاڵەکانی بۆ ٥٥ خاڵ بەرزکردەوە و بەشێوەیەکی کاتی و بەجیاوازیی خاڵێک پێش یانەی ئینتەرمیلانی هاوشاری کەوت و چووە پلەی یەکەم.  هەرچی یانەی سامپدۆریایە ٢٣ خاڵی هەیە و ئێستا لە پلەی شازدەیەمی ریزبەندی خولەکەیە.