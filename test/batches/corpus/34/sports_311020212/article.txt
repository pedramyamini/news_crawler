میلان تاوەکو ئێستا هیچ یارییەکی نەدۆڕاندووە و هاوشێوەی ناپۆلی رکابەری لەسەر پێشەنگی خولەکە دەکات، بەڵام رۆمای میواندار بەسەرکردایەتی جۆزێ مۆرینیۆ دوای ئەوەی لە یاریی رابردوودا دواکەوتنی بۆ بردنەوە لە کالیاری گۆڕی لە یاریگەی خۆیدا یارییدەکات و تیپەکە بە ئاسانی دەستبەرداری خاڵەکانی ئەم یارییە نابێت.  بۆ ئەم یارییە براهیم دیاز، دوای ئەوەی ڤایرۆسی کۆرۆنای تێپەڕاند، بۆ یارییکردن بەشێوەی سەرەکی لە پێکهاتەی ستیفانۆ پیۆلیدا ئامادەیە و چاوەڕواندەکرێت زلاتان ئیبراهیمۆڤیچیش سەرکردایەتی هێڵی پێشەوەی یانەکەی بکات، بەڵام ئانتی رێبیچ، مایک ماینان، ئەلیساندرۆ فلۆرێنزی و جونیۆر مێسیاسیش ئامادەنین.  رۆما لەم وەرزەی خولەکەدا سێ یاریی دۆڕاندووە، بەڵام هیچ یەکێک لە دۆڕانەکانی لەنێو یاریگەی خۆی نەبووە، ئەمشەو هەموو دەیەوێت پارێزگاری لەوەبکات، هەمیش بەبردنەوەی یارییەکە هەنگاوی زیاتر بچێتە پێشەوە، کە ئێستا تیپەکە لە پلەی چوارەمی ریزبەندی خولەکە خاوەنی ١٩ خاڵە.  مۆرینیۆ بەر لە یارییەکە گوتی " من هەمیشە رووبەڕووبوونەوەی تیپی بەهێزم بەلاوە خۆشە و بەردەوامیش دەمەوێت بردنەوە تۆماربکەم. "، ئەمەش ورەیەکی باشتر و زیاتر دەداتە یاریزانەکانی بۆ ئەوەی لە یاریگەی خۆیاندا میلان تووشی یەکەم دۆڕان بکەن و خۆشیان زیاتر بچنە پێشەوە. "  ئەگەرچی تەمەنی وا دەبێتە ٤٠ ساڵ، بەڵام ئیبراهیمۆڤیچ گەورەترین مەترسیی بەردەم بەرگریکارانی رۆمایە، بەتایبەت کە سوڵتان لە کاروانی یارییکردنیدا لە ٢١ یارییدا ١٢ گۆڵی بەرامبەر ئەو یانەیە تۆمارکردووە، لە ١٤ یارییدا بەرامبەر یانەکە براوەبووە، لە ٤ یارییدا یەکسانبووە و تەنیا ٣ یاریی دۆڕاندووە.  لەم وەرزەی سێریا ئەیشدا ئیبرا ٤ یارییکردووە لە ١٣٦ خولەکدا دوو گۆڵ و ئاسیستێکی هەیە.  مۆرینیۆ وەک راهێنەرێکی سەرکێش لەسەر هێڵی یاریگە و ئیبراهیمۆڤیچیش وەک ئەستێرەیەکی زیندوو رووبەڕووی یەکدەبنەوە، سێ خاڵ و بردنەوە بۆ کێ دەبێت لە ئۆڵیمپیکۆ وەڵامەکەی وەردەگرنەوە.  یارییەکە کاژێر ٢٢: ٤٥ لەسەر یاریگەی ئۆڵیمپیکۆ دەکرێت و میدیای ئیتاڵیا دەڵێت " سەرجەم بلیتەکانی یارییەکە فرۆشراون. "