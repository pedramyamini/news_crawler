رۆژنامەی ئەی ئێسی ئیسپانی بڵاویکردەوە، ریال مەدرید بەجیددی بیر لە گرێبەستکردن لەگەڵ پۆڵ پۆگبا، ئەستێرەی هێڵی ناوەڕاستی یانەی مانچێستەر یونایتدی ئینگلیزی و هەڵبژاردەی فەرەنسا دەکاتەوە و دەیەوێت یاریزانەکە لە گواستنەوەی هاوینی داهاتوودا بباتە ریزەکانی.  بەپێی میدیای ئیسپانیا، ریال مەدرید دەیەوێت سوود لەو پەیوەندییە وەربگرێت کە لەگەڵ مینۆ رایۆلا، بەڕێوەبەری کارەکانی پۆگبا هەیەتی و هیچ کێشەیەکیشی لەبارەی دابینکردنی مووچەیەکی بەرز بۆ یاریزانەکە نییە.  گرێبەستی پۆگبا، لەگەڵ یانەی مانچێستەر یونایتد لە هاوینی ساڵی داهاتوودا کۆتاییدێت، تاوەکو ئێستا چارەنووسی یاریزانەکە دیارنییە.  پێشتر پۆگبا رایگەیاندبوو، ئێستا زووە بۆ ئەوەی بڕیار لەبارەی داهاتووی خۆیەوە بدات، هێشتا وەرزێکی درێژی لە پێشە و دەیەوێت لە کۆتایی وەرزدا چارەنووسی خۆی یەکلابکاتەوە.  راپۆرتە رۆژنامەڤانییەکان لە ئیسپانیا ئاماژە بۆ ئەوە دەکەن، پۆگبا دەبێت یەکێک لە ئەستێرەکانی داهاتووی ریال مەدرید و بەشێوەیەکی بێبەرامبەر روودەکاتە ئەو یانەیە.  پۆڵ پۆگبای ٢٨ ساڵ لە ٢٠١٦ ـەوە لە یانەی مانچێستەر یونایتد یارییدەکات و لە وێستگەی دووەمی یارییکردنیدا بۆ یانەکە ١٤١ یاریی ئەنجامداوە و ٢٨ گۆڵی تۆمارکردووە.  ناوی پۆگبا جگە لە ریال مەدرید بە یانەی یوڤێنتوسیشەوە بەستراوەتەوە، کە پێش مانچێستەر یونایتد پۆگبا لەو یانەیە یارییدەکرد، بەڵام سەرەڕای ئەوەی کە پۆگبا رایگەیاندبووم خۆشەویستییەکی زۆری بۆ شاری تۆرینۆ و یانەی یوڤێنتوس هەیە، زەحمەتە جارێکی دیکە بگەڕێتەوە ئەو یانەیە.