ئەمڕۆ سێشەممە لە گەڕی ١٤ ـی خولی تۆپی پێی نایابی عێراقدا، یانەی هەولێر کاژێر ١٤: ٠٠ یاری لەگەڵ یانەی سناعە دەکات.   یارییەکە لە شاری بەغدا بەڕێوەدەچێت، هەولێر دوای دوورخستنەوەی تاریق جرایای راهێنەری تونسی ئامادەکارییەکی زۆری بەسەرپەرشتی دڵشاد ئەحمەدی راهێنەری لاو بۆ ئەم یارییە کردووە، هەروەها شاندی هەولێر دوێنێ دوای گەیشتنیان بۆ شاری بەغدا پێشوازییەکی گەرمیان لێکرا و لەلایەن بەرپرسانی وەزارەتی وەرزش و لاوانی عێراق و یانەی شورتەوە دڵنیایی ئەوەیان پێدراوە کە کۆتایی بە کێشە و توندوتیژییەکان هاتووە و تیپەکە پارێزراو دەبن لەنێو یاریگەکانی بەغدا.   شێرکۆ کەریم، ئەستێرەی یانەی هەولێر، لە لێدوانێکی تایبەت بە تۆڕی میدیایی رووداو، رایگەیاند "ئێمە بەرپرسیاریەتییەکی گەورەمان لە ئەستۆدایە و دەبێت بتوانین هاندەرانمان ئاشت بکەینەوە، بە هەموو شێوەیەک ئامادەین پاڵپشتی دەستەی کارگێڕیی نوێی یانەکەمان بکەین و کۆتایی بە ئەنجامە خراپەکان بهێنین".   لەم یارییەدا هەریەک لە هەرێم تەحسین بەهۆی پێکان، شوان مامۆ و بارزان شێرزاد بەهۆی کەڵەکەبوونی کارتی زەرد ناتوانن یاری بکەن.   یانەی هەولێر وەرزی ئەمساڵ ئاستێکی خراپی لە خولی عێراق پیشانداوە، تیپەکە تەنیا ٨ خاڵی هەیە و پلەی ١٨ ـی ریزبەندیی خولەکەی گرتووە، هەر بۆیە دەستەی کارگێڕیی یانەکە بۆ راستکردنەوەی ئەنجامی تیپەکەیان لە خولی عێراق پەنایان بردە بەر هێنانی نزار مەحروسی راهێنەری سوری کە بڕیارە رۆژی پێنجشەممەی داهاتوو بگاتە شاری هەولێر.  یانەی هەولێر و یانەی سناعە ٢٩ یارییان پێکەوە ئەنجامداوە، یانەی هەولێر ١٢ یاری بردووەتەوە، یانەی سناعە ٩ جار سەرکەوتنی بەدەستهیناوە، هەروەها لە ٨ یارییدا یەکسانبوونە.