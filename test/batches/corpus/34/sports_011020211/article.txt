بەپێی هەواڵی رۆژنامەکانی بەریتانیا، یانەی ریال مەدرید پلان بۆ گواستنەوەی ئیدینسۆن کاڤانیی ئۆرۆگوایی دادەڕێژێت، ئەمەش بۆ ئەوەی یاریدەدەرێک بۆ کەریم بنزیما بدۆزێتەوە کە یەکلاکەرەوەبێت، دوای ئەوەی کارلۆ ئەنچیلۆتی لە هەردوو یاریزان یۆڤیچ و ماریانۆ دیاز بێهیوا بووە.  دوای پەیوەندیکردنی کریستیانۆ رۆناڵدۆ بە یانەی مانچێستەر یونایتدەوە، خولەکەکانی یاریکردنی کاڤانی لەو یانەیە زۆر کەمن، هەم یاریزانەکە ئارەزووی رۆیشتن دەکات و هەم یانەی ریال مەدریدیش پێویستی بەو یاریزانە هەیە.  نرخی گواستنەوەی کاڤانی ئاشکرانەکراوە، بەڵام پێدەچێت کەمبێت، ئەمەش بەهۆی ئەوەی کە ئەو یاریزانە تەمەنی ٣٤ ساڵە و مووچەیەکی زۆریش لە یانەی مان یونایتد وەردەگرێت کە بارگرانی بۆ خەزێنەی یانە سوورەکە دروستدەکات.  کاڤانی لە دوایین دوو یاریی یانەکەیدا وەک یاریزانی گۆڕاو هاتووەتە نێو یاریگەوە و هاوشانی رۆناڵدۆ یاریکردووە، ئەمەش دوای ئەوەی لە پێکان چاکبووەوە.