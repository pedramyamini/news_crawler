لە یاریی گەڕانەوەی قۆناخی دەرچوونی دۆرا و بۆ گەیشتن بە قۆناخی ١٦ ـی یۆرۆپالیگدا، یانەی ناپۆلی ئیتاڵی میوانداری بارسێلۆنای ئیسپانی دەکات، بۆ یەکلاییکردنەوەی ئەو حسابەی کە هەردوو یانە لە یاریی چووندا لەسەر یاریگەی کامپ نودا نەیانتوانی یەکلاییان بکەنەوە و یارییەکە ١ - ١ کۆتاییهات.  ئیتاڵییەکان پێیانوایە یاریکردن لەنێو یاریگەی دیێگۆ ئارماندۆ مارادۆنا زۆر جیاواز دەبێت لەو یارییەی لە کامپ نودا بەڕێوەچوو، چونکە بێجگە لەوەی سوود لە خاک و جەماوەریان وەردەگرن، یاریزانانی ناپۆلی پێیانوایە رۆحی مارادۆناش یارمەتییان دەدات و پاڵنەرێکی گەورە دەبێت بۆ پێشکێشکردنی ئاستێکی بەرز و بردنەوە لەو یانەیەی کە ئاشنا نییە بە یۆرۆپالیگ، ئەگەرچی ناویشی بارسێلۆنایە.  لە بەرامبەردا چاڤی و یاریزانەکانی ئەو راستییە دەزانن کە ئەم رووبەڕووبوونەوەیە گرنگترین یاریی ئەمساڵیانە و پێویستە بە هەر نرخێک بێت بە سەرکەوتن یاریگەی دیێگۆ جێبهێڵن، کە بێگومان ورەبەرزن بەو ئاستە بەرزەی لە دوایین یاریی لالیگادا بەرامبەر ڤالێنسیا پێشەشیان کرد، کاتێک لە دەرەوەی یاریگەی خۆیاندا ٤ - ١ لە شەمشەمەکوێرەکانیان بردەوە، کە میدیای ئیسپانیا ئەو سەرکەوتنەی بارسای بە زەنگی مەترسی و هۆشداری بۆ ناپۆلی وەسفکرد.  تیپەکەی چاڤی ئێستا تیپێکی رێکخراوە، بە تیکی تاکایەکی جوان سەر لە تیپەکانی بەرامبەر دەشێوێنن، لە دواوە باشتر بەرگری دەکەن، بەتایبەتی بەهۆی ئەو رۆڵە کاریگەرەی ئێستا رۆناڵد ئاراوخۆی ئۆرۆگوایی لە هێڵی بەرگریدا دەبینێت و بۆ ئەم یارییە بەتەواوی ئامادەیە، لە هێڵی پێشەوەش دەرکەوتنی ئۆبامیانگ لە یاریی رابردووی بارسا بەرامبەر ڤالێنسیا، کە هاتریکی تۆمارکرد، پەیامێکی هۆشداری دایە ناپۆلی و پێیڕاگەیاندن کە نابێت چیدی دڵیان بەوە خۆش بکەن کە یانە کەتەلۆنییەکە کێشەی گۆڵ تۆمارکردنی هەیە.  کوڕانی لۆچیانۆ سپالێتی پێویستە کۆششێکی زیاتر بکەن بۆ بردنەوە لە تیپەکەی چاڤی، کە ئێستا بە ئاستێکی بەرزتر لە سەرەتای وەرز یاری دەکات. بردنەوە لە بارسا دیارییەکی گەورەی ناپۆلی دەبێت بۆ جەماوەرەکەی، بەتایبەتیش کە لە دوایین دوو یاریی سێریا ئەیدا نەیتوانیوە سەرکەوتن بەدەستبێنێت.  هەرچۆنێک بێت جەماوەر و یاریگە لە بەرژەوەندی یانەکەی باشووری ئیتاڵیادان و مێژووش لەگەڵ یانەکەی هەرێمی کەتەلۆنیادایە، کە ئەو دوو یانەیە پێشتر ٦ جار بەرامبەر یەکدی یارییان کردووە، ٤ جار بارسا براوە بووە و جارێک یەکسانبوونە و ناپۆلی تەنیا لە یەک یارییدا سەرکەوتنی بەدەستهێناوە.