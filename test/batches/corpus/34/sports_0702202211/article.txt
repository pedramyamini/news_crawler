سەرچاوەیەکی باڵا لە یەکێتیی تۆپی پێی عێراق بە تۆڕی میدیایی رووداوی راگەیاند، عەبدولغەنی شەهد، راهێنەری یانەی نەفتی وەسەت، بەهێزترین بەربژێرە بۆ وەگرتنی پۆستی راهێنەری هەڵبژاردەی عێراق و بەشێوەی خواستن پۆستەکە وەردەگرێت.  دوای ئەوەی هەڵبژاردەی عێراق لە یارییەکانی پاڵاوتنی گەیشتن بە مۆندیالی ٢٠٢٢ی قەتەر ئاستێکی خراپی پێشاندا، ژێلیکۆ پێترۆڤیچی راهێنەری مۆنتێنێگرۆیی دەستلەکاردەکێشێتەوە، بەو هۆیەوەشەوە یەکێتیی تۆپی پێی عێراق کاردەکات بۆ ئەوەی راهێنەرێکی نێوخۆ پۆستەکە وەربگرێت، بۆ سەرپەرشتیکردنی هەڵبژاردەی عێراق لە هەردوو یاریی بەرامبەر ئیمارات و سوریا، لە قۆناخی کۆتایی پاڵاوتنەکانی مۆندیالدا.  بڕیارە یەکێتیی تۆپی پێی عێراق کۆبوونەوەیەکی تایبەت بە دەستنیشانکردنی دەستەی نوێی راهێنەری هەڵبژاردەی عێراق ئەنجامبدات، یەکێک لە بەرپرسانی باڵای یەکێتییەکە کە رۆڵی هەیە لە دانانی دەستەی راهێنەران بە رووداوی راگەیاند " عەبدولغەنی شەهد باشترین بژاردەیە بۆ قۆناخی ئێستا هەڵبژاردەی عێراق، لەبەرئەوەی خاوەن کەسایەتییەکی کۆمەڵایەتی و ئەزموونێکی زۆرە، هەروەها بە قسەی میدیاکان و هاندەران هەڵناچێت".       عەبدولغەنی شەهد  هەڵبژاردەی عێراق لە پاڵاوتنی گەیشتن بە یارییەکانی مۆندیالی ٢٠٢٢ی قەتەر لە کۆمەڵەی یەکەم ٨ یاری ئەنجامداوە، ٥ یەکسانبوون و ٣ دۆڕانی هەیە و بەکۆکردنەوەی ٥ خاڵ لە پلەی پێشکۆتایی ریزبەندییە، هەڵبژاردەی عێراق دوو یاری داهاتووی بەرامبەر هەڵبژاردەکانی ئیمارات و سوریایە.  ئەو سەرچاوەی رووداو زیاتر دەڵێت " حەیدەر نەجم دەبێتە یاریدەدەری راهێنەری هەڵبژاردەی عێراق، گۆنزالۆ رۆدریگێز، راهێنەری ئیسپانی بەربژێرە بۆ راهێنەری توانای جەستەیی، بەڵام بۆ راهێنەری گۆڵپارێزان جارێ ناوی کەس دانەندراوە و لەنێو کۆبوونەوەی یەکێتیەکەماندا یەکلای دەکەینەوە، ئەگەر هاتوو غەنی شەهد لەگەڵ هەڵبژاردەکە سەرکەوتوو بوو، ئەگەری هەیە بەشێوەی هەمیشەیی بمێنێتەوە. "