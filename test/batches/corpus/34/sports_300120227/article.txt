میدیای بەریتانیا بڵاویکردەوە، ماسۆن گرینوود، یاریزانی لاوی یانەی مانچێستەر یونایتد کێشەیەکی گەورەی ناوەتەوە و ئەگەری هەیە بەو هۆیەوە زیندانی بکرێت، بەتایبەت ئەگەر تۆمەتەکەی لەسەر ساخ بووەوە.  ماسۆن بەو تۆمەتبار دەکرێت کە دەستدرێژیی کردووەتە سەر هاریت رۆبسۆنی کچە هاوڕێی و لێیداو، کچەکەش چەند دیمەنێکی لە تۆڕە کۆمەڵایەتییەکاندا بڵاوکردووەتەوە و دەڵێت " دەمەوێت هەمووان بزانم کە گرینوود چۆنە لەگەڵم"؟  هاریت وێنەیەکی خۆی لە ئینستاگرام بڵاوکردووەتەوە، تێیدا دەردەکەوێت کە رووخساری پڕ خوێن بووەوە و بەپێی قسەی خۆی گرینوود وای لەو کچە کردووە و دووپاتیدەکاتەوە کە دەیەوێت هەمووان بزانن گرینوود لەگەڵی چۆن بووە. "      وێنەکانی هاریت رۆبسۆن  ئەم تۆمەتانەی دراونەتە پاڵ یاریزانەکەی یانەی مانچێستەر یونایتد لەکاتێکدان، پێش نزیکەی دوو ساڵ هاریت پۆستێکی بڵاوکردبووە و تێیدا راگەیاندبوو کە پەیوەندییان لەگەڵ یەکدی نەما.  میدیای بەریتانیا بڵاویکردەوە، پۆلیس لێکۆڵینەوە لە رووداوەکە و ئەو تۆمەتانە دەکات کە دراونەتە پاڵ گرینوود، لە ئەگەری ساخبوونەوەی ئەو تۆمەتانە مەترسی هەیە کە یاریزانەکەی مانچێستەر یونایتدی زیندانی بکرێت.  لەلایەن خۆیەوە یانەی مانچێستەر یونایتدی لە راگەیێنراوێکی فەرمیدا لەبارەی ئەو رووداوە دەڵێت " هیچ کۆمێنتێکمان نییە، تاوەکو راستییەکان ئاشکرا دەبن، مانچێستەر یونایتد پاڵپشتی لە هیچ جۆرە تووندۆتیژییەک ناکات. "  گرینوود یەکێک لەو یاریزانە لاوانەیە لە ماوەی رابردوودا ئاستێکی بەرزی پێشکێشکردووە و لە ساڵی ٢٠٢١ لەلایەن رۆژنامەی توتۆ سپۆرتی ئیتاڵییەوە خەڵاتی باشترین یاریزانی تازەپێگەیشتووی جیهانی پێدرا.  ئەگەری زیندانیکردنی یاریزانەکەی مانچێستەر یونایتد لەکاتێکدایە، چەند مانگێک لەمەوبەر بەهۆی دەستدرێژیکردنە سەر کچانی خوار ١٨ ساڵ، بێنیامین مێندی، بەرگریکاری یانەی مانچێستەر سیتی بۆ چەند مانگێک زیندانی کرا، دوای ئەوەی بە کەفالەت ئازادکرا، بەڵام تاوەکو ئێستا چارەنووسی یاریزانەکە لەگەڵ مانچێستەر سیتی دیارنییە.