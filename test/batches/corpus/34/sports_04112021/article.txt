سیتیزنس ٤ - ١ بردنەوەی تۆمارکرد، لە یاریی چوونیشدا ٥ - ١ براوەبووبوو، واتا لە دوو یاریدا ٩ گۆڵی لە یانەی کلەب برووج تۆمارکرد.  فیل فۆدێن لە نیوەی یەکەم و دوای تێپەڕینی چارەگێک بەسەر یارییەکە گۆڵی یەکەمی کرد، بەڵام دوای دوو خولەک جۆن ستۆنز بەهەڵە ئەنجامەکەی یەکسانکردەوە.  لە نیوەی دووەمدا ریاز مەحرەز، رەحیم ستێرلینگ و گابریێل جیسوس سێ گۆڵی دیکەیان خستەسەر هەژمارەکەی گواردیۆلا، یارییەکەشیان ٤ - ١ بردەوە.  لە یارییەکی دیکەی کۆمەڵەی یەکەمدا، یانەی پاریس سانجێرمان دوو خاڵی زۆر گرنگی لە دوایین ساتەکانی یارییەکەدا لەدەستدا، دوای ئەوەی لەگەڵ یانەی لایپیزیگی ئەڵمانی بە ٢ - ٢ یەکسانبوو.  کریستۆڤەر نکۆنکۆ دەرگای گۆڵەکانی کردەوە و لایپزیگی بە لێدانی سەر پێشخست،  دوای ٣ خولەک ئاندرێ سیلڤا لێدانێکی سزای لەدەستدا و دۆنارووما گەڕاندییەوە، بەڵام جۆرجینیۆ ڤایناڵدۆم وەڵامی پاریسییەکانی هەڵگرتبوو، لە خولەکی ٢١ ـدا ئەنجامەکەی یەکسانکردەوە، هەمان یاریزان لە خولەکی ٣٩ گۆڵی دووەمیشی زیادکرد و پاریسی پێشخت، لە خولەکی کۆتاییدا ناوبژیوان لێدانێکی سزای دیکەی بۆ لایپزیگ هەژمارکرد، بەڵام ئەمجارە دۆمینیک سۆبۆزلای هەنگاری گۆڵی تۆمارکرد و نەیهێشت پاریسییەکان بە سێ خاڵەوە بگەڕێنەوە.  لەم یارییەدا لیۆنێل مێسی بەهۆی پێکانەوە بەشداری نەکرد.  ئێستا یانەی مان سیتی بە کۆکردنەوەی ٩ خاڵ لە پلەی یەکەمە، پاریس بە ٨ خاڵ دووەمە، کلەب برووج ٤ خاڵی هەیە و سێیەمە، یانەی لایپزیگیش تەنیا یەک خاڵی هەیە کە لەم یارییەدا وەریگرت.