یارییەکانی جامی نەتەوەکانی ئەفریقای ٢٠٢١ کۆتاییدێن، هەردوو هەڵبژاردەی میسر و سەنیگال رکابەری لەسەر بردنەوەی نازناوەکە دەکەن و محەممەد سەڵاح و سادیۆ مانێ دەیانەوێت یەکەم نازناوی نێودەوڵەتی لەگەڵ وڵاتەکانیان ببەنەوە.  هەردوو هەڵبژاردە رۆژی شەممە دوایین مەشقەکانیان ئەنجامدا و بۆ یارییەکە ئامادەن و دەیانەوێت جامەکە بگەڕێننەوە وڵاتەکانیان.  بۆ یارییەکەی ئەمشەو کە کاژێر ٢٢: ٠٠ دەکرێت، کارلۆس کیرۆش، راهێنەری میسر بەهۆی وەرگرتنی کارتی سوور لە یاریی رابردوودا یاوەری هەڵبژاردەکەی ناکات و لە دەرەوەی یاریگە دەبێت، لە جێگەی ئەو وائل جومعە، لەسەر هێڵی یاریگە رێنمایی دەداتە فیرعەونەکانی میسر.  ئەمە وەشانی ٣٣ ـەمینی جامی نەتەوەکانی ئەفریقایە، دوای ٢٨ رۆژ لە رکابەری سەنیگال و میسر گەیشتنە دوا قۆناخ و تەنیا یەک هەنگاویان ماوە بۆ ئەوەی ببنە پاڵەوان، جیانی ئینفانتینۆ، سەرۆکی فیدراسیۆنی تۆپی پێی جیهان لە کامیرۆنە و لە یاریی کۆتایی پاڵەوانێتییەکەدا هاوشانی بەرپرسانی فیدراسیۆنی تۆپی پێی ئەفریقا و هەردوو وڵات ئامادەی یارییەکە دەبێت.  میسر ٧ جار بووەتە پاڵەوان و خاوەنی زۆرترین نازناوی پاڵەوانێتییەکەیە، بەڵام لە ٢٠١٠ ـەوە هیچ نازناوێکی نەبردووەتەوە، محەممەد سەڵاح لەبەردەم هەلێکی مێژوویدایە بۆ ئەوەی نازناوێک لەگەڵ هەڵبژاردەکەی بباتەوە، کە پێشتر ئەمەی نەکردووە.  لە بەرامبەردا سادیۆ مانێ و شێرەکانی تیرانگا هیچ نازناوێکی جامی نەتەوەکانی ئەفریقای نەبردووەتەوە، ئەمە جاری دووەمە لەسەریەک دەگاتە یاریی کۆتایی و دەیەوێت ئەوەی لە ٢٠١٩ لەدەستیدا ئەمشەو لە دەستینەدات و نازناوەکە بباتەوە داکار.  محەممەد سەڵاح و سادیۆ مانێ، دوو هاوڕێ لە یانەی لیڤەرپوولی ئینگلیزی، ئەمشە و سەرکردایەتی تیپەکانیان دەکەن، یارییەکە لەکاتێکدا دەکرێت کە لە ٢٠٠٦ ـەوە میسر هیچ یارییەکی لە سەنیگال نەبردووەتەوە، لە سەردەمی یارییکردنی ئەو دوو ئەستێرەیەشدا هەردوولا دوو یارییانکردووە، کە لە پاڵاوتنەکانی جامی ئەفریقای ٢٠١٥ بوو، هەردوو یارییەکەش لە بەرژەوەندی سەنیگال کۆتاییهاتوون، کەواتە مانێ بەرامبەر سەڵاح نەدۆڕاوە.  میسر بۆ ئەم یارییە چەند کێشەیەکی هەیە، جگە لە ئامادەنەبوونی کارلۆس کیرۆشی راهێنەر، هەریەکە لە ئەحمەد حیجازی، محەممەد ئەلشناوی گۆڵپارێز و ئەکرەم توفیق، بەهۆی پێکانەوە یاریی ناکەن.  هەڵبژاردەی میسر لە سێ یاریی رابردوودا یارییەکانی چووەتە کاتی زیادکراو، پاشان سەرکەوتووە، کە یەکەمجارە ئەمە روودەدات، لە بەرامبەردا سەنیگال بە ئارامییەکی زۆرەوە گەیشتووەتە یاریی کۆتایی، بەمەش هەڵبژاردەی میسر رەنگە ماندووتربێت.      یاریی کۆتایی جامی ئەفریقا  وائل جومعە، یاریدەدەری راهێنەری هەڵبژاردەی میسر کە ئەمشەو لە جێگەی کارلۆس کیرۆش راهێنەرایەتی هەڵبژاردەکە دەکات لە کۆنگرەی رۆژنامەڤانی بەر لە یارییەکە گوتی " سووربووین و متمانەی زۆرمان هەبوو تاوەکو گەیشتینە یاریی کۆتایی، بەرامبەر سەنیگال پێویستە بەهەمان رۆحیەتەوە دەربکەوین، پێویستە تیمی پزیشکی رۆڵی خۆی ببینێت لە ئامادەکردنی ئەو یاریزانەی لە پێکان گەڕاونەتەوە. "  وائل زیاتر گوتی " ئەم پاڵەوانێتییەی ئەفریقا بەلای منەوە زەحمەترینە، لەکاتێکدا پێشتر ٥ جار لە جامی ئەفریقادا یاریمکردووە، بەڵام هیچ یەکێکیان هێندەی ئەوەی ئێستا بەهێز نەبوون، بۆیە ستایشی ئاستی یاریزانان دەکەم بۆ ئەو توانایەی پێشانیانداوە و هیوادارم نازناوەکە ببەینەوە. "  یاریدەدەری راهێنەری میسر دەڵێت " محەممەد سەڵاح باشترین یاریزانی جیهانە و یەکەم یاریزانە هەموو یارییەکی هەڵبژاردەی میسر یارییدەکات، ئەو هەمیشە لە یارییە قورسەکاندا توانای خۆی پێشاندەدات و هیوادارم باشترین نازناوەکانی جیهان بباتەوە و سەرکەوتوو بێت لە بەدەستهێنانی نازناوی جامی ئەفریقا، کە ئەمەش دەبێتە زیادکراوێکی گەورە دەبێت بۆ تۆپی پێی میسر. "  لەلایەن خۆیەوە ئالیو سیسێ، راهێنەری هەڵبژاردەی میسر لە کۆنگرەی رۆژنامەڤانی بەر لە یارییەکە دەڵێت " محەممەد سەڵاح یاریزانێکی زۆر نایابە، کاردەکەین بۆ ئەوەی سنوورێک بۆ مەترسییەکانی دابنێین، دەزانین کە هەڵبژاردەی میسر لە باشترین هەڵبژاردەکانی باکووری ئەفریقایە، سەنیگال لە بەردەم یارییەکی بەهێز و زۆر زەحمەتدایە. "  راهێنەری هەڵبژاردەی سەنیگال زیاتر گوتی " هەڵبژاردەی میسر دەزانێت لەنێو ئەفریقا چۆن یارییدەکات، خاوەنی لیستێکی زۆرباشی یاریزانانە، رکابەری ئێمەیە و فەلسەفەی تایبەتی خۆی هەیە کە ئەمە دەزانین، بەڵام ئامادەین بۆ یارییەکەم هەموو توانایەکمان پێشاندا بۆ گەیشتن بەم قۆناخە. "