رۆژی چوارشەممە، هاندەرانی یانەی وەرزشی دینارتە، جارێکی دیکە بە بینینەوەی تیپەکەیان شاددەبنەوە، کاتێک لە خولەکەدا بەرامبەر یانەی باتیفا یارییدەکات، کە ئەمیشیان یانەیەکی نوێیە و دەیەوێت هەنگاو بۆ دروستبوونی بنێت.  یانەی دینارتە لە ١٩٩٦ دامەزراوە، تاوەکو ٢٠٠٩ لەسەر چالاکییەکانی بەردەوامبوو، بەڵام دوای ئەوە یانەکە کەوتە بارودۆخێکی ناهەموارەوە و چالاکییەکانی تاوەکو ئەمساڵ راگیران، لەم وەرزەی خولی پلە دووی کوردستاندا یانەکە جارێکی رێکخرایەوە و بەشداری لە خولەکەدا دەکات، بۆ ئەوەش ماوەیەکە دەستی بە ئامادەکاری کردووە و دەیەوێت رکابەری لەسەر سەرکەوتن بۆ خولی پلە یەکی کوردستان بکات.  هاندەرانی وەرزشیی دینارتە بەپەرۆشن بۆ ئەوەی جارێکی دیکە یارییەکانی یانەکەیان ببینن، ئەوان سەرەڕای ئەوەی لە خولی پلە دووەکانن، بەڵام بە ئامادەکاریی باشەوە دەچنە نێو رکابەرییەکانی خولەکە و دەیانەوێت زۆرترین هاندەر لە یاریی رۆژی چوارشەممەدا ئامادەبکەن بۆ ئەوەی پاڵپشتی یانەکەیان بکەن و بە جوانترین شێوە پیرۆزبایی گەڕانەوەی یانەکەیان بکەن.  یانەی دینارتە لەسەر پەیجی خۆی لە فەیسبووک نووسیویەتی " سوپاسی هەموو ئەو کەسانە دەکەین هاوکاربوون لە گەڕاندنەوەی یانەکە، بۆ ئەوەی روویەکی جوانی شارەکەمان پێشانی هەموو لایەک بدەین پێویست رێز لە یاریزانان، میوانان و هاندەرانمان بگرین و بەیەکەوە پاڵپشتی بەرەوپێشبردنی وەرزشی شارەکە بکەین، بەتایبەت کە ناوچەکە پڕە لە کەسانی وەرزش دۆست و رۆژانە کەسایەتی و وەرزشوانە دێرینەکان لە رێگەی هاوکاریی ماددی و مەعنەوییەوە پاڵپشتیان بۆ یانەکە دووپاتدەکەنەوە. "