کاژێر ١٩: ٠٠ لەسەر یاریگەی ئۆڵیمپیکۆ دی تۆرینۆ، هەردوو یانەی تۆرینۆ و یوڤێنتوس لە یاریی دێربیی شارەکەدا رووبەڕووی یەکدەبنەوە.  هەردوو یانە هاوشارییەکە لە ریزبەندی ئێستای سێریا ئەیدا خاوەنی ٨ گۆڵن و بارودۆخیان وەک یەکە، رکابەری نێوان هەردوو یانە مێژوویەکی دوور و درێژی هەیە و ١٥٦ یارییان لەسەرجەم پاڵەوانێتییەکاندا بەرامبەر یەکدی کردووە، یوڤێ ٧٥ بردنەوە، تۆرینۆ ٣٧ بردنەوە و ٤٤ یارییش بەیەکسانبوون کۆتاییهاتوون، بەڵام لە ٢٠١٥ ـەوە یانەی تۆرینۆ لە خانمە پیرەکەی نەبردووەتەوە.  لە یارییەکی دیکەی زەحمەتدا، کە چاوەڕاندەکرێت رکابەرییەکی بەهێز بەخۆیەوە ببینێت، هەردوو یانەی ئینتەرمیلانی پاڵەوانی وەرزی رابردووی خولەکە و ساسۆلۆ لەسەر یاریگەی ماپێی رووبەڕووی یەکدەبنەوە.  ماسیمیلیانۆ ئالێگری، راهێنەری یانەی یوڤێنتوس لە کۆنگرەی رۆژنامەڤانی بەر لە یارییەکە گوتی "یارییەکەمان بەرامبەر تۆرینۆ ئاڵنگارییەکی گەورەترە لە یاریی رابردوومان بەرامبەر چێڵسی لە چامپیۆنزلیگدا، لەکاتێکدا ئێمە بەدوای چارەسەرکردنی ئەو بارودۆخەدا دەگەڕێین کە لەسەرەتای ئەم وەرزەی سێریا ئەیەوە تێیکەوتووین. "  ئالێگری زیاتر گوتی "ئەم یاریی تەمەنە، یاریی لووتکەیە و پێویستە بەباشترین شێوەوە ئامادەبین بۆی. "  راهێنەری خانمە پیرەکە بە رۆژنامەڤانانی گوت " پێویستە لە یارییەکەدا شوێنی خۆمان لە ریزبەندەکەدا بگۆڕین و هەنگاوی دیکە بنێین، یارییەکە قورسە و داوام لە یاریزانەکان کردووە ئارام بگرن، تۆرینۆ ئەو یانەیەیە کە کەمترین لێدانی لەم وەرزەدا بۆی چووە. "  بۆ ئەم یارییە هەریەکە لە ئارسەر مێللۆ و کایۆ جۆرج لە پێکان گەڕاونەتەوە و بۆ یارییەکە ئامادەن، بەڵام لەسەر کورسیی یەدەگ دەبن، بەڵام چیزنی و کیلینی گەڕاونەتەوە و بۆ یارییەکە ئامادەن.  هاوشێوەی یاریی بەرامبەر چێڵسی، خانمە پیرەکە بەرامبەر تۆرینۆ بەبێ هێرشبەری سەرەڕم یارییدەکات، بەتایبەت کە پاوڵۆ دیبالا و ئەلڤارۆ تۆماراتا پێکانیان هەیە.  یارییەکە کاژێر ٢١: ٤٥ بەڕێوەدەچێت، ئینتەرمیلان لەم وەرزەدا ١٤ خاڵی هەیە و دوو هێندەی ساسۆلۆ خاڵی کۆکردووەتەوە، ئەمشەو سەرەڕای ئەوەی لە دەرەوەی یاریگەی خۆیەتی، بەڵام چاوی لەوەیە لە ناپۆلیی پێشەنگ دوورنەکەوێتەوە، ساسۆلۆی خاوەن یاریگەش لە ٦ یارییدا تەنیا دوو یاریی بردووەتەوە و دەیەوێت زیاتر بەرەو پێشە هەنگاو بنێت.