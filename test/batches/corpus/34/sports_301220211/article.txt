راپۆرتە رۆژنامەڤانییەکان لە ئیسپانیا باس لەوە دەکەن کە عوسمان دێمبێلی نزیكە لە رۆیشتن لە بارسێلۆنا، ئەگەرچی پێشتر بە چاڤی هێرناندێزی راهێنەری گوتووە لە بارسا دەمێنێتەوە.  بەپێ نوێترین پێشهات، کە میدیای ئیسپانیا لەبارەی یاریزانەکەوە ئاماژەی بۆ دەکات، عوسمان دێمبێلی داوای ٤٠ ملیۆن یۆرۆ مووچەی ساڵانە لە بارسا دەکات، هەروەها دەبێت یانەکە ٤٠ ملیۆن یۆرۆش بداتە بەڕێوەبەری کارەکانی.  چاودێران لەبارەی روودانی ئەم گۆڕانکارییە لەبارەی داهاتووی عوسمان لەگەڵ بارسێلۆنا، پێیانوایە یاریزانەکە هەر لە بنەڕەتدا نەیویستووە لە بارسا بمێنێتەوە، تەنیا ویستوویەتی کات بەدەستبێنێت و هەر بۆ ئەو مەبەستەش بە چاڤی گوتووە دەمێنمەوە.  ئەوان دەڵێن "ئەو مەرجانەی عوسمان و بەڕێوەبەری کارەکانی بۆ بارسایان داناوە، بەڵگەن لەسەر ئەوەی کە ئەوان نایانەوێت لەگەڵ بارسا بەردەوام بن، چونکە مەرجی زۆر زەحمەتن و ئێستا یانەکە بە هیچ شێوەیەک ناتوانێت جێبەجێیان بکات".  ماوەی گرێبەستەکەی عوسمان دێمبێلی لەگەڵ بارسێلۆنا لە کۆتایی ئەم وەرزەدا کۆتاییدێت، بۆیە پێویستە یانە کەتەلۆنییەکە لە مێرکاتۆی زستانەدا بیفرۆشێت لە ترسی ئەوەی لە هاویندا بەبێ بەرامبەر بڕوات، کە ئەگەر ئەوە روویدا گورزێکی گەورە بەر بارسێلۆنا دەکەوێت، چونکە ساڵی ٢٠١٧ ئەو یاریزانەی بەرامبەر بە ١٣٥ ملیۆن یۆرۆ لە یانەی بۆرووسیا دۆرتموندی ئەڵمانی کڕیوە.  هەندێک لە راپۆرتە رۆژنامەڤانییەکان لە بەریتانیا، ئاماژە بۆ ئەوە دەکەن کە دوای ئەو هەڵوێستەی دێمبێلی، هەردوو یانەی مانچێستەر یونایتد و چێڵسی هاتوونەتەوە سەر هێڵ بۆ گواستنەوەی عوسمان.  هەروەها میدیای ئیتاڵیاش باس لەوە دەکات کە یانەی یوڤێنتوسیش هەوڵدەدات عوسمان بگوازێتە ریزەکانی.  عوسمان دێمبێلی کە ئێستا تووشی کۆرۆنا بووە، یەکێکە لەو یاریزانانەی هەمیشە تووشی پێکان دەبێت، ئەو لەم وەرزەدا تەنیا ٨ یاری کردووە و دوو ئاسیستی هەیە.