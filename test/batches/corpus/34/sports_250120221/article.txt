لە درێژەی یارییەکانی قۆناخی ١٦ ـی جامی نەتەوەکانی ئەفریقادا، کامیرۆن و دوورگەکانی قەمەر لەسەر یاریگەی پاول بیا رووبەڕووی یەکدی بوونەوە و کامیرۆنی میوانداری پاڵەوانێتییەکە ٢ - ١ یارییەکەی بردەوە و بلیتی قۆناخی هەشتی وەرگرت.  بۆ ئەو یارییە دوورگەکانی قەمەر ١٣ یاریزانی خۆی و راهێنەرەکەیان بەهۆی تووشبوونیان بە کۆرۆنا لەدەستدابوو، تەنانەت هەرسێ گۆڵپارێزەکەیشی، لەگەڵ ئەوەشدا بە ١٠ یاریزانەوە بەرامبەر کامیرۆن خۆڕاگربوون.  لە خولەکی ٧ نەدیم عەبدۆی یاریزانی دوورگەکانی قەمەر بە کارتی سوور دەرکرا و کامیرۆنییەکان ئەو دۆخەیان قۆستەوە و لە خولەکی ٢٩ لە رێگەی توکۆ ئیکامبی گۆڵی پێشکەوتنیان تۆمارکرد، کاتێک شاکر هەدهۆری گۆڵپارێز نەیتوانی تۆپەکەی ئیکامبی بگێڕێتەوە، کە شاکر لە بنەڕەتدا بەرگریکاری باڵی چەپە و بەهۆی ئامادەبوونی هەرسێ گۆڵپارێز بەناچاری رۆڵی گۆڵپارێزی بینی.  لە نیوەی دووەمدا دوورگەکانی قەمەر هەوڵیاندا بە هێرشی هەڵگەڕاوە یاری بکەن و چەندجارێک نزیکبوون لە گۆڵکردن، بەڵام ڤینسن ئەبوبەکرد لە خولەکی ٧٠ گۆڵی دووەمیشی بۆ کامیرۆن تۆمارکرد.  یوسف مچانگاما لە خولەکی ٨١ ـدا لە لێدانێکی راستەخۆدا تۆری کامیرۆنی هەژاند و جوانترین گۆڵی پاڵەوانێتییەکەی تۆمارکرد، بەڵام خۆی و هاوڕێکانی نەیانتوانی گۆڵی دووەم و یەکسانبوون تۆماربکەن و کامیرۆن بلیتی گەیشتن بە قۆناخی هەشتی وەرگرت و یاریزانانی دوورگەکانی قەمەریش بە سەربەرزی ماڵئاواییان لە پاڵەوانێتییەکە کرد.