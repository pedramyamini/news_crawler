رۆژنامەی تایمزی بەریتانی دەڵێت " کارگێڕیی لیڤەرپوول کاردەکات، بۆ ئەوەی گفتوگۆ لەگەڵ کڵۆپ بکات و رازیی بکات بۆ ئەوەی گرێبەستەکەی نوێبکاتەوە، لەکاتێکدا گرێبەستی ئێستای لەگەڵ یانەکە لە ساڵی ٢٠٢٤ کۆتاییدێت. "  بەپێی رۆژنامەکە، لیڤەرپوول دەیەوێت کڵۆپ ماوەیەکی درێژتر لە ئانفێڵد بمێنێتەوە، بەتایبەت کە تیپەکە لەژێر سەرپەرشتی ئەو راهێنەرە ئەڵمانییە گەیشووەتە ئاستێکی خەیاڵی.  هەوڵەکانی لیڤەرپوول بۆ نوێکردنەوەی گرێبەستی کڵۆپ لەکاتێکدایە، ئەو راهێنەرە زیاتر لە جارێک رایگەیاندووە، دوای گرێبەستەکەی ئەگەری هەیە لە یانەکەی بڕوات و لەگەڵ لیڤەرپوول بەردەوام نەبێت.  پێشتر یۆرگن کڵۆپ رایگەیاندبوو، دوو دڵ نییە لە داهاتووی خۆی و هیچ پلانێکی نییە، ئەو هەموو کاتێک دەتوانێت بڕیاری خۆی بدات، بەڵام پلانی ئەو پەیوەندیی بە داهاتووی یانەکەوە هەیە و هەمیشە کار لەسەر ئەوە دەکات.  یۆرگن کڵۆپی ٥٤ ساڵ لە ٢٠١٥ پۆستی راهێنەرایەتی یانەی لیڤەرپوولی وەرگرت، لەگەڵ یانەکە نازناوی پرێمەرلیگ، چامپیۆنزلیگ، کاراباو کەپ، جامی سوپەری ئەوروپا و مۆندیالی یانەکانی بردووەتەوە.