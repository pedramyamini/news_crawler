یارییەکە ئەمڕۆ چوارشەممە کاژێر ١٣: ٤٥ لەنێو یاریگەی دهۆک بەڕێوەدەچێت، ئەمساڵ یانەی هەولێر ئاستێکی خراپی لە خولی عێراق پێشکەشکردووە، بەڵام لەگەڵ هاتنی نزار مەحروس راهێنەری سوری وەک سەرکردەی نوێی تیپەکە، یانەکە دوو سەرکەوتنی لەسەر یەکدی بەدەستهینا و هیوای رکابەری بۆ نێو هاندەرانی یانەکە گەڕاندەوە.  نزار مەحروس،  راهێنەری یانەی هەولێر، لە لێدوانێکی تایبەت بە تۆڕیی میدیایی رووداو، رایگەیاند "بێگومان ئێمە هەموو یارییەک ئەرکمان قورسە، ئەمە شتێکی ئاساییە و لە خولێک یاری بکەیت کە ئاستی یانەکان لە یەکدی نزیک بێت، کاتی نێوان یارییەکانیش کەمە کە چوار رۆژە، ئێمە لە بارودۆخێکی زۆرباشداین و یاریزانان هەموو هەوڵێکیان بۆ بردنەوەیەوە، ئەو پلانەی دامانڕشتووە سەرکەوتنی تیپەکەمانە ".   دەستەی کارگێڕیی یانەی هەولێر لە بازاڕی گواستنەوەی زستانەی خولی نایابی عێراق پلانی گۆڕانکاری لە پێکهاتەی تیپەکە هەیە، دەسپێکی گرێبەستە نوێکان هێنانی مەڕوان حوسێنی یاریزانی پێشووی یانەی یانەی نەفت و سەعد ئەحمەدی بەرگریکاری هەڵبژاردەی سوریایە، گفتوگۆش لەگەڵ چەند یاریزانێکی دیکەی پیشەگەر بەردەوامە.  ئەحمەد شکور، ئەندامی دەستەی کارگێڕیی یانەی هەولێر، لە بارەی هێنانی یاریزانان و گرێبەستە نوێیەکان، گوتی "دەستپێکی گرێبەستمان لەگەڵ هەریەک لە یاریزانان مەروان حوسێن و سەعد ئەحمەد بوو، لەگەڵ دوو یاریزانی دیکەی پیشەگەر، چەند یاریزانێکی ناوخۆی عێراق لەسەر هێڵن بەهیوای بەهێزکردنی ئاستی تیپەکەمان لە قۆناخی  دووەمی خولی عێراق".   مەروان حوسێن، یاریزانی یانەی هەولێریش لە لێدوانێکدا دووپاتیکردەوە کە یاریکردن بە درێسی یانیە هەولێرەوە شانازییە و گوتی "لە چەند رۆژی رابردوودا گرێبەستی من لەگەڵ یانەی هەولێر واژۆکراوە، دەستم بە مەشقەکانم کردووە لەگەڵ یانەکە، بە گوێرەی ئەو بنەمانەی لەم یانەیەدا هەن، پێموایە دۆخی من لەگەڵ ئەو یانە گەورەیە دەگۆڕێت، کە خاوەنی مێژوویەکی گەورەیە، خاوەنی ٤ نازناوە".  ئەو گوتیشی "بەڕاشکاوی دەڵێم بۆ هەر یاریزانێک شانازییە یاری بۆ ئەم یانەیە بکات و یارمەتی بدات بۆ ئەوەی جارێکی دیکە بگەڕێتەوە نێو سەرنجەکان، من وایدەبینم کە هەموو یاریزانەکانمان بۆ ئەم کارە ئامادەن و پشتیوان بەخوا هەموو کۆششێکیان دەخەنەگەڕ لەپێناو دڵخۆشکردنەوەی یانەکە و جەماوەری هەولێر، ئامادەین بۆ ئەم کارە".  مەروان هەروەها گوتی "لە رووی توانای جەستەییەوە، لە راستیدا ئامادەنیم، بەڵام پلانێکی مەشقیمان هەیە بۆ بەرزکردنەوەی توانای جەستەییم، پشتیوان بەخوا بۆ یاری دواتر ئامادە دەبم".  دوای تەواوبوونی شازدە گەر لە یارییەکانی خولی عێراق، یانەی هەولێر بەکۆکردنەوەی چواردە خاڵ لە پلەی پازدەمی ریزبەندییە.   یانەی هەولێر ٧ یاری فەرمی لەگەڵ یانەی نەفتی میسان ئەنجامداوە، یانەی هەولێر ٤ یاری بردووەتەوە، ٢ یاریش یانەی نەفتی میسان سەرکەوتوو بووە، یارییەکیش یەکسانبووە.