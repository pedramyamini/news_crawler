یانە ئینگلیزییەکە لە بڵاوکراوەیەکی فەرمیدا لەسەرکارلادانی رانیێری راگەیاند، دوای ئەوەی ئەنجامەکانی یانەکە لە ژێر سەرپەرشتی ئەو راهێنەردا پاشەکشەیەکی زۆریان بەخۆیەوە بینی.  واتفۆرد لە بڵاوکراوەکەیدا سوپاسی راهێنەرە تەمەن ٧٠ ساڵییەکەی کرد بۆ ئەو کۆششانەی لەگەڵ یانەکە کردوویەتی و دووپاتیشیکردەوە کە راهێنەرەکە هەمیشە جێگەی رێزی یانەکە و جەماوەرەکەی دەبێت.  لە بڵاوکراوەکەی واتفۆرددا هاتووە "ئەنجوومەنی کارگێڕیی یانەکەمان هەستدەکات کە مانەوەی نزیکەی نیو وەرز لە پرێمەرلیگ، دەرفەتێکی باش بە راهێنەری داهاتوو دەدات بۆ ئەوەی لەگەڵ تیپێکی بەهرەمەند کاربکات بۆ بەدیهێنانی ئامانجی ئێستای یانەکەمان، کە بریتییە لە مانەوە لە پرێمەرلیگدا".  لە بڵاوکراوەکەدا هەروەها هاتووە "لەو بارەیەوە یانەکەمان هیچ شتێکی دیکە ناڵێت، تاوەکو لە کاتێکی گونجاودا راهێنەرێکی نوێ دادەنرێت".  واتفۆرد تاوەکو ئێستا تەنیا ١٤ خاڵی لە پرێمەرلیگدا کۆکردووەتەوە و پلەی پێشکۆتایی ریزبەندیی خولەکەی گرتووە، کە لە ٢٠ یارییدا تەنیا ٤ سەرکەوتنی بەدەستهێناوە، ١٤ جار دۆڕاوە و دوو جاریش یەکسانبووە.  کلاودیۆ رانیێری لە ١٤ یارییدا سەرپەرشتی واتفۆردی کردووە و تەنیا دوو یاری بردووەتەوە و جارێکیش یەکسانبووە، لە کاتێکدا لە ١١ یارییدا تووشی شکست بووە.  واتفۆرد لە ٤ ـی ١٠ ـی ٢٠٢١ گرێبەستی لەگەڵ رانیێری کرد، کە ئەوکات شوێنی چیسکۆ مۆنیۆزی راهێنەری ئیسپانی گرتەوە.