وەک ئەو سەرچاوانە باسی دەکەن، رۆناڵدۆ پلانی داناوە بۆ ئەوەی لە هاوینی داهاتوودا داوا لە بەرپرسانی یانەی شەیتانە سوورەکان بکات، رێگەی پێبدەن لە یانەکە بڕوات، ئەگەر نەیتوانی بگاتە خولی یانە پاڵەوانەکانی ئەوروپا.  بەپێی چەند زانیارییەک، گوایە ئەو سەرچاوانە دەستیان کەوتووە، کارگێڕیی مانچێستەر یونایتد پێشوازی لەو داواکارییەی کریستیانۆ رۆناڵدۆی تەمەن ٣٧ ساڵان دەکات، ئەگەر داوایکرد لە یانەکە بڕوات.  هەندێک سەرچاوەی هەواڵ ئاماژە بۆ ئەوە دەکەن کە زۆربەی ئەندامانی دەستەی کارگێڕیی  یانەی مانچێستەر یونایتد، هاوڕان لەسەر ئەوەی کە گرێبەستکردن لەگەڵ رۆناڵدۆ هەر لە بنەڕەتدا هەڵەبوو، تەنیا بۆ مەبەستی بزنس و بۆ رێگەگرتن لە چوونە ریزەکانی مانچێستەر سیتی گرێبەستی لەگەڵ کراوە.  کریستیانۆ رۆناڵدۆ هیواخوازە بەرپرسانی مانچێستەر یونایتد بۆچوونی خۆیان سەبارەت بە رۆیشتنی ئەو نەگۆڕن، چونکە هیچ مەرجێک لە گرێبەستەکەیدا نییە، کە رێگەی پێبدات لە یانەکە بڕوات، ئەگەر نەیانتوانی بگەنە چامپیۆنزلیگ.  کریستیانۆ رۆناڵدۆ لە کاتی گەڕانەوەی بۆ مانچێستەر یونایتد پلانی دانابوو لەگەڵ ئەو یانەیە واز لە یاریکردن بێنێت، بەڵام وادیارە ئەو خەونە بەرەو لەنێوچوونە، بەهۆی ئەو بارودۆخەی ئێستا لە یانەکە دەگوزەرێت.  لە سەرەتای ئەم وەرزەدا، کریستیانۆ رۆناڵدۆ دوای ١٢ ساڵ جێهێشتنی ریزەکانی مانچێستەر یونایتد، بەشێوەیەکی چاوەڕواننەکراو گەڕایەوە ریزەکانی یانەی شایتانە سوورەکان، کە کریستیانۆ بۆ ماوەی دوو ساڵ گرێبەستی لەگەڵ یانە کۆنەکەی واژۆکردووە و دەتوانێت ساڵێکی دیکەش نوێیبکاتەوە، بەرامبەر بە مووچەی ٤٨٠ هەزار پاوەند لە هەفتەیەکدا.