یارییەکە کاژێر ١٧: ٣٠ لەسەر یاریگەی ئازادی لە تاران بەڕێوەدەچێت، بڕیاربوو رێگە ئامادەبوونی ١٠ هەزار هاندەر بدرێت لە یارییەکەدا ئامادەبن، بەڵام بەبڕیاری وەزارەتی تەندروستیی ئێران بەهۆی زیادبوونی رێژەی تووشبووانی کۆرۆنا لە وڵاتەکەدا یارییەکە دەبێت بەبێ هاندەر بکرێت، بەڵام هێشتا بڕیارەکە یەکلانەکراوەتەوە.  هەڵبژاردەی عێراق چەند رۆژێکە لە تارانە، لەنێو کێشەی زۆردا و کەمی یاریزانی بەردەست خۆی بۆ ئەم یارییە ئامادەدەکات، تاوەکو رۆژێک بەر لە یارییەکەش بەشێکی یاریزانەکانی هەڵبژاردەکە بەشێوەی پچڕ پچر پەیوەندیان بە ریزەکانی هەڵبژاردەکە کردووە و تەنیا یەک یەکەی مەشقیان بەر لە یارییەکە ئەنجامداوە، کە دوایینیان زیدان ئیقبال، یاریزانی یانەی مانچێستەر یونایتدی ئینگلیزی و عەلی حەمادی، هێرشبەری یانەی ویکامبی ئینگلیزی بوون.  عێراق بۆ ئەم یارییە بەهۆی تووشبوونیان بە کۆرۆنا، لە تواناکانی یاسر قاسم، ئەمجەد عەتوان و سەعد ناتق بێبەش دەبێت، ئەمە جگە لەوەی بەشێکی یاریزانەکانی پێکانیان هەیە و بانگهێشتنەکراون، کە دیارترینیان محەممەد قاسم، ئەستێرەی یانەی شورتەیە.  شەوێک پێش ئەنجامدانی یارییەکە شێرکۆ کەریم تووشی ڤایرۆسی کۆرۆنا بوو و بەهەمان شێوەی یاریزانەکانی دیکەی هەڵبژاردەی عێراق بەشداری لە یارییەکەدا ناکات.  بۆ یارییەکەی ئەمڕۆی نێوان هەردوو هەڵبژاردە، ژێلیکۆ پێترۆڤیچ، راهێنەری هەڵبژاردەی عێراق تەنیا ١٨ یاریزانی بەردەستە.  فیدراسیۆنی تۆپی پێی عێراق سکاڵا لە دژی سەرپەرشتیاری یارییەکە و ئێران تۆماردەکات، بەهۆی ئەو بارودۆخەی لە پشکنینی یاریزانەکانی هاتووەتە ئاراوە، کە یاریزانانی عێراق تەنیا یەک پشکنینیان بۆ کراوە و رێگەیان پێنەدراوە و پشکنینی دیکەیان بۆ بکرێت، بەپێچەوانەوە بۆ ئێرانییەکان سێجار پشکنین کراوە.  غەیس مەهنا، بەڕێوەبەری کارگێڕیی هەڵبژاردەی عێراق دەڵێت " پەیامی فیدراسیۆنی تۆپی پێی عێراق گێڕانەوەی هەموو چیرۆکی هەڵبژاردەکەیە لە دوای رۆژی یەکەمی لە گەیشتنی بۆ ئێرە، کە دووبارە پشکنین بۆ شەش لە ئەندامانی شاندەکە کرایەوە کە ئەنجامی سێ لەو کەسانە جیاوازبوو لەوانەی دیکە، بەڵام دانیان پێدا نەنرا، ئەمە جگە لەوەی کە ئەمڕۆ دواکەوتن، ئێمە پەیوەندیمان لەگەڵ پزیشکێکی پسپۆر هەبوو، کە ئەو دووپاتیکردەوە هەموو ئەو پشکنینەکانی ئەمڕۆ نێگەتیڤ بوون، جگە لە یاریزانێک و ئەندامێکی کارگێڕی، کە ئەمە کاژێر ٢٢: ٠٠ ـی شەوی چوارشەممە روویدا، بەڵام کاژێر ٠٠: ١٥ تووشی شۆکبووین کە پێیان راگەیاندین، ٤ یاریزان و ئەندامێکی کارگێڕی تووشی کۆرۆنا بوون.  میدیای ئێرانی بڵاویکردووەتەوە، ئەگەری هەیە بەهۆی ئەو بارودۆخەی لە هەردوو هەڵبژاردەدا هاتووەتە پێشەوە ئەگەری یارییەکە دوابخرێت و نەکرێت.  بارودۆخی ئێرانیش لەرووی کۆرۆناوە لە عێراق باشتر نییە، ئەوانیش لە بەشێکی یاریزانەکانیان بێبەش دەبن، دیارترینیان سەردار ئەزمون، ئەحمەد نورولاهی و مەهدی تاریمین.  لە یاریی چوونی قۆناخی کۆتایی پاڵاوتنەکاندا، ئێران بە سێ گۆڵی بێبەرامبەر لە عێراقی بردووەتەوە، بەبردنەوەی یارییەکە ئێران هەنگاوێکی گەورە لە گەیشتن بە مۆندیال نزیکدەبێتەوە و فیدراسیۆنی تۆپی پێی وڵاتەکەش بڕیارییداوە لە ئەگەری بردنەوەی یارییەکە یاریزانەکان پاداشت بکات.  لە بەرامبەردا عێراق جگە لە بردنەوە رێگەیەکی دیکەی لەبەردەم نییە، بۆ ئەوەی هیواکانی بۆ گەیشتن بە مۆندیال بهێڵێتەوە، بەپێچەوانەوە دۆڕان لە یارییەکەدا بەهەموو پێوەرێک ئەوان دەخاتە دەرەوەی رکابەرییەکە و خەونی گەیشتن بە مۆندیالیش لەنێو دەچێت، بەتایبەت کە هەڵبژاردە تەنیا ٤ خاڵی هەیە و لە پلەی پێشکۆتایی ریزبەندی کۆمەڵەی یەکەمە.