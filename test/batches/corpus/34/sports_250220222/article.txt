یەکێتیی تۆپی پێی ئەوروپا، ناسراو بە یۆفا لە کۆبوونەوەی ئەمڕۆ هەینیدا بڕیاری ئەوەیان دەرکرد کە بەهۆی جەنگی رووسیا و ئۆکرایناوە، یاریی کۆتایی چامپیۆنزلیگی ئەم وەرزە لە شاری سان پیتەرسبێرگی رووسیا ناکرێت.  یۆفا دەڵێت: مافی میوانداریکردنی یاریی کۆتایی ئەم وەرزەی چامپیۆنزلیگ لە سان پیتەرسبێرگی رووسیا وەردەگیرێتەوە و بڕیارماندا یاریی کۆتایی خولی یانە پاڵەوانەکانی ئەم وەرزە لە یاریگەی ستاد دو فرانسی پاریس بکرێت لەجیاتی رووسیا.  جیا لەوەش، سەرجەم یاریی یانەکانی رووسیا و ئۆکراینا لە یاریگەی وڵاتێکی بێ لایەن بەڕێوەدەچن تاوەکو کاتێکی نادیار.  هەموو ئەمانە بەهۆی جەنگی و هێرشی رووسیا بۆسەر ئۆکراینا روویاندا، دوای ئەوەی بەرەبەیانی رۆژی پێنجشەممە سوپای رووسیا چووە نێو خاکی ئۆکرایناوە و چەندین ناوچە و شاری داگیرکرد، ژمارەیەکی زۆریش لە خەڵکی سڤیل و سەرباز گیانیانلەدەستدا.  بڕیاربوو رۆژی ٢٨ ـی مانگی پینجی ئەمساڵ، یاریی کۆتایی خولی یانە پاڵەوانەکانی ئەوروپا لەسەر یاریگەی گازپرۆم ئارێنا لە شاری سان پیتەرسبێرگی رووسی بکرێت، بەڵام یارییەکە دەچێتە ناوچەی سان دونێ لە پاریس و یاریگەی ستاد دو فرانس میوانداری دەکات.