رۆژنامەی سپۆرتی کەتەلۆنی و نزیک لە یانەی بارسێلۆنا بڵاویکردەوە، خوان لاپۆرتا، سەرۆکی بارسێلۆنا، بە ئامادەبوونی ماتیۆ ئالیمانی، بەڕێوەبەری تۆپی پێی یانەکە لەگەڵ رۆناڵد کۆمان کۆبووە و کۆبوونەوەکە ٢٠ خولەکی خایاندووە.  بەپێی رۆژنامەکە، لەو کۆبوونەوەیەدا سەرۆکی بارسێلۆنا بە کۆمانی گوتووە، بۆ یاریی بەرامبەر لیڤانتیش راهێنەری یانەکە دەبێت، دوای ئەوە سەیری بارودۆخی یانەکە دەکەن بۆ ئەوەی بڕیاری کۆتایی بدەن.  هەر بەپێی ئەو رۆژنامەیە، رۆبێرتۆ مارتینێز، راهێنەری هەڵبژاردەی بەلجیکا بە فیدراسیۆنی تۆپی پێی ئەو وڵاتەی گوتووە، دوای یارییەکانی جامی نەیشن لیگ دەیەوێت بچێتە کامپ نو، پەیوەندییەکانیش لەنێوان راهێنەرەکە و بارسێلۆنا دەستیانپێکردووە.  بارسێلۆنا لەم وەرزەی لالیگادا دەستپێکی خراپی هەبووە، لە ٥ یارییدا ٩ خاڵی هەیە و تەنیا ٨ گۆڵی تۆمارکردووە، رۆناڵد کۆمان، راهێنەری یانەکەش داهاتووی لەگەڵ یانەکە دیارنییە.  رامۆن بلانیس، بەڕێوەبەری وەرزشی یانەی بارسێلۆنا لە وەڵامی پرسیارێکدا دەربارەی داهاتووی کۆمان کە ئایا بۆ یاریی لیڤانتی راهێنەری بارسێلۆنا دەبێت؟ گوتی "وا بیردەکەمەوە ئەو راهێنەری ئێمەیە و پێویستە پاڵپشتیی بکەین، راهێنەر هەمیشە هەڵسەنگاندنی بۆ دەکرێت.  هەریەکە لە چاڤی هێرناندێز، راهێنەری یانەی سەدی قەتەری، ئێریک تێن هاگ، راهێنەری یانەی ئایاکسی هۆڵەندی و رۆبێرتۆ مارتینێز، راهێنەری هەڵبژاردەی بەلجیکا دیارترین راهێنەرن کە ناویان بە یانەی بارسێلۆناوە بەستراوەتەوە.