ئەمڕۆ ٣ یاری لە گەڕی نۆیەمی سێریا ئەی بەڕێوەدەچن، کە لە گرنگترینیاندا میلانی دووەمی ریزبەندیی دەبێتە میوانی بۆلۆنیای هەشتەمی ریزبەندیی و هەوڵدەدات بە بردنەوەی ٣ خاڵی یارییەکە بەشێوەیەکی کاتی پێشەنگی لە ناپۆلی وەربگرێت.  سالێرنیتانای دوایینی ریزبەندیی و خاوەنی تەنیا ٤ خاڵ میوانداری ئیمپۆلی دەکات، کە ئەمەیان بە ٩ خاڵ پلەی ١٣ ـی گرتووە.  ستیفانۆ پیۆلی پەیامێکی روونی بۆ یاریزانەکانی نارد، کاتێک گوتی "بۆلۆنیا هەرگیز تیپێکی ئاسان نییە"، زێدەباری ئەوەش یارییەکە لەسەر یاریگە و بەرامبەر هاندەرانی دەکات، بۆیە دەبێت میلانییەکان بە وریاییەوە یاری بکەن، بۆ ئەوەی وەک یاری پێشوویان بەرامبەر هێلاس ڤێرۆنا رووبەڕووی زەحمەتی نەبنەوە، کە لە نیوەی یەکەمدا بە دوو گۆڵ لەدواوە بوون و لە نیوەی دووەمدا ریمۆنتادایان کرد و ٣ گۆڵیان کرد، کە بێگومان ئەنجامدانی ریمۆنتادا هەموو جارێ ئاسان نابێت.  ئەوەی ئەرکی تیپەکەی پیۆلی زەحمەتتر دەکات، بێبەشبوونیەتی لە تواناکانی کۆمەڵێک یاریزانی کاریگەر، کە تیۆ هێرناندێز و براهیم دیاز هێشتا لە کۆرۆنا رزگاریان نەبووە، لە ناوەڕاستیشەوە کیسێ یاری ناکات و بەشداریکردنی ریبیچیش ئەگەرێکی لاوازە، زێدەباری ئەوەی کە لەنێوان زڵاتان ئیبراهیمۆڤیچ و ئۆلیڤێ ژیرۆدا، راهێنەر یاری بە یەکێکیان دەکات.  هەر چۆنێک بێت، پێویستە میلان ئەو دەرفەتە بقۆزێتەوە و بە بردنەوەی ٣ خاڵی یارییەکە خۆی بگەینێتە پێشەنگی ریزبەندیی، کە بەدەست ناپۆلییەوەیە.  سالێرنیتانا - ئیمپۆلی ١٦: ٠٠