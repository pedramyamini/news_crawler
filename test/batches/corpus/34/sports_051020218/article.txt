یارییەکانی پاڵەوانێتیی رۆژئاوای ئاسیا لە شاری دەمامی سعودیە دەستیپێکرد و سەرجەم هەڵبژاردەکان بە تیپی خوار تەمەن ٢٣ ساڵ بەشدارییان کردووە، هەڵبژاردەی عێراق لە یاریی یەکەمدا بەرامبەر بە هەڵبژاردەی فەڵەستین یاریکرد و بە گۆڵێکی بێ وەڵام یارییەکەی لێبردەوە.  عێراق لە رێگەی حەسەن عەبدولکەریم تاکە گۆڵی بردنەوەی لە خولەکی ٨١ ـدا تۆمارکرد، کە ئەو یاریزانە لە نیوەی دووەمی یارییەکەدا بەشداریکرد.  لە ریزی هەڵبژاردەی عێراقدا دوو یاریزانی کورد هەن کە ئەحمەد سەرتیپ و عیماد عیسای گۆڵپارێزی یانەی زاخۆن، کە لەو یارییەدا تەنیا ئەحمەد سەرتیپ بەشداریکرد کە لە پێکهاتەی سەرەکیدا بوو.  لە یارییەکەدا کوڕانی رافیدەین چەندین هەلی مەترسیداریان دروستکرد و لە رێگای وەکاع رەمەزان، ئەمەد مەکنزی و ئەحمەد سەرتیپەوە چەند لێدانێکیان ئاڕاستەکرد، بەڵام محەممەد باقری گۆڵپارێز رێگریکرد.  یاریی داهاتووی هەڵبژاردەی عێراق لە رۆژی چوارشەممە لەسەر یاریگەی ئەمیر بن جەلەوی لە شاری خەبەر بەرامبەر بە هەڵبژاردەی ئیمارات دەبێت، دواتر بەرامبەر بە هەڵبژاردەی لوبنان لە رۆژی هەینی یاری دەکات.