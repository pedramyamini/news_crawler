ریال مەدرید کە پێشەنگی لالیگای گرتووە، دوای شکستەکەی بەرامبەر پاریس دەیەوێ بە سەرکەوتن مۆڕاڵی یاریزانەکان و هاندەران بەرزبکاتەوە و پێشەنگی لالیگا قایمتر بکات.  یارییەکەی ئەمشەو لەسەر یاریگەی ساتیاگۆ بێرنابیۆ دەبێت لە کاژێر ٢٣: ٠٠ یانەی شاهانە دوای ئەو ئاستە خراپەی لەگەڵ یانەی پاریس سانجێرمان لە یاریی چوونی قۆناخی ١٦ ـی چامپیۆنزلیگ پێشکێشیکرد و یارییەکەی دۆڕاند، رووبەڕووی رەخنەی زۆر بووەوە و هاندەران  کارگێریی یانەکەش لە ئاستی یانەکەیان ناڕازی بوون.  میدیای ئیسپانیا دوای ئەو یارییە بڵاویکردەوە، فلۆرێنتینۆ پێرێز، سەرۆکی یانەی ریال مەدرید لە کارلۆ ئەنچێلۆتی تووڕەبووە و شوێنی راهێنەرە ئیتاڵییەکە لە مەترسیدایە.  ریال ٥٤ خاڵی هەیە یەکەمی لالیگایە، سەرجەم یاریزانەکانی ریال مەدرید بۆ ئەم یارییە ئامادەن و پێشبینی دەکرێت بە هەمان پێکهاتەی یارییەکەی پاریس یاری بکات، ئالاڤێس لە پلەی ١٨ ـی ریزبەندییە و تەنیا ٢٠ خاڵی هەیە.  لە یارییەکی دیکەدا، دوای دۆڕانیان لە یاریی بەرامبەر لیڤانتێ لە یاریگەی خۆیاندا، ئاتلێتیکۆ مەدرید لە دەرەوەی یاریگەی خۆی بەرامبەر یانەی ئۆساسۆنا یارییدەکات.  ئەم یارییە کاژێر ١٨: ١٥ بەڕێوەدەچێت، دۆڕان لە یارییەکەی ئەمڕۆدا ئاتلێتیکۆ مەدرید دەخاتە بارودۆخێکی قورسدا و دوورخستنەوەی دیێگۆ سیمیۆنیش نزیکتر دەکاتەوە.  میدیای ئیسپانیا دەڵێت " سیمیۆنی لە راهێنەرایەتی رۆخی بلانکۆس دووردەخرێتەوە و ئێرنێستۆ ڤالڤێردی، راهێنەری پێشووی بارسێلۆنا نزیکترین راهێنەرە بۆ وەرگرتنی راهێنەرایەتی یانەکە. "