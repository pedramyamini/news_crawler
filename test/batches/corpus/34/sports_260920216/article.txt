سەرچاوەیەکی نزیک لە دۆن کریستیانۆ، ئاشکرایکرد کە رۆناڵدۆ بڕیاری خۆی داوە سەبارەت بە داهاتووی خۆی لە دوای وازهێنان لە یاریکردن و دەڵێت "کریستیانۆ بڕیاریداوە دوای وازهێنان لە یاریکردن ببێتە راهێنەر، بۆ ئەوەی بتوانێت سوود بە کوڕەکەی بگەینێت و بیکاتە ئەستێرەیەکی دیار".  بەپێی ئەو سەرچاوەیە، کریستیانۆ رۆناڵدۆ بڕیاریداوە لەگەڵ مانچێستەر یونایتد کۆتایی بە کاروانی یاریکردنی خۆی بێنێت، ئەگەرچی پێشتر چەندینجار رایگەیاندووە، کە بەنیازە تاوەکو تەمەنی ٤٠ ساڵی یاری بکات.  ئەو سەرچاوەیە، ئاشکرایدەکات، رۆناڵدۆی تەمەن ٣٦ ساڵ، دەیەوێت چەند ساڵێکی دیکە یاری بکات، ئینجا راستەوخۆ ببێتە راهێنەر، کە پێدەچێت بەرپرسانی مانچێستەر یونایتدیش بەڵێنیان پێدابێت لە دوای وازهێنانیش وەک راهێنەر لە یانەکە بەردەوام بێت.  کریستیانۆ لە دوایین رۆژی مێرکاتۆی ئەم هاوینەدا ریزەکانی یوڤێنتوسی جێهێشت و بەرامبەر بە ١٥ ملیۆن یۆرۆ پەیوەندی بە یانەی مانچێستەر یونایتدەوە کرد، کە پێشتریش یاری بۆ کردووە. ئەو لە هەفتەیەکدا ٤٨٥ هەزار پاوەند بە مووچە لە مان یونایتد وەردەگرێت.  رۆژنامەکانی بەریتانیا دووپاتیانکردووەتەوە کە رۆناڵدۆ ئارەزوو دەکات ببێتە راهێنەر و دەڵێن "هۆکاری سەرەکی کە وای لە رۆناڵدۆ کردووە بڕیاربدات ببێتە راهێنەر، ئەوەیە کە پێیوایە بەو کارە دەتوانێت یارمەتی جۆنیۆری کوڕی بدات، بۆ ئەوەی لە کاروانی وەرزشیی خۆیدا سەرکەوتوو بێت".  رۆناڵدۆ جۆنیۆر، تەمەنی ١١ ساڵە و ئێستا لەگەڵ باوکی گەڕاوەتەوە مانچێستەر یونایتد، کە بۆ تیپی تازەپێگەیشتووانی یوڤێنتوس یاری دەکرد و ئاستێکی بەرزی لەگەڵیدا پێشکەش دەکرد، ئێستاش وێنەیەکی جۆنیۆر گیراوە، کە لەگەڵ فیلیپی تەمەن ١٠ ساڵیی کوڕی نیمانیا ماتیچی یاریزانی مانچێستەر یونایتد لەگەڵ یانەکە مەشق دەکەن.  کریستیانۆ رۆناڵدۆ زۆر بایەخ بە کوڕەکەی دەدات و حەزدەکات ببێتە ئەستێرەیەکی داهاتووی تۆپی پێ و چەندینجار راشکاوانە باسی لەوە کردووە کە خەمی کوڕەکەیەتی و هەوڵدەدات کوڕەکەی پێبگەینێت.  ئەستێرەی مانچێستەر یونایتد ترسی خۆی لە داهاتووی جۆنیۆری کوڕی بۆ هاوڕێکەی، حەبیب نورماگۆمێدۆڤ باسکردووە و ئەویش بۆ رۆژنامەڤانانی گێڕاوەتەوە.  پاڵەوانی هونەرەکانی شەڕ، دەڵێت "رۆناڵدۆ پێیگوتم کوڕەکەی بەهۆی ئەو بەخێوکردن و ژیانە پڕ ئاسوودەییەی تێدا دەژیت، هیچ هاندەر و پاڵنەرێکی نییە بۆ ئەوەی وەک یاریزانێکی بەتوانا جێگەی بگرێتەوە".  نۆرماگۆمیدۆڤ هەروەها روونیکردەوە کە ئەو لەگەڵ رۆناڵدۆدا قسەی کردووە کاتێک لەبارەی هۆکارەکانی هاندانە مەعنەوییەکان دیداریان کردووە.  پاڵەوانی رووسی ئەوەشی زیادکرد "رۆناڵدۆ پێیگوتم دەمەوێت کوڕەکەم جێگەم بگرێتەوە و سەرکەوتووبێت، بەڵام نیگەرانم و دەترسم لەوەی لەم کارەیدا سەرکەوتوو نەبێت، بەهۆی ئەو ژیانە پڕ لە نازەی بۆم دابینکردووە".  ئەستێرەی پورتۆگالی بە نۆرماگۆمیدۆڤی گوتووە کە کاتێک لە تەمەنی ئێستای کوڕیدا بووە، تەنیا خەونی بە کڕینی جووتێک پێڵاوی سادەوە بینیوە.  حەبیب هەروەها دەشڵێت "کوڕی رۆناڵدۆ هەموو شتێکی هەیە، بۆیە نیگەرانە کە هەرگیز هەست بە برسیبوون نەکات، لە راستیشدا برسێتی خەڵک دەجۆڵێنێت و هانیدەدات تێبکۆشێت".  پاڵەوانی رووسی لە بەردەوامی قسەکانیدا، گوتی "مرۆڤ پێویستی بە هاندەرێک هەیە، مرۆڤ پێویستی بە ئارەزووی گەیشتن بە شتەکانە، کاتێک هەموو شتێکت هەیە، زەحمەتە کە سەرچاوەی گونجاوی هاندان بدۆزیتەوە".