چەند رۆژێکە وڵات کلنجاسلان، جێگری سەرۆکی یانەی دالکورد لە باشووری کوردستانە و بەجیا سەردانی هەریەکە لە یانەکانی دهۆک، زاخۆ و هەولێری کرد و ئەمڕۆش بۆ سەردانیکردنی یانەی نەورۆز دەچێتە سلێمانی.  سەرەتا جێگری سەرۆکی یانەی دالکورد بە یاوەری دارەوان حەمە، بەرپرسی راگەیاندنی یانەکە لە باشووری کوردستان و مەمۆ میرال، ئەندامی دەستەی کارگێریی سەردانی یانەی دهۆکی کرد، لەگەڵ دکتۆر عەبدوڵلا جەلال، سەرۆکی یانەکە و ئەندامانی دەستەی کارگێڕیی یانەی دهۆک کۆبووەوە.  یانەی دهۆک لە راگەیێنراوێکی فەرمیدا لەسەر پەیجی خۆی لە فەیسبووک نووسیوویەتی " بۆ بەهێزکردنی پەیوەندییەکانی نێوان هەردوو یانەی دهۆک و دالکورد، جێگری سەرۆکی یانەی دالکورد سەردانی یانەی دهۆکی کرد و پیرۆزبایی خۆیان گەیاندە دەستەی کارگێڕیی یانەی دهۆک و گفتوگۆ لەبارەی ئەو بابەتانە کرا کە لە داهاتوودا دەبنە هۆی پێشخستنی وەرزشی هەردوو یانە. "  دوای ئەم سەردانە، جێگری سەرۆکی یانەی دالکورد بۆ لە نزیکەوە بینینی بەرپرسانی یانەی زاخۆ سەردانی ئەو شارەی کرد و لەگەڵ بڵند شەفیق، سەرۆکی یانەکە و ئەندامانی دەستەی کارگێڕیی یانەی زاخۆ کۆبووەوە و گفتوگۆ لەبارەی هاوئاهەنگیی نێوان هەردوو یانەدا کرا.  وڵات کلنجاسلان، جێگری سەرۆکی یانەی دالکورد و بڵند شەفیق، سەرۆکی یانەی زاخۆ        لەلایەکی دیکەوە شاندی یانەی دالکورد لە شاری هەولێر سەردانی یانەی هەولێریان کرد، لەگەڵ وەلید عارەب، سەرۆکی یانەکە و ئەندامانی دەستەی کارگێڕیی ئەو یانەیە کۆبوونەوە.  یانەی هەولێر لەسەر پەیجی خۆی لە فەیسبووک نووسیوویەتی " جێگری سەرۆکی یانەی دالکورد پیرۆزبایی دەستبەکاربوونی لە ستافی نوێی یانەی هەولێر کرد، باس لە هاوئاهەنگیی نێوان هەردوولادا کرا، سەرۆک و ئەندامانی دەستەی کارگێڕیی یانەی هەولێریش پیرۆزبایی گەڕانەوەی بۆ خولی پلە یەکی سوێد لە یانەی دالکورد کرد، دوای ئەوەش هەردوولا درێسی یانەکانیان گۆڕییەوە. "  وڵات کلنجاسلان، جێگری سەرۆکی یانەی دالکورد لەلێدوانێکی رۆژنامەڤانیدا گوتی " دالکورد بەشێکە لە هەموو کورد، ئیدی دەمانەوێت کارەکانمان بەیەکەوە فەرمی بن و پڕۆتۆکۆڵی هاوبەشمان هەبێت. "  دارەوان حەمە، بەرپرسی راگەیاندنی یانەی دالکورد لە باشووری کوردستان بە تۆڕی میدیایی رووداوی گوت " ئەمڕۆ دەچنە شاری سلێمانی بۆ ئەوەی لە نزیکەوە لەگەڵ یانەی نەورۆز کۆببنەوە و گفتوگۆ لەبارەی کاری هاوبەشی نێوان هەردوولادا بکەن. "