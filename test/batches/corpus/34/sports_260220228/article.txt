چەند راپۆرتێکی رۆژنامەڤانی کەتەلۆنی، باس لەوە دەکەن کە لاپۆرتا سوورە لەسەر گرێبەستکردن لەگەڵ هالاندی هێرشبەری یانەی بۆرووسیا دۆرتموندی ئەڵمانی، لە هاوینی داهاتوودا.  بەگوێرەی ئەو سەرچاوانە، خوان لاپۆرتا لە شاری مۆناکۆی فەرەنسا، کۆبوونەوەیەکی گرنگی لەگەڵ مینۆ رایۆلای بەڕێوەبەری کارەکانی هالاند کردووە، لەبارەی داهاتووی یاریزانە نەورویجییەکە و دەڵێن "لەو کۆبوونەوەیەدا کە جۆردی کرۆیڤی ئەندامی دەستەی کارگێڕیی یانەی بارسێلۆنا ئامادەی بووە، لاپۆرتا بە رایۆلای گوتووە سوورە لەسەر گرێبەستکردن لەگەڵ هالاند و لەو پێناوەدا تاوەکو دواسات تێدەکۆشێت".  ئەو سەرچاوانە، ئاماژە بۆ ئەوە دەکەن کە لاپۆرتا لەپێناو ئەو ئامانجەیدا ئامادەیە یەکێک لە ئەستێرەکانی یانەکەی بفرۆشێت، بۆ ئەوەی بەهۆی گرێبەستکردن لەگەڵ هالاند لەگەڵ یاسای یاریی دارایی خاوێن تووشی کێشە نەبێت.  نزیکەکانی لاپۆرتا، باس لەوە دەکەن کە سەرۆکی بارسا تەنیا لەبەرئەوە بایەخ بە هالاند نادات کە گۆڵکارێکی نایابە، بەڵکو پێیوایە ئەو دەتوانێت یارمەتی سەرکەوتنی پڕۆژە نوێیەکەی کامپ نوش بدات، کە بێگومان بەهۆی ئەوەوە سپۆنسەری گەورە بۆ بارسا پەیدا دەبن.  بارسا بۆ بەدەستهێنانی تواناکانی ئیرلینگ هالاند، پێویستە ٧٥ ملیۆن بۆ هەڵوەشاندەنەوەی گرێبەستەکەی لەگەڵ بۆرووسیا دۆرتموند بدات، ٢٠ ملیۆن یۆرۆش دەبێت وەک پاداشت بداتە مینۆ رایۆلا و ئەوەندەش بۆ باوکی یاریزانەکە دابین بکات.  سەبارەت بەو ئەستێرەیەی کە گوایە لاپۆرتا بەنیازە بکاتە قوربانی هالاند، هێشتا هیچ ناوێکی دیاریکراو نییە، بەڵام هەندێک لە سەرچاوەکان دەڵێن "فرێنکی دییۆنگی یاریزانی هۆڵەندییە یان ئاندرێ تیرشتیگنی گۆڵپارێزی ئەڵمانییە".