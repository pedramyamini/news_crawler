یەکشەممەی داهاتوو، لە گەڕی ١٠ ـی لالیگادا، یاریی کلاسیکۆی لالیگا بەڕێوەدەچێت، کاتێک یانەی بارسێلۆنا لەسەر یاریگەی کامپ نودا میوانداری یانەی ریال مەدرید دەکات، کە یەکێتیی تۆپی پێی ئیسپانیا ئەرکی ناوبژیوانیکردنی ئەو یارییەی بە سانچێز مارتینێز داوە.  ئەو ناوبژیوانە یەکەم یاریی خۆی لە چامپیۆنزلیگدا، لە ١٥ ـی مانگی رابردوو بەڕێوەبرد، ئەمەش هەنگاوێکی دیکە بوو بۆ ئەو ناوبژیوانە بەرەو پێشەوە، کە لە ساڵی ٢٠١٥ دەستیکردووە بە بەڕێوەبردنی یارییەکانی لالیگا و لە ٢٠١٧ بووەتە ناوبژیوانی نێودەوڵەتی، هەروەها خەڵاتی باشترین ناوبژیوانی ساڵی ٢٠٢٠ ـیشی بەدەستهێناوە.  لە هەموو یارییەکانی کلاسیکۆدا لە لایەن هاندەرانی هەردوو یانە و میدیای هەردوو شارەکەوە زۆر بایەخ بە ناوبژیوان دەدرێت، کە هەمیشە ئەو پرسیارە دووبارە دەبێتەوە، ئایا ناوبژیوانی ئەم کلاسیکۆیە زیاتر لە بەرژەوەندی کام یانەدا دەبێت؟.  باشترین وەڵام بۆ ئەو پرسیارە، گەڕانەوەیە بۆ ئامارەکانی ئەو ناوبژیوانە لە کاتی بەڕێوەبردنی یارییەکانی هەردوو یانەکە.  ئەم ناوبژیوانە پێشتر ٢٤ یاریی بارسێلۆنای بەڕێوەبردووە، کە یانە کەتەلۆنییەکە ١٩ لەو یارییانەی بردووەتەوە و لە دووانیاندا یەکسانبووە، ٣ جاریش دوڕاوە.  سانچێز مارتینێز لە ٢٣ یاریی ریال مەدریدیشدا فیکەی ناوەڕاستی وەرگرتووە، کە یانەی شاهانە تەنیا ١٣ جار براوەبووە و ٥ جاریش دۆڕاوە و ٥ جاریش یەکسانبوونە.  ئەم کلاسیکۆیە دەبێتە پێنجەم کلاسیکۆ کە ئەم ناوبژیوانە بەڕێوەی ببات، کە یەکەم یاریی کلاسیکۆی لە جامی سوپەری ئیسپانیا لە ٢٠١٧ بەڕێوەبرد و لەو یارییەدا ریال مەدرید بە ئەنجامی ٢ - ٠ سەرکەوتنی بەدەستهێنا، بەڵام دواتر لە ٣ یاریی کلاسیکۆدا کە ئەم بەڕێوەی بردوون، لە هەموویاندا بارسێلۆنا براوە بووە و ریال مەدرید دۆڕاوە.  لەم وەرزەدا سانچێز مارتینێز هێشتا هیچ یارییەکی بارسێلۆنای بەڕێوەنەبردووە، تەنیا یارییەکی ریال مەدریدی بەڕێوەبردووە، کە تێیدا یانەی شاهانە ٥ - ٢ لە سێلتا ڤیگۆی بردەوە.