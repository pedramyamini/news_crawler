نۆرویچ سیتی هەرچەندە دوایینی ریزبەندییە و تەنیا ٢ خاڵی هەیە، بەڵام دوای ٦ شکستی بەدوای یەکەوە، لە دوایین دوو یارییدا نەدۆڕاوە، چێڵسیش کە لەسەر یاریگەی خۆی یاریدەکات، پێشەنگی خولەکەیە و تۆماس  توخێل و یاریزانەکانی نایانەوێت هیچ هەڵەیەک بکەن، چونکە باجەکەی لەدەستدانی پێشەنگییە، کە بێگومان دواتر وەرگرتنەوەی ئاسان نابێت.  چێڵسی ئەمڕۆ بێبەش دەبێت لە تواناکانی هەردوو هێرشبەرەکەی، رۆمێلۆ لوکاکوی بەلجیکی و تیمۆ ڤێرنەری ئەڵمانی، زێدەباری کریستیان پۆلیسیچی ئەمریکیش کە هێشتا لە پێکانەکەی چاکنەبووەتەوە، بۆیە ئەرکی یانە لەندەنییەکە ئەوەندە ئاسان نابێت و پێویستە توخێل چارەسەری دیکەی پێبێت بۆ گۆڵکردن.  لە یارییەکی دیکەی گرنگدا، مانچێستەر سیتیی سێیەمی ریزبەندیی دەبێتە میوانی برایتۆن، کە ئەمەی دوایی تاوەکو ئێستا سوپرایزی پرێمەرلیگە و پلەی چوارەمی ریزبەندیی گرتووە.  تیپەکەی پێپ لە دوایین ٧ یارییدا نەدۆڕاوە و تاوەکو ئێستا تەنیا جارێک تووشی شکست بووە، بەڵام برایتۆنیش لە دوایین ٥ یارییدا نەدۆڕاوە و لەم وەرزەدا تەنیا لە یارییەکدا تووشی شکست بووە.   هەموو ئەگەرەکان لەم یارییەدا کراوەن، ئەگەرچی مان سیتی بە ورەیەکی بەرزەوە دەست بەم یارییە دەکات، دوای ئەوەی لە چامپیۆنزلیگدا سەرکەوتنێکی گەورەی بەدەستهێنا و ٥ - ١ لە کلەب برووجی بەلجیکی بردەوە، لە کاتێکدا برایتۆن لە گەڕی رابردووی پرێمەرلیگدا دوو خاڵی گرنگی بەرامبەر نۆرویج سیتیی دوایینی ریزبەندیی لەدەستداوە.  لیدز یونایتد - وۆلڤێرهامپتۆن ١٧: ٠٠ کریستاڵ پالاس - نیوکاسڵ ١٧: ٠٠ برایتۆن - مانچێستەر سیتی ١٩: ٣٠