ئەمشەو کاژێر ٢٣: ٠٠ بە کاتی باشووری کوردستان، هەردوو یانەکەی مەدرید، ریال مەدرید و ئاتلێتیکۆ مەدرید یاریی دێربیی مەدرید لە گەڕی ١٧ ـی لالیگادا، لەسەر یاریگەی سانتیاگۆ برنابیۆ ئەنجام دەدەن.  کارلۆ ئەنچیلۆتی، راهێنەری یانەی ریال مەدرید، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "لەم یارییەدا سێ خاڵمان لە مەترسیدایە بەرامبەر رکابەرێکی راستەوخۆ و گەورە، گوشارێکی زۆر لەسەر هەردوو تیپ دەبێت".   ئەو هەروەها گوتی "سەبارەت بە ریزبەندیی ئەو یارییە ٣ خاڵی هەیە و پێویستە لەپێناو بەدەستهێنانیان یاری بکەین بۆ ئەوەی دڵی جەماوەرمان خۆش بکەین".  راهێنەری ئیتاڵیی یانەی شاهانە، لەبارەی کەریم بنزیمای کاپتن و ئەستێرەی یانەکە، کە تووسی پێکان بووە، گوتی "ئەو بەشێوەیەکی باش مەشقی کردووە و هەست بە دۆخێکی باش دەکات، بۆ یارییەکە ئامادە دەبێت".  کارلیتۆ زیاتر لەبارەی یاریزانەکانییەوە گوتی "هەموو یاریزانەکانمان جگە لە دانی سیبایۆس راهێنانیان کردووە، کە ئەویش هەفتەی داهاتوو لەگەڵماندا دەبێت، دەمەوێت پەسنی کاری تیمی پزیشکان و راهێنەرانمان بدەم، کە کارێکی باشیان کردووە لەپێناو ئەوەی تیپەکە ئامادەبێت، ئەوان لەم وەرزەدا کارێکی باش دەکەن".  راهێنەری ریال مەدرید باسی دیێگۆ سیمیۆنیی راهێنەری ئاتلێتیکۆ مەدریدیشی کرد و گوتی "یانەکەی کردووەتە یەکێک لە باشترین یانەکانی ئەوروپا و چەندین نازناوی بردووەتەوە و بەردەوامە، راهێنەران دەیانەوێت وەک سیمیۆنی بن و ماوەیەکی درێژ لەگەڵ یانەکەیان بمێننەوە، هیوادارم ئەوەی لەگەڵ سیمیۆنی روویداوە لەگەڵ منیش رووبدات و ساڵانێکی زۆر لەگەڵ ریال مەدرید بمێنمەوە".