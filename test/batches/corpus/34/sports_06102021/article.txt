یۆفا لە رێورەسمێکی تایبەتدا بە ئامادەبوونی ئەلیکساندەر چێفرین، سەرۆکی فیدراسیۆنی تۆپی پێی ئەوروپا جامی پاڵەوانێتییەکەی دایە فیلیپ لام، بەڕێوەبەری ئامادەکارییەکانی ئەڵمانیا بۆ میوانداریکردنی پاڵەوانێتییەکە و لۆگۆی پاڵەوانێتییەکەش ئاشکراکرا.  لۆگۆی یۆرۆی ٢٠٢٤ کە لە بەرلین بەڕێوەدەچێت، لە ئاڵا و رەنگی ٥٥ یەکێتیی تۆپی پێی ئەندام لە یۆفا پێکدێت، بەمەش بنمیچی یاریگەی ئۆڵیمپی بەرلین بە رەنگی ئەو ئەندامانەی یۆفا رازێندرایەوە.  بڕیارە وەشانی ١٧ ـەیەمی یۆرۆ لەنێوان ١٤ - ٦ تاوکو ١٤ - ٧ - ٢٠٢٤ لە بەرلین دەستپێبکات، یارییەکانی لە ١٠ یاریگەی جیاواز و لە ١٠ شاری ئەڵمانیا بەڕێوەدەچن.  ئەڵمانیا دوای ئەوەی لە رکابەرییەکی زۆردا سەرکەوتنی بەرامبەر تورکیا بەدەستهێنا، وەک میوانداری یۆرۆی ٢٠٢٤ دەستنیشانکرا.  فیلیپ لام، بەڕێوەبەری پاڵەوانێتی یۆرۆی ٢٠٢٤ گوتی " جامی نەتەوەکانی ئەوروپای ٢٠٢٤ بۆ هەمووان دەبێت، هیوادارین لە هاوینی ئەو ساڵەدا، پێشوازی لە هاندەرانی هەموو جیهان بکەین بۆ ئەم کەرنەڤاڵە وەرزشییە گەورەیە. "  ئەڵمانیا پێشتر جارێک لە ١٩٨٨ میوانداریی جامی نەتەوەکانی ئەوروپای کردووە، هەڵبژاردەی ئەو وڵاتە هاوشانی ئیسپانیا، بە سێ نازناو زۆرترین جار بووەتە پاڵەوانی ئەوروپا، جگە لەوەش ئەڵمانیا یەکەم هەڵبژاردەی ئەوروپایە ١٣ جار بەشداریی لە پاڵەوانێتییەکەدا کردبێت.