هەولێر کە خاوەن ٤ نازناوی خولی عێراقە دەستپێکێکی باشی نەبوو لە وەرزی ئەمساڵ، بەڵام دوای هاتنی تاریق جەرایای راهێنەری تونسی، لە دوو یاری رابردوویدا تیپەکە ئاستێکی بەرزی نمایشکردووە، بە بردنەوەی لە یانەی تەڵەبە و یەکسانبوون بەرامبەر بە کارەبا ٤ خاڵی کۆکردووتەوە، هەر بۆیە درێس زەردەکانی هەولێر بەهیوایەکی گەورەوە دەچنە نێو یاریگەی شەعبی بەغدا بۆ  ململانێیەکی قورسی نەوارسە سپییەکانی بەغدا.  ئەحمەد موناجد، یاریدەدەری راهێنەری یانەی هەولێر، لە لێدوانێکی تایبەت بە تۆڕی میدیای رووداو، رایگەیاند "راهێنانێکی زۆرمان کردووە و چەند رۆژێکە لە شاری بەغداین بۆ ئەوەی یاریزانانمان لەنێو کەش و هەوایەکی ئارام و دوور لە پاڵەپەستۆ و ماندووبوون بمێننەوە، کاری زۆرمان لەسەر شێوازی یاریکردنێکی تایبەت کردووە و مۆڕاڵی یاریزانانمان زۆر بەرزە".   یانەی هەولێر لە چوار یارییدا یەکسانبووە لە خولی عێراق، کە زۆرترین رێژەی یەکسانبوونە و یاریزانانی لە ئامادەباشیدان و تیپەکە هیچ کەموکوڕییەکی نییە، ئێستا ٧ خاڵی هەیە و لە پلەی سیانزدەمی ریزبەندیدایە.   یانەی زەورا خاوەن تیپێکی بەنێوبانگ و جەماوەریی شاری بەغدایە، وەرزی ئەمساڵ شەڕی بەرزکردنەوەی قەڵخانی خولی نایابی عێراق دەکات، پێنج یاری بەسەرکەوتنی خۆی تەواوکردووە و یارییەکیش دۆڕاوە، تیپەکە بەکۆکردنەوەی ١٥ خاڵ لە پلەی چوارەمی ریزبەندیدایە، هەر بۆیە زەورا و هاندەرانی نایانەوێت هیچ خاڵێک پێشکەشی یانەی هەولێر بکەن.    ئەمڕۆ لە خولی عێراق ئەم یارییانە بەڕێوەدەچن: