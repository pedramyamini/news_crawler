بەپێی ئەو سەرچاوانە، ئەمڕۆ کۆبوونەوەیەکی دیکەی گرنگ لە دەوحەی پایتەختی قەتەر دەکرێت، لەپێناو رێگەدان بە چاڤی لەلایەن یانەی سەدەوە بۆ چوونە بارسێلۆنا، کە یانە کەتەلۆنییەکە دەیەوێت بیکاتە راهێنەری.  دوێنێ چوارشەممە شاندێکی یانەی بارسێلۆنا گەیشتووەتە قەتەر بۆ ئەوەی دانوستاندن لەگەڵ یانەی سەد بکەن، سەبارەت بە گرێبەستکردنی بارسا لەگەڵ چاڤی هێرناندێزی راهێنەری سەد و دوای دانیشتنەکانی نێوان بەرپرسانی هەردوو یانە، چاڤی بە میدیاکانی گوت "قسەم لەگەڵ بارسا کردووە و هەموو شتێک تەواوە".  ئەو هەروەها گوتی "گەڕانەوە پێویستی بە رێککەوتنی سەد و بارسێلۆنایە، شاندی بارسێلۆنا هاتوون و ئێمەش بە پەرۆش و دڵخۆشین، چاوەڕێدەبین بزانین چی روودەدات".  سەرچاوەکان ئاماژە بۆ ئەوە دەکەن کە چاڤی ئەمڕۆ لەگەڵ سەرۆکی یانەی سەد کۆدەبێتەوە و هەوڵدەدات بەوە رازی بکات رێگەی پێبدات بگەڕێتەوەو بارسێلۆنا.  هەروەها دەشڵێن "پێنجشەممەی رابردوو چاڤی چاوی بە سەرۆکی یانەی سەد کەوتووە و بەڵێنی پێداوە کە رێگەی پێبدات بچێتە بارسا ئەگەر ئەو یانەیە دەستەوارەی پێشکەش بکات، بەڵام مەرجی سەرۆک ئەوەبووە خوان لاپۆرتای سەرۆکی یانەی بارسێلۆنا خۆی سەرکردایەتی شاندی دانوستانکاری بارسا بکات، بۆیە دوای ئەوەی شاندی بارسا بەبێ لاپۆرتا گەیشتە دەوحە، یانە قەتەرییەکە رازی نەبوو دەستبەرداربوونی لە چاڤی رابگەینێت".  بە گوێرەی هەندێک لە سەرچاوەکان، کارگێڕیی یانەی سەد سوورە لەسەر مەرجی ئامادەبوونی لاپۆرتا لە دانوستاندنەکاندا، کە ئەوەش تۆڵەسەندنەوەیەکە لەو سەرۆک یانەیەی کە پێشتر رەخنەی لە قەتەر گرتووە.  ئەو سەرچاوانە باس لەوەش دەکەن، کە ئەگەر ئەمڕۆش کۆبوونەوەکان بێئەنجام بوون، بارسێلۆنا تەنیا رێگەچارەیەکی لەبەردەمدا دەمێنێتەوە، ئەویش دانی ٥ ملیۆن یۆرۆیە بۆ هەڵوەشاندنەوەی گرێبەستی چاڤی.  چاڤی، کە تەمەنی ٤١ ساڵە، دوێنێ راشکاوانە گوتی "لە راستیدا دەمەوێت بگەڕێمەوە ماڵەکەم، هیواخوازم ئەوە رووبدات، من گرێبەستم هەیە و ئێستاش هەردوو یانە گفتوگۆ دەکەن، هەردوولاش پێگەی من دەزانن".  شاندی بارسا بۆ قەتەر پێکهاتووە لە هەریەک لە رافا یۆستی و ماتیۆ ئەلیمانیی بەڕێوەبەری وەرزشیی یانەکە، کە دوێنێ شەو لە دوای یاریی لووتکەی خولی قەتەری لەنێوان سەد و دحێل، کە بە ئەنجامی ٣ - ٣ کۆتاییهات، لەگەڵ کارگێڕیی یانەی سەد و خودی چاڤی کۆبوونەوە، بەڵام سەد هێشتا سەت لە سەت رازی نەبووە.