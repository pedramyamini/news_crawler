بنزیما لە هەڤپەیڤینێکی رۆژنامەڤانیدا ئەم قسانەی کرد و گوتی " لە هەموو شتێک گرنگتر ئەوەیە هاوکاریی یانەکەت بکەیت بۆ بردنەوە، لە یارییە گرنگەکاندا دەربکەویت و ژمارەیەکی زۆر گۆڵ تۆماربکەیت، دوای ئەوە بیر لە بردنەوەی باڵۆن دۆر بکەیتەوە. "  کەریم گوتی " بەدڵنیاییەوە هەموو توانایەکم دەخەمە گەڕ بۆ بردنەوەی باڵۆن دۆر، خەونی من ئەوەیە رۆژێک لە رۆژان ئەو دەستکەوتە ببەمەوە و ئەو خەونەم ببێتە راستی کە لە منداڵییەوە خەونی پێوە دەبینم. "  بنزیما لەو هەڤپەیڤینەدا کە لەگەڵ رۆژنامەی ئەی ئێسی ئیسپانی ئەنجامیداوە دەڵێت " یارییکردن بۆ ریال مەدرید خەونی هەمووانە، هاندەرانی یانەکە داواکارییان زۆرە، دێنە سانتیاگۆ بێرنابیۆ بۆ ئەوەی هەندێک شت ببینن کە لە یاریگەکانی دیکە نایانبینن، بۆیە دەبێت هەمیشە ئەوە لەبەرچاو بگرین. "  هێرشبەرە فەرەنسییەکە زیاتر گوتی " یارییکردنی باش گرنگترین شتە، ئێستا هەندێک هێرشبەر هەن کاتێک تەمەنیان لە ٣٠ ساڵ تێدەپەڕێت، چالاکتر و باشتر دەبن، پارێزگاری لە شێوازە نایابەکەیان دەکەن و توانای گۆڵکردنی زۆریشیان هەیە، جگە لەوەی کە زۆر لە یارییدا پێشکێشی تیپەکانیان دەکەن، تۆپی پێی ئێستاش رێگە بەمە دەدات. "  بنزیما دەڵێت " لە راهێنانەکاندا زۆر کاردەکە، لە ماڵەوەش هەمان شت دەکەم و لە راهێنان بەردەوامم، هەموو هەفتەیەک چاوم لەوەیە باشتربم، بیر لەوە دەکەمەوە بۆ یارییەکانی هەفتە و خولی یانە پاڵەوانەکانی ئەوروپا ئامادەبم، کە دەتەوێت یاریی بکەیت دەبێت بەتەواوی راهێنان بکەیت. "  لە وەڵامی پرسیارێکدا لە بارەی ئەوەی کە تاوەکو تەمەنی ٤٠ ساڵی لە یارییکردن بەردەوامدەبێت؟ بنزیما گوتی " باشە، من هەنگاو بە هەنگاو دەڕۆم، هەستدەکەم کە هەموو ساڵێک بیر لەو بابەتە دەکەمەوە، ناتوانم تەمەنێک دیاربکەم، بەڵام ئەوەی کە من هەوڵی بۆ دەدەم ئەوەیە کە هەموو ساڵێک باشترین پێشکێشبکەم و ساڵ لە دوای ساڵیش باشتربم. "  کەریم لەبارەی پلانی داهاتووی دوای وازهێنان لە یارییکردن گوتی " نازانم لە داهاتوودا دەبمە راهێنەر و دەچمە سەر کورسیی یەدەگ یان نا، بەڵام هەمیشە پەیوەندیم لەگەڵ تۆپی پێ دەبێت و تۆپی پێ نزیکە لە ژیانی من، ئەمە پلانی منە. "  بنزیما باسی کیلیان ئێمباپێ دەکات و دەڵێت " ئێمباپێ بەهۆی ئەو تەمەنە کەمەی هەیەتی و ئەو یارییە لە تۆپی پێدا دەیکات دیاردەیە. "  هێرشبەری هەڵبژاردەی فەرەنسا، لەسەر یاریی کۆتایی نەیشنسلیگ قسەیکرد و گوتی " ئیسپانیا بەرامبەر ئیتاڵیا لە قۆناخی پێشکۆتاییدا یارییەکی زۆر باشی کرد و یاریی کۆتایی نێوان ئێمە ئەوان زۆر بەهێز دەبێت. "