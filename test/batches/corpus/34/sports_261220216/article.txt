لە سەرەتای ٢٠٢١ و بەدیاریکراویش لە مانگی دوودا، یانەکە لە قۆناخی هەشتی چامپیۆنزلیگ دەرکرا، کاتێک یانەی پاریس سانجێرمان بە دوو یاریی ٥ - ٢ لێیبردەوە و کیلیان ئێمباپێ ٤ گۆڵی کرد.  لە ئاداردا جۆسێپ ماریا بارتۆمیۆی سەرۆکی یانەکە دەستگیرکرا، کە ٤ مانگ بەر لە کۆتاییهاتنی ماوەی سەرۆکایەتییەکەی دەستیلەکارکێشایەوە. پۆلیس ئەو رۆژە چووە سەر نووسینگەکانی یانەکە، کە ئەوکات بارتۆمیۆ تۆمەتبار کرابوو بە هەوڵدان بۆ ناوزڕاندن و ناشیرینکردنی نێوبانگی یاریزانانی بارسا، لە رێگەی تۆڕە کۆمەڵایەتییەکانەوە، لە سەرووشیانەوە لیۆنێل مێسی و جێرار پیکێ.  کارەساتەکانی بارسا بەردەوام بوون و لە مانگی ٥ ـدا ئاتلێتیکۆ مەدرید نازناوی لالیگای بردەوە، بە سەرکردایەتی لویس سوارێزی هێرشبەری پێشووی یانە کەتەلۆنییەکە، کە بارسا بۆ بەرژەوەندی ئاتلێتیکۆ مەدرید دەستبەرداری بوو، ئەو یاریزانە بە گۆڵە یەکلاکەرەوەکانی بارسای لە نازناوەکە بێبەشکرد و بە یانەکەی مەدرید بەخشی.  لە مانگی هەشتدا لێدانە گەورە و کوشندەکە بەر یانەی بلاوگرانا کەوت و ئەستێرە و ئەفسانەکەی لیۆنێل مێسی دوای ٢١ ساڵ لە مانەوە لەو یانەیە، بڕیاری رۆیشتنی دا، کە دواتر روونیکردووە کە ئەو نەیویستووە لە بارسا بڕوات، بەڵکو ئەوە ویستی کارگێڕیی یانەکە بووە.  دوای تەنیا مانگێک هاندەرانی بارسێلۆنا شۆک بوون کاتێک بینیان لیۆنێل مێسی بە درێسی یانەی پاریس سانجێرمانی فەرەنسییەوە یاری دەکات، ئەوان بڕوایان بە چاوەکانی خۆیان نەدەکرد، کە دەبینن لیۆ درێسێکی دیکەی لەبەرکردووە، کە درێسی بلاوگرانا نییە.  لە مانگی ١٠ ـدا جارێکی دیکە بارسێلۆنا کلاسیکۆیەکی دیکەی بە ریال مەدرید دۆڕاند، کە ئەوە چوارەم دۆڕانی بەسەریەکەوە بوو بەرامبەر رکابەرە تەقلیدییەکەی، هەر بەو هۆیەشەوە رۆناڵد کۆمانی راهێنەر و یەکێک لە ئەفسانەکانی یانەکە لە پۆستی راهێنەرایەتی یانەکە دوورخرایەوە، کە بووە سێیەم راهێنەر لە ماوەی کەمتر لە دوو ساڵ لە بارسا دەربکرێت.  دەرکردنی کۆمان و هاتنی چاڤی هێرناندێز کۆتایی بە کارەسات و مەینەتییەکانی یانە کەتەلۆنییەکە نەهێنا، کە بارسێلۆنا لەو ساڵەدا بۆ دووەمجار لە چامپیۆنزلیگ دەرکرا، بەڵام ئەمجارە بە سیناریۆیەکی خراپترەوە، کە لە قۆناخی کۆمەڵەکان دەرکرا و دوای ٢٠ ساڵ یەکەمجاربوو بارسا لەو قۆناخەوە ماڵئاوایی لە خولی یانە پاڵەوانەکانی ئەوروپا بکات، تەنانەت لەو پاڵەوانێتییەدا بارسێلۆنا تەنیا ٢ گۆڵی کرد و ٩ جار تۆڕەکەی هەژێنرا.  یانە کەتەلۆنییەکە ئەمساڵی لە پلەی حەوتەمی ریزبەندیی لالیگادا کۆتاییپێهێنا و جیاوازی خاڵەکانی لەگەڵ ریال مەدریدی رکابەری ١٨ خاڵە، کە لە مێژوودا بە دەگمەن ئەو دیمەنە بینراوە.