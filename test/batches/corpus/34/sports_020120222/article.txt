گەڕی ٢١ ـی پرێمەرلیگە، مانچێستەر سیتی ٥٣ خاڵی هەیە و لە پێشەنگە، چێڵسی ٤٢ خاڵی هەیە و میوانداری لیڤەرپوولی خاوەن ٤١ خاڵ دەکات، کەواتە لەم یارییەدا رێدز و بلووز ماندوو دەبن و مان سیتیش بەرهەمەکەی دەدۆرێتەوە، چونکە هەر کامیان بباتەوە دۆڕاوەکە هەنگاوێکی دیکە لە رکابەری دووردەکەوێتەوە و ئەگەر یەکسانیش بن وەک ئەوەیە مان سیتی بێئەوەی یاری بکات دوو خاڵی دەستبکەوێت.  یارییەکە لەسەر یاریگەی ستامفۆرد برێدج لە لەندەن بەڕێوەدەچێت، بەڵام مایەی نیگەرانییە کە پاڵەوانی ئەوروپا لە مانگی ١٠ ـی ساڵی رابردووە نەیتوانیوە هیچ یارییەکی پرێمەرلیگ لەسەر یاریگەکەی بباتەوە، زێدەباری ئەوەی کە یانەکە بەدەست کۆمەڵێک کێشەوە دەناڵێنێت و یاری بۆ یاری خاڵ لەدەستدەدات.  جەیمس ریس، كريستێنسين، چیلوێل و تیاگو سێلڤا تووشی پێکان بوونە و شەڕی لوکاکو و تۆماس توخێلی راهێنەری لە ژووری جلگۆڕیندا گەرموگوڕە، بۆیە یاریکردن لە دۆخێکی نا سەقامگیردا ئەگەرەکانی بردنەوە کەم دەکاتەوە، بەتایبەتیش ئەگەر بەرامبەر یانەیەکی وەک لیڤەرپوول یاری بکەی.  ئەوەی باشە بۆ توخێل و یانەکەی ئەوەیە کە لیڤەرپوولیش بێ کێشە نییە و لە دوایین دوو یارییدا ٥ خاڵی لەدەستداوە، کە بەرامبەر تۆتێنهام یەکسانبوو، بەر لەوەی بە لێستەر سیتی بدۆڕێت.  یۆرگن کڵۆپی راهێنەری لیڤەرپوول، کە خۆیشی تووشی کۆرۆنا بووە و ناتوانێت ئامادەی یارییەکە بێت، یاریدەدەرانی ناتوانن بۆ ئەم یارییە گرنگە سوود لە تواناکانی تیاگۆ ئەلکانتارا، فێرمینیۆ، ئۆریگی و مینامینۆ وەربگرێت بەهۆی پێکرانیان، هەروەها ٣ یاریزانیش تووشی کۆرۆنا بوونە، کە کڵۆپ ئامادە نەبوو ناویان ئاشکرا بکات، بۆیە ئەگەری هەیە ئەوانیش یاریزانی کاریگەر بن.  ئەم یارییە لە رووی مەعنەوییەوە زۆر گرنگە، چونکە براوەکە لەسەر حسابی ئەوەی دیکە، خۆی لە پەتی سێدارە رزگار دەکات و دەتوانێت بڵێت من هێشتا رکابەری مانچێستەر سیتیم، لە توانامدایە ململانێ لەسەر نازناوەکە بکەم.  لە رووی مێژووییەوە جۆرێک لە هاوسەنگی لە نێوانیاندا هەیە، کە لە پرێمەرلیگدا ٥٩ جار رووبەڕووی یەکدی بوونەتەوە، لیڤەرپوول ٢٣ جار سەرکەوتنی بەدەستهێناوە و ٢١ جاریش بە چێڵسی دۆڕاوە و ناونیشانی ١٥ یاریی نێوانیشیان یەکسانبوون بووە، تەنانەت لە ژمارەی گۆڵکردنیش نزیکن لە یەکدی، کە لیڤەرپوول ٧١ گۆڵی بەرامبەر چێڵسی کردووە و یانە لەندەنییەکەش ٧٤ جار تۆڕی رێدزی هەژاندووە.