میدیای ئیسپانیا بڵاویکردەوە، چاڤی هێرناندێز، بەتەواوی لە وەرگرتنی راهێنەرایەتی یانە کەتەلۆنییەکە نزیکبووەتەوە، بۆ ئەوەی جیگەی رۆناڵد کۆمان بگرێتەوە کە چەند رۆژێک لەمەوبەر دوورخرایە و سێرخی بارخوان بەشێوەی کاتی لە شوێنی دەستبەکاربوو.  بەپێی راپۆرتە رۆژنامەڤانییەکان، بەرپرسانی یانەی بارسێلۆنا کاردەکەن بۆ ئەوەی لە چەند کاژێری داهاتوودا گرێبەستی چاڤی تەواوبکەن و وەک راهێنەری نوێی یانەکە دەستنیشانبکرێت.  بەپێی هەواڵێکی رۆژنامەی موندۆ دیپۆرتیڤۆ، بەرپرسانی بارسێلۆنا دەیانەوێت لە دوای یارییەکەی بەرامبەر دینامۆ کیێڤ لە خولی یانە پاڵەوانەکانی ئەوروپا، راستەوخۆ لە کیێڤەوە بچنە دەوحە بۆ ئەوەی لە نزیکەوە گفتوگۆ لەگەڵ چاڤی بکەن و بگەنە رێککەوتن.  یانەی سەدی قەتەری، چەند رۆژێک لەمەوبەر رایگەیاند، چاڤی پابەندی ئەو گرێبەستەیە کە لەگەڵ یانەکە هەیەتی و هەموو بیرکردنەوەی لەلای یارییەکانی داهاتووی یانەکەیە بۆ ئەوەی پارێزگاری لە پێشەنگی ریزبەندی خولەکە بکات.  میدیای ئیسپانیا رایگەیاندووە، چاڤی دوای یارییەکەی رۆژی چوارشەممەی نێوان هەردوو یانەی سەد و دحێل، واز لە راهێنەرایەتی یانە قەتەرییەکە دەهێنێت و دەبێتە راهێنەری بارسا.  سێرخی بارخوان، بەشێوەیەکی کاتی راهێنەری یانەی بارسێلۆنایە، لە یەکەم یارییدا لەگەڵ یانەی دیپۆرتیڤۆ ئالاڤێش یەکسانبوو، دووەم یاریی رۆژی سێشەممە لە خولی یانە پاڵەوانەکانی ئەوروپا بەرامبەر یانەی دینامۆ کیێڤ دەبێت