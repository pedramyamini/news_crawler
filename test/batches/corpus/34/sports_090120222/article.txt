ماوەی گرێبەستی ئێمباپێ لەگەڵ یانەی پاریسی لە هاوینی ئەم وەرزەدا کۆتاییدێت و ئازادە لەوەی گرێبەست لەگەڵ هەر یانەیەکی دیکە بکات، کە زۆر لە سەرچاوە رۆژنامەڤانییەکان دەڵێن ئەو یاریزانە بڕیاری داوە بچێتە ریال مەدرید و لە کۆتایی ئەم وەرزەدا بەبێ بەرامبەر پەیوەندی بەو یانەیەوە بکات.  لە پێشهاتێکی نوێدا هەندێک لە راپۆرتە رۆژنامەڤانییەکان باس لەوە دەکەن کە ئێمباپێ بۆ جاری یەکەمە لەبارەی ئەگەری مانەوە لە پاریس نەرمییەک بنوێنێت و دەڵێن "ئێمباپێ یەکەمجارە بە بەرپرسانی یانەکەی بڵێت پێویستیم بە بیرکردنەوەیە".  ئەو سەرچاوانە دەشڵێن "بە دوور نازانرێت کیلیان ئێمباپێ گرێبەستەکەی لەگەڵ پاریس سانجێرمان نوێ بکاتەوە".  ئەو سەرچاوانە ئاماژە بۆ ئەوە دەکەن، ئەگەر ئێمباپێ و پاریس سانجێرمان رێکبکەون، گرێبەستی یاریزانەکە بۆ ماوەی دوو ساڵ درێژ دەکرێتەوە، ئەوان دەڵێن "ئێمباپێ نایەوێت بۆ ماوەیەکی درێژ چارەنووسی خۆی بە پاریس سانجێرمانەوە ببەستێتەوە، چونکە خەونی ئەو لەوە گەورەترە یاری تەنیا بۆ پاریس سانجێرمان بکات، ئەو دەیەوێت بەشێکی ماوەی یاریکردنی لە سانتیاگۆ برنابیۆ بباتەسەر".  ناسر خلێفی، سەرۆکی یانەی پاریس سانجێرمان دەستەوارەیەکی خەیاڵی بۆ ئێمباپێ ئامادە کردووە بۆ ئەوەی لانیکەم رۆیشتنی یاریزانەکە لە پاریس بۆ چەند ساڵێک دوابخات.  هەندێک لە سەرچاوە رۆژنامەڤانییەکان، باس لەوە دەکەن کە زینەدین زیدانی راهێنەری فەرەنسی، لە کۆتایی مانگی حوزەیرانی ئەمساڵ، بەفەرمی دەبێتە راهێنەری یانەی پاریس سانجێرمانی فەرەنسی، چونکە پەیوەندییەکی بەهێز لەنێوان زیدان و بەرپرسانی یانە پاریسییەکەدا دروست بووە.  بە گوێرەی ئەو سەرچاوانە، یەکێک لەو هۆکارە سەرەکییانەی وای لە بەرپرسانی پاریس سانجێرمان کردووە بیر لە زیدان بکەنەوە و بیکەنە راهێنەری یانەکەیان، ئەوەیە کە پێیانوایە بە هاتنی ئەو کیلیان ئێمباپێ لە یانەکە دەمێنێتەوە، کە هەمیشە گوتوویەتی "خەونی منە لە ژێر سەرپەرشتی زیداندا یاری بکەم"، بەڵام سەرچاوەیەکی نزیک لە یاریزانەکە ئاشکرایکردووە، کە هاتنی زیدان وا لە ئێمباپێ ناکات دەستبەرداری خەونەکەی بێت، کە یاریکردنە بۆ ریال مەدرید، وەک چۆن پەیوەندیکردنی لیۆنێل مێسی ئەستێرەی ئەرجەنتینیش بە ریزەکانی یانەی پاریسییەوە بۆچوونی کیلیانی نەگۆڕی.