چێڵسی کە بەمدواییە پاشەکشەیەک بە ئاستییەوە دیارە، دەیەوێت هەنگاوێک خۆی لە یاریی کۆتایی ئەم پاڵەوانێتییە نزیکبکاتەوە و دڵنیاییەک بداتەوە جەماوەرەکەی، کە خەریکە تووشی بێهیوایی دەبن.  لە بەرامبەردا تۆتێنهام دوای رادەستکردنی پۆستی راهێنەری تیپەکەی بە ئەنتۆنیۆ کۆنتیی راهێنەری ئیتاڵی، وەک تیپێکی جیاواز دەردەکەوێت و ئێستا یەکێکە لە بەهێزترین یانەکانی ئینگلتەرا.  کۆنتی کە رووبەڕووی تیپی پێشووی دەبێتەوە، هەوڵدەدات بە ئاست و ئەنجامێکی باش لە ستامفۆرد بریج بچێتە دەرەوە، بۆ ئەوەی تیپەکەی سارد نەبێتەوە لەو ئاستە سەرنجڕاکێشەی پێشکەشی دەکات و رۆژ بە رۆژ باشتر دەردەکەوێت.  ئاشتبوونەوەی تۆماس توخێلی راهێنەر لەگەڵ رۆمێلۆ لوکاکو، ئارام و سەقامگیربوونەوەی بۆ ژووری جلگۆڕینی چێڵسی گەڕاندووەتەوە، کە بێگومان ئەوە هاندەرێک دەبێت بۆ یاریزانانی توخێل کە جارێکی دیکە بگەڕێنەوە سەر ئاستی راستەقینەیان و ئیدی کۆتایی بە ماوە خراپەکەیان بهێنن.  چێڵسی دوای بردنەوە لە برێنتفۆرد بە دوو گۆڵی بێبەرامبەر گەیشتووەتە قۆناخی پێشکۆتایی ئەم پاڵەوانێتییە، تۆتێنهامیش لە قۆناخی هەشتدا بە بردنەوە لە وێستهام بە ئەنجامی ٢ - ١ بلیتی پێشکۆتایی وەرگرتووە.  یاریی گەڕانەوە رۆژی ١٢ ـی ئەم مانگە بەڕێوەدەچێت و تۆتێنهام لەسەر یاریگەی تۆتێنهام هۆتسپێر میوانداری چێڵسی دەکات.  دووەم یاریی قۆناخی پێشکۆتایی ئەم پاڵەونێتییە لە نێوان ئارسیناڵ و لیڤەرپوول دەبێت، کە بڕیارە سبەی پێنجشەممە لەسەر یاریگەی ئیمارات لە لەندەن بەڕێوەبچێت.  هەرچەند لیڤەرپوول داوای کردووە یارییەکە دوابخرێت، بەهۆی تووشبوونی ژمارەیەکی زۆر لە یاریزانەکانی بە ڤایرۆسی کۆرۆنا، بەڵام لایەنە پەیوەندیدارەکان هێشتا لەو بارەیەوە هیچ بڕیارێکیان نەداوە.