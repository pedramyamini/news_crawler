ئەمشەو لە یارییەکی دواخراوی گەڕی ١٧ ـی پرێمەرلیگدا، مانچێستەر یونایتد دەبێتە میوانی برێنتفۆرد و یارییەکە کاژێر ٢٣: ٠٠ بە کاتی باشووری کوردستان لەسەر یاریگەی گریفین پارک بەڕێوەدەچێت.  رۆژنامەکانی بەریتانیا ئاشکرایانکرد کە کریستیانۆ رۆناڵدۆ بەشداری لە یاریی ئەمشەودا ناکات بەهۆی پێکانەوە، کە هێشتا چاکنەبووەتەوە و بەو هۆیەوە لە یاریی رابردووشدا بەرامبەر ئاستۆن ڤێلا یاری نەکرد، کە بە یەکسانبوون بە ئەنجامی ٢ - ٢ کۆتاییهات.  ئەو سەرچاوانە دەڵێن "لە کاتی گەشتکردنی مانچێستەر یونایتد بۆ لەندەن بۆ رووبەڕووبوونەوەی برێنتفۆرد، کریستیانۆ لە هیچ شوێنێک نەبینراوە، ئەوەش مانای ئەوە دەگەینێت کە دۆن بۆ دووەم یاری بەسەریەکەوە بەشداری ناکات".  یاریزانە تەمەن ٣٦ ساڵییەکەی مانچێستەر یوانیتد، رۆژی دووشەممەی رابردوو لە زیورخ لە ئاهەنگی دابەشکردنی خەڵاتەکانی زە بێست ئامادەبوو، کە فیفا خەڵاتێکی تایبەتی وەک باشترین گۆڵکاری نێودەوڵەتی لە مێژوودا پێیدا.  ئەگەری هەیە رالف رانگنیکی راهێنەری شەیتانە سوورەکان، بۆ یارییەکەی ئەمشەو لەجیاتی رۆناڵدۆ پشت بە مارکۆس راشفۆرد ببەستێت، سەرەڕای ئەوەی رالف پێشتر رایگەیاندبوو کە یاریزانەکە ئامادە نەبووە بەرامبەر ئاستۆن ڤێلا یاری بکات.  هەر سەبارەت بە کریستیانۆ رۆناڵدۆ، هەندێک لە راپۆرتە رۆژنامەڤانییەکان لە بەریتانیا رایانگەیاند کە ئەگەر مانچێستەر یونایتد بۆ وەرزی داهاتوو نەگاتە چامپیۆنزلیگ، ئەستێرەی پۆرتوگالی لە یانەکە دەڕوات.