ئەوەی باسی دەکەین یاریگەی میلتۆن کۆرێیایە لە بەرازیل، بەڵام پرسیارەکە ئەوەیە ئایا بە ئەنقەست ئەو یاریگەیە بەو شێوەیە و لەو شوێنە دروستکراوە، یان بەڕێککەوت؟  بەر لە چەند مانگێک هەردوو یانەی بەرازیلی، ماکاپا و سانتۆس لەسەر ئەو یاریگەیە رووبەڕووی یەکدی بوونە، کە دەکەوێتە شاری ماکاپای پایتەختی هەرێمی ئەمابا لەسەر کەنارەکانی ئوقیانۆسی ئەتڵەسی، ساڵی ١٩٩٠ دروستکراوە جێگەی ١٠ هەزار هاندەر دەکاتەوە، چەندین یاریی وەرزشی تێیدا بەڕێوەدچن.  میلتۆن کۆرێیا ناوی سەرۆکێکی مێژوویی هەرێمی ئەمابایە، کە ساڵی ١٩٩٤ یاریگەکەیان بە ناوی ئەو کرد، دوای ئەوەی کۆچی دواییکرد، کە پێشتر ناوی یاریگەکە بە ناوی ئێرتۆن سینای شۆفێری فۆرمۆلا وەنی بەنێوبانگی بەرازیلی بوو، کە لە کاتی پێشبڕکێدا گیانی لەدەستدا.  یاریگەی میلتۆن کۆرێیا رێک دەکەوێتە سەر هێلی کەمەری زەوی، کە لە راستیدا بەشێوەیەکی زۆر ورد و ئەندازیاری دروستکراوە، بە راددەیەک هێڵی ناوەڕاستی یاریگەکە رێک دەکەوێتە سەر هێڵی کەمەری زەوی، بەشێوەیەک کاتێک ناوبژیوان فیکەی دەستپێکردنی یاری لێدەدات هەر تیپێک دەبێت لە نیوەیەکی زەوی بەرگری لە گۆڵی خۆی بکات و هەر تیپێکیش بیەوێت هێرش بباتە سەر گۆڵی تیپەکەی دیکە دەبێت یاریزانەکانی بچنە نێو نیوەکەی دیکەی گوی زەوی.  لە هەموو یارییەکدا، بەر لە دەستپێکردن یاریزانانی تیپێک دەکەونە نیوەی گوی زەوی لە باکوور و یاریزانانی تیپی دووەمیش لە نیوەکەی باشووری زەوی دەوەستن.  بە یاریگەی میلتۆن کۆرێیا دەگوترێت زێراو، واتا "سفری گەورە"، وەک ئاماژەیەک بۆ ئەو هێڵی پانییەی زەوی کە یاریگەکە دەکەوێتە سەری، کە هێڵی کەمەری زەوییە.  بەمدواییە و بە پێشکەوتنی زانستی جیۆلۆجی و جوگرافی، زانستی جیدۆسیک کە بریتییە لە زانستی دابەشکردنی زەوی دەریخست کە هێڵی ناوەڕاستی یاریگەکە رێک نەکەوتووەتە سەر هێڵی کەمەری زەوی، بەڵکو یاریگەکە هەمووی کەوتووەتە بەشی باکوور، بەڵام ئەمە گرنگ نییە، چونکە بەدڵنیاییەوە یاریگەکە کەوتبێتە هەر شوێنێک کوڕانی وڵاتی سیحر و جادوو بە بەردەوامی یاریی جوان و چێژبەخشی تێدا دەکەن.  یەکەم یاریی فەرمی لە ١٧ ـی مانگی ١٠ ـی ساڵی ١٩٩٠ لە نێوان هەردوو تیپی ترێمی بەرازیلی و ئیندیپێندێنتی ئەرجەنتینی لەسەر ئەو یاریگەیە بەڕێوەچوو، کە ئەرجەنتینییەکان بە گۆڵێکی بێبەرامبەر براوەبوون، لە ساڵی ٢٠٠٧ بۆ ماوی ٧ ساڵ یاریگەکە داخرا بۆ ئەوەی نۆژەن بکرێتە و لە ساڵی ٢٠١٤ دووبارە کرایەوە.