بەگوێرەی ئەو سەرچاوانە، راهێنەرە هۆڵەندییەکە رازی بووە ببێتە راهێنەری یانەی کەتەلۆنی، بەڵام کۆمەڵێک مەرجی هەیە و پێدەچێت لاپۆرتاش بەو مەرجانەی رازی بووبێت.  ئەو سەرچاوانە دەڵێن "تین هاگ بە لاپۆرتای راگەیاندووە کە پێویستە دەستبەرداری ٨ یاریزان ببێت و ٥ گرێبەستی نوێشی بۆ بکات".  میدیای کەتەلۆنی ئەو رێککەوتنەی لاپۆرتا و تین هاگی بە شۆڕشی پیاوە هۆڵەندییەکە ناوبردووە، گوایە تین هاگ ناوی ئەو یاریزانانەی بە لاپۆرتا گوتووە کە نایەوێت لە تیپەکەی بمێنن و بریتین لە هەریەک لە ساموێل ئومتیتی، فیلیپ کۆتینیۆ، لینگلێ، سێرجی رۆبێرتۆ، لووک دییۆنگ، مارتن برایتوایت، خۆردی ئالبا و سێرجیۆ بۆسکێتس.  ئەو سەرچاوانە دەشڵێن "هاتنی تین هاگ بە پشتیوانی جۆردی کرۆیفی راوێژکاری تۆپی پێی بارسێلۆنایە و لاپۆرتا بەڵێنی بە راهێنەرەکە داوە لە هاوینی داهاتوودا ٥ گرێبەستی بۆ بکات، کە لە نێویاندا ئێرلینگ هالاندی هێرشبەری نەرویجی یانەی بۆرووسیا دۆرتموندی ئەڵمانی و ماتیاس دیلێختی بەرگریکاری هۆڵەندیی یانەی یوڤێنتوسی ئیتاڵی هەن".  هێشتا رۆناڵد کۆمانی هۆڵەندی راهێنەری یانەی بارسێلۆنایە، دوای ئەوەی لاپۆرتا رایگەیاند کە کۆمان لە راهێنەرایەتی یانەکەی بەردەوام دەبێت، سەرەڕای ئەوەی بە دوو گۆڵی بێبەرامبەر بە ئاتلێتیکۆ مەدرید دۆڕا، بەڵام سەرچاوەکانی نزیک لە یانەکە دووپاتیدەکەنەوە کە لاپۆرتا بەدوای راهێنەرێکدا دەگەڕێت بۆ شوێنگرتنەوەی کۆمان، ئەگەر بەشێوەی کاتیش بێت.  هەرچۆنێک بێت، ئەگەر سەیری ئامارەکان بکەین، هەموو کەسێک ئەو مافە بە خوان لاپۆرتای سەرۆکی بارسێلۆنا دەدات کۆمان دووربخاتەوە، چونکە لە مێژوودا بارسا هەرگیز ئەم سەرەتا خراپەی نەبووە، بێنە بەرچاوی خۆت کە لە نێوان ٩٦ یانەی بەشدار لە هەرسێ خولی چامپیۆنزلیگ، یۆرۆپالیگ و کۆنفرانسلیگدا، تەنیا بارسا نەیتوانیوە لە دوو یارییدا هیچ لێدانێکی بۆ نێو گۆڵی تیپی بەرامبەر هەبێت، کە هێشتا بێ خاڵ و بێ گۆڵە، لە لالیگاشدا دوای ٩ گەڕ نۆیەمی ریزبەندیی خولەکەیە.