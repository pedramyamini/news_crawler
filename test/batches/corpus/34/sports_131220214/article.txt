دوای ئەوەی یاریی بارسێلۆنا و ئۆساسۆنا لە گەڕی ١٧ ـی لالیگادا، بە ئەنجامی ٢ - ٢ کۆتاییهات، کۆمەڵێک لە هاندەرانی بلاوگرانا لە دەرەوەی یاریگەی ئۆساسۆنا رێگەیان لە لاپۆرتا گرت، سووکایەتییان پێکرد و جنێوبارانیان کرد.  هەروەها ئەو هاندەرانەی بارسا چەندینجار بەگژ ئەندامانی شاندی یانەکەیاندا چوونەوە و جنێوبارانی کردن.  لاپۆرتا کە کار بۆ بەهێزکردنی پێکهاتەی بارسا لە مێرکاتۆی زستانەدا دەکات، زۆر جنێوی پێدرا و داوایان لێدەکرد کۆتایی بەم گاڵتەجاڕییە بێنێت، بەڵام ئەو وەڵامی نەدانەوە، کە سوورە لەسەر ئەوەی دەتوانێت بارسا لەم دۆخە رزگاربکات.  لاپۆرتا لەنێو کۆمەڵێک سووکایەتیدا بە زەحمەت خۆی گەیاندە تاکسییەک و راستەوخۆ ئەو شوێنەی جێهێشت و هاندەرانی تووڕە و ناڕازیش بە جنێو و قسەی ناشیرین بەڕێیانکرد.  خوان لاپۆرتا بەقسەی یەکێک لە هاندەرانی بارسا زۆر تووڕە بوو، کە پێیگوت "تۆ دزی".  لاپۆرتا لە کاتی هەڵمەتی هەڵبژاردەنەکانی سەرۆکایەتی بارسێلۆنادا، چەندین بەڵێنی بە هاندەرانی یانەکە دا، گوایە تیپێکی بەهێز دروستدەکات و ناهێڵێت لیۆنێل مێسی لە یانەکە بڕوات، بەڵام دواتر رێگەی بە مێسی دا بڕوات و نەیتوانی یانەکەش بەهێز بکات، بەڵکو دواتر ئانتوان گریزمانیشی بەخواستن دایە ئاتلێتیکۆ مەدرید.  بارسێلۆنا دوای دەرکردنی رۆناڵد کۆمانیش لە پۆستی راهێنەری و هێنانی چاڤی هێرناندێز نەیتوانیوە هیچ گۆڕانێک لە ئەنجامەکانی بکات، کە لە دوایین ٣ یارییدا دووجار دۆڕاوە و لەگەڵ ئۆساسۆناش یەکسان بووە.