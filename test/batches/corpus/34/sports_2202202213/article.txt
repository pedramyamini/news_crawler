میدیای ئیسپانیا و نزیک لە یانەی بارسێلۆنا بڵاویکردەوە، کارگێڕیی یانە کەتەلۆنییەکە بڕیاریداوە کارەکانی نوێکردنەوەی گرێبەستی سەرجەم یاریزانەکانی رابگرێت کە گرێبەستیان بەرەو کۆتاییدەچێت، بۆ ئەوەی کار بۆ ئەنجامدانی گرێبەستی نوێ و گواستنەوەی یاریزانی نوێ بکات.  رۆژنامەی موندۆ دیپۆرتیڤۆی نزیک لە یانەی بارسێلۆنا دەڵێت " کارگێڕیی یانەکە بڕیاریداوە لەم ماوەیەدا گفتوگۆ لەبارەی نوێکردنەوەی گرێبەستی هیچ یاریزانێک ناکات، بۆ ئەوەی گوشار نەخاتە سەر یاریزانەکانی و کاریگەریی نەبێت لەکاتی بەڕێوەچوونی یارییەکاندا، بۆیە سەرجەم گفتوگۆکان بۆ ئەو کاتە هەڵدەگرێت کە یاریی نەبێت. "  عوسمان دێمبێلی، جیرارد پیکێ، سێرخی رۆبێرتۆ، گاڤی و چەند یاریزانێکی دیکەی بارسێلۆنا گرێبەستەکانیان بەرەو کۆتاییدەچێت و داهاتوویان لەگەڵ یانەکە دیارنییە، بەڵام بارسێلۆنا نایەوێت پەلە بکات، لەکاتێکدا ئێستا یانەکە لە بارودۆخێکی هەستیاردایە و لەسەرەتای دروستکردنەوەی تیپەکەدایە.  بارسێلۆنا بە قەیرانێکی دارایی قوڵدا تێپەڕی، بەو هۆیەوە مووچەی بەشێکی زۆری یاریزانەکانی کەمکردەوە، ئێستاش یانەکە بە سەرۆکایەتی خوان لاپۆرتا دەیەوێت بۆ گواستنەوەی هاوینی داهاتوو بەهێزەوە خۆی ئامادەبکات، ئامانجی یەکەمی یانەکەش گواستنەوەی ئێرلینگ هالاند، ئەستێرەی نەرویجی و یانەی بۆرووسیا دۆرتموندە، کە لە گواستنەوەی هاوینەدا مەرجی هەڵوەشاندنەوەی گرێبەستەکەی بۆ ٧٥ ملیۆن یۆرۆ کەمدەبێتەوە.  پێشتر میدیای ئیسپانیا بڵاویکردبووە، بارسێلۆنا ئامادەیە مەرجی هەڵوەشاندنەوەی گرێبەستەکە جێبەجێبکات و پاداشتی هەریەکە لە مینۆ رایۆلا، بەڕێوەبەری کارەکانی یاریزانەکە و باوکی هالاند بدات.