میدیای ئیسپانیا و بەرازیل لەبارەی داهاتووی یاریزانەکەوە دەڵێن " مارسێلۆ دەیەوێت بەر لەوەی واز لە یارییکردن بهێنێت بگەڕێتەوە وڵاتەکەی و لە یەکێک لە یانەکانی بەرازیلدا واز لە یارییکردن بهێنێت. "  مارسێلۆ بەهۆی بوونی فێرلان مێندی، ناچۆ و میگێل گۆتیرێز، کەمتر لەلایەن ئەنچێلۆتییەوە گرنگی پێدەدرێت و لەم وەرزەدا لە زۆرینەی یارییەکاندا یاریزانەکە لەسەر کورسی یەدەگ بووە.  بەپێی سەرچاوەکان یانەی فلۆمینێنسی بەرازیلی گرنگی بە تواناکانی یاریزانە بەرازیلییەکە دەدات و دەیەوێت ئەو یاریزانە بگەڕێنێتەوە یانەکە، لەکاتێکدا سەرەتای دەرکەوتنی مارسێلۆ لەگەڵ ئەو یانەیە بووە و پاشان روویکردووەتەوە ئەوروپا و روویکردووەتە یانەی ریال مەدرید.  مارسێلۆ ئێستا تەمەنی ٣٣ ساڵە، یاریزانەکە لە ٢٠٠٧ پەیوەندیی بە ریال مەدریدەوە کردووە، ژمارەیەکی زۆری نازناوی لەگەڵ یانەکە بردووەتەوە، لەوانەش ٥ نازناوی لالیگا، دوو جامی شای ئیسپانیا، ٤ نازناوی چامپیۆنزلیگ، ٣ جامی سوپەری ئەوروپا و ٤ نازناوی مۆندیالی یانەکان.  پێشتر مارسێلۆ نزیکبوو لە یانەی ریال مەدرید بڕوات، بەتایبەت کە کریستیانۆ رۆناڵدۆ چووە یانەی یوڤێنتوس، ناوی ئەو یاریزانەش بەو یانەیەوە بەسترایەوە، بەڵام یاریزانەکە لە یانەی شاهانە مایەوە.  دوایینجار کە مارسێلۆ گرێبەستەکەی لەگەڵ یانەی شاهانە نوێکردەوە لە ساڵی ٢٠١٧ بوو، گرێبەستەکەی لە هاوینی ٢٠٢٢ کۆتاییدێت.