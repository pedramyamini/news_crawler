یانەی بارسێلۆنا لە دووەم یارییدا لەژێر سەرپەرشتی سێرخی بارخوان لە خولی یانە پاڵەوانەکانی ئەوروپا یارییدەکات و رووبەڕووی یانەی دینامۆ کیێڤی ئۆکراینی دەبێتەوە.  یارییەکە کاژێر ٢٣: ٠٠ لە ئۆکراینا دەکرێت، بارسێلۆنا ئەنجامەکانی خراپن و بە بارودۆخێکی ئاڵۆزدا تێدەپەڕێت، لە دوایین سێ یاریشدا لە لالیگادا هیچ بردنەوەیەکی نییە و جگە لە بردنەوەش هیچ ئەنجامێکی خزمەتی یانەکە ناکات، لەکاتێکدا یانەکە تەنیا یەک بردنەوەی هەیە و لە پلەی سێیەمی ریزبەندی کۆمەڵەی پێنجەمە.  لە یارییەکەدا سێرجیۆ ئەگوێرۆ، بەهۆی نەخۆشیی دڵەوە و خێرایی لێدانەکانی دڵی سێ مانگ لە یاریگەکان دادەبڕێت، ئەمەش کاریگەرییەکی نەرێنی و خراپ لەسەر تیپەکە و یاریزانەکان دروستدەکات، جگە لەوەش جیرارد پیکێ بەهۆی پێکانەوە یاریی ناکات.  ئەوەی بۆ هاندەرانی بارسێلۆنا جێگەی هیوایە، ئەنجامە باشەکانیەتی بەرامبەر دینامۆ کیێڤ لەکاتێکدا لە دوایین پێنج یاریی نێوانیاندا بارسێلۆنا هەموو یارییەکانی بردووەتەوە و دەیەوێت ئەمڕۆش درێژە بەو مێژووە بدات کە بەرامبەر ئەو یانەیە هەیەتی.  دینامۆ کیێڤ ئەنجامەکانی وەک پێویست نین و لە سێ یارییدا تەنیا یەک خاڵی هەیە و لە پلەی چوارەمی ریزبەندی کۆمەڵەکەیە.  یانەی بایرن میونشن بە ئامانجی بردنەوەی چوارەم لەسەریەک و درێژەدان بە سەرکەوتنەکانی لە چامپیۆنزلیگدا، لە یاریگەی خۆیدا بەرامبەر یانەی بێنفیکا یارییدەکات.  بایرن میونشن بە ورەیەکی بەرزەوە دەچێتە نێو یاریگە و یولیان ناگێلسمانی راهێنەری تیپەکەش، کە تووشی ڤایرۆسی کۆرۆنا بووبوو دەگەڕێتەوە نێو تیپەکەی.  باڤارییەکان لە سێ یاریی رابردوودا هەموو یارییەکانیان بردووەتەوە و ١٢ گۆڵیان تۆمارکردووە، بەبێ ئەوەی هیچ گۆڵێکیان لێبکرێت، لە یاریی رابردووشدا لە دەرەوەی یاریگەی خۆیان بە ٤ - ٠ لە بێنفیکایان بردەوە و دەیانەوێت ئەمشەو هەمان سیناریۆ دووبارەبکەنەوە و درێژە بە پێشڕەوییەکانیان بدەن.  لە بەرامبەردا بێنفیکا لە پلەی دووەمی ریزبەندی کۆمەڵەکە ٤ خاڵی هەیە و دەیەوێت ئەوەی لە یاریگەی خۆیدا پێی نەکرا، لە میونشن بیکات و بایرن رووبەڕووی زەحمەتی بکاتەوە، بۆ ئەوەی هیواکانی بۆ گەیشتن بە قۆناخی داهاتوو کەم نەبنەوە، بەڵام ئەرکیان قورسە.  ئاتالانتا و مانچێستەر یونایتد  یانەی مانچێستەر یونایتد بە سەرکردایەتی کریستیانۆ رۆناڵدۆ، دەچێتە ئیتاڵیا بۆ رووبەڕووبوونەوەی ئاتالانتا، لە رکابەرییەکانی کۆمەڵەی شەشەمدا.  دوای بردنەوەیان لە تۆتێنهام لە دەرەوەی یاریگەی خۆیان لە پرێمەرلیگدا و متمانە دانەوە بە سۆڵشایەر، مان یونایتد بە ورەیەکی بەرزەوە بۆ یارییەکە ئامادەیە و دەیەوێت ئەوەی لە یاریگەی خۆیدا بەرامبەر ئاتالانتا کردی بەشێوەیەکی باشتر دووبارەیبکاتەوە و بەبردنەوەی سێ خاڵی دیکە هەنگاوەکانی بۆ گەیشتن بە قۆناخی داهاتوو بەهێزتربکات، بەڵام ئەو ئاستەی ئاتالانتا لە یاریگەی ئۆڵدترافۆرد پێشکێشیکرد ئەرکی مان یونایتد و هەڵسەنگاندنەکانی سۆڵشایەر بۆ یارییەکە ئاڵۆز دەکات، بەتایبەتیش کە یاریی پێشوویان یەکەم رووبەڕووبوونەوەیان بوو و ئێستا هەردوولا بەباشی لە یەکدی تێدەگەن.  دوای بردنەوەی لە یاریی رابردوودا لە سویسرا، یانەی ڤیاریالی ئیسپانی بە ئامانجی دووبارەکردنەوەی ئەو بردنەوەیە لە یاریگەی خۆیدا بەرامبەر یانەی یەنگ بۆیزی سویسری یارییدەکات.  ڤیاریال لە سێ یارییدا ٤ خاڵی هەیە و لە پلەی دووەمی ریزبەندی کۆمەڵەکەیە و یەنگ بۆیزیش لە پلەی چوارەمە بە سێ خاڵ، نزیکی خاڵەکان لە یەکدی ئەرکی هەموو یانەکانی کۆمەڵەی شەشەمی قورس کردووە.  رێدبوڵ سالزبۆرگ - فۆلڤسبۆرگ     لە رکابەرییەکانی کۆمەڵەی حەوتەمدا، یانەی رێدبوڵ سالزبۆرگی نەمسایی بە ئەنجامی باش و وەک پێشەنگی کۆمەڵەکە دەچێتە ئەڵمانیا بۆ یارییکردن بەرامبەر فۆلڤسبۆرگ.  لە یاریی رابردووی نێوانیاندا رێدبوڵ یارییەکەی بە ٣ - ١ بردەوە، ئێستا یانەکە حەوت خاڵی هەیە و لە پلەی یەکەمی ریزبەندی کۆمەڵەکەیە، فۆلڤسبۆرگ لە سێ یارییدا تەنیا ٢ خاڵی هەیە و دەیەوێت بە سوود وەرگرتن لە یاریگە و هاندەرانی بگەڕێتەوە نێو رکابەرییەکە.  لە یارییەکەی دیکەی هەمان کۆمەڵەدا، یانەی سێڤییای ئیسپانی لە رامۆن سانچێز پیزخوان رووبەڕووی یانەی لیلی فەرەنسی دەبێتەوە.  هەردوو یانە چوار یارییان بەرامبەر یەکدی کردووە، لیل خاوەنی دوو بردنەوە و سێڤییاش بردنەوەیەکی هەیە، لە یارییەکیشدا یەکسانبوون.  ئێستا سێڤییا ٣ خاڵی هەیە و دووەمە، لیلیش هەمان ژمارەی خاڵی هەیە و بە جیاوازیی گۆڵ لە پلەی سێیەمە.  یانەی چێڵسیی پاڵەوانی وەرزی رابردووی چامپیۆنزلیگ، لە سوێد بەرامبەر یانەی مالمۆ یارییدەکات، بۆ تۆمارکردنی بردنەوەیەکی دیکە و درێژەدان بە رکابەریکردنی یوڤێنتوس لەسەر پێشەنگی کۆمەڵەی هەشتەم.  چێڵسی لە باشترین کاتەکانیدایە لە پرێمەرلیگ و لە یاریی رابردووی نێوانیشیاندا بە ٤ - ٠ لە یانە سوێدییەکەی بردەوە، ئەمشەویش یانە لەندەنییەکە بۆ هەمان ئامانج و بردنەوەی سێ خاڵی دیکە لە سوێد دەبێت.  لە مێژووی رووبەرووبوونەوەی هەردوو یانەدا سێ یاریی هەن، چێڵسی هەرسێ یارییەکەی بردووەتەوە.  ئێستا لەندەنییەکان لە پلەی دووەمی کۆمەڵەی هەشتەم خاوەنی ٦ خاڵن، مالمۆ هیچ خاڵێکی نییە و لە پلەی چوارەمە.  یانەی یوڤێنتوس لە سێریا ئەیدا خراپە و لە چامپیۆنزلیگدا باش، ئەمشەو لە دوای دوو دۆڕانی لەسەریەک لە خولی ئیتاڵیادا لە یاریگەی خۆی بەرامبەر یانەی زێنیتی رووسی یارییدەکات.  یوڤێ لە سێ یاریی رابردووی چامپیۆنزلیگدا هەموو یارییەکانی بردووەتەوە، پێشەنگی کۆمەڵەی هەشتەمە بە ٩ خاڵ و هیچ گۆڵێکی لێنەکراوە، ئەمشەویش ئامانجیەتی هەم سەرکەوتنی بۆ قۆناخی داهاتوو یەکلابکاتەوە، هەمیش هاندەرانی بەهۆی دوو دۆڕانی رابردووی لە خولی ئیتاڵیا ئاشتبکاتەوە.  زێنیت لە رکابەرییەکەدا سێ خاڵی هەیە، ئەرکی لە یارییەکەی ئەمڕۆدا قورسە، بەڵام لەگەڵ ئەوەشدا دەیەوێت یوڤێ رووبەڕووی بەربەستی زۆر بکاتەوە، لە پێناو ئەوەی کە هیچ نەبێت لە یارییەکەدا نەدۆڕێت.