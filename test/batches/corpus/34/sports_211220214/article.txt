ئالڤێش کە گرێبەستی لەگەڵ بارسێلۆنا کردووە و لە سەرەتای ساڵی نوێیەوە دەتوانێت یاری بە درێسی بارساوە بکات، جارێکی دیکە دڵخۆشیی خۆی بە گەڕانەوە بۆ ریزەکانی یانە دڵخوازەکەی دووپاتکردەوە و ئەوەی نەشاردەوە کە هەمیشە ئاواتی ئەوەبووە جارێکی دیکە یاری بۆ بارسێلۆنا بکاتەوە.  بەرگریکاری بەرازیلی، کە بەر لەوەی بگەڕێتەوە بەرازیل، بەهۆی کێشەی نەدانی مووچەکانییەوە گرێبەستەکەی لەگەڵ یانەی ساوپاوڵۆی بەرازیلی هەڵوەشاندەوە، گوتی "لەوەتەی لە ساڵی ٢٠١٦ ـەوە چوومە ریزەکانی یانەی یوڤێنتوسی ئیتاڵی ویستوومە بگەڕێمەوە بارسێلۆنا".  دانی ئالڤێشی تەمەن ٣٨ ساڵ، دوای پێنج ساڵ دووركەوتنەوە لە بارسێلۆنا جارێکی دیکە گەڕایەوە ئەو یانەیەی کە پێیوایە تاکە ماڵیەتی و پێشتر گوتبووی "تاكە شوێنێك لەم جیھانەدا ماڵی من بێت بارسێلۆنایە".  گرێبەستی دانی ئالڤێش لەگەڵ بلاوگرانا بۆ ماوەی ٦ مانگ دەبێت و نوێكردنەوەی گرێبەستەكەشی بۆ ساڵێكی دیكە لەسەر توانای یاریزانەكە دەمێنێتەوە، ئەگەر ئاستێكی بەرزی پێشكێشكرد ماوەكە تاوەكو ھاوینی ٢٠٢٣ درێژدەكرێتەوە.  ئاڵڤێش راشکاوانە رایگەیاند "سوپاسی تۆپی پێ دەکەم، چونکە منی گەڕاندەوە شوێنێک کە ٥ ساڵە دەمەوێت بۆی بگەڕێمەوە".  ئەو زیاتر دەڵێت "من پلانم دانابوو چەند ساڵێکی خۆش لە یوڤێنتوس بەسەرببەم ئینجا بگەڕێمەوە بارسێلۆنا، بەڵام نەمتوانی سەرکەوتووبم، بۆیە رۆیشتم بۆ پاریس سانجێرمان ئینجا ساوپاولۆ، بەڵام بەهەمان بیرکردنەوە، واتا گەڕانەوە بۆ بارسێلۆنا هەر لە مێشکمدا مابوو".  دانی ئالڤێش، کە خاوەنی زۆرترین نازناوی بەکۆمەڵە لە جیهاندا، گوتیشی "زۆر زەحمەتە بۆ یاریزانێک کە دوای گەڕانەوە بۆ بەرازیل بتوانێت جارێکی دیکە بگەڕێتەوە یانەیەکی گەورەی وەک بارسێلۆنا، کاتێک هەمووان پێیانوابوو من کۆتاییم هاتووە و ناتوانم بگەڕێمەوە ئەوروپا، تۆپی پێ قسەی خۆی کرد و گوتی تۆ دەگەڕێیتەوە یانەیەکی گەورە".  دانی یەكێك لە كاریگەرترین یاریزانەكانی سەردەمی زێڕینی یانە كەتەلۆنییەكە بووە، پێشتر لەگەڵ چاڤی ھێرناندێز وەك یاریزان یارییكردووە و پەیوەندییەكی زۆر باشیان بەیەكەوە ھەیە، گەڕانەوەی یاریزانەكەش لەسەر داوای چاڤی خۆی بووە.  ئالڤێش لەگەڵ بارسێلۆنا ئاستی گەیشتە لوتكە و خۆشترین رۆژەكانی لەو یانەیە بووە كاتێك لە ٢٠٠٨ تاوەكو ٢٠١٦ لەو یانەیە یارییكرد و ٢٣ نازناوی لەگەڵ یانەكە بردەوە.  بەرگریکاری بەرازیلی ماوەیەکە پەیوەندی بە مەشقەكانی بارساوە کردووە و ئامادەیە بۆ یاریکردن، بەڵام بەڵام تاوەكو سەرەتای ساڵی نوێ و گواستنەوەی زستانە ناتوانێت بەشداری لە یارییەكانی یانەكەدا بكات، تەنانەت ناتوانێت بەشداری لە یەکەم یاریی بارسا لە ساڵی داهاتوودا بکات، کە رۆژی ٢ ـی مانگی ١ ـی ٢٠٢٢ بەرامبەر مایۆرکایە لە لالیگادا، لەبەرئەوەی دەبێت ناوی لە لالیگادا تۆمار بکرێت، کە تاوەکو ئێستا نەکراوە.