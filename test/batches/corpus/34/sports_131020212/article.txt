لە یارییەکی یەکلاییانەدا، لە پاڵاوتنەکانی ئەوروپا بۆ گەیشتن بە مۆندیالی ٢٠٢٢ ـی قەتەر، هەڵبژاردەی پۆرتوگال ٥ - ٠ لە لوکسمبۆرگی بردەوە و رۆناڵدۆ هاتریکی تۆمارکرد و ژمارەی گۆڵە نێودەوڵەتییەکانی گەیاندە ١١٥ گۆڵ.  لەدوای ئەوە یارییە، کریس دڵخۆشیی خۆی بەو سەرکەوتنە گەورەیە نیشاندا و دووپاتیکردەوە کە ئەو بەردەوام دەبێت لە گۆڵکردن.  کریستیانۆ رۆناڵدۆ بەو بۆنەوەیەوە لە ئەکاونتەکەی لە فەیسبووکدا، نووسیویەتی "سەرکەوتنێکی دیکە، هەنگاوێکی دیکە بەرەو ئامانجەکەمان، شەوێکی مێژوویی دیکە بۆ بەرگریکردن لە رەنگەکانمان".  کاپتنی هەڵبژاردەی پۆرتوگال، هەروەها نووسیویەتی "هەموو شتێک ئاسانتر دەبێت کاتێک لەسەر یاریگەی خۆمان و بەرامبەر هاندەرانمان یاری دەکەین، کە زۆر بایەخمان پێدەدەن، لە یەکەم ساتەوە تاوەکو کۆتایی یاری".  مووشەکەکەی مادێرا، بەوە کۆتایی بە قسەکانی هێنا، کە گوتی "من بەڵێنم داوە کە هەمیشە بەدوای زیاتر و زیاتردا دەگەڕێم، ئەو شتە لە دی ئێن ئەیەکەمدا هەیە، هەروەها لە دی ئێن ئەی هەموو پۆرتوگالییەکاندا هەیە، ئێمە هەرگیز هەست بە رازیبوون ناکەین، هەرگیز خۆمان بەدەستەوە نادەین، هەمیشە لەپێناو ئەوەی دەمانەوێت بەدەستیبێنین تێدەکۆشین".   هەڵبژاردەی پۆرتوگال لە چوارچێوەی کۆمەڵەی یەکەمی پاڵاوتنەکانی ئەوروپا بۆ گەیشتن بە مۆندیالی ٢٠٢٢ ـی قەتەر یاری دەکات، کە تاوەکو ئێستا بە کۆکردنەوەی ١٦ خاڵ دوومی ریزبەندیی کۆمەڵەکەی گرتووە، هەڵبژاردەی سربیاش بە ١٧ خاڵ لە پێشەنگە، بەڵام یارییەکی زیاتر لە پۆرتوگال کردووە.