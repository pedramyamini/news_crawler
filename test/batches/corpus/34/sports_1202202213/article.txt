سبەی یەکشەممە کاژێر ٢٣: ٠٠ بە کاتی باشووری کوردستان، یانەی بارسێلۆنا لە گەڕی ٢٤ ـی لالیگادا بارسێلۆنا لە دێربیی کەتەلۆنیادا دەبێتە میوانی ئیسپانیۆل.  لە کۆنگرەی رۆژنامەڤانی بەر لە یارییەکەدا، چاڤی قسەی بۆ رۆژنامەڤانان کرد و دووپاتیکردەوە، کە یارییەکی زەحمەت چاوەڕێیان دەکات و گوتی "تیپی ئێستای ئیسپانیۆل باشترین تیپی ئەم چەند ساڵەی دوایی یانەکەیە، دڵنیام ئەوان وەک یارییەکەی قۆناخی یەکەم، کە لە کامپ نو بوو یارییەکی باش دەکەن".  راهێنەری بارسێلۆنا زیاتر لەبارەی ئیسپانیۆلەوە، گوتی "یاریی دێربی بۆ ئێمە تاقیکردنەوەیەکی دیکەیە، ئەو یارییە فایناڵێکی دیکەیە، بەرامبەر ئاتلێتیکۆ مەدرید لە چەند روویێکەوە باش یاریمان کرد، ئێمە پێویستیمان بە ٣ ئەنجامی دیکەی باش هەیە بۆ ئەوەی باش ببین، ئامانجی یەکەممان ئەوەیە کە وەرزەکەمان لە یەکێک لە چوار پلەی یەکەم تەواو بکەین".   چاڤی جەختیشی لەوە کردەوە کە تیپەکەی پێویستی بە بەردەوامبوونە لەسەر ئەنجامی باش و گەتی "ئێمە بەردەوامین لە باشتربوون و دەمەوێت لەسەر ئەم شێوازە بەردەوام بم".  ئەو زیاتر گوتی "کاتێک تیپ هەست بە باشی دەکات ئەنجامی باش دێت. پێویستە لە هێڵی هێرشبردن باشتربین، هەروەها لە لێدانەکانی جێگیر، لە بەرگری باشتربووینە وەک تیپ، هەروەها لەسەر ئاستی تاکتیکیش باشترین، بەڵام هەموو شتێک کاتی دەوێت".  سەبارەت بە عوسمان دێمبێلیش، کە ئایا بۆ یاریکردن پشتی پێدەبەستی؟ چاڤی گوتی "لە راستیدا لە یاریی ئاتلێتیکۆ مەدریددا پلانم دانابوو کە  لە نیوەی دووەمدا یاری بکات، بەڵام بەهۆی کارتە سوورەکەی دانی ئالڤێش پلانەکە گۆڕا، بێگومان لە داهاتوودا دێمبێلی یاری دەکات".  لە کۆتاییشدا باسی لێدانەکانی راستەوخۆی کرد و گوتی "ئەمڕۆ مەشقمان لەسەر لێدانەکانی یەکلاکەرەوە کرد، بینیم کە هەندێک یاریزانی زۆر باشمان هەیە لە جێبەجێکردنی ئەو لێدانانە، مێسی کاتێک تەمەنی ٢١ ساڵ بوو لێدانەکانی راستەوخۆی جێبەجێنەدەکرد، تیتۆ رازی کرد ئەو کارە بکات، ئێمە ئێستا یاریزانێکی پسپۆری وەک مێسیمان نییە، بەڵام هەمانە کە لێدانی باشیان هەیە".