دوای ژمارەیەک ئەنجامی خراپ و نیگەرانییەکی زۆری هاندەرانی، یانەی هەولێر تاریق جرایای راهێنەری تونسی دوورخستەوە، هەر بۆیە دوای گفتوگۆیەکی زۆری یانەکە لەگەڵ چەند راهێنەرێکی ناوخۆی عێراق و دەرەوە دواجار متمانەیان بە نزار مەحروسی راهێنەر بەخشی بۆ ئەوەی ئەنجامی یانەکە لە خولی نایابی عێراق راستبکاتەوە.  نزار مەحروس، راهێنەری سوری لەدایکبووی ١٩٦٣ ـی شاری دیمەشقە، پێشتر یاریزانی هەڵبژاردەی سوریا بووە، زیاتر لە ١٠٠ یاری نێودەوڵەتی لەگەڵ هەڵبژاردە و یانەکانی وڵاتەکەی و وڵاتانی دیکەی عەرەبی کردووە، دواتر وەک راهێنەر لەگەڵ هەڵبژاردەی یەکەمی سوریا کاریکردووە، هەروەها راهێنەری یانەکانی وەحدە، جەیش لەگەڵ تشرینی سوری بووە، لەسەر ئاستی دەرەوەش راهێنەری یانەی سەحمی عومانی و یانەی هەولێر بووە، لە ٢٠١٣ ـدا نازناوی خولی نایابی عێراق بۆ یانەی هەولێر بردەوە.   نزار مەحروس راهێنەری هەڵبژاردەی سوریا بوو لە قۆناخی کۆتایی پاڵاوتنەکانی مۆندیالی ٢٠٢٢ ـی قەتەر، کە هێشتا کۆتایی نەهاتوون، واتا مەحروس واز لە هەڵبژاردەی سوریا دێنێت.  وەلید عارەب، سەرۆکی یانەی هەولێر، لە لێدوانێکی تایبەت بە تۆڕی میدیایی رووداو، رایگەیاند "بەشێوەیەکی فەرمی گرێبەستمان لەگەڵ نزار مەحروس و ستافەکەی واژۆکرد بۆ ئەوەی ببێتە راهێنەری یانەی هەولێر لە خولی نایابی عێراق، کارەکانی گرێبەستەکەی تەواوبوون و لە چەند رۆژی داهاتوو ئەو راهێنەرە دەگاتە پایتەختی هەرێمی کوردستان".   رۆژی سێشەممەی داهاتوو یانەی هەولێر لە خولی نایابی عێراق یاری لەگەڵ یانەی سناعە دەکات، بڕیارە دوای ئەم یارییە نزار مەحروس لەگەڵ یاریزانانی یانەکە کۆبوونەوە بکات و سەرپەرشتیی یەکەم یەکەی راهێنان بە تیپەکە بکات.  یانەی هەولێر لە وەرزی ئەمساڵی خولی نایابی عێراق ئاستێکی باشی پێشکەش نەکردووە، تیپەکە ٨ خاڵی هەیە و لە پلەی هەژدەمی ریزبەندییە واتا تیپەکە لە ژێر مەترسی دابەزیندایە بۆ خولی یانە پلەیەکەکانی عێراق.