جۆکۆڤیچ بۆ بەشداریکردن لە پاڵەوانێتی کراوەی ئوسترالیا، کە یەکێکە لە پاڵەوانێتییە گەورەکانی گراندسلام روویکردووەتەوە ئوسترالیا، هەرچەند لەلایەن یەکێتیی تێنسی جیهانەوە لێخۆشبوونی بۆ دەرکراوە، کە ڤاکسینی کۆرۆنای وەرنەگرتووە، بەڵام بەرپرسانی ئوسترالیا رێگە نادەن ئەو یاریزانە بەشداری لە پاڵەوانێتییەکەدا بکات و لە فرۆکەخانەی تالا مارین لە مێلبۆرن راگیرا، بەو هۆیەوە یاریزانەکە تاوەکو ئێستا لە ژوورێکی تایبەتدا راگیراوە و تەنانەت ناتوانێت مۆبایلیش بەکاربهێنێت.  بەهۆی راگرتنی نۆڤاک جۆکۆڤیچەوە حکومەتی سێربیا هاتووەتە سەر هێڵ و داوا لە حکومەتی ئوسترالیا دەکات، هەرچی زووە جۆکۆڤیچ ئازادبکەن، لەکاتێکدا ئەو یاریزانە موڵەتی پزیشکیی هەبووە بۆ ئەوەی ڤاکسین بەکارنەهێنێت، بەڵام حکومەتی ئوسترالیا متمانەی بەو موڵەتە نییە، بەتایبەت کە سێ یاریزانی دیکەش بەهەمان شێوە ویستویانە بچنە ئەو وڵاتە، بۆیەش ئەگەری هەیە پرسی راگرتنی جۆکۆڤیچ لەسەر ئاستی باڵا پەیوەندییەکانی سێربیا و ئوسترالیا تێکبدات.  سەرۆکوەزیرانی ئوسترالیا لەسەر ئەو پرسە قسەیکردووە و دەڵێت " جۆکۆڤیچ بەڵگەی پێویستی لەبارەی موڵەتەکەیەوە پێشکێشنەکردووە، بۆیە راگیراوە. "، سەرۆکی سێربیاش لە تویتێکدا دەڵێت " لەگەڵ جۆکۆڤیچ قسەیکردووە و سێربیا بەهەموو توانایەکەوە پاڵپشتی لەو یاریزانە دەکات و هەموو لایەنە پەیوەندیدارەکانی راسپاردووە بۆ ئەوەی هەرچییەک پێویست بێت بیکەن بۆ ئەوەی پرسەکە چارەسەرببێت. "  سەرۆکی سێربیا دووپاتیدەکاتەوە، وڵاتەکە هەموو رێکارێکی نێودەوڵەتی و یاسایی دەگرێتەوە بۆ ئەوەی مافی جۆکۆڤیچ نەفەوتێت.  پاڵەوانێتی کراوەی ئوسترالیا لە ١٧ ـی ئەم مانگە دەستپێدەکات، نۆڤاک جۆکۆڤیچ لە سێ ساڵی رابردوودا لەسەریەک بووەتە پاڵەوان و خاوەنی ٩ نازناوی پاڵەوانێتییەکەیە.