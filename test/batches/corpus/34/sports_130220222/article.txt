رۆژی سێشەممە لە یاریی چوونی قۆناخی پێشکۆتایی خولی یانە پاڵەوانەکانی ئەفریقادا، پاریس سانجێرمان لەسەر یاریگەی پارک دی پرێنس لە پاریس میوانداری ریال مەدرید دەکات.  نەیمار داسیلڤای ئەستێرەی بەرازیلی لە ٢٨ ـی مانگی ١١ ـی رابردووە، لە ئەژنۆیدا تووشی پێکان بووە، کە تاوەکو ئێستا گومان دەکرا بەرامبەر ریال مەدرید یاری بکات، بەڵام وادیارە یاریزانەکە بە تەواوی لە پێکانەکەی چاکبووەتەوە و بۆ ئەو یارییە گرنگە ئامادە دەبێت.  راپۆرتە رۆژنامەڤانییەکان لە فەرەنسا باس لەوە دەکەن کە چەند رۆژێکە نەیمار بەشێوەیەکی ئاسایی لەگەڵ هاوڕێکانیدا بەشداری لە مەشقە بەکۆمەڵەکانی یانەکەیدا دەکات، بێئەوەی هەست بە هیچ ئازار یان شتێکی نائاسایی بکات.  ئەگەرچی ماورێسیۆ پۆچێتینۆی راهێنەری یانەی پاریس سانجێرمان، لە دوای یاریی یانەکەی بەرامبەر رێن لە لیگ وەندا، سەبارەت بە ئەگەری بەشداریکردنی نەیمار لە یاریی ریال مەدریددا، بە رۆژنامەڤانانی گوت "هێشتا دوو رۆژمان ماوە، با بزانین چی روودەدات"، بەڵام سەرچاوەیەکی نزیک لە ژووری جلگۆڕینی یانەی پاریسی ئاشکرایکرد کە یاریزانە بەرازیلییەکە بەتەواوی ئامادەیە بۆ یارییەکە.  ئەو سەرچاوەیە زیاتر دەڵێت "یاریزانەکە هیچ کێشەیەکی نەماوە و لە هەموو روویێکەوە بەتەواوی بۆ یارییەکەی ریال مەدرید ئامادەیە، بەڵام راهێنەر بڕیاری بەشداریکردن یان نەکردنی دەدات، کە ئەگەر بەشێوەی سەرەکیش یاری پێنەکات، لەوانەیە لە دوایین نیو کاژێردا بینێرێتە نێو یاریگە".   لە لایەکی دیکەوە، رۆژنامەی لێ پاریسیانی فەرەنسی، لەبارەی نەیمارەوە دەڵێت "مەحاڵە پۆچێتینۆ بەرامبەر ریال مەدرید بەشێوەی سەرەکی یاری بە نەیمار بکات، بەڵام لەسەر کورسی یەدەگ دەبێت و لەوانەیە چەند خولەکێک یاری بکات".