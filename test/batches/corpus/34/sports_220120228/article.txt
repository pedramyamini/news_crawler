سەڵاح مەهدی، بەشداربووی راکردنی بەتەمەن دەڵێت، "لە منداڵییەوە حەزم لە وەرزشە، وەرزش ژیانە، تەندروستییە، لە وەرزشکردندان دۆڕان نییە، لە هەموو روویەکەوە لە وەرزشکردن و راکردن ئاسوودەم".  ئەم چالاکییە وەرزشییە لەژێر دروشمی "بۆ تەندروستییەکی باشتر را دەکەین" بە سەرپەرشتیی دەستەی چالاکوانانی وەرزش لە بەردەڕەش بۆ یەکەمجار لە مێژووی هەرێمی کوردستان و عێراقدا بە بەشداریی زیاتر لە ٣٠ کەس بەڕێوەچوو.  رەجەب عەبدولڕەحمان، بەرپرسی دەستەی چالاکوانانی وەرزشیی بەردەڕەش ئاماژەی بەوە کرد، "بۆ یەکەمجار هەستاین بە ئەنجامدانی راکردنێکی بەکۆمەڵ بۆ کەسانی تەمەن سەروو ٤٠ ساڵ، لەسەر ئاستی عێراقیش بۆ یەکەمجارە دەکرێت، پێشتر راکردنی لەو شێوەیە هەبووە بەڵام بۆ تەمەنێکی دیاریکراو نەبووە، هەندێک هەبوون کە بۆ خۆشی بەشدارییان کردووە کە تەمەنیان خوار ٤٠ ساڵ بووە".  هەڵکشانی تەمەن رێگر نەبوو لە رکابەری و هەنگاونانیان بەرەو خاڵی کۆتایی، ئەحمەد محەممەد راکەری شاری هەولێر کە تەمەنی ٤٢ ساڵە، یەکەم کەس بوو سێ کیلۆمەتری بڕی و پلەی پێشەنگی راکردنەکەی بردەوە، هەریەکە لە مەعاز عەلی و رێبین جەمال لە پلەکانی دووەم و سێیەم هاتن.  ئەحمەد محەممەد، براوەی راکردنی ماوە درێژ گوتی، "تەمەن تەنیا ژمارەیە، رۆژانە کە وەرزش دەکەیت هەست بەوە دەکەیت جەستەت چەندە سووک دەبێت".  دەستەی چالاکوانانی وەرزشیی بەردەڕەش لە ساڵی ٢٠١٧ دامەزراوە، ساڵانە خولی ناوبژیوانی، توانای جەستەیی و راکردنی ماوە درێژ لە سنووری شارۆچکەکەیان سازدەکەن.