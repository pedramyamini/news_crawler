دێمبێلی ماوەیەکی زۆر بوو گفتوگۆی زۆری لەگەڵ دەکرا و ناویشی لەپێشەوەی لیستی ئەو یاریزانانەبوو کە بڕیاربوو لە بارسا بڕۆن، هەوڵی زۆردرا و یانەی زۆر هاتنە سەر هێڵ بۆ ئەوەی یاریزانەکە بگوازنەوە، بەڵام هەمووان بێ ئەنجامبوون و یاریزانەکە مایەوە، لەکاتێکدا گرێبەستەکەی لە هاوینی داهاتوودا کۆتاییدێت.  رۆژنامەی موندۆ دیپۆرتیڤۆی ئیسپانی و نزیک لە یانەی بارسێلۆنا دەڵێت " بەرپرسانی بارسێلۆنا متمانەی زۆریان بەوەبوو کە ئەو یاریزانە پەیوەندی بە یانەیەکی دیکەوە بکات، دوای ئەوەی گرێبەستی هەردوو یانەی چێڵسی و تۆتێنهامی رەتکردەوە، بەڵام ئەمە رووینەدا. "  یەکێک لەو یانانەی کە ناوی دێمبێلی پێوە بەسترابوو یانەی پاریس سانجێرمان بوو، بەڵام یاریزانەکە نەچووە ئەو یانەیەش.  رۆژنامەکە ئاماژەی بۆ ئەوە کردووە، دێمبێلی بەو هۆیەوە نەچووەتە پاریس سانجێرمان کە کیلیان ئێمباپێ تاوەکو هاوینی داهاتوو لە یانەکە بەردەوامدەبێت، بەمەش یاریزانەکە هەلی ئەوەی نەدەبوو بەشێوەی سەرەکی یاریی بکات، بۆیە بڕیارییدا نەچێتە ئەو یانەیە.  راپۆرتە رۆژنامەڤانییەکانی فەرەنسا رایانگەیاندبوو، یانەی پاریس سانجێرمان هەوڵی زۆر دەدات بۆ ئەوەی دێمبێلی بباتە یانەکەی بۆ ئەوەی جێگەی ئێمباپێ بگرێتەوە، بەڵام هەوڵەکانیان سەری نەگرت.  بەپێی دوایین پێشهاتەکان، چاڤی هێرناندێز بڕیارییداوە عوسمان دێمبێلی لە پلانەکانیدا بێت و بۆ یارییەکەی بەرامبەر ئاتلێتیکۆ مەدریدیش کە رۆژی یەکشەممە دەکرێت، پشت بە یاریزانەکە ببەستێت.  بارسێلۆنا هەموو هەوڵێک دەدات بۆ ئەوەی عوسمان دێمبێلی رازی بکات، گرێبەستەکەی لەگەڵ یانەکە نوێبکاتەوە، ئەگەر ئەوە رووینەدا یاریزانە فەرەنسییەکە دەتوانێت بە گرێبەستێکی ئازاد بچێتە هەر یانەیەک کە خۆی دەیەوێت.