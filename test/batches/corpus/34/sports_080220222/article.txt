ئێرین کە ئاستێکی بەرزی لەم پێشبڕکێیەدا پێشکێشکرد و بەئاسانی شکستی بە هەموو رکابەرەکانی هێنا، ئەوە جاری سێیەمە میدالیای زێڕی ئۆڵیمپیاد لەملبکات، کە پێشتریش لە ئۆڵیمپیادەکانی ٢٠١٤ و ٢٠١٨ ـدا میدالیای زێڕی بەدەستهێناوە.  ئەو خانمە وەرزشوانە لە کاتی تێپەڕاندنی هێڵی کۆتایی پێشبڕکێیەکە، ماوەی خولەکێک و ٥٣ چرکە لە پێش دووەمەوە بوو، کە میهۆ تاکاجیی خانمە وەرزشوانی ژاپۆنی بوو، پلەی سێیەمیش بەر ئەنتوانیت دی یۆنگی خانمە وەرزشوانی هۆڵەندی کەوت.  ئێرینی تەمەن ٣٥ ساڵان، سێیەم خانمە لە مێژووی خلیسکانی خێرادا بتوانێت میدالیای زێڕ لە ٣ ئۆڵیمپیاددا بباتەوە، لە دوای هەریەک لە بۆنی بلێری خانمە وەرزشوانی ئەمریکی، کە  لە پێشبڕکێی ٥٠٠ مەتریدا لە ئۆڵیمپیادەکانی ١٩٨٨ و ١٩٩٢ و ١٩٩٤ میدالیای زێڕی بردەوە و کلۆدیا بیتشتاینی خانمە وەرزشوانی ئەڵمانی، کە ئەویش لە پێشبڕکێی ٥ هەزار مەتریدا لە ئۆڵیمپیادەکانی ١٩٩٤ و ١٩٩٨ و ٢٠٠٢ ـدا میدالیای زێڕی بردووەتەوە.