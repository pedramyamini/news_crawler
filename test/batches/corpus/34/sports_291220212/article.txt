لە هەڤپەیڤینێکی نوێدا، کیلیان ئێمباپێ، لە وەڵامی پریسارێکدا کە ئایا پەشیمانی لەوەی هاوینی رابردوو داوات لە پاریس سانجێرمان کرد رێگەت پێبدات بچیتە ریال مەدرید؟ گوتی "نەخێر، پەشیمان نیم لەوەی کردم، من لە هیچ شتێک پەشیمان نیم، چونکە من راشکاوانە و راستگۆم".  ئەوە زیاتر گوتی "من هەمیشە ئەوە دەڵێم کە لە مێشکمدایە، کەس ناتوانێت لەسەر ئەوە رەخنەم لێبگرێت، چونکە ئەوە هەستێکە لە ناخمدا، ئەوە بەتەواوی شتێکی کەسییە و پەیوەندی بە خۆمەوە هەیە".  ئەستێرەی فەرەنسی، راشکاوانەش رەتیکردەوە کە ئەو بەنیاز بێت لەم زستانەدا بچێتە ریال مەدرید و گوتی "من لەم زستانەدا ناچمە ریال مەدرید، بەدڵنیاییەوە ناچم، لەگەڵ پاریس سانجێرمان دەمێنمەوە و دەمەوێت چامپیۆنزلیگ ببەمەوە".  ئەو دووپاتیشیکردەوە "ئەوەی بۆ من گرنگە لە قۆناخی ١٦ ـی چامپیۆنزلیگدا بتوانین لە ریال مەدرید ببەینەوە، چونکە دەمانەوێت نازناوی پاڵەوانێتییەکە ببەینەوە".  کیلیان ئێمباپێ چەندینجار رەتیکردووەتەوە گرێبەستەکەی لەگەڵ پاریس سانجێرمان نوێ بکاتەوە، کە لە کۆتایی ئەم وەرزەدا ماوەکەی کۆتاییدێت و هەموو سەرچاوەکان باس لەوە دەکەن کە ئەو بۆ وەرزی داهاتوو بەبێ بەرامبەر دەچێتە ریال مەدرید.  هیڕشبەرە فەرەنسییەکە لەم هەڤپەیڤینەدا، پەسنی ماورێسیۆ پۆچێتینۆی راهێنەری پاریس سانجێرمانی دا و گوتی "پۆچێتینۆ راهێنەرێکی سەرکەوتووە، خاوەن کەسایەتییەکی بەهێزە، بە باشی کۆنترۆڵی ژووری جلگۆڕین دەکات، پیاوێکی راستگۆیە، بۆیە خۆشمدەوێت".