میدیای ئیسپانیا بڵاویکردەوە، سادیۆ مانێ، پاڵەوانی جامی ئەفریقا لەگەڵ هەڵبژاردەی سەنیگال دەیەوێت رووبکاتە لالیگا و ئەزموونێکی نوێ لەو خولەدا تاقیبکاتەوە، بۆ ئەوەش یاریزانەکە دوو بژاردەی لەبەردەمە کە یەکێکیان ریال مەدریدە و ئەوەی دیکەشیان یانەی بارسێلۆنایە، کە یاریزانەکە دەیەوێت پێش وازهێنان بۆ یەکێک لەو دوو یانەیە یاریی بکات.  گرێبەستی سادیۆ مانێ لە هاوینی ٢٠٢٣ لەگەڵ یانەی لیڤەرپوول کۆتاییدێت، یاریزانەکە تاوەکو ئێستا داهاتووی لەگەڵ یانە ئینگلیزییەکە دیارنییە و بڕیاری خۆی بۆ مانەوە یان رۆیشتن لە یانەکە نەداوە.  مانێ تەمەنی ٢٩ ساڵە، لە ساڵی ٢٠١٦ لە یانەی ساوسامپتۆنی ئینگلیزییەوە پەیوەندیی بە ریزەکانی یانەی لیڤەرپوولەوە کردووە، لەگەڵ یانەکە نازناوی خولی یانە پاڵەوانەکانی ئەوروپا، نازناوی خولی ئینگلتەرا، جامی سوپەری ئەوروپا و جامی جیهانی یانەکانی بردووەتەوە و ئێستا نرخی گواستنەوەی دەگاتە ٨٠ ملیۆن یۆرۆ.  پێشتر دەنگۆی پەیوەندیکردنی مانێ بە یانەی ریال مەدرید چەندجارێک بڵاوبووەتەوە، بەڵام یۆرگن کڵۆپ، راهێنەری یانەی لیڤەرپوول ئامادەنەبوو دەستبەرداری ئەستێرە سەنیگالییەکە ببێت.  ئەم هەواڵە لەکاتێکدایە مانێ لە دوای بردنەوەی جامی ئەفریقا لەگەڵ سەنیگال لە لایڤێکدا لەگەڵ بابای گای هاوڕێی دەرکەوت و هاندەرانی لیڤەرپوولی خستە دوودڵییەوە.  بابا لە لایڤەکەدا پرسیارێکی لە مانێ کرد و پێیگوت " دەکرێت لە داهاتوودا پەیوەندی بە یانەی مارسیلیاوە بکەیت، لەکاتێکدا لە منداڵیدا هاندەری ئەو یانەیە بووی؟، مانێ لە وەڵامدا پێکەنی و گوتی " بە مارسیلیا دەڵێم، هەموو توانایەکتان بخەنەگەڕ، پارە خەرجبکەن و من دێم. "  مانێ لەبەشێکی دیکەی قسەکانیدا گوتی " پێویستە لەسەرتان پارەی گواستنەوەم بدەن، ئەو کات من یاری بۆ یانەی مارسیلیا دەکەم. "  سادیۆ مانێ پێشتر لە خولی فەرەنسا یاریی بۆ یانەی مێتز کردووە، دوای ئەوە چووەتە یانەی رێدبوڵ سالزبۆرگ، لەوێشەوە بۆ یانەی ساوسامپتۆنی ئینگلیزی و دوای ئەوەش چووەتە لیڤەرپوول.