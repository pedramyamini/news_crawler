لە تەمەنی ١٦ ساڵیدا ئۆدیگارد بووە یاریزانی تیپی لاوانی ریال مەدرید، ئەوکات کریستیانۆ دوای بینینی یارییکردنی ئەو یاریزانە سەرسامبوونی خۆی بەو نیشاندابوو، پێشبینیشی کردبوو کە ببێتە یاریزانێکی بەتوانا.  دوای ٧ ساڵ لەو پێشبینییەی کریس، ئێستا ئۆدیگارد لەگەڵ ئارسیناڵ دەسەلمێنێت کە ئەستێرەیەکی بەتوانایە، کە ئەو رۆڵێکی کاریگەری هەبووە لە گەیاندنی ئارسیناڵ بە پلەی چوارەمی ریزبەندیی پرێمەرلیگ.  هەموو میدیای بەریتانیا پەسنی ئەستێرە نەرویجییەکە دەدەن، کە تاوەکو ئێستا ٤ گۆڵ و ٣ ئاسیستی بۆ یانە لەندەنییەکە کردووە.  بەر لە ٧ ساڵ رۆناڵدۆ لە هەڤپەیڤینێکدا ئۆدیگاردی بە یەکێک لەو ٥ یاریزانە هەژمارکرد کە پێشبینی دواڕۆژێکی گەورەیان بۆ دەکات، کە ئەوانەی دیکەش بریتیبوون لە ئێدین هازارد، پۆل پۆگبا، نەیمار و مێمفێس دێپای.  ئەوکات رۆناڵدۆ گوتبووی "چەندین یاریزان هەن کە تونایەکی زۆریان هەیە و لە داهاتوودا دەتوانن ببنە ئەستێرە، بۆ نموونە مارتن ئۆدیگارد لە ریال مەدرید، کە هێشتا تەمەنی ١٦ ساڵە، ئەو هێشتا بچووکە، بەڵام دیارە کە یاریزانێکی زۆر باشی لێ دروست دەبێت".  کریس زیاتر لەبارەی ئۆدیگاردەوە گوتبووی "ئەو یاریزانێکی بەتوانایە، هێشتا بچووکە، بەڵام گەورە دەبێت، داهاتوویەکی باشی هەیە، دەبێت کاتی تەواوی پێبدەین، من توانایەکی زۆر لەو یاریزانەدا دەبینم، ئەو خاوەنی قاچێکی چەپی زۆر باشە".  لە ٢٠ ـی ٨ ـی ٢٠٢١ یانەی ئارسیناڵ بەفەرمی گواستنەوەی مارتن ئۆدیگاردی ناوەڕاستکاری یانەی ریال مەدریدی راگەیاند.  ئەوکات هەردوو یانە لە دوو راگەیێندراودا ئەم گرێبەستەیان راگەیاند، ریال مەدرید سوپاسی یاریزانەکەی کرد کە چەند ساڵێکی لەو تیپە بەسەربردووە، یانەی ئارسیناڵیش لە رێگەی بڵاوکردنەوەی ڤیدیۆیەکەوە گەڕانەوەی مارتن ئۆدیگاردی راگەیاند کە ساڵی پێشتر بەشێوەی خواستن یاری بۆ ئەو یانەیە کردبوو.  ماوەی گرێبەستی ئۆدیگارد لەگەڵ گانەرز چوار ساڵە و تاوەکو هاوینی ٢٠٢٥ یاری بۆ دەکات، لەگەڵ ساڵێکی دیکە لە ئەگەری درێژکردنەوەدا، نرخی گواستنەوەکە زیاتر لە ٣٠ ملیۆن یۆرۆیە و درێسی ژمارە ٨ ـی یانە لەندەنییەکە لەبەردەکات.