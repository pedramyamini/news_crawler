سەرجەم یانە یەکەمەکان لە قۆناخی کۆمەڵەکانی یۆرۆپالیگ گەیشتنە قۆناخی ١٦، یانە دووەمەکانیش دەبێت یاریی پاشکۆ بەرامبەر بەو یانانە بکەن کە لە چامپیۆنزلیگدا سێیەمی کۆمەڵەکانیان بوون، واتا بارسێلۆنا و هاوئاستەکانی، ئەوانەشی لە یۆرۆپالیگدا سێیەم دەبن، دەچنە کۆنفرانسلیگ و لەوێ پآشکۆ دەکەن.  ئەو هەشت یانەیەی کە لە چامپیۆنزلیگ سێیەم بوون بریتین لە: بارسێلۆنا، ئاتالانتا، لایپزیگ، پۆرتۆ، شێریف تیراسپۆل، بۆرووسیا دۆرتموند، سێڤییا و زێنیت.   ئەم یانانە لە قۆناخی پاشکۆی گەیشتن بە یۆرۆپالیگ دەکەونە بەرامبەر یەکێك لەم هەشت تیپەی کە لە قۆناخی کۆمەڵەکانی یۆرۆپالیگ دووەم بوون کە بریتین لە: گلاسگۆ رێنجێرز، ناپۆلی، ریال سۆسیداد، ئۆڵیمپیاکۆس، لازیۆ، سپۆرتینگ براگا، ریال بێتیس و دینامۆ زاگریب.   بەڵام بەپێی یاساکان دوو یانەی یەک وڵات ناکەونە بەرامبەر یەکدی، واتا بۆ نموونە یانەی بارسێلۆنا کە ١٧ ساڵە رووینەداوە چامپیۆنزلیگ جیبهێڵێت و بێتە ئەم خولەوە، رووبەڕووی ریال بێتیس و ریال سۆسیداد نابێتەوە، بەڵام ئەگەرێکی کراوەیە کە بەرامبەر بە یەکێک لەم تیپانە یاری بکات: رێنجێرز، ناپۆلی، ئۆڵیمپیاکۆس، لازیۆ، براگا و دینامۆ زاگریب.   یارییەکانی پلەی پاشکۆی یۆرۆپالیگ بە هاتن و چوون دەکرێن، یاریی یەکەم لەسەر یاریگەی ئەو یانانە دەبێت کە لە چامپیۆنزلیگەوە هاتوون، یارییەکانی چوون لە قۆناخی پاشکۆ دەکەونە رۆژی ١٧/٢/٢٠٢٢، یارییەکانی گەڕانەوەش لە ٢٤ ـی هەمان مانگدا دەکرێن، بێگومان لە رۆژانی پێنجشەممەدا یارییەکان بەڕێوەدەچن.  براوەی یارییەکانی قۆناخی پلەی ئۆف راستەوخۆ دەگاتە قۆناخی ١٦ ـی یۆرۆپالیگ و دواتر لە تیروپشکێکدا یانە براوەکانی پلەی ئۆف بەر یانەکانی خاوەن پلەی یەکەمی کۆمەڵەکانی یۆرۆپالیگ دەکەون.  یاریی کۆتایی یۆرۆپالیگ لە رۆژی ١٨/٥/٢٠٢٢ لەسەر یاریگەی رامۆن سانچێز پیزخوان لە شاری سێڤییا دەکرێت.