یەکەم یاری لە نێوان ئیبار و مایۆرکا دەبێت و کاژێر ١٨: ٠٠ بە کاتی باشووری کوردستان لەسەر یاریگەی ئیپوروا لە شاری ئیبار دەستپێدەکات.  کاژێر ٢١: ٣٠ بارسێلۆنا دەبێتە میوانی یانەی لینارێس دیپۆرتیڤۆ لە شاری خاین، کە پایتەختی هەرێمی جیانە، کە دەکەوێتە باکووری رۆژئاوای ئەندەلۆس، ژمارەی دانیشتووانی کەمتر لە ١٢٠ هەزار کەسە.  بارسێلۆنا، کە یەکەمجارە رووبەڕووی ئەو یانەیە دەبێتەوە، سوورە لەسەر بردنەوە، سەرەڕای ئەوەی بۆ ئەم یارییە هاوشێوەی یاریی رابردووی لالیگا بەرامبەر ریال مایۆرکا، بەشێکی زۆری یاریزانەکانی یانەی بارسێلۆنا بەهۆی ڤایرۆسی کۆرۆنا و پێکانەوە بەشداری لە یارییەکەدا ناکەن، بەڵام لەگەڵ ئەوەشدا چاڤی هێرناندێز دەیەوێت بگاتە قۆناخی داهاتوو.  لە کۆنگرەی رۆژنامەڤانی بەر لە یارییەکەشدا، چاڤی گوتی "چاومان لە بردنەوەی نازناوی پاڵەوانێتییەکەیە". هەروەها گوتیشی "ئەگەر ئێستا لە پێشەنگی لالیگاش بوومایە هەر هەمان قسەم دەکرد و ئامانجمان نازناوی ئەم پاڵەونێتییە دەبوو، کە نازناوێکی گرنگە و هەموو ساڵێک بارسێلۆنا دەیکاتە ئامانجی خۆی".  یانەی لینارێس دیپۆرتیڤۆ بێگومان هەلێکی لەپێشدایە کە مێژوویەکی گەورە بۆ خۆی تۆماربکات، چونکە ئەگەر ئەو یانەیە کە تەمەنی ١٢ ساڵە بتوانێت دۆخی ناجێگیری ئێستای بارسا بقۆزێتەوە و سوپرایزێک بکات، گەورەترین شانازی بۆخۆی تۆماردەکات".  لە یارییەکی دیکەدا کە کاژێر ٢٣: ٣٠ بەڕێوەدەچێت، یانەی ریال مەدرید رووبەڕووی یانەی دیپۆرتیڤۆ ئەلکۆیانۆ دەبێتەوە، ساڵی رابردوو هەردوو یانە لەم قۆناخەدا رووبەڕووی یەکبوونەوە، ئەلکۆیانۆ یارییەکەی بە دوو گۆڵ بەرامبەر گۆڵێک بردەوە و ریال مەدریدی لە پاڵەوانێتییەکە کردەوە.  کارلۆ ئەنچێلۆتی دەڵێت "هیچ زانیارییەکی وام لەسەر ئەلکۆیانۆ نییە، بۆ رووبەڕووبوونەوەی یانەکە زانیاریم لە یاریزانەکانم وەرگرتووە. "  بەڵام یاریزانی ئەلکۆیانۆش، کە ساڵی رابردوو ریال مەدریدیان لەم پاڵەوانێتییە دەرکردووە، جارێکی دیکە هەڕيشە لا یانەی شاهانە دەکەن و دەڵێن "دەتوانین ئەمجارەش لە ریال مەدرید ببەینەوە". بەڵام بێگومان ئەمە ئاسان نابێت، بەو پێیەی کە ریال مەدریدەکەی ئەنچیلۆتی تیپێکی جیاوازە و ئێستا لە دۆخێکی نموونەییدا تێپەڕدەبێت.  لیگانێس - ریال سۆسیداد ١٨: ٠٠ لینارێس دیپۆرتیڤۆ - بارسێلۆنا ٢١: ٣٠ ڤایادۆلید - ریال بێتیس ٢٢: ٠٠  میراندێس - رایۆ ڤاییکانۆ ٢٢: ٠٠ ئاتلێتیکۆ بالیارێس - سێلتا ڤیگۆ ٢٢: ٠٠ ئەلکۆیانۆ - ریال مەدرید ٢٣: ٣٠