لیۆناردۆ بە میدیاکانی راگەیاند، لە مەدرید نکۆلی لەوە دەکەن کە هەوڵ بۆ گرێبەستکردن لەگەڵ ئێمباپێ دەکەن، بەڵام ئەوان ماوەیەکی زۆرە کاردەکەن بۆ بردنی ئێمباپێ بۆ ریزەکانی تیپەکەیان، ئەوان ماوەی دوو ساڵە بەئاشکرا باسی ئێمباپێ دەکەن، بۆیە پێویستە سزا بدرێن".  ئەو لە درێژەی قسەکانیدا، گوتی "ئەوەی روودەدات لە پێگەی ئێمباپێ کەمدەکاتەوە، چونکە ئەو یاریزانێکی ئاسایی نییە، بەڵکو یەکێکە لە باشترین ئەستێرەکانی جیهان، بۆیە پێموایە لێدوانەکانی بەرپرسانی ریال مەدرید و یاریزانەکانیان و راهێنەرەکەیان لەبارەی ئێمباپێیەوە بەشێکن لە پلانەکە، بەڕاستی ئەوە بێڕێزییە".  بەڕێوەبەری وەرزشیی یانەی پاریس سانجێرمان، جەختی لەسەر ئەوە کردەوە کە ئەوان پلانەکانیان ناگۆڕن و ئامانجیان نوێکردنەوەی گرێبەستی ئێمباپێیە، چونکە ئەو گەوهەرێکە بەتەواوی لەگەڵ پلانەکانی پی ئێس جی دەگونجێت".  لیۆناردۆ هەروەها گوتیشی "ئێمە کیلیان، مێسی و نەیمارمان هەیە و ناکرێت بەبێ ئێمباپێ پلان بۆ داهاتووی یانەکەمان دابڕێژین".   لەلایەکی دیکەوە، لیۆناردۆ رەتیکردەوە، یانەکەی هانی جیانلویجی دۆناروومای گۆڵپارێزی هەڵبژاردەی ئیتاڵیا دابێت ریزەکانی یانەی میلانی ئیتاڵی جێبهێڵێت و دووپاتیکردەوە "دوای ئەوەی پاولۆ ماڵدینی رایگەیاند دۆنارووما یاریزانێکی ئازادە، ئێمە دەستمان بە دانوستاندن کرد بۆ گرێبەستکردن لەگەڵیدا".  ئەو لەبارەی لیۆنێل مێسی ئەستێرەی ئەرجەنتینیشەوە، گوتی "مێسی دەیویست لە بارسێلۆنا بمێنێتەوە، ئێمە راستەوخۆ دوای ئەوەی یانە ئیسپانییەکە رۆیشتنی لیۆی لە ریزەکانی راگەیاند دەستمان بە دانوستاندن کرد، ئەوە سوپرایزێکی گەورە بوو، بوونی مێسی لەگەڵ نەیمار و ئێمباپێ هەنگاوێکی زۆر گەورەیە، زۆر پێی سەرسامم".  لیۆناردۆ ئاماژەی بۆ ئەوەش کرد کە زۆر کەس باس لەوە دەکەن گوایە پاریس سانجێرمان پارەی خەیاڵی لە مێرکاتۆدا خەرجکردووە، بەڵام وەکخۆی گوتی "ئێمە زیاتر لە یانەکانی دیکە پارەمان خەرج نەکردووە".  بەڕێوەبەری وەرزشیی یانەی پاریس سانجێرمان، لە کۆتایی لێدوانەکەیدا، گوتیشی "راستە ئەستێرەکانی پاریس سانجێرمان مووچەی گەورە وەردەگرن، بەڵام لای ئێمە کەمتر لەو مووچەیە وەردەگرن، کە لە یانەکانی دیکە وەریان دەگرت، تاکە یاریزان کە پارەمان پێیداوە ئەشرەف حەکیمییە، چونکە ئێمە سەرسامین بەو یاریزانە، هەروەها نونو میندێزیش، لەبەرئەوەی بەهرەیەکی نوێیە".