ماکرۆن، لە لێدوانێکدا بۆ میدیاکانی فەرەنسا، گوتی "هەموو هەوادارانی تۆپی پێ ئەو راکردنە بەنێوبانگەی ئێمباپێیان لەبیرە، کە لە گەورەترین و ئەفسانەترین یاریی ئەم چەند ساڵەی دواییدا، یاریی فەرەنسا و ئەرجەنتین لە مۆندیالی ٢٠١٨ ـدا کردی".  ئەو گوتیشی "بێگومان هیواخوازین بەڵێنەکان ببنە راستی لە رێگەی بەدەستهێنانی باشترین دەستکەوتەکان لەسەر ئاستی کیشوەری، لەوەش گرنگتر سەرنجی جەماوەر بە پاس و گۆڵی جوان رابکێشرێت، کە بێگومان ئێمباپێ دەتوانێت ئەوە بکات".  سەرۆکی فەرەنسا، ئاماژەی بۆ ئەوەش کرد کە ئەو شوێنەی کیلیان بۆخۆی لە دڵی فەرەنسییەکاندا کردووەتەوە بەهۆی ئەو هەڵوێستەیەتی کە لە ناوەوە و دەرەوەی یاریگەدا  هەیەتی، زێدەباری کاری جددی، پابەندبوون بە مەشقەکان و یاریکردنی خاوێن.  ماکرۆن باسی ئەوەشی کرد کە بە چاوپۆشین لەو سەرپێچیانەی بەرۆکی ئەستێرەکان دەگرن، ئێمباپێ کوڕێکی هێمن و لەسەرخۆیە، هەمیشە خەون و ئاواتی هەیە، ئەرک و مافەکانی خۆی دەزانێت، کە لەوانەبوو لە هاوینی رابردوودا هەموو شتێک بگۆڕێت بەهۆی لەدەستدانی لێدانێکی سزاوە.  بە قسەی ئیمانوێل ماکرۆن، ئێمباپێ هەمیشە توانای هەستانەوەی هەیە و دەتوانێت رووبەڕووی هەموو رەخنەکان ببێتەوە و گوتی "ئەمە بەڵگەیە لەسەر ئەوەی کە ئەو پاڵەوانێکی گەورەیە".  لە کۆتایی قسەکانیدا سەبارەت بە کیلیان ئێمباپێ، سەرۆکی فەرەنسا گوتی "لەوانەیە ئەو گەنجێکی بچووک بێت، بەڵام لەگەڵ یانەکەی و هەڵبژاردەی وڵاتەکەی جیاوازبووە، ئەزموونی سەرسوڕهێنەری هەبووە، ئەو بوێرە و دڵنیام کە بەردەوام دەبێت لە سەرسامکردنمان".  ئەم قسانەی سەرۆکی فەرەنسا لە کاتێکدان کە ئێمباپێ لە هاوینی ساڵی داهاتوودا، ماوەی گرێبەستەکەی لەگەڵ یانەی پاریس سانجێرمان کۆتاییدێت، ئەو ئێستا ئازادە لەوەی دانوستاندن لەگەڵ هەر یانەیەکی دیکە بکات بۆ ئەوەی لە سەرەتای وەرزی داهاتوودا بچێتە ریزەکانی.  کیلیان ئێمباپێ تاوەکو ئێستا بەتەواوی بڕیاری کۆتایی خۆی نەداوە، کە یانەکەی دەیەوێت گرێبەستەکەی نوێبکاتەوە و ئەویش بەپێی راپۆرتەکان نیازی رۆیشتنی هەیە، بەتایبەت کە ماوەیەکی زۆرە ناوی بە یانەی ریال مەدریدەوە بەستراوەتەوە.  هەندێک سەرچاوەش ئاماژە بۆ ئەوە دەکەن کە ئێمباپێ بڕیاری کۆتایی خۆی داوە و لە هاوینی داهاتوودا بەبێ بەرامبەر دەچێتە ریزەکانی یانەی ریال مەدریدی ئیسپانی، کە بەپێی ئەو سەرچاوانە، ئێمباپێ بە پۆچێتینۆی گوتووە "من گرێبەستەکەم نوێ ناکەمەوە و لە کۆتایی وەرزی داهاتوودا هیچ پەیوەندییەکم بە پاریس سانجێرمانەوە نامێنێت".  ئەگەرچی لە هاوینی رابردوودا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام دەرئەنجام یاریزانەکە لە یانەکەی مایەوە.