یۆرگن کڵۆپ، دانی بەوەدا نا کە ئەگەری هەیە لیڤەرپوول بەشی ئەوەی بەدەستەوە نەبێت کە بتوانێت نازناوی پرێمەرلیگی ئەمساڵ بباتەوە.  لیڤەرپوول ئێستا بە کۆکردنەوەی ٤١ خاڵ لەدوای مانچێستەر سیتی، کە ٤٧ خاڵی هەیە، پلەی دووەمی ریزبەندیی پرێمەرلیگی گرتووە.  کاتێک پرسیاریان لێکرد، ئایا لیڤەرپوول لە توانایدایە ئەم وەرزە نازناوی پرێمەرلیگ بباتەوە؟ کڵۆپ لە وەڵامدا گوتی "وابزانم دەکرێت ئەوە رووبدات، پێویستە ئێمە ئێستا بیر لەو شتە بکەینەوە و بوونمان لێرە هۆکارەکەی هەر ئەوەیە، بەڵام زەحمەتیشە".  ئەو زیاتر گوتی "ئەوە کارێکی زۆر زەحمەتە، دەتوانن سەیری هاوئاهەنگیی یاریزانانی مانچێستەر سیتی بکەن، هەروەها هاوئاهەنگی یاریزانەکانیشم لە چەند ساڵی دواییدا باشبووە، مان سیتی بەر لە ٣ ساڵ بە جیاوازی خاڵێک لەگەڵ ئێمە بووە پاڵەوانی خولەکە، ئێمە بە درێژایی خولەکە رکابەری بووین، بڕواپێنەکراو بوو، لە ساڵی پێش ئەو ساڵەشدا ئێمە گەیشتینە یاریی کۆتایی چامپیۆنزلیگ، بەڵام دۆڕاین".  راهێنەری لیڤەرپوول لە درێژەی قسەکانیدا ئاماژەی بۆ ئەوە کرد کە یاریزانەکانی ئاستێکی زۆر بەرز پێشکەش دەکەن، بەڵام ئەوان لە خولێکدا یاری دەکەن کە باشترین یانەی جیهانی تێدایە و گوتی "زۆر زەحمەتە تۆ بتوانی پێش ئەو تیپە بکەوی، لەگەڵ ئەوەشدا تاوەکو ئێستا هێشتا ئێمە بێئومێد نین".  راهێنەرە ئەڵمانییەکە، گوتیشی "ئەوە مانای ئەوە نییە کە ئێمە هیچ هەلێکمان لەبەردەستدا نییە بۆ بردنەوەی نازناوەکە، بەڵام بێگومان هەموومان دەزانین کە مانچێستەر سیتی زۆر خاڵ لەدەستنادات، بۆیە باشتر وایە ئێمەش خاڵ لەدەست نەدەین، دەبێت ئێمە بەرگریمان باشتر بکەین بۆ ئەوەی بتوانین پێش ئەو تیپە بکەوین".  كڵۆپ بەوە کۆتایی بە قسەکانی هێنا کە گوتی "ئێمە هەندێک هەنگاوی باشمان ناوە، ئایا بەسن؟ لە راستیدا هیچ بیرۆکەیەکم لەو بارەیەوە نیییە، بەڵام ئەگەر ئێمە هاوئاهەنگییەکی باشمان نەبێت، هیچ هەلێکمان بۆ بردنەوەی نازناوی پرێمەرلیگ نابێت".