مایکێ کێیزر، جێگری کۆنسوڵی هۆڵەندا بە رووداوی گوت، "تکایە لە ماڵەکانتان بێنە دەرەوە و بڕۆن بۆ پارک، کەمێک پیاسە و جووڵە بکەن. پێکەوە یاریی تۆپی پێ یان تۆپی دەست بکەن و کەیفخۆش بن لەو کاتانە کە جووڵە و راهێنان دەکەن. "  وەرزشی زوومبا، فیتنس و کیکبۆکس لە چالاکییەکان بوون، گرینگیدان بە تەندروستیی جەستە و دەروون ئامانجی سەرەکیی چالاکییەکە بوو.  دەشنێ موراد، چالاکڤانە و دەڵێت، "پەیامی من بۆ ئافرەتان ئەوەیە کە تکاتان لێدەکەم پشتی یەکدی بگرن، تاوەکو دەتوانن زیاتر خۆما تێبگەێنین لە مافەکانمان و زیاتر هەستینە سەر قاچەکانمان، بەهێزبین و داوای مافەکانمان بکەین. "  هێژا حوسێنیش خوێندکارە لەبارەی بەشداری لە چالاکییەکە گوتی، "زۆر زۆر خۆشبوو، چونکە بەڕاستی خۆم یەکێک لەوانەم کە زۆر کەمتەرخەمم لەئاست وەرزشکردندا، بۆیە ئەمڕۆ بڕیارم دا کە دەست بە وەرزش بکەین. "  وەرزشی زومبا کاریگەریی لەسەر تەندروستیی مرۆڤ هەیە، لە کاتی ئەو وەرزشەدا هۆرمۆنی دڵخۆشی کارا دەبێت. ژیان یوسف کە راهێنەری لەشجوانییە دەڵێت، "لەکاتی وەرزشەکە ناخۆشییەکان لەبیردەکەیت و زۆربەی دکتۆران پێشنیازی ئەوە دەکەن ئەوانی تووشی نەخۆشیی دەروونی بوون، وەرزشی زوومبا بکەن. "  هێڵی ژمارە ١١٩ بۆ چارەسەری کێشە خێزانی و کۆمەڵایەتییەکان لە ساڵی ٢٠١٨ کراوەتەوە لە ١٠ مانگی ئەمساڵدا ٥٥٣٠ ئافرەت پەیوەندییان بە هێڵی گەرمی ١١٩ ـەوە کردووە.