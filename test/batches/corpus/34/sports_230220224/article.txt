ئەمشەو کاژێر ٢٣: ٠٠ بە کاتی باشووری کوردستان، یانەی ئاتلێتیکۆ مەدریدی ئیسپانی لەسەر یاریگەی واندا میترۆ پۆلیتانۆ، لە یاریی چوونی قۆناخی ١٦ ـی خولی یانە پاڵەوانەکانی ئەوروپا، میوانداری یانەی مانچێستەر یونایتدی ئینگلیزی دەکات.  رالف رانگنیک، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "لە چامپیۆنزلیگدا پێویستیت بەوەیە بەرزترین ئاست پێشکێش بکەی، زۆر بەپەرۆش بووین بۆ ئەوەی لە چەند رۆژی رابردوودا یاریزانە پێککراوەکانمان چاکببنەوە، لەوانەیە لەم یارییەدا هەندێک یاریزانی نوێ لەنێو یاریگەدا ببینین".  راهێنەرە ئەڵمانییەکەی یانە ئینگلیزییەکە، لە بەشێکی قسەکانیدا پەسنی ئاتلێتیکۆ مەدریدی دا و گوتی "رێگەمان درێژە تاوەکو یاریی کۆتایی چامپیۆنزلیگ، ئەگەر دەرفەتێکمان هەبێت بگەینە یاریی کۆتایی پێویستە سەرەتا رووبەڕووی ئاتلێتیکۆ مەدرید ببینەوە، کە من پێموایە ئاسانترین نییە لەنێوان ئەو تیپانەی لە رکابەرییەکەدا ماون".  رالف هەروەها پەسنی دیێگۆ سیمیۆنی، راهێنەری ئەرجەنتینی یانەی ئاتلێتیکۆ مەدریدیشی دا و گوتی "سیمیۆنی لەوانەیە یەکێک لە باشترین ئەو راهێنەرانە بێت کە رۆح بە تیپەکەیان دەبەخشن، ئەو لە ئاتلێتیکۆ مەدرید تیپەکەی بە تەواوی گۆڕیوە و کردوویەتی بە یەکێک لەو یانانەی زۆرترین رێزیان لێدەگیرێت لە ئەوروپا، بۆیە ئێمە زۆر بە بایەخەوە دەڕوانینە ئەو دوو یارییەی بەرامبەر ئاتلێتیکۆ مەدرید دەیکەین و ئێستا تەنیا بیر لە رووبەڕووبوونەوەی ئەو یانەیە دەکەینەوە".  رانگنیک لە کۆتایی کۆنگرە رۆژنامەڤانییەکەیدا، گوتی "ئێمە یەکشەممە یارییەکی بەهێزمان لە رووی جەستەییەوە کردووە، ئاتلێتیکۆش لە دەرەوەی یاریگەکەی یاریکردووە، بەڵام ئەوان رۆژێک پشووی زیاتریان هەبووە، بۆیە پێویستە لە رووی جەستەیی، تەکتیکی و هزرییەوە بەباشی ئامادەبین".