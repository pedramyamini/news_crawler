هەڵبژاردەی پۆرتوگال دوای ئەوەی لە دوایین یاریی پاڵاوتنەکانی مۆندیالدا بە ئەنجامی ١ - ٢ بە هەڵبژاردەی سربیا دۆڕا، هەلی ئەوەی لەدەستدا بەشێوەیەکی راستەوخۆ بگاتە مۆندیال، بەڵام بەهۆی ئەوەی دووەمی کۆمەڵەکەی بوو، هێشتا دەرفەتی گەیشتن بە مۆندیالی ماوە.  هەڵبژاردەی بەرازیلی ئەوروپا بە سەرکردایەتی کریستیانۆ بەشداری لە پاشکۆی پاڵاوتنەکاندا دەکات و بۆ ئەوەی بگاتە دەوحە پێویستە دوو یاریی یەکلاکەرەوە بباتەوە، کە سەرەتا رووبەڕووی هەڵبژاردەی تورکیا دەبێتەوە و ئەگەر سەرکەوتنی بەدەستهێنا پێویستە یارییەکی دیکەش لە براوەی یاریی ئیتاڵیا و مەسەدۆنیای باکوور بباتەوە، بۆ ئەوەی بلیتێکی مۆندیال وەربگرێت.  فرێد باس لەوە دەکات کە رۆناڵدۆی هاوڕێی زۆر نیگەرانە لەوەی پۆرتوگال گەیشتنی بۆ مۆندیال مسۆگەر نەکردووە، بەتایبەتیش کە رێگەیەکی قورسی لەپێشە و ئەگەر لە تورکیاش بباتەوە، پێویستە بەسەر ئیتاڵیای پاڵەوانی ئەوروپاشدا سەربکەوێت، بە گریمانی ئەوەی ئیتاڵیا لە مەسەدۆنیا بباتەوە.  فرێد دەڵێت "بێگومان کریستیانۆ بێزار و نیگەرانە، بەڵام ئەو سوورە لەسەر ئەوەی کە بە هاوکاری هاوڕێکانی دەتوانن بگەنە مۆندیال".  یاریزانی بەرازیلی زیاتر دەڵێت "کریس دەتوانێت سەرکردایەتی پۆرتوگال بکات بۆ گەیشتنە مۆندیالی قەتەر".  هاوڕێکەی رۆناڵدۆ لە بەردەوامی قسەکانیدا، دەشڵێت "هەرچەندە من و رۆناڵدۆ زۆر قسە لەسەر ئەو بابەتە ناکەین، بەڵام ئەو زۆر بێزار و نیگەرانە لەوەی کە راستەوخۆ نەگەیشتوونەتە مۆندیال، بەڵام ئەو وەک یاریزانێکی گەورە و سەرکردەیەک دەزانێت چۆن هانی هاوڕێکانی بدات بۆ بەدەستهێنانی بلیتێکی مۆندیال".  کریستیانۆ رۆناڵدۆ، کە تەمەنی نزیکە لە ٣٧ ساڵ، لەوانەیە ئەمە دوایین مۆندیال بێت بەشداری تێدا بکات، بۆیە نایەوێت ئەو دەرفەتەی لەدەستبچێت، لەبەرئەوە وەک فرێد باسی دەکات "دۆن هەموو شتێک دەکات بۆ گەیاندنی هەڵبژاردەی وڵاتەکەی بە مۆندیالی ٢٠٢٢ ـی قەتەر، ئەو دەیەوێت هەموو شتێک بباتەوە".  کریستیانۆ رۆناڵدۆ، کە لە پاڵاوتنەکاندا ٦ گۆڵی بۆ پۆرتوگال تۆمارکردووە، لە ٢٤ ـی ئاداری داهاتوودا سەرکردایەتی بەرازیلی ئەوروپا دەکات لە یارییەکەیاندا بەرامبەر تورکیا، ئەگەر بەربەستی تورکیا ببڕێت، لە ٢٩ ـی هەمان مانگ بەرامبەر ئیتاڵیا یان مەسەدۆنیای باکوور یاریی لەسەر بلیتێکی مۆندیال دەکات".