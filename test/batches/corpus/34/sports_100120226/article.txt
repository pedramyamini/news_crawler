ناوی کاڤانیی ٣٤ ساڵ لە ماوەی رابردوودا بە یانەی بارسێلۆنای ئیسپانییەوە بەسترابووە، کە گوایە لە گواستنەوەی ئەم زستانەدا یاریزانەکە مان یونایتد بەرەو یانە ئیسپانییەکە بەجێبهێڵێت، بەڵام راهێنەری مان یونایتد دەیەوێت یاریزانەکە بمێنێتەوە.  راڵف لەلێدوانێکدا رایگەیاند، نیو کاژێر قسەی لەگەڵ کاڤانی کردووە، لەبارەی داهاتووی یاریزانەکە قسەیانکردووە و پێیگوتووە کە لە گواستنەوەی ئەم زستانەدا ناچێتە هیچ شوێنێک و لە یانەکە دەمێنێتەوە.  راهێنەرە ئەڵمانییەکە دەڵێت " زیاتر پشت بە کاڤانی دەبەستێت بۆ ئەوەی باشترین پێشکێشبکات، جگە لەوەش یاریزانەکە نموونەیەکە بۆ یاریزانە لاوەکان. "  پێشتریش راڵف رانگنیک رایگەیاندبوو، کاڤانی بەشێکی گرنگی پرۆژەکەی دەبێت لەگەڵ مانچێستەر یونایتد و نایەوێت دەستبەرداری یاریزانەکە ببێت.  کاڤانی لە هاوینی ٢٠٢٠ بەگرێبەستێکی خۆڕایی لە یانەی پاریس سانجێرمانەوە چووە یانەی مانچێستەر یونایتد، دوای ئەوەش گرێبەستەکەی بۆ ساڵێک نوێکرایەوە.  ئەستێرە ئۆرۆگواییەکە لە ١١ یارییدا لەم وەرزەدا لەسەرجەم پاڵەوانێتییەکاندا ٢ گۆڵی بۆ مانچێستەر یونایتد کردووە.  ئیدینسۆن بیری لە رۆیشتن لە یانەکە دەکردەوە، یانەی بارسێلۆنای ئیسپانیش بۆ گواستنەوەی لەسەر هێڵ بوو، بەڵام یاریزانەکە تاوەکو کۆتایی وەرز دەمێنێتەوە، بەمەش ئامانجێکی بارسا لەنێو دەچێت.