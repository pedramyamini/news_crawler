راپۆرتە رۆژنامەڤانییەکان لە ئیسپانیا، باس لەوە دەکەن کە بارسێلۆنا رێککەوتنی کۆتایی لەگەڵ کۆمپانیایەکی تایبەت بە بواری دراوە ئەلیکترۆنییەکان کردووە، بۆ ئەوەی لە وەرزی داهاتووەوە جێگەی راکوتێن و بیکۆ بگرێتەوە و ببێتە سپۆنسەری درێسی یانە کەتەلۆنییەکە.   ئەو سەرچاوانە دووپاتیدەکەنەوە کە بارسێلۆنا لە مانگی ١٠ ـی ساڵی رابردووە لە دانوستاندایە لەگەڵ کۆمپانیای ڤێگان نەیشنی ئەمریکی، کە لە بواری دراوە ئەلیکترۆنییەکاندا کاردەکات، بۆ ئەوەی ببێتە سپۆنسەری درێسی بلاوگرانا.  وەک ئەو راپۆرتە رۆژنامەڤانییانە ئاماژەی بۆ دەکەن، ئەو کۆمپانیا ئەمریکییە دەستەوارەیەکی گەورەی پێشکێشی بارسێلۆنا کردووە و لە بەرامبەر بوون بە سپۆنسەری درێسی یانەکە، ئامادەیە ساڵانە ٨٠ ملیۆن یۆرۆ بداتە بارسا، کە ئەگەر ئەمە واژۆکرا دەبێتە گەورەترین و گرانترین گرێبەستی سپۆنسەری لە مێژووی تۆپی پێدا.  ئەم دانوستاندنانە لە کاتێکدان کە ٦ مانگ ماوە بۆ کۆتاییهاتنی ماوەی گرێبەستی هەردوو کۆمپانیای راکوتێن و بیکۆ لەگەڵ بارسێلۆنا، کە ئەوان دوای رۆیشتنی لیۆنێل مێسی لە بارسێلۆنا، کارگێڕیی یانە کەتەلۆنییەکەیان لەوە ئاگادارکردەوە کە دوای تەواوبوونی ماوەی گرێبەستەکەیان ئامادە نین نوێیبکەنەوە. تەنانەت رۆیشتنی لویس سوارێزیش کە وەرزێک پێش مێسی رۆیشت کاریگەری هەبوو، هەروەها دوای لیۆ، گریزمانیش رۆیشت و ئەو یانەیە لە لایەن کۆمپانیاکانەوە وەک سەردەمی مێسی و سوارێز بە گرنگ نەمایەوە.  کارگێڕیی یانەی کەتەلۆنی هەوڵدەدات سەرچاوەیەکی دارایی دیکە بۆ یانەکەی بدۆزێتەوە، بۆ تێپەڕاندنی ئەو قەیرانە داراییەی کە چەند ساڵێکە بەدەستییەوە دەناڵێنێت و بڕی قەرزەکانی لە ملیارێک یۆرۆ تێپەڕی کردووە.  بەگوێرەی رۆژنامەکانی کەتەلۆنیا، چەند کۆمپانیایەکی دیکەش بۆ هەمان مەبەست دەستەوارەیان پێشکێشی بارسێلۆنا کردووە، بەڵام بلاوگرانا لە نێو هەموواندا دەستەوارەی ڤێگان نەیشنی هەڵبژاردووە، بەو پێیەی لە رێگەیەوە دەتوانێت زۆر لە کێشەکانی چارەسەر بکات.  ئەم هەواڵانە لە کاتێکدان کە هاندەرانی بلاوگرانا بە پەرۆشەوە چاوەڕێی ئەو رۆژەن کە یانەکەیان لە کێشە داراییەکانی رزگاری بێت و بتوانێت گرێبەست لەگەڵ چەند یاریزانێکی باش بکات بۆ ئەوەی جارێکی دیکە بگەڕێتەوە نێو رکابەرییەکان لەسەر ئاستی ئیسپانیا و ئەوروپا.