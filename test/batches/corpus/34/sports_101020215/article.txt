ئەمشەو کاژێر ٢١: ٤٥ بە کاتی باشووری کوردستان، یاریی کۆتایی خولی نەتەوەکانی ئەوروپا، لە نێوان هەردوو هەڵبژاردەی ئیسپانیا و فەرەنسا بەڕێوەدەچێت.  بەپێی راپۆرتە رۆژنامەڤانییەکانی ئیسپانیا، کەریم بنزیما تاکە مەدریدیستایە کە بەشداری لەم یارییەدا دەکات، بەڵام بەرپرسانی یانەی شاهانەی ئیسپانیا چاویان دەخەنە سەر کۆمەڵێک یاریزانی دیکەی هەردوو هەڵبژاردەکە.  وەک ئەو سەرچاوانە باسی دەکەن، بەشێکی بایەخی ریال مەدرید بە یاریی کۆتایی نەیشینلیگ بەهۆی بنزیماوە دەبێت، کە بەرپرسانی ئەو یانەیە دەیانەوێت یاریزانەکە رۆڵێکی باش لەو یارییەدا ببینێت، بۆ ئەوەی بیسەلمێنێت کە شایەنی باڵۆن دۆرە، هەروەها هیواخوازن کەریم تووشی پێکان نەبێت بەر لەوەی بگەڕێتەوە ریزەکانی ریال مەدرید، بۆ ئەنجامدانی چەند یارییەکی گرنگی رۆژانی داهاتوو لە لالیگا و چامپیۆنزلیگدا.  وەک ئەو سەرچاوانە باسی دەکەن، بەرپرسانی ریال مەدرید بە پلەی دووەم بایەخ بە چەندین یاریزانی بەشدار لەم یارییەدا دەکەن، کە بێگومان کیلیان ئێمباپێ لە سەرووی ئەو یاریزانانەوە دێت، کە ریال مەدرید دەیەوێت گرێبەستی لەگەڵ بکات، بەڵام ئەو بەتەنیا نییە و بەرپرسانی مێرینگێ زۆر بایەخ بە هەردوو یاریزان پاو تۆرێسی بەرگریکاری ئیسپانیا و جیلۆس کۆندێی بەرگریکاری فەرەنسی دەدەن، بۆ ئەوەی بیانبەنە ریزەکانی ریال مەدرید.  بێجگە لەوانە، ریال مەدرید لەم یارییەدا چاودێری ئێمریک لاپۆرت و پرێنسێل کیمپێمبێ و دایۆت ئۆپامیکانۆ دەکات، کە دەیەوێت لانیکەم یەکێکیان بۆ دڵی بەرگری بگوازێتەوە ریزەکانی، زێدەباری هەردوو یاریزانی باڵی بەرگری پێدرۆ پۆرۆ و سێرجی ریگیلۆن، کە ئەمەی دوایی پێشتر یاریزانی خۆی بوو.  سەبارەت بە هێڵی ناوەڕاستیش، پۆل پۆگبا هەمیشە یەکێکە لەو یاریزانانەی ریال مەدرید بایەخ بە تواناکانی دەدات، سەرەڕای ئەوەی گرێبەستی لەگەڵ کاماڤینگا کردووە.  لە هێڵی هێرشبردنیشەوە، کیلیان ئێمباپێ بەتەنیا ئامانجی ریال مەدرید نییە، بەڵکو فیران تۆرێسیش ئامانجێکی دیکەیە، زێدەباری یێرێمی پینۆ و بریان جیل، کە بەرپرسانی ریال مەدرید ئەو دوو هێرشبەرە لاوەیان خۆش دەوێت.  ئەوەش بەدوور نازانرێت کە ریال مەدرید بیر لە میکێل ئۆیارزابالی هێرشبەری هەڵبژاردەی ئیسپانیا و یانەی ریال سۆسیداد بکاتەوە، کە گۆڵکار و ئاسیستکارێکی زۆر باشە.