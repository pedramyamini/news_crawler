سەرەتا پرسیاری باڵۆن دۆریان لێکرد؟ ئەو گوتی "چەندین یاریزان هەن، کە لەسەر ئاستی تاکەکەسی وەرزێکی جوانیان پێشکەشکردووە".   سەبارەت بەوەی دەنگیشی بە کێ دەدات؟ لیۆ گوتی "دوو یاریزان هەن، دەنگیان پێدەدەم، نەیمار و کیلیان ئێمباپێ".  ئەو زیاتر لەبارەی چانسی بردنەوەی باڵۆن دۆرەوە، رایگەیاند "ئێستا پاڵەوانێتییەکانی وەک چامپیۆنزلیگ، کۆپا ئەمریکا و یۆرۆ خاڵی زیاترت پێدەدەن بۆ بەدەستهێنانی باڵۆن دۆر، پێشتر سەیریان دەکرد کێ باشترین یاریزانی جیهانە لەسەر گۆڕەپانی یاریگە، بەڵام ئێستا نازناوەکان رۆڵ دەبینن".  مێسی باسی چۆنیەتی رێککەوتنی لەگەڵ پاریس سانجێرمان کرد و ئاماژەی بۆ ئەوە کرد کە دەستەوارەی لە چەندین یانەوە بۆ چووە، بەڵام ئەو بەشێوەیەکی خێرا لەگەڵ پاریس سانجێرمان رێککەوتووە "لە راستیدا من سەرسام بووم بە پڕۆژەی پاریس سانجێرمان و ئامانجەکانی ئەو یانەیە و یاریزانانی، هەموو ئەو شتانە وایانکرد کارەکان ئاسانتر بەڕێوەبچن".  بوونی نەیمار، دیماریا و پارێدێس هۆکاربوو بۆ ئەوەی بەخێرایی و ئاسانی گرێبەست لەگەڵ پاریس سانجێرمان واژۆ بکەی؟ وەڵامی لیۆ بۆ ئەم پرسیارە بەمشێوەیە بوو "بێگومان بەڵێ، ئەوە هۆکارێکی گرنگ بوو، بەخۆم گوت بەهۆی ئەوانەوە دەتوانم ئاسانتر لەگەڵ تیپەکەدا بگونجێم، هەڵەش نەبووم، چونکە بەئاسانی لەگەڵ تیپەکەدا گونجام".  کاتێکیش لێیانپرسی هەستەکانت لەگەڵ ئێمباپێ چۆنن؟ لە وەڵامدا گوتی "هەستێکی زۆر جوانە، چونکە لەگەڵ یاریزانێکی وەک ئەودا دەتوانی بەئاسانی یاری بکەی و لەگەڵیدا بگونجێی، بێجگە لەوەش کیلیان بە ئیسپانییەکی زۆر باش قسە دەکات، بۆیە لە دەرەوەی یاریگەشدا هاوڕێیەتییەکی باشمان هەیە".  ئەستێرەی ئەرجەنتینی، لە بەشێکی قسەکانیدا سوپاسی پاریس سانجێرمانی کرد بۆ ئەوەی وەکخۆی دەڵێت هەر لە سەرەتاوە زۆر بەباشی مامەڵەیان لەگەڵ کردووە "ئەوان دەریانخست کە منیان دەوێت و زۆر بایەخم پێدەدەن، من بۆ ئەوە سوپاسیان دەکەم، چونکە زۆر دڵخۆشم کە من ئەمڕۆ لێرەم".  پرسیارێکی دیکەی فرانس فۆتبول وایکرد مێسی پێبکەنێت، کاتێک لێیانپرسی، هەستت بە نامۆیی نەکرد کاتێک خۆتت لەگەڵ یاریزانانی ریال مەدرید لە ژووری جلگۆڕین بینییەوە؟  لیۆ بەپێکەنینەوە گوتی "دەبێت دان بەوەدا بنێم کە من هەرگیز بیرم لەوە نەدەکردەوە من بچمە ژوورێکی دیکەی جلگۆڕین، بۆیە من خۆم لە هەمان یانەدا نەبینییەوە، بەڵام بەو هەموو یاریزانە گەورەیە ئێمە خاوەنی تیپێکی سەرسوڕهێنەرین".  سەبارەت بە جامپیۆنزلیگیش، خاوەنی ٦ باڵۆن دۆر، روونیکردەوە "ئەوە خەونی هەموومانە، ئەم یانەیە چەند ساڵێکە لەسەر ئەو ئامانجە کاردەکات، بەمدواییە نزیکبوو لە بەدەستهێنانی نازناوەکە، ئەو پاڵەوانێتییە رکابەرییەکی بەهێزە و بردنەوەی زەحمەتە، بەڵام من پێموایە ئێمە بەم تیپەوە لە تواناماندا دەبێت نازناوەکە ببەینەوە، ئێمە یەکێکین لە بەهێزترین یانەکانی جیهان، بەڵام دەبێت بەکۆمەڵ یاری بکەین".  ئەو زیاتر باسی چامپیۆنزلیگی کرد و گوتی "هەندێک تیپی دیکەی زۆر بەهێز هەن، وەک چێڵسی، مانچێستەر سیتی، ریال مەدرید، ئینتەرمیلان و بایرن میونشن، بەڵام دووپاتیدەکەمەوە کە ئێمەش تیپێکی بەهێزمان هەیە، ئەگەرچی پێویستە باشتر یەکدی بناسین بۆ ئەوەی تیپێکی زۆر بەهێزمان هەبێت و نازناوە گەورەکان ببەینەوە، پێویستە هەموومان وەک تیپێک یاری بکەین".  نۆرە گەیشتە پرسیارە گەورەکە و فرانس فۆتبول لێیپرسی، بڕوات دەکرد بارسێلۆنا جێبهێڵی؟ لیۆ هەرزوو وەڵامی دایەوە "نەخێر هەرگیز، من گەڕامەوە بارسێلۆنا بۆ ئەوەی بۆ وەرزی نوێ خۆم ئامادە بکەم، دوای ئەوەی ئەو رۆژانەی پشووم کۆتاییهاتن کە راهێنەر پێیبەخشیبووم، من بەنیازبووم گرێبەستێکی نوێ لەگەڵ بارسێلۆنا واژۆ بکەم و راستەوخۆ بگەڕێمەوە مەشقەکان، بەڵام کاتێک گەیشتم، پێیانگوتم کە نوێکردنەوەی گرێبەستەکەت مەحاڵە، بەڕاستی ئەوە زۆر نیگەرانی کردم".  ئەو لەو بارەیەوە زیاتر گوتی "دوای بەیاننامەی بارسێلۆنا سەبارەت بە بەردەوام نەبوونم لەگەڵ یانەکە، لەخۆمم پرسی، چۆن دەتوانم توانای یاریکردنم بەدەستبێنمەوە؟! پێویست بوو بەخێرایی بەدوای یانەیەکدا بگەڕێم بۆ ئەوەی کاروانی یاریکردنم تەواو بکەم".  کاتێک لەبارەی خولی فەرەنساوە پرسیار لە مێسی کرا؟ وەڵامی بەمشێوەیە بوو "ئەو خولە لە رووی توانای جەستەییەوە لە خولی ئیسپانیا بەهێزترە، پێموایە تیپەکان بەهێزترن و یارییەکان زۆر رکابەرین، رووبەرێکی زۆریش لەبەردەستدا نییە، زۆربەی یاریزانەکان لە رووی هێزی جەستەییەوە بەهێزن".  ئایا لەبارەی رۆیشتنی لە هاویندا بۆ ریال مەدرید قسەت لەگەڵ کیلیان ئیمباپێ کردووە؟ مێسی گوتی "لە راستیدا من تازە هاتوومەتە یانەکە، هێشتا ئەوەندە نەمناسیوە کە لەبارەی ئەو پرسانەوە قسەی لەگەڵ بکەم و بۆچوونی خۆمی پێبڵێم، چاوەڕێ دەکەم بزانم چی روودەدات، بەڵام لە کۆتاییدا ئەگەر لەگەڵماندا بمێنێتەوە بۆ من دڵخۆشییەکی گەورە دەبێت، ئەو هۆکارێکی دیکەیە بۆ ئەوەی بتوانین ئامانجەکانمان بەدەستبێنین".  لیۆ جارێکی دیکە باسی زوو گونجانی لەگەڵ تیپە نوێیەکەی کرد و ئاماژەی بۆ ئەوە کرد کە ئەو زۆر بەخێرایی لەگەڵ تیپەکەدا گونجاوە و هەستیکردووە کە ئەو ماوەیەکی زۆرە لە ژووری جلگۆڕینی یانە پاریسییەکەدایە، ئێستا ئامادەیە و دەیەوێت بەشێوەیەکی رێکخراو یاری بکات.  کاپتنی هەڵبژاردەی ئەرجەنتین، لەم هەڤپەیڤینەدا باسی وەرزی خۆیشی کرد و دووپاتیکردەوە کە لەم هاوینەدا هەندێک شتی زۆر جوان سەبارەت بە خۆی روویانداوە، بەتایبەتی بردنەوەی کۆپا ئەمریکا لەگەڵ هەڵبژاردەی ئەرجەنتین و گوتی بردنەوی نازناوی کۆپا ئەمریکا ساتێکی سەرسوڕهێنەر بوو بۆ من، کە ماوەیەکی زۆر درێژ خەونم پێوە دەبینی".  پرسیاری سێکوچکەی MNMـیان لێکرد، کە لە خۆی و نەیمار و ئیمباپێ پێکدێت؟ ئەویش گوتی "باشتر دەبین کاتێک ماوەیەکی زۆرتر و بە بەردەوامی پێکەوە یاری بکەین، بە تێپەڕبوونی کات زیاتر شارەزای یەکدی دەبین".  سەبارەت بە جیاوازی نێوان MNM و MSN لیۆ بەمشێوەیە قسەی کرد و گوتی "جیاوازیی سەرەکی لە تەمەندایە، من و نیمار بچووک بووین کاتێک پێکەوە یاریمان کرد، ئێستا تەنیا کیلیان گەنجە، سوارێز هێرشبەری ژمارە ٩ ـیە، تەنیا لە سندووقدا دەمێنێتەوە و گۆڵ دەکات، بەڵام کیلیان حەزدەکات تۆپ لە لای بێت و بەشداری لە یاریدا بکات،  یاریزانێکی بەتوانا و زۆر خێرایە، ئەو دەتوانێت بتکوژێت ئەگەر رووبەری بدەیتێ، ئەو زۆر گۆڵیش دەکات".  لە بەراوردی نێوان ژیانی بارسێلۆنا و پاریسیشدا؟ ئەستێرەی ئەرجەنتینی، گوتی "لە بارسێلۆنا من بەباشی شارەزای شارەکە بووم، بەڵام لێرە دەبێت دان بەوەدا بنێم کە تا راددەیەک ونبووم، دەبێت زیاتر شارەزای شارەکە بم بۆ ئەوەی بتوانم ئاسانتر بگەڕێم، بەڵام دەگونجێم، من زۆر بە پەرۆشم بۆ داهاتوو".  ئایا دەتوانی کەمێک بە فەرەنسی قسە بکەی؟ لیۆ وەڵامی دایەوە "بەڵێ کەمێک، منداڵەکانم دەچنە قوتابخانە و خەریکە فێری زمانەکە دەبن، هەندێجار بە فەرەنسی قسەم لەگەڵ دەکەن، بەڵام من هێشتا دەستم بە قسەکردن بەو زمانە نەکردووە".  لیۆ وەڵامی ئەو پرسیارەشی دایەوە، کە ئایا بوونی ماورێسیۆ پۆچێتینۆ رۆڵی هەبووە لە گرێبەستکردنت لەگەڵ پاریس سانجێرمان؟ ئەو گوتی "بەڵێ، بۆ راهێنەریش ئاسانتر دەبێت یاریزانێکی وڵاتەکەی بچێتە تیپەکەی، من و ئەو پێشتر یەکدیمان دەناسی، هەرچەندە پێکەوە کارمان نەکردووە، بەڵام ئەو کارەکان ئاسانتر دەکات".