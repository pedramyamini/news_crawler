بەگوێرەی ئەو سەرچاوانە، زیدان و هالاند لە ژێر لۆگۆی ئەدیداس لە ئەڵمانیا کۆبوونەتەوە و ماوەیەکی باش قسەیان کردووە، بەڵام هێشتا وردەکاری کۆبوونەوەکەیان ئاشکرا نەبووە.  هەندێک لە سەرچاوەکان باس لەوە دەکەن کە ئەدیداس هەوڵدەدات لە رێگەی زیدانەوە یاریزانە نەرویجییە تەمەن ٢١ ساڵانەکە رازی بکات بچێتە ریزەکانی ریال مەدرید و بکەوێتە ژێر چاودێری ئەو.  ئەو سەرچاوانە باس لەوە دەکەن کە ئەدیداس دەیەوێت یارمەتی ریال مەدرید بدات بۆ گرێبەستکردن لەگەڵ هالاند، بۆیە یانە مەدریدییەکە پشت بە زینەدین زیدان دەبەستێت بۆ ئەوەی هالاند رازی بکات بچێتە سانتیاگۆ برنابیۆ.  ئیرلینگ هالاند، لە ١ ـی مناگی یەکی ئەمساڵ گرێبەستەکەی لەگەڵ کۆمپانیای نایک هەڵوەشاندەوە و ئێستا دوو دەستەوارە پێشکێشی کراون، یەکێکیان لە ئەدیداسەوە و ئەوەی دیکەشیان لە پۆماوە.  ئەمە لە کاتێکدایە کە زۆر لە راپۆرتە رۆژنامەڤانییەکان باس لەوە دەکەن کە زیدان لە وەرزی داهاتوودا دەبێتە راهێنەری یانەی پاریس سانجێرمانی فەرەنسی، بۆیە ئەگەری ئەوەش لە ئارادایە کە زیدان ئەو رازی بکات بیباتە پاریس سانجێرمان، چونکە بە ئەگەری زۆرەوە کیلیان ئێمباپێ لە کۆتایی ئەم وەرزەدا ریزەکانی پاریس سانجێرمان بەرەو ریال مەدرید جێدەهێڵێت.  هەرچەندە خوان لاپۆرتای سەرۆکی بارسێلۆنا لە هەوڵدایە مینۆ رایۆلای بەڕێوەبەری کارەکانی هالاند رازی بکات رۆیشتنی یاریزانەکە لە بۆرووسیا دۆرتموند دوابخات تاوەکو بارسا چارەسەرییەک دەدۆزێتەوە، بەڵام زەحمەتە ئێرلینگ زیاتر ئارام بگرێت، ئەو دەیەوێت بچێتە نێو جیهانی ناوبانگ و درەوشانەوەی زیاتر، بۆیە نایەوێت هەلی لەبەرکردنی درێسی ریال مەدرید لەدەستبدات، بەتایبەتی کە مەرجی هەڵوەشاندنەوەی گرێبەستەکەی ٧٥ ملیۆن یۆرۆیە و فلۆرێنتینۆ پێرێزی سەرۆکی یانەی شاهانە بەبێ کێشە دەتوانێت بیباتە سانتیاگۆ برنابیۆ.  بەرپرسانی مەدرید هەموو شتێک دەکەن بۆ بەدەستهێنانی تواناکانی ئێمباپێ و هالاند، چونکە پێیانوایە ئەگەر توانیان ئەوە بکەن، لانیکەم ١٠ ساڵی دیکە دەبنەوە گەورەی ئیسپانیا و ئەوروپا.