میلان لە یۆفا سکاڵا لەسەر چەکر واژۆدەکات و پێیان وایە ئەو ناوبژیوانە لە یارییەکەی ئاتلێتیکۆ مەدرید ستەمی لێکردوون، یاریزانەکان لەدوای یارییەکە کاردانەوەی تووند و تووڕەیان هەبوو، ئەستێرەکانی پێشووی تۆپی پێی ئیتاڵیاش هەڵوێستیان لەسەر بڕیارەکانی ناوبژیوانەکە وەرگرت و پێیان وابوو کە "چەکر بە ئەنقەست ئەو یارییەی لە میلان دزیوە".  لە گەڕی دووەمی یارییەکانی چامپیۆنزلیگدا، میلان و ئاتلێتیکۆ مەدرید بەیەکگەیشتن، هەرچەندە لە سەرەتاوە میلان بەگۆڵی لیاو پێشکەوتن، بەڵام لە خولەکی ٢٩ فرانک کیسێی یاریزانی میلان لەلایەن جونەیت چەکرەوە کرایەدەرەوە، دواتر کە ئاتلێتیکۆ مەدرید گۆڵی یەکسانبوونی تۆمارکرد، لە خولەکی ٩٢ ئەو ناوبژیوانە تورکە لێدانێکی سزای گوماناوی بۆ یانە ئیسپانییەکە هەژمارکرد بەبێ ئەوەی سەیری ڤار بکاتەوە.  جیانلوکا پاپارێستا بە لاگازێتای گوتووە: من لەوە تێناگەم بۆچی ئەو ناوبژیوانە تورکە نەگەڕایەوە بۆ ڤار؟   ئەو ناوبژیوانە دەشڵێت: لە لێدانە سزاکەدا یەکەمجار تۆپ بەردەستی لێمار دەکەوێت و ئینجا بەر دەستی کالولۆی بەرگریکەری میلان دەکەوێت.  کاپێلۆی راهێنەری پێشووی میلان گوتی: ناوبژیوان یارییەکەی میلان و ئاتلێتیکۆی وێرانکرد.  بەپێی میدیاکانی ئیتاڵیا، ئەگەر یۆفا بڕیار لەسەر ئەو کەیسە بدات، ئەوا جونەیت چەکر بۆ ماوەیەکی زۆر سڕ دەکرێت.  ئیتاڵییەکان بەهەموو یانە و هەڵبژاردەکانیانەوە لەگەڵ جونەیت چەکردا مێژوویێکی باشیان نییە، ١٨ جار تووشی شکستبوون لەکۆی ٣٢ یاریدا.