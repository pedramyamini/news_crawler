لە چەند وڵاتێکی ئەوروپا، کە ئینگلتەرا یەکێکیانە، شەپۆلێکی دیکەی ڤایرۆسی کۆرۆنا دەستیپێکردووە و رێژەی تووشبووان بەشێوەیەکی بەرچاو بەرزبووەتەوە.  لەم چەند رۆژەی دواییدا یانە و یاریزانەکانیش بەشی خۆیان وەرگرتووە لە تووشبوون بەو ڤایرۆسە و تاوەکو ئێستا چەند ئەندام و یاریزانێک تووشبوونیان بە کۆرۆنا راگەیێنراوە و تا دێت دۆخەکە بەرەو خراپتر دەچێت.  تاوەکو ئێستا بەو هۆکارەوە چەند یارییەکی پرێمەرلیگ دواخراون، یان لانیکەم بەبێ ئامادەبوونی هاندەران ئەنجامدراون، وەک رێکاڕێک بۆ رێگەگرتن لە بڵاوبوونەوەی زیاتری ڤایرۆسەکە.  بەگوێرەی هەندێک راپۆرتی رۆژنامەڤانی لە بەریتانیا، هەندێک لە یانەکانی پرێمەرلیگ داوایان لە یەکێتیی تۆپی پێی ئینگلتەرا و دەستەی بەڕێوەبردنی پرێمەرلیگ کردووە، کە خولەکە رابگیرێت، ئەگەر بەشێوەیەکی کاتیش بێت، بۆ ئەوەی دوای کۆتاییهاتنی ئەم شەپۆلە دەست بە یارییەکانی بکرێتەوە.  ئەمڕۆ یاریی تۆتێنھام و لێستەر سیتی بەھۆی كۆرۆناوە دواخرا، کە بەهۆی تووشبوونی چەند یاریزان و کارمەندێکی تۆتێنھام، لە ٥ ـی ئەم مانگەوە ئەو یانەیە ھیچ یارییەكی نەكردووە.