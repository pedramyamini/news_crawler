یانە ئینگلیزییەکە، لە بڵاوکراوەیەکی فەرمیدا، لە رێگەی ماڵپەڕی ئەلیکترۆنی خۆی، رایگەیاند "پۆستی راهێنەرایەتی یانەکەمان لە مارسێلۆ بێلسا وەرگرتەوە".  ئەو بڕیارەی لیدز یونایتد لە کاتێکدایە، کە بەمدواییە ئەنجامەکانی یانەکە لەژێر سەرپەرشتی بێلسادا زۆر خراپ بوون.  لە بڵاوکراوەکەی یانەی لیدز یونایتددا هاتووە "یانەکەمان لەگەڵ مارسێلۆ بێلسیای راهێنەر لێکجیابوونەوە".  هەروەها یانەکە لە بڵاوکراوەکەیدا، دەشڵێت "راهێنەرە تەمەن ٦٦ ساڵییەکە، ماوەی زیاتر لە ٣ ساڵ و نیو بوو سەرپەرشتی مەشقەکانی یانەکەمانی دەکرد، کە لە مانگی شەشی ساڵی ٢٠١٨ بەفەرمی بووە راهێنەری یانەکە".  ئەو یانەیە دووپاتیشیکردەوە، کە لە پلانیاندایە و کاردەکرێت بۆ سازدانی رێوڕەسمێکی رێزگرتن لە مارسێلۆ بێلسا لەنێو یاریگەی ئیلاند رۆد.  لیدز یونایتد، ئێستا پلەی ١٦ ـی ریزبەندیی ئەم وەرزەی پرێمەرلیگی گرتووە، کە تەنیا ٢٣ خاڵی کۆکردووەتەوە و لە دوایین ٦ یارییدا لە پرێمەرلیگدا هیچ سەرکەوتنێکی بەدەستنەهێناوە، کە دوایین سەرکەوتنی بۆ رۆژی ١٦ ـی مانگی رابردوو دەگەڕێتەوە، یانەکە تاوەکو ئێستا ٦٠ گۆڵی لێکراوە، کە بەرامبەر هەموو یانە گەورەکانی پرێمەرلیگ بە ئەنجامی گەورە دۆڕاوە، بۆ نموونە ٠ - ٧ بەرامبەر مانچێستەر سیتی و ١ - ٥ بەرامبەر مانچێستەر یونایتد و ٠ - ٦ بەرامبەر لیڤەرپوول.  سەبارەت بە شوێنگرەوەی ئەو راهێنەرە ئەرجەنتینییە، یانە ئینگلیزییەکە هێشتا بە فەرمی هیچ زانیارییەکی بڵاونەکردووەتەوە، بەڵام فابریزیۆ رۆمانۆی رۆژنامەڤانی بەنێوبانگی ئیتاڵی، ئاشکرایکردووە کە جیسی مارشی راهێنەری ئەمریکیی یانەی لایپزیگی ئەڵمانی دەبێتە شوێنگرەوەی بێلسا.