چەند سەرچاوەیەکی رۆژنامەڤانی، لە ئەڵمانیا باس لەوە دەکەن کە لیڤا نیازی هەیە لە ئەلیانز ئارێنا بڕوات، کە ماوەی گرێبەستەکەی لەگەڵ بایرن میونشن لە هاوینی ٢٠٢٣ کۆتایی دێت و تاوەکو ئێستا لەگەڵ یانەکەی نوێی نەکردووەتەوە.  حەسەن ساڵح حەمیدزیچ، بەڕێوەبەری وەرزشیی یانەی باڤاری رایگەیاند، کە سەرقاڵی ئامادەکردنی دەستەوارەیەکن بۆ ئەوەی بۆ نوێکردنەوەی گرێبەستەکەی لیڤاندۆڤسکی پێشکێشی یاریزانەکە بکەن، بەڵام خودی هێرشبەرەکە رەتیکردەوە کە لەو بارەیەوە یانەکە هیچ پەیوەندییەکی پێوەکردبێت.  رۆبێرت لیڤاندۆڤسکی، لە لێدوانێکی نوێدا، بۆ رۆژنامەی مۆندۆ دیپۆرتیڤۆی ئیسپانی، سەبارەت بە قسەکانی حەسەن ساڵح حەمیدزیچ، گوتی "ئەوە یەکەمجارە گوێبیستی ئەو قسەیە ببم".  بە قسەی ئەو رۆژنامەیە، ئەو لێدوانەی لیڤاندۆڤسکی تەنیا بۆ گوشار خستنە سەر کارگێڕیی بایرن میونشن.  لیڤا لە درێژەی قسەکانیدا، ئاماژەیەکی بۆ ئەوە کرد کە ئەگەری رۆیشتنی لە بایرن میونشن هەیە، گوتی "من ئارامم، بۆ من گرنگە بتوانم بیر لە یاریکردن لەنێو یاریگە بکەمەوە، هەموو ئەگەرەکان لەبەردەممدا کراوەن، بەڵام تاکە شت کە لای من گرنگە ئەوەیە کە لە یاریی داهاتووماندا روودەدات".  هەندێک سەرچاوەی دیکە، باس لەوە دەکەن کە ئەستێرەی پۆڵەندی و خاوەنی خەڵاتی زە بێستی فیفا بۆ باشترین یاریزانی جیهان لە ٢٠٢١، بە بەڕێوەبەری کارەکانی گوتووە، کاربکات لەپێناو چوونە ریزەکانی ریال مەدرید، چونکە لەبەرکردنی درێسی ئەو یانەیە هەمیشە خەونی ئەو بووە.  تەنانەت هەندێک لە سەرچاوەکان، ئاماژە بۆ ئەوە دەکەن کە یانەی مانچێستەر یونایتدی ئینگلیزیش هەوڵدەدات لە وەرزی داهاتوودا لیڤاندۆڤسکی بباتە ریزەکانی، بەڵام فابریزیۆ رۆمانۆی رۆژنامەڤانی بەنێوبانگی ئیتاڵیا و پسپۆر لە بواری گواستنەوەی یاریزانان، لەو بارەیەوە دەڵێت "لیڤاندۆڤسکی ناچێتە ریزەکانی مانچێستەر یونایتد، چونکە گەیشتنی بە چامپیۆنزلیگ مسۆگەر نییە و لیڤاش ناچێتە یانەیەک کە بەشداری لەو پاڵەوانێتییەدا نەکات.