ماکس پارۆتی وەرزشوانی کەنەدی، لە ئۆڵێمپیادی بەیجینی زستانەدا هەمووانی سەرسام کرد، چونکە بەر لە ٣ ساڵ لە نەخۆشخانە چارەسەری شێرپەنجەی وەردەگرت، کەچی دوای ٣ ساڵ میدالیای زێڕی ئۆڵیمپیادی بردەوە.  ماکس پارۆت، لە خلیسکانی سەر بەفر و لە پێشبڕکێی خۆهەڵدانی پیاواندا پلەی یەکەمی بەدەستهێنا.   پێشبڕکێکارە کەنەدییەکە، کە ساڵی ٢٠١٨ چارەسەری کیمیایی بۆ نەخۆشی شێرپەنجە وەردەگرت، توانی بەسەر نەخۆشییەکەدا سەرکەوێت و لە پەکینیش میدالیای زێڕی بردەوە، دوای ئەوەی بەسەر رکابەرە چینییەکەی، سۆ یێمینگی تەمەن ١٧ ساڵاندا سەرکەوت.  ماکس پارۆتی تەمەن ٢٧ ساڵان، ئەم سەرکێشییەی بە شێتایەتی نێوبرد و گوتی "شێتایەتی بوو کە من دوای ٣ ساڵ لە نەخۆشی شێرپەنجە جارێکی دیکە بەشداری لە ئۆڵیمپیاددا بکەمەوە و میدالیای زێڕ ببەمەوە، لەبیرمە کە ئەوکات لە نەخۆشخانە بووم هیچ وزە و ماسوولکەیەکم نەمابوو".