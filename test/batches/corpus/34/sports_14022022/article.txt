لە درێژەی رکابەرییەکانی گەڕی ٢٤ ـی لالیگادا، بارسێلۆنا لە دەرەوەی یاریگەی خۆی بەرامبەر ئیسپانیۆل یارییکرد، هەردوو یانە بە دوو گۆڵ بۆ هەر لایەکیان یەکسانبوون و بارسێلۆنا لە دوایین خولەکدا گۆڵی یەکسانکردنەوەی تۆمارکرد.  دوای خولەکێک و ١٥ چرکە پێدری دەرگای گۆڵکردنی کردەوە و گۆڵەکەی بووە خێراترین گۆڵی دێربیی کەتەلۆنیا لە سەدەی ٢١ ـدا و بارسا پێشکەوت.  لە خولەکی ٤٠ سێرخی داردێر ئەنجامەکەی بۆ ئیسپانیۆل یەکسانکردەوە و نیوەی یەکەم کۆتاییهات.  لە خولەکی ٦٤ راول دی تۆماس بۆ جاری دووەم تۆڕی تێر شتیگنی هەژاند و تیپەکەی چاڤی خستە بارودۆخێکی خراپەوە.  لە خولەکی ٩٠ هەریەکە لە جێرارد پیکێ لە بارسێلۆنا و نیکۆ مێلامێد لە ئیسپانیۆل بە کارتی سوور کرانە دەرەوە.  دوای ئەوە لوک دییۆنگ بەلێدانی سەر ئەنجامەکەی بۆ بارسێلۆنا یەکسانکردەوە و یارییەکە بەیەکسانبوون بە دوو گۆڵ بۆ هەر لایەک کۆتاییهاتووە.  یاریزانە هۆڵەندییەکە لە ٥ یاریی ٢٠٢٢ ـدا ٤ گۆڵی تۆمارکردووە.  یانەی ئیسپانیۆل نزیکبوو دوای ١٥ ساڵ لە یاریگەی خۆیدا لە بارسێلۆنا بباتەوە، بەڵام لە دوایین خولەکەکاندا خەونەکەی نەبووە راستی و لە یاریگەی خۆیدا دوو خاڵی لەدەستدا.  بەم یەکسانبوونە بارسێلۆنا بووە خاوەنی ٣٩ خاڵ و بەجیاوازیی گۆڵ پلەی چوارەمی لە ئاتلێتیکۆ مەدرید وەرگرت و ئیسپانیۆلیش ٢٨ خاڵی هەیە و لە پلەی سێزدەیەمی ریزبەندی خولەکەیە.