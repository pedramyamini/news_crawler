هەردوو هەڵبژاردەی میسر و مەغریب لە قۆناخی هەشتی پاڵەوانێتییەکەدا رووبەڕووی یەکدی بوونەوە و میسرییەکان دوای یارییەکی ماراسۆنی ٢ - ١ بردیانەوە و بلیتی چوارگۆشەی زێڕینیان بەدەستهێنا.  لە خولەکی ٧ سوفیان بوفال لە رێگەی لێدانی سزاوە مەغریبی بە گۆڵێک پێشخست و یارییەکە گەرموگوڕییەکی زیاتری بەخۆیەوە بینی، بەتایبەتی لەلایەن میسرییەکانەوە، کە هەوڵیاندەدا گۆڵی یەکسانبوون تۆماربکەن، بەڵام نیوەی یەکەم بە پێشکەوتنی مەغریبییەکان بە گۆڵێک کۆتاییهات.  لە نیوەی دووەمدا محەممەد سەڵاح و هاوڕێکانی باشتر دەرکەوتن، کە ئەستێرەی لیڤەرپوول ٨ خولەک دوای فیکەی دەستپێکردنی نیوەی دووەم گۆڵی یەکسانکردنەوەی ئەنجامەکەی تۆمارکرد.  میسرییەکان زۆر هەوڵیاندا گۆڵی بردنەوە تۆمار بکەن و مەغریبییەکانیش ناوە ناوە هێرشی هەڵگەڕاوەیان دەبردە سەر گۆڵی فیرعەونەکان، بەڵام کاتی یاسایی بە ١ - ١ کۆتاییهات و پەنایان بردە بەر دوو گێمی زیادکراو.  لە گێمەی یەکەمی زیادکراودا و لە خولەکی ١٠٠ جارێکی دیکە محەممەد سەڵاحی باشترین یاریزانی یارییەکە دەرکەوتەوە و ئاسیستێکی بۆ هاوڕێکەی مەحموود حەسەن ترزیگێ کرد و ئەویش تۆڕی مەگریبی هەژاند، کە ئەمانە نەیانتوانی تاوەکو کۆتاییهاتنی نیوەی دووەمی زیادکراویش گۆڵی یەکسانبوون بەدەستبێننەوە.   ئەشرەف حەکیمی و هاوڕێکانی بە فرمێسکەوە ماڵئاواییان لە پاڵەوانێتییەکە کرد، محەممەد سەڵاح و هاوڕێکانیشی گەیشتنە چوارگۆشەی زێڕین، کە بەرامبەر کامیرۆنی میوانداری پاڵەوانێتییەکە یاری دەکەن.