بڕیارە رۆژی ٢٤ ـی مانگی داهاتوو، پۆڵەندا و رووسیا لە پاشکۆی پاڵاوتنەکانی مۆندیالدا رووبەڕووی یەکببنەوە، بەڵام پۆڵەندا ئامادەنییە ئەو یارییە ئەنجامبدات و بچێتە مۆسکۆ، هەردوو هەڵبژاردەی چیک و سوێدیش کە یەکێکیان لە یاریی دوای ئەوە دەکەونە بەرامبەر براوەی رووسیا و پۆڵەندا، لە ئەگەری سەرکەوتنی رووسیا ئامادەنین بەرامبەر ئەو هەڵبژاردەیە یاریی بکەن.  سیزاری کولیزا، سەرۆکی فیدراسیۆنی تۆپی پێی پۆڵەندا بە رۆژنامەی زە ئاتلێتیکی راگەیاند، هیچ بوارێک بۆ قسەکردن نەماوە و ئێستا کاتی هەڵوێست وەرگرتنە، بەهۆی هێرشەکانی رووسیا بۆ سەر ئوکراینا، هەڵبژاردەی تۆپی پێی پۆڵەندا نایەوێت بەرامبەر رووسیا یاریی بکات.  سەرۆکی فیدراسیۆنی تۆپی پێی پۆڵەندا دەڵێت " ئەمە بڕیارە راستەکە، ئێمە لەگەڵ سوێد و چیک قسەمان کردووە و داواکارییەکی هاوبەشمان لەو بارەیەوە پێشکێشی فیفا کردووە. "  گوتەبێژێک بەناوی جیانی ئینفانتینۆ، سەرۆکی فیفا رایگەیاندووە، چاودێریی بارودۆخەکە دەکەن بۆ هەڵسەنگاندنی دوایین بەرەوپێشچوونەکان و بڕیاردان لەبارەی پاڵاوتنەکانی گەیشتن بە مۆندیال.  رۆبێرت لیڤاندۆڤسکی، کاپتن و ئەستێرەی تۆپی پێی پۆڵەنداش لە پەیامێکدا نووسیوویەتی " هەموو شتێکی جوان لە وەرزشدا، پێچەوانەی ئەوەیە کە دەبێتە هۆی دروستبوونی جەنگ، بۆ ئەوانەی رێز لە ئازادی و ئاشتی دەگرن، ئەمە کاتی یەکگرتن و یارمەتیدانی قوربانیانی هێرشی دۆژمنکارانەی سوپای رووسیا دژی ئۆکراینا. "  لیڤا دەڵێت " وەک کاپتنی هەڵبژاردەی پۆڵەندا، قسە لەگەڵ هاوڕێ یاریزانەکانم دەکەم لەبارەی یارییەکەی بەرامبەر رووسیا، بۆ ئەوەی بگەینە بۆچوونێکی هاوبەش و بە زووترین کات پێشکێشی فیدراسیۆنی تۆپی پێی پۆڵەندا بکەین. "