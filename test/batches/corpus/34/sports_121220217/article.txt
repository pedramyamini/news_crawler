رۆژی دووشەممە بڕیارە هەردوو یانە بگەنە ریازی پایتەختی سعودیە، بۆ ئەوەی رۆژی سێشەممە یاریی جامی مارادۆنا، لەسەر یاریگەی مەرسۆل پارک، کە تایبەتە بە یانەی نەسری سعودی رووبەڕووی یەکببنەوە.  ترکی ئەلشەیخ، سەرۆکی دەستەی رابوێری سعودیە دەڵێت " ئەم یارییە مێژووییە و لە هەموو تەمەندا جارێک روودەدات. "  بڕیارە دوای گەیشتنی شاندی هەردوو یانە بۆ سعودیە، رۆژی دووشەممە چاڤی هێرناندێز، راهێنەری یانەی بارسێلۆنا و سێباستیان باتالیا، راهێنەری کاتیی یانەی بۆکا جونیۆرز کۆنگرەیەکی رۆژنامەڤانی لەبارەی یارییەکەوە ئەنجامبدەن، جگە لەوەش هەردوو یانە تەنیا یەک یەکەی مەشقی لە سعودیە ئەنجامدەدەن بەر لەوەی لە یارییەکە رووبەڕووی یەکببنەوە.  فرۆشتنی بلیتەکانی یارییەکە دەستیپێکردووە و نرخی هەرزانترین بلیت ١٧ دۆلارە و بەرزترین نرخیش دەگاتە ٣ هەزار و ٣٧٥ دۆلار.  جامی مارادۆنا، یەکەمجارە ئەنجامدەدرێت و ئەم ساڵ یەکێک دەبێت لەو چالاکییە وەرزشییانەی کە سعودیە رێکیدەخات کە ئامانج لێی رێزگرتنە لە کاروانی دیێگۆ ئەرماندۆ مارادۆنای ئەفسانەی کۆچکردووی ئەرجەنتین، جگە لەو یارییەش بڕیارە سەرەتای ساڵی داهاتوو یارییەکی دیکەی دۆستانە لەنێوان هەردوو یانەی پاریس سانجێرمان و ئەستێرەکانی هەردوو یانەی هیلال و نەسری سعودی بکرێت.  بۆ سەرپەرشتیکردنی تیپی ئەستێرەکانی هەردوو یانەی نەسر و هیلال، بڕیارە ئارسین ڤینگەر، راهێنەری بەنێوبانگی فەرەنسی راهێنەرایەتی بکات.