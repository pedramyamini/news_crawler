رۆژنامەی مارکای نزیک لە یانەی ریال مەدرید لە ژمارەی ئەمڕۆیدا وێنەیەکی هالاندی داناوە و نووسیویەتی " بڕیارێکی نزیک "، کە مەبەست لێی بڕیاری هالاندە لەبارەی داهاتووی یاریزانەکە.  بەپێی رۆژنامەکە هالاند دەیەوێت پێش ٣١ ـی ئەم مانگە بڕیاری یەکلاکەرەوە لەبارەی داهاتووی خۆی بدات، لەکاتێکدا ماوەیەکی زۆرە ناوی یاریزانەکە بە یانە گەورەکانی ئەوروپاوە بەستراوەتەوە.  هەردوو یانەی بارسێلۆنا و ریال مەدرید، دوو جەمسەرەکەی ئیسپانیا رکابەری لەسەر گواستنەوەی ئەو یاریزانە دەکەن، یانەی بۆرووسیا دۆرتموندیش دەیەوێت پلانی دوای ئەو یاریزانە ئامادەبکات، بەپێی میدیای ئەڵمانیاش دۆرتموند دوای رۆیشتنی هالاند دەیەوێت گرێبەست لەگەڵ پاتریک شیک، هێرشبەری چیکی و یانەی بایرلیڤەرکوزن واژۆبکات.  هالاند تەمەنی ٢١ ساڵە، بەهۆی ئەو ئاستە بەرزەی لەگەڵ یانەکەی پێشکێشدەکات بووەتە ئامانجی یانە گەورەکان، لە هاوینی ٢٠٢٢ مەرجی هەڵوەشاندنەوەی گرێبەستی یاریزانەکە بۆ ٧٥ ملیۆن یۆرۆ کەمدەبێتەوە، پێشتر یاریزانەکەش لەبارەی داهاتووی خۆی گوتبووی دەمەوێت لە ئیسپانیا یاری بکەم.  جگە لە ریال مەدرید و بارسێلۆنا، یانەکانی پاریس سانجێرمان، مانچێستەر یونایتد، مانچێستەر سیتی و بایرن میونشن ئەو یانانەن کە دەیانەوێت گرێبەست لەگەڵ هالاند واژۆبکەن.  لەبارەی ئەگەری گواستنەوەی هالاند، خوان لاپۆرتا سەرۆکی یانەی بارسێلۆنا لە رێوڕەسمی ناساندنی فێران تۆرێس، یاریزانی نوێی یانەکەیدا گوتی " بارسێلۆنا یانەیەکە هەموو یاریزانەکان دەیانەوێت پەیوەندیی پێوەبکەن، ناتوانم دەربارەی تەنیا یەک یاریزان قسەبکەم، بەڵام کار لەسەر ئەو یاریزانانە دەکەین کە راهێنەر پێویستی پێیەتی. "