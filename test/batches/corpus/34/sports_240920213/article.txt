لە مەشقەکانی ئەمڕۆی یانەکەدا، هەریەکە لە لیۆنێل مێسی، نەیمار داسیلڤا، کیلیان ئێمباپێ، ماورۆ ئیکاردی، ئەشرەف حەکیمی، کیمبێپێ، کەیلۆر ناڤاس، ڤایناڵدۆم و نونۆ مێندێش بەشداریان نەکرد.  ماوریسیۆ پۆچێتینۆ، راهێنەری یانە فەرەنسییەکە دەیەوێت پشوو بە بەشێکی یاریزانەکانی بدات، لەکاتێکدا یارییەکی قورسیان لەبەردەمە و لە دووەم یارییاندا لە چامپیۆنزلیگدا بەرامبەر یانەی مانچێستەر سیتی ئینگلیزی یارییدەکەن.  رۆژی شەممە کاژێر ٢٢: ٠٠ پاریس سانجێرمان لە گەڕی هەشتی خولی فەرەنسا پاریس سانجێرمان بەرامبەر یانەی مۆنپیلێ یارییدەکات، لە ٧ یاریی رابردوودا یانەکە هەموو یارییەکانی بردووەتەوە و بە کۆکردنەوەی ٢١ خاڵ لە پێشەنگی ریزبەندی خولی فەرەنسایە.  لە یاریی رابردوودا پاریس سانجێرمان بە زەحمەت لە یانەی میتزی بردەوە، بە ٢ - ١ بردنەوەی تۆمارکرد، هەردوو گۆڵەکەش لەلایەن ئەشرەف حەکیمییەوە تۆمارکران.  ئەوەی تایبەتە بە لیۆنێل مێسی، بە رێژەی زۆر یاریزانەکە بەشداری لە یاریی رۆژی شەممەدا ناکات، لەکاتێکدا لە یاریی رابردوودا بەهۆی پێکانەوە یاریی نەکرد و راهێنەریش دەیەوێت یاریزانەکە بەتەواوی بۆ بەرامبەر مانچێستەر سیتی ئامادەبێت، کە رۆژی سێشەممە رووبەڕووی یەکدەبنەوە.