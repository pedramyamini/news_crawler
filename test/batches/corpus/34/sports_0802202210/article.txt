ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام رێگەیان پێنەدا و دەرئەنجام یاریزانەکە لە یانەی خۆی مایەوە، بەڵام لە کۆتایی ئەم وەرزەدا ماوەی گرێبەستی کیلیان لەگەڵ پی ئێس جی کۆتاییدێت و یاریزانەکە دەتوانێت بەبێ بەرامبەر بچێتە ریال مەدرید.  سەرەڕای ئەوەی یاریزانەکە چەندین دەستەوارەی یانەی پاریسی بۆ نوێکردنەوەی گرێبەستەکەی رەتکردووەتەوە، بەرپرسانی ئەو یانەیە هێشتا هیوایەکیان ماوە کە تاوەکو کۆتایی وەرز بتوانن ئێمباپێ لە رۆیشتن لە یانەکە پاشگەز بکەنەوە و گرێبەستەکەی نوێ بکەنەوە.  بەگوێرەی راپۆرتە رۆژنامەڤانییەکانی فەرەنسا، کارگێڕیی پاریس سانجێرمان پلانێکی دیکەی هەیە بۆ رازیکردنی کیلیان، کە بەپێی ئەو سەرچاوانە ئێستا دانوستاندن لە نێوان یانەکە و یاریزانەکە لە ئارادایە و ئێمباپێ هێشتا بڕیاری کۆتایی نەداوە سەبارەت بە رۆیشتن لە یانەکەی.  وەک ئەو راپۆرتە رۆژنامەڤانیانە باسی دەکەن، یانەی پاریسی دەیەوێت بە ٣ هەنگاو وا لە ئێمباپێ بکات لەگەڵیان بەردەوام بێت و گرێبەستەکەی نوێبکاتەوە، کە یەکەم هەنگاو بریتییە لەوەی یاریزانەکە بکرێتە خاوەنی بەرزترین مووچە لە یانەکەدا، دووەم هەنگاویش ئەوەیە کە بەڵێنی پێدەدرێت یانەکە پڕۆژەیەکی نوێی هەبێت و تیپێکی بەهێزتر دروست بکەن، هەروەها سێیەم هەنگاویش ئەوەیە کە ماوەی نوێکردنەوەی گرێبەستەکەی کورت بێت، بۆ ئەوەی یاریزانەکە بتوانێت ئەزموونی دیکەش تاقیبکاتەوە.  ئێمباپێ، دوێنێ پەیامێکی نوێی لەسەر داهاتووی خۆی و ئەگەرەکانی چوونی بۆ ریزەکانی یانەی ریال مەدرید دا و هیوایەکی بۆ بەرپرسانی پاریس سانجێرمان گەڕاندەوە.  دوای سەرکەوتنی یانەکەی بەسەر یانەی لیل لە لیگ وەن بە ئەنجامی ٥ - ١، پرسیار لە ئێمباپێ کرا، ئایا بڕیاری کۆتاییت داوە بۆ چوونە ریزەکانی ریال مەدرید؟ ئەو لە وەڵامدا، بە روونی و ئاشکرایی گوتی "نەخێر، یاریکردن بەرامبەر ریال مەدرید زۆر شت دەگۆڕێت".  کیلیان لە درێژەی وەڵامەکەیدا بۆ پرسیارەکەی رۆژنامەڤانان، گوتی "هەرچەندە من ئێستا ئازادم و مافی ئەوەم هەیە هەر شتێک بکەم کە من دەمەوێت، بەڵام من قسە لەسەر رکابەرەکەم و هیچ کەسێک ناکەم، من تەنیا بیر لە رووبەڕووبوونەوەی ریال مەدرید لە چامپیۆنزلیگدا دەکەمەوە، دواتر دەزانین کە چی روودەدات".  لە قۆناخی ١٦ ـی چامپیۆنزلیگدا، پاریس سانجێرمان دوو یاریی چوون و گەڕانەوە بەرامبەر یەکدی دەکەن، کە یاریی یەکەم لە ١٥ ـی ئەم مانگە لە پاریس بەڕێوەدەچێت.