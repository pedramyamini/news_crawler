ئەمشەو کاژێر ٢٢: ٠٠ بە کاتی باشووری کوردستان دووەم یاریی قۆناخی پێشکۆتایی جامی نەتەوەکانی ئەفریقا، لە نێوان هەردوو هەڵبژاردەی کامیرۆن و میسر بەڕێوەدەچێت و براوەکەیان بلیتی یاریی کۆتایی بەدەستدێنێت و رووبەڕووی هەڵبژاردەی سەنیگگال دەبێتەوە، کە لە یەکەم یاریی پێشکۆتاییدا ٣ - ١ لە بورکینا فاسۆی بردەوە.  لە کۆنگرەی رۆژنامەڤانی بەر لە یارییەکەدا، کارلۆس کیرۆشی راهێنەری هەڵبژاردەی میسر، قسەی بۆ رۆژنامەڤانان کرد و سەرەتا گوتی "هیوادارم لەم یارییەدا ٣ تیپ بە باشی دەربکەون، تیپی میسر و کامیرۆن و تیپی ناوبژیوانان".  ئەو رەتیکردەوە ئاگاداری ئەوە بێت کە یەکێتیی تۆپی پێی میسر داوای کردبێت ناوبژیوانی یارییەکەیان بەرامبەر کامیرۆن بگۆڕن.  کیرۆش زیاتر لەبارەی یارییەکەوە گوتی "بوونی دوو تییپ بە سەرکردایەتی دوو راهێنەری پۆرتوگالی لە قۆناخی پێشکۆتایی جامی نەتەوەکانی ئەفریقا سەرسوڕهێنەرە، ئێمە تەنیا نوێنەرایەتی وڵاتەکەمان ناکەین، بەڵکو نوێنەری ئەو دوو وڵاتەشین کە راهێنەرایەتی هەڵبژاردەکانیان دەکەین".  راهێنەرە پۆرتوگالییەکەی هەڵبژاردەی میسر، بە متمانەوە گوتی "وشەی ترسمان لە فەرهەنگی تۆپی پێدا رەشکردووەتەوە، ئێمە رێز لە هەڵبژاردە  بەهێزەکەی کامیرۆن دەگرین، کە لە گۆڵکردندا زۆر بەتوانان".  کارلۆس کیرۆش، لە کۆتایی قسەکانیدا، دووپاتیکردەوە "شانازییەکی گەورەیە کە ئێمە لە قۆناخی پێشکۆتاییداین و رووبەڕووی کامیرۆن دەبینەوە، گەیشتنمان بەم قۆناخە دیارییەکە بۆ ئەو کۆشش و قوربانییانەی داومانە، ئێمە ئامادەین بۆ پێشکێشکردنی ئاستێکی بەرز، پێویستە زۆر رابکەین، یاری بکەین، بەمشێوەیە دەتوانین لە نێو یاریگەدا باشتر بین".