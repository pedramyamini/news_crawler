یارییەکانی ئەمڕۆ بە رووبەڕووبوونەوەی قوبرس و ماڵتا لە کۆمەڵەی هەشتەم دەستپێدەکەن، کە کاژێر ١٩: ٠٠ بە کاتی باشووری کوردستان بەڕێوەدەچێت، هەردوو هەڵبژاردە، کە هەریەکێکیان ٤ خاڵی هەیە، پلەکانی کۆتایی و پێشکۆتایی کۆمەڵەکەیانیان گرتووە.  لە کۆمەڵەی حەوتەمدا، هۆڵەندای پێشەنگی کۆمەڵەکە بە ١٦ خاڵ ئەرکی زۆر ئاسانە، کاتێک لەسەر یاریگەی فینۆرد میوانداری هەڵبژاردەی جیبرالتار دەکات، کە تاوەکو ئێستا هیچ خاڵێکی نییە و ٢٨ گۆڵی لێبووە، یاریزانەکانیشی لە ٧ یارییدا تەنیا ٣ گۆڵیان کردووە.  لەو کۆمەڵەیەدا نەرویجی دووەم بە ١٤ خاڵ یارییەکی گرنگی هەیە و ئەرکی ئاسان نابێت، بەو پێیەی دەبێتە میوانی مۆنتێنێگرۆ، کە ١١ خاڵی هەیە و لەسەر یاریگەی خۆیدا بە ئاستێکی بەرزەوە یاری دەکات.  لاتڤیای میوانداری تورکیا، راستە تەنیا ٥ خاڵی هەیە، بەڵام لەسەر یاریگەی خۆیدا دەتوانێت کێشە بۆ تورکەکان دروستبکات، بە تایبەتی کە ئەوان لە نێو ئیستەنبۆلدا ٣ - ٣ لەگەڵ تورکیا یەکسانبوون و خاڵێکی گرنگییان بردەوە وڵاتە بچووکەکەیان.  تورکیا ١٢ خاڵی هەیە و لە پلەی سێیەمدایە، ئەگەر بەنیازی رکابەری بێت بۆ بەدەستهێنانی بلیتێکی مۆندیال، نابێت ئەمڕۆ هیچ کەمتەرخەمییەک رووبدات و پێویستە ٣ خاڵ لە لاتڤیاوە ببەنەوە ئیستەنبۆل.  لە کۆمەڵەی دەیەمدا، هەڵبژاردەی ئەڵمانیا، سەرەڕای ئەوەی بە ١٨ خاڵ پێشەنگی گرتووە، بەڵام گەشتێکی زەحمەت دەکات، بۆ رووبەڕووبوونەوەی مەسەدۆنیای باکوور، کە سوپرایزی ئەم پاڵاوتنانەیە و تاوەکو ئێستا بە ١٢ خاڵ دووەمی کۆمەڵەکەیە.  بردنەوەی ئەم یارییە بۆ ئەڵمانەکان زۆر گرنگە، بۆ ئەوەی گەیشتنیان بە مۆندیال مسۆگەر بکەن، بەڵام بۆ مەسەدۆنیای باکوور یەکجار گرنگە و ئەگەر سوپرایزێکی دیکە بکات، لەوانەیە خەونە گەورە و مێژووییەکەی نزیک بێت لە هاتنەدی و بتوانێت بگاتە مۆندیال، بەڵام بە لەدەستدانی یارییەکە، دەرفەت بۆ ئەرمینیای سێیەم بەهەمان ژمارەی خاڵەکانی دەڕەخسێنێت، کە لە پلەی دووەمدا شوێنی ئەو بگرێتەوە، ئەگەرچی ئەرکی ئەرمینیاش ئاسان نییە و دەچێتە رۆمانیا بۆ رووبەڕووبوونەوەی هەڵبژاردەی ئەو وڵاتە، کە ئەمیش ١٠ خاڵی هەیە و هێشتا هیوایەکی زۆری هەیە بۆ گەیشتن بە مۆندیال.  ئایسلەندا - ليشتنشتاين ٢١: ٤٥ مەسەدۆنیای باکوور - ئەڵمانیا ٢١: ٤٥