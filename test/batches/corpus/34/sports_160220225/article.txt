لە یاریی چوونی قۆناخی ١٦ ـی چامپیۆنزلیگدا، پاریس سانجێرمان لەسەر یاریگەی باخچەی شازادەکان لە پاریس میوانداری ریال مەدریدی کرد و ١ - ٠ لێیبردەوە، کە کیلیان ئێمباپێ لە خولەکی ٤ ـی کاتی زیادکراوەدا گۆڵەکەی پی ئێس جی تۆمارکرد.  کارلۆ ئەنچێلۆتی، لە کۆنگرەی رۆژنامەڤانی دوای یارییەکەدا قسەی بۆ میدیاکان کرد و گوتی  "ئاستێکی باشمان لە بەرگری پێشکێش کرد، بەڵام بەهێزەوە هێرشمان نەدەکردە سەر گۆڵەکەیان، زۆر پاسمان لەدەستدا و نەمانتوانی لەژێر گوشارەکەیان دەربچین".  ئەو لەبارەی کەریم بنزیماوە قسەی کرد و گوتی "بنزیما لە هێڵی هێرشبردندا زۆر تۆپی پێنەگەیشت، ئێمە بەو شێوەیە یاریمان نەکرد کە دەمانویست، بنزیما هیچ کێشەیەکی لە رووی توانای جەستەییەوە نەبوو، بۆیە لە دوا ساتەکاندا دامنیشاند، کێشەکە ئەوەبوو کە تۆپەکانی نەدەگەیشتنێ، بۆیە زەحمەت بوو بە باشی یاری بکەین".  راهێنەرە ئیتاڵییەکەی یانە ئیسپانییەکە، دووپاتیکردەوە کە هێشتا گەشبینە و گوتی "من گەشبینم سەرەڕای ئەوەی پێویستە لەسەرمان لە یاریی گەڕانەوەدا بە ئاستێکی بەرزەوە یاری بکەین، پێویست بە دڵەڕاوکێ ناکات سەبارەت بەو گۆڵەی لە دەرەوەی یارگەی خۆماندا لێمان کراوە، بێگومان ئەو سەرکەوتنە چەکێکە بەدەستی پاریسەوە، بەڵام هیوادارم بەس نەبێت بۆ سەرکەوتنیان".  کاتێکیش هۆکاری ئەو گەشبینیەیان لێپرسی؟ لە وەڵامدا گوتی "ئیمە بە ١١ یاریزان و بەرامبەر ٥٠ هەزار هاندەر یاری دەکەین، ئەوە هۆکاری گەشبینیمە".  لەبارەی یارینەکردنی کاسێمیرۆ و میندیش لە یاریی گەڕانەوەدا، ئەنچێلۆتی گوتی "ئیمە تیپێکی گەورەمان هەیە و دەتوانین بیگۆڕین، دەبێت ئێمە لەو یارییەدا بەهێزتر بین".  کارلیتۆ لە کۆتایی لێدوانەکەیدا، پەسنی کیلیان ئیمباپێشی دا و گوتی "ئێمباپێ راناگیرێت، هەوڵماندا کۆنترۆلی بکەین، میلیتاو کارێکی زۆر باشی لە بەرامبەر ئەودا کرد، بەڵام ئێمباپێ هەموو ساتێک دەتوانێت کارێک بکات، وەک ئەوەی لە دواساتدا کردی".