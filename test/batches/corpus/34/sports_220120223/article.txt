نەهامەتییەکانی یانەی بارسێلۆنا بەردەوام و بەردەوامن، ئەو یانەیەی کە ساڵانە دروێنەی نازناوەکەی دەکرد، ئێستا دروێنەی شکستەکانی دەکات، ئەو تیپەی هەمووان لە رووبەڕووبوونەوەی تۆقیبوون، ئێستا کەس لە ئەو ئاسانتر ماڵئاوایی لە شانازییەکانی ناکات، ئاخر ئەوان لە ماوەی ١٠ رۆژدا زۆر بە سادەیی دوو نازناوی ئەم وەرزەیان لەدەستدا کە لەوانەبوو ئەگەر یەکێکیان بباتەوە، ببێتە تاکە نازناوی یانە کەتەلۆنییەکە، بەڵام کێشەکانی بلاوگرانا زۆر لەوە قووڵترن کە بیری لێدەکرێتەوە.  بارسێلۆنا ماڵئاوایی لە جامی شای ئیسپانیا دەکات، لەگەڵ خۆیدا پەڕۆی سپی بۆ ئەم وەرزە بەرز دەکاتەوە، ئاخر ئەوان شانازییان بەم نازناوەوە دەکرد، خاوەنی زۆرترین جامن لە مێژوودا، وەک پێشتر چاڤی باسی کردبوو، ئەوان لەم وەرزەدا شەڕ لەسەر نازناوی جامی شا دەکەن، بەڵام شەڕەکەیان بە ئاسانی دۆڕاند، ئێستا تاکە هیوا و ئامانجی یانە کەتەلۆنییەکە بە ناچاری هەوڵدانە بۆ خولی یۆرۆپالیگ، کە لەوانەیە لەوێوە کەمێکم دڵی هاندەرانیان بدەنەوە.  ئێستا ئۆفەری یەک بە دوو بۆ بارسا چالاک کراوە، واتا بارسا و کێشەکان هەر ئەوە نین کە دەدۆڕێن یانیش نایبەنەوە و ماڵئاوایی لە جامێک دەکەن، کێشەکان لەوەدان کە لەگەڵ هەر نەهامەتییەکدا نەهامەتییەکی دیکەش بەرۆکیان دەگرێت، ئاخر لەم وەرزەدا پێکانەکان قورگی چاڤییان گرتووە و بەزۆر هەوڵی شکستپێهێنانی دەدەن، ئەو راهێنەرە لاوەی کە یەکەم ئەزموونی لە ئەوروپا تاقیدەیکاتەوە، زۆرباش دەیزانی کە تووشی کێشەی زۆر دەبێت، بەڵام نەک بەو رادەیەی کە تیپەکە کەسایەتیی خۆی لەدەستبدات.  لە بارسا کێشەی پارە هەیە، مووچە و گرێبەستی یاریزانەکان زۆرن، هەندێکیان گرێبەستیان بەرەو تەواوبوون دەچن و داوای زیاتر دەکەن، ئەستێرەی گەورەیان بۆ ناگوازرێتەوە چونکە قەرزارن، لەگەڵ ئەوەشدا هێرشبەرەکانی بلیمەت نین و گۆڵکەری باش نین، ئەوەشی هاندەرانی دڵیان پێیان خۆشە، زوو زوو دەپێکرێن و بە مانگ دەچنە ماڵەوە.  ئێستا ئەوەی لەسەر چاڤییە بیکات ئەوەیە، چاوی میدیا لەسەر تیپەکەی دووربخاتەوە، ئاڵای سپی هەڵبکات و بە ئاشکرا بڵێت ئێمە ئەم وەرزە ئەنجاممان ناوێ، بە خۆشی بێت یان ترشی، بارسا لە نازناوەکانی ئەم وەرزە زۆر زۆر دوورە، مەگەر یۆرۆپالیگ، بونیاتنانەوەی تیپ پێویستی بە قوربانیدانی زۆرە، کەواتە دەبێت ئەم وەرزەش پەستان لەسەر یاریزانان و راهێنەر دروستنەکرێت و نەبنە تاسەی بەردەم پاسە شەق و شڕەکەی بارسا کە ئێستا خەریکی دووبارە نۆژەنکردنەوەین.