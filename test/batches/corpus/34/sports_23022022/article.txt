چێڵسی لە یاریی چوونی قۆناخی ١٦ ـی خولی یانە پاڵەوانەکانی ئەوروپا، لەسەر یاریگەی ستامفۆرد بریچ لە لەندەن میوانداری لیلی کرد و ٢ - ٠ لێیبردەوە.  لەندەنییەکان بە هێرشبردن و گوشار خستنە سەر گۆڵی تیپی میوان دەستیانپێکرد و کای هاڤێرتس تەنیا ٨ خولەکی پێویست بوو، بۆ ئەوەی بەسەر تۆڕی گۆڵی فەرەنسییەکان بهەژێنێت و چێڵسی بە گۆڵێک پێشبخات.  دوای ئەو گۆڵەش چێڵسی باشتر یاری کرد و چەندجارێک نزیک بوون لە تۆمارکردنی گۆڵی دووەم، بەڵام نیوەی یەکەم بە تاکە گۆڵی هاڤێرتس کۆتاییهات.  لەنیوەی دووەمدا تیپەکەی تۆماس توخێل سووربوو لەسەر تۆمارکردنی گۆڵی زیاتر و لە خولەکی ٦٣ ـدا کریستیان پۆلیسیچی هێرشبەری ئەمریکی گۆڵی دووەمی بۆ خاوەن یاریگە تۆمار کرد.  یارییەکە بە دوو گۆڵی بێبەرامبەر لە بەرژەوەندی چێڵسی کۆتاییهات و ئەو یانە ئینگلیزییە قاچێکی خستە قۆناخی هەشتەوە، بەر لەوە یاری گەڕانەوە لەسەر خاکی فەرەنسییەکان ئەنجام بدات.