لە نێو هەڵا و زەنای هێرشی رووسیادا بۆ سەر ئۆکراینا، تا ئەم ساتە، هیچ بوارێکی دیکە هێندەی وەرزش لە رووداوەکانی شەڕەکە زیانمەند نەبووە. لە پاش ئۆکراینییەکانەوە کە دەکرێ بڵێین خاک و مرۆڤیان لەدەستداوە لە رۆژانی رابردوودا، هیچ بوارێکی دیکەی ژیان لەو دوو وڵاتەدا کە یەکێکیان دانەکانی بۆ داگیرکردنی ئەویدیکەیان جیڕکردووەتەوە، هێندەی وەرزش زیانی بەرنەکەوتووە و زیانمەند نەبووە.  تادێ هەواڵەکانی پەیوەست بەزیانمەندبوونی وەرزش بەسەرجەم یاری و چالاکییەکانییەوە لەو شەڕەدا زیاتر و زیاتر دەبن. لە کێشانەوەی یاری کۆتایی چامپیۆنزلیگەوە لە رووسیا، تا یارینەکردن لەگەڵ هەڵبژاردەی رووسیا، تاوەکو کێشانەوەی پاڵەوانێتییەکان و بێبەشکردنی وەرزشوانە رووسییەکان لە یارییە جۆربەجۆرەکان، تا وازهێنانی چەندین یاریزان کە یارییان بۆ یانە جیاوازەکانی رووسیا دەکرد. هەموو ئەمانە هێشتا کاردانەوەی سەرەتایین لەسەر رووداوەکانی جەنگەکە، چونکە شتی دیکەشی بەدوادادێت، لە هەڵوەشاندنەوەی گرێبەستی کۆمپانیا رووسییەکان لە وەرزشی ئەوروپاوە تاوەکو ئەگەری بێبەشکردنی رووسیا لە مۆندیالی قەتەر و چەندین سزای دیکەش بۆ سەر وەرزشوانە رووسیاییەکان.  ئەمانە هەموویان لێکەوتەکانی شەڕن، بەبادادانی رەنج و ماندووبوونی دەیان و سەدان وەرزشوانی جیاواز و دەیان یانەی وەرزشین، دۆخەکە بەرەو بێبەشکردنی یەکجاری یانە و هەڵبژاردە وەرزشییەکانی رووسیا لە هەموو چالاکییەک دەچێت، لە کۆتاییشدا هەر ئەوە روودەدات، چونکە ئیدی فیفا لە ژێر فشارێکی زۆردایە و لە کاتێکدا هەڵبژاردە بەشدارەکانی پاشکۆی پاڵاوتنەکان بڵێن لە بەرامبەر رووسیادا یاری ناکەین، ئیدی فیفا ناچارە هەڵوێستێک وەربگرێت و لایەک بەلایەکدا بخات. بیانووە مرۆییەکەش بێگومان بەناچاری دەبێ بەسەر بڕیارەکەی فیفادا زاڵ بێت، چونکە فیفاش گەرچی ساڵانێکی زۆرە داوا دەکات، وەرزش لە سیاسەتەوە نەگلێنرێت، بەڵام ناچارە ئەمجارە هەڵوێستەکەی سیاسی بێت زیاتر لەوەی وەرزشی.  جەنگ قێزەونە، هەر کەس بەرامبەر هەر کەسێکی دیکە ئەنجامی بدات. ئێمە لە هەمووان زیاتر هەست بەئازارەکانی جەنگ دەکەین، ئاخر ئێمە نەوەی وڵاتێکی دابەشکراوی خاک زەوتکراوین کە لەوەتەی هەین، بووینەتە ئەو هەتیوەی لەسەرە رێی چەکبەدەستە زەبەلاحەکاندا کەوتووین و هەرجارە و یەکێکیان شەقێکمان تێهەڵدەدات.  قێزەونیی جەنگ و قوربانیی بوونی ئێمە، ئەو ئازارە ناسڕێتەوە. کە جەنگ هات، خەونەکانی هەمووان لەنێو دەبات، بەر لەهەمووانیش خەونی ئەو وەرزشوانانەی خۆیان بۆ دەرکەوتن لەسەر ئاستی نێودەوڵەتی و درەوشانەوە و نازناوەکان ئامادەکردبوو.  بیهێنە بەرچاوی خۆت لە رووسیادا، لە ئۆکراینا و بێلاڕووس و چەندین وڵاتی دیکەشدا کە پڕیشکی ئاگری شەڕەکەیان دەگاتێ، چەند یاریزان و وەرزشوان خۆیان بۆ درەوشانەوە ئامادەکردبوو، چەندیان شەونخوونی شەوورۆژیان بۆ بەدەستهێنانی میدالیا و نازناوێک لەسەر ئاستی نێودەوڵەتی کردووە، پلانیانداناوە، خەونیان بینیووە و بەشی زۆری ژیانیان پێبەخشیووە، ئێستا لەگەڵ یەکەم گولەی شەڕدا، بەدەم خەیاڵەکانی پووتینەوە بۆ داگیرکردنی ئۆکراینا، خەونەکەیان بووە بڵقی سەرئاو.  تائێستا ئەو وتەیەم بیر ناچێتەوە کە دەیگووت، با تفەنگەکان بێدەنگ بن، منداڵێک دەیەوێت بخەوێت، بۆ من لێرەدا دەبێ بڵێم "با تفەنگەکان بێدەنگ بن، لە پاڵ ویستی منداڵێکدا بۆ خەوتن، وەرزشوانێک دەیەوێ بدرەوشێتەوە".