لە شاری ریازی سعودیە و لە میانەی هەفتەی خۆشی بینیندا , رێز لە دیێگۆ ئارماندۆ مارادۆنا گیرا و یارییەکی دۆستانە لە نێوان هەردوو یانەی بارسێلۆنا و بۆکا جونیۆرزدا سازکرا، یانەی بۆکا جونیۆرز بە لێدانی یەکلاکەرەوە شکستی بە یانەی بارسێلۆنا هێنا و جامی مارادۆناشی لێبردەوە.  بارسێلۆنا لەم یارییەدا زۆرینەی یاریزانە لاوەکانی بەشداریپێکرد، بەڵام ئەوەی جێگەی سەرنج بوو دانی ئالڤێش یەکەم یاریی خۆی لەگەڵ بارسا ئەنجامدا و بەشێوەی سەرەکی تاوەکو کۆتایی یاریکرد.  بارسا لە خولەکی ٥١ ـدا گۆڵی پێشکەوتنی لە رێگەی فێران جوتگلاوە تۆمارکرد، بەڵام لە خولەکی ٧٧ ـدا ئیزیکێل زێبایۆس ئەنجامەکەی بۆ یانەی بۆکا یەکسانکردەوە.  لە لێدانەکانی یەکلاکەرەوەشدا یانە ئەرجەنتینییەکە بە ئەنجامی ٤ - ٢ شکستی بە یانەی بارسێلۆنا هێنا و بۆ یەکەمجار لە مێژوویاندا لەدوای چوار رووبەڕووبوونەوە شکستی بە یانەی بارسێلۆنا هێنا.  تیپە کەتەلۆنییەکە بۆ ئەنجامدانی ئەم یارییە بڕی سێ ملیۆن دۆلاری وەرگرت.  جامی مارادۆنا، یەکەمجارە ئەنجامدەدرێت و ئەم ساڵ یەکێک بوو لەو چالاکییە وەرزشییانەی کە سعودیە رێکیخست کە ئامانج لێی رێزگرتنە لە کاروانی دیێگۆ ئەرماندۆ مارادۆنای ئەفسانەی کۆچکردووی ئەرجەنتین، جگە لەو یارییەش بڕیارە سەرەتای ساڵی داهاتوو یارییەکی دیکەی دۆستانە لەنێوان هەردوو یانەی پاریس سانجێرمان و ئەستێرەکانی هەردوو یانەی هیلال و نەسری سعودی بکرێت.