یانەی شاهانە لە یاریی لووتکەی ئەم گەڕەی لالیگا کە هەفتەی ٢٠ ـی خولەکەیە، بەرامبەر بە یانەی ڤالێنسیا یاری کرد، ئەنجامی یارییەکەش ٤ - ١ بوو بۆ یانەی ریال مەدرید.  کەریم بنزیما و ڤینیسیۆس جونیۆر کە دوو بەهێزترین دووانەی ئەم وەرزەی خولەکەن، سەرجەم گۆڵەکانی ریال مەدریدیان تۆمارکرد، دوای ئەوەی کەریم لە خولەکی ٤٣ بە لێدانی سزا ریال مەدریدی پێشخست، لە نیوەی دووەمیشدا ڤینیسیۆس جونیۆر بە دوو گۆڵی وەڵامی بنزیمای دایەوە لە خولەکەکانی ٥٢ و ٦١ ـدا، لەو نێوەندەدا یانەی ڤالێنسیا بە سوودوەرگرتن لە لێدانی سزا لە رێگەی گۆنزالۆ گێدێشەوە گۆڵێکیان تۆمارکرد، لە جاری یەکەمدا کۆرتوا گەڕاندییەوە و تۆپەکە گەڕایەوە بۆ لای گێدێش ئەویش کردی بە گۆڵدا و ئەنجامەکەی کرد بە ٣ - ١.  بنزیما گۆڵی دووەمی خۆی و چوارەمی ریال مەدریدی بە شێوەیەکی جوان لە خولەکی ٨٧ ـدا کرد، بەمەش ژمارەی گۆڵەکانی گەیاندە ١٧ گۆڵ و پێشەنگی گۆڵکارانی گرتووە، لە ژیانی وەرزشیشیدا ٣٠١ ـی گۆڵی بۆ ریال تۆمارکردووە.  ریال مەدرید ئێستا ژمارەی خاڵەکانی ٤٩ خاڵە، ٨ خاڵ جیاوازی لەگەڵ یانەی سێڤییا دروستکردووە کە پلەی دووەمی هەیە و ئەمشەو لەگەڵ یانەی خیتافی یاری دەکات.  لە یارییەکی دیکەی لالیگادا، یانەی بارسێلۆنا لە دەرەوەی یاریگەی خۆی بووە میوانی یانەی گرانادا و دوو خاڵی لەدەستدا.  بارسا یارییەکی تووندوتیژی بەرامبەر گرانادا ئەنجامدا، ٥ کارتی زەرد و کارتێکی سووری هەبوو، لەم یارییەشدا کە بە ئەنجامی ١ - ١ کۆتاییهات، بۆ جاری سێیەم لە پێنج یاریی رابردوو تووشی داوی یەکسانبوون بوو.  بارسێلۆنا سەرەتایەکی باشی هەبوو، هەلی گۆڵیان دروستکرد و دەستپێشخەریشیان هەبوو لە گۆڵکردن، لووک دییۆنگ بە لێدانی سەر لە خولەکی ٥٧ ـدا گۆڵی یەکەمی بۆ بارسێلۆنا هێنا، بەڵام لە دوایین خولەکەکانی یارییەکە ئەنتۆنیۆ پوێرتاس نەیهێشت چاڤی سێ خاڵی یارییەکە بباتەوە و بە لێدانێکی جوان گۆڵی یەکسانبوونەوەی ئەنجامەکەی تۆمارکرد.  بارسێلۆنا ٣٢ خاڵی هەیە، لە پلەی شەشەمی ریزبەندییەکەدایە بەڵام بەشێوەیەکی کاتی، گراناداش ٢٤ خاڵی هەیە لە پلەی ١٢ مایەوە.  هەر لە یارییەکانی لالیگادا دوێنێ ئەم ئەنجامانەش تۆمارکران:  ریال سۆسیداد ١ - ٠ سێلتا ڤیگۆ   ئەمڕۆ لە خولی ئیسپانیا ئەم یارییانە دەکرێن  رایۆ ڤاییکانۆ - ریال بێتیس ١٦: ٠٠  دیپۆرتیڤۆ ئالاڤێس - ئاتلێتیک بیلباو ٢٠: ٣٠  ڤیاریال - ئاتلێتیکۆ مەدرید ٢٣: ٠٠