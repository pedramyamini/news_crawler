لە یاریگەی ئانفێڵد رۆد، لیڤەرپوول میوانداریی یانەی ئاتلێتیکۆ مەدریدی کرد و یارییەکەشی بە ئەنجامی دوو گۆڵی بێ وەڵام لێبردەوە، بەمەش پلەی یەکەمی کۆمەڵەکەی مسۆگەرکرد و گەیشتە قۆناخی داهاتوو، ئەمە سەرەڕای ئەوەی هێشتا دوو گەڕ لە قۆناخی کۆمەڵەکان ماوە.  گۆڵەکانی لیڤەرپوول لە نیوەی یەکەمدا تۆمارکران و هەردووکیان لە رێگەی ئەلێساندەر ئارنۆڵدەوە دروستکران، گۆڵی یەکەم دیۆگۆ جۆتا و گۆڵی دووەمیش سادیۆ مانێ تۆماریکرد.  لە نیوەی دووەمی یارییەکەشدا ناوبژیوان فلیپێی یاریزانی ئاتلێتیکۆی بە کارتی سوور کردەدەرەوە.  لیڤەرپوول سەرجەم یارییەکانی بردەوە، بەبێ رکابەر لە کۆمەڵەدا ماوەتەوە و پلەی یەکەمیشی مسۆگەرکردووە.  لە یارییەکی دیکەی قۆناخی کۆمەڵەکان و هەر لە کۆمەڵەی دووەمدا، یانەی میلانی ئیتاڵی یەکەم خاڵی لەم وەرزەی خولەکەدا بەدەستهێنا، دوای ئەوەی لەگەڵ یانەی پۆرتۆ بە گۆڵێک یەکسانبوو.   یارییەکە لە سان سیرۆ کرا، هەرزوو لویز دیاز گۆڵی یەکەمی بۆ پۆرتۆ تۆمارکرد، بەڵام گۆڕانکارییەکانی پیۆلی لە نیوەی دووەمدا ئەنجامەکەیان گۆڕی، ئەوەبوو لە خولەکی ٦١ ـدا ئێمبامبای بەرگریکەری پۆرتۆ رێڕەوی تۆپێکی کالولۆی گۆڕی بەرەو گۆڵی خۆیان و ئەنجامەکەی بۆ میلان یەکسانکردەوە.  میلان خەریکە لە سەرکەوتن بۆ قۆناخی داهاتوو بێهیوا دەبێت، بەڵام ئەگەر هەردوو یارییەکەی داهاتوو کە بەرامبەر ئاتلێتیکۆ و لیڤەرپوولە بیباتەوە، ئەوا بە هەڵسەنگاندن بۆ ئەنجامەکانی دیکە هەلی پەڕینەوەی دەبێت.  کۆمەڵەی دووەم لیڤەرپوول ١٢ خاڵی هەیە، پۆرتۆ ٥ خاڵ، ئاتلێتیکۆ ٤ خاڵ و میلانیش خاوەنی یەک خاڵە.