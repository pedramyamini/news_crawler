میدیای عێراق بڵاویکردەوە، فیدراسیۆنی تۆپی پێی عێراق بیر لە دوورخستنەوەی ژێلیکۆ پێترۆڤیچ، راهێنەری هەڵبژاردەکە دەکاتەوە بەشێوەیەکی دۆستانە، دوای ئەو ئەنجامانەی لە ماوەی رابردوودا بەدەستیانهێناوە، بەتایبەتیش یارییەکەی بەرامبەر لوبنان کە ١ - ١ کۆتاییهات و هەلی سەرکەوتنی عێراق بەپلەی سێیەمی کۆمەڵەکەی زۆر کەمبووەوە.  بەپێی راپۆرتە رۆژنامەڤانییەکان، زۆرینەی ئەندامانی فیدراسیۆنی تۆپی پێی عێراق لەگەڵ ئەوەن، ئەیوب ئودیشۆ، راهێنەری یانەی زەورا بۆ دوو یاریی داهاتووی هەڵبژاردەی عێراق بەرامبەر ئیمارات و سوریا شوێنی پێترۆڤیچ بگرێتەوە، بۆ ئەوەش عەدنان درجال، سەرۆکی فیدراسیۆنەکە لە چەند کاژێری داهاتوودا گفتوگۆ لەگەڵ فەلاح حەسەن، سەرۆکی یانەی زەورا دەکات، بۆ ئەوەی دەستبەرداری ئەو راهێنەرە ببن بۆ وەرگرتنی راهێنەرایەتی هەڵبژاردەی عێراق، کە پەیوەندیکردنی ئودیشۆ ئەگەر رووبدات بۆ هەڵبژاردەی عێراق بەشێوەی خواستن دەبێت، تاوەکو کۆتاییهاتنی پاڵاوتنەکانی مۆندیال.  بژاردەی دووەمی فیدراسیۆنی تۆپی پێی عێراق، بۆ وەرگرتنی راهێنەرایەتی هەڵبژاردەکە عەبدولغەنی شەهد، راهێنەری یانەی نەفتی وەسەتە، ئەگەر هاتوو نەیانتوانی ئەیوب ئودیشۆ بەدەستبهێنن، کە ئەوش لە رۆژی ١٥ ـی ئاداردا یاریی چامپیۆنزلیگی ئاسیای لە بەرامبەر یانەی شاریقەی ئیماراتی لە پێشە.  هەرچەند ژێلیکۆ پێترۆڤیچ، بە رۆژنامەی تێلیگرافی هۆڵەندی راگەیاندووە، ئاگاداری هیچ شتێک نییە لەبارەی دوورخستنەوەی، بەڵام یونس مەحموود سەرپەرشتیاری هەڵبژاردەی عێراق دەیەوێت بەشێوەیەکی دۆستانە ئەو راهێنەرە رازیبکات واز لە راهێنەرایەتی هەڵبژاردەکە بهێنێت.  هەڵبژاردەی عێراق لە قۆناخی کۆتایی پاڵاوتنەکانی مۆندیالدا، لە کۆمەڵەی یەکەم یارییدەکات، لە ٨ یارییدا هیچ یارییەکی نەبردووەتەوە و تەنیا ٥ خاڵی هەیە و لە پلەی پێشکۆتایی ریزبەندی کۆمەڵەکەیە و تەنیا هیوایەکی کەمی ماوە بۆ ئەوەی وەک سێیەمی کۆمەڵەکە بۆ پاشکۆی پاڵاوتنەکان سەربکەوێت، ئەویش پێویستە لە ئیمارات و سوریا بباتەوە و لوبنانیش دەبێت دوو یاری نەباتەوە یانیش یارییەک بدۆڕێنێت.      پێترۆڤیچ لە نۆڤەمبەری ساڵی رابردوو بووە راهێنەری هەڵبژاردەی عێراق و شوێنی دیک ئادڤۆکاتی گرتەوە، لەو ماوەیەدا بەشدارییان لە جامی عەرەبی کرد و نەیانتوانی هیچ یارییەک ببەنەوە، دواتر لە پاڵاوتنەکانی ئاسیا بە ئێران دۆڕا و لەگەڵ لوبنانیش یەکسانبوون، بەگشتی هەڵبژاردەی عێراق ماوەی زیاتر لە حەوت مانگە تامی بردنەوەیەکی نەکردووە لە یارییە فەرمییەکاندا.     پێترۆڤیچ لە نۆڤەمبەری ساڵی رابردوو بووە راهێنەری هەڵبژاردەی عێراق و شوێنی دیک ئادڤۆکاتی گرتەوە، لەو ماوەیەدا بەشدارییان لە جامی عەرەبی کرد و نەیانتوانی هیچ یارییەک ببەنەوە، دواتر لە پاڵاوتنەکانی ئاسیا بە ئێران دۆڕا و لەگەڵ لوبنانیش یەکسانبوون، بەگشتی هەڵبژاردەی عێراق ماوەی زیاتر لە حەوت مانگە تامی بردنەوەیەکی نەکردووە لە یارییە فەرمییەکاندا.