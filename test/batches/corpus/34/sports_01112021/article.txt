لە هەڤپەیڤینەکەیدا لەگەڵ رۆنامەی سپۆرتی کەتەلۆنی کە تەنیا چەند بڕگەیەکی لێبڵاوکراوەتەوە، مێسی ئاماژەی بە کاتی رۆیشتنی کردووە لە بارسێلۆنا دەڵێت: مووچەکەم بۆ نیوە کەمکردەوە، بەڵام کەس بەمنی نەگوت کە بە خۆڕایی یاری بکە، من ئامادەبووم یارمەتیی یانەی بارسیلۆنا بدەم، بەڵام قسەکانی لاپۆرتی منی بریندارکرد.  لیۆ لە درێژەی قسەکانیدا ئاماژەی بەوەکرد کە هیوادارە رۆژێک لە رۆژان بگەڕێتەوە بۆ یانەی بارسێلۆنا و وەک سکرتێری هونەری کاربکات، دەڵێت: دەمەوێ لە داهاتوودا بگەڕێمەوە بۆ بارسێلۆنا و وەک سکرتێری هونەری کاربکەم، بەڵام نازانم بارسێلۆنا ئەوەی دەوێ یان نا، ئەگەر رووبدات دەمەوێ یارمەتی یانەکە بدەم.  مێسی گوتیشی: بارسێلۆنا ئەو یانەیەیە کە من خۆشمدەوێ، دەمەوێ باشبێت و بەرەوپێشەوە بچێت، ببێتەوە بە باشترین یانەی جیهان.  مێسی نەیشاردەوە کە ئامانجی سەرەکی ئەو بۆ بردنەوەی نازناوێکی دیکەی خولی یانە پاڵەوانەکانی ئەوروپایە.  لە وەڵامی ئەوەی کە پاریس بەربژێرە بۆ بردنەوەی نازناوی چامپیۆنزلیگ لیۆ گوتی: ئێمە یەکێکین لە بەربژێرەکان بۆ نازناوەکە بەڵام بەتەنیا نین، هەمووان لەسەر پاریس قسەدەکەن بەهۆی کوالێتیی یاریزانەکانییەوە، بەڵام هەندێک یانە هەن کە چەندین ساڵە هەوڵ دەدەن و کاردەکەن وەک یانەکانی چێڵسی، مان سیتی و لیڤەرپوول لە ئینگلتەرا، لە ئیسپانیاش یانەی ئاتلێتیکۆ مەدرید، ئەوانیش توانای ئەوەیان هەیە ببەنە پاڵەوانی خولەکە.  " خولی یانە پاڵەوانەکان پەیوەستە بە چەند دۆخێکەوە، هەمیشە باشترین نابێتە پاڵەوان" مێسی وایگوت.  دەربارەی پەیوەندیی خۆی و ئێمباپێ گوتی: لەگەڵ ئێمباپێدا دۆخێکی نامۆ بوو لە سەرەتادا، چونکە ئێمە نەماندەزانی دەمێنێتەوە یان دەڕوات، لە بەختی باشمان ئێستا ئێمە یەکدی دەناسین، لە دەرەوە و لە ناو یاریگەش بەیەکەوە سەرنجڕاکێشانە دەژین، کۆمەڵێکی باش و تەندروست هەن لە ژووری جلگۆڕێنی پاریس.  رۆژنامەڤانەکە پرسیاری دەربارەی ناخۆشترین ساتی مێسی کرد لەوکاتەوەی کە هاتووەتە پاریس، لە وەڵامدا: کاتە خراپەکان لە سەرەتدابوون، ئەو کاتەی کە هەمووشتێك بەخێرایی روویاندەدا، مانگ و نیوێک لە هۆتێل ماینەوە و شتەکە ئاسان نەبوو بۆ منداڵەکان، ئێمە لە ناوەڕآستی پاریسدا بووین، هاتوچۆی شەقامەکان بەرنەدەکەوت، بەڵام کە چووینە ماڵەکەمان هەمووشتێک باشبوو.  سەبارەت بە جیاوازیی نێوان پاریس و بارسێلۆنا، مێسی دەڵێت: بارسێلۆنا یانەیەکی گەورەیە، یەکێکە لە باشترین یانەکانی جیهان، مێژوویێکی باشی هەیە، بەڵام پاریس یانەیەکە لەم چەند ساڵەی دواییدا بەشێوەیەکی باش بەرەوپێشچووە، هێشتا زۆر شتی دیکەی لەبەردەمە بۆ بەدەستهێنان، باشترین یاریزانەکانی جیهانی تێدایە، شارێکی وەرزشی نوێی هەیە، هۆکاری گەشەسەندنی باشی هەیە.   لە کۆتاییدا سەبارەت بە باڵۆن دۆری حەوتەم پرسیار لە مێسی کرا، ئایا مێسی دەبێتە براوەی خەڵاتی باڵۆن دۆری ئەمساڵ؟   مێسی: ئەگەر راستگۆبم، پێموانییە، گەورەترین نازناوی ئەمساڵم بردنەوەی نازناوێک بوو لەگەڵ هەڵبژاردەی نیشتیمانی، دوای ئەوەی کۆشش و ماندووبوونێکی زۆرمان چەشت بۆ ئەو نازناوە، ئەگەر بەهۆی ئەوەوە باڵۆن دۆر ببەمەوە شتێکی نائاساییە، بردنەوەی باڵۆن دۆری حەوتەم شێتانەیە، ئەگەر هیچ شتێک روونەدات ئەوا یەکێك لە ئامانجە گەورەکانم دەپێکم، من زۆر ذڵخۆش دەبم بەوە.  لە کۆتایی ئەو بەشەی هەڤپەیڤینەکەی مێسی کە بڵاوکراوەتەوە دەڵێت: من بیری شاری بارسێلۆنا و ژیانکردن لەو شارە دەکەم، بەڵام لە پاریسیش دڵخۆشم.  مێسی لە هاوینی رابردوو دوای ٢٠ ساڵ بە گرێبەستێکی خۆڕایی لە یانەی بارسێلۆناوە چووە یانەی پاریس سانجێرمان، لەو یانەیە درێسی ژمارە ٣٠ وەرگرتووە، بەڵام ئاست و ژمارەکانی جێگەی دڵخۆشیی هەوادارەکانی نین، ئەو لە ٨ یاریی سەرەتادا تەنیا ٣ گۆڵی هەیە و هیچ ئاسیستێکی نەکردووە، ئەمە جیا لەوەی کە لە خولی فەرەنسیدا تاوەکو ئێستا گۆڵی نەکردووە.