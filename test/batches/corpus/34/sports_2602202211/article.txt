ئەمشەو کاژێر ٢٠: ٣٠ بە کاتی باشووری کوردستان، یانەی ریال مەدرید لە گەڕی ٢٦ ـی لالیگادا دەبێتە میوانی یانەی رایۆ ڤاییکانۆ و هەوڵدەدات بەردەوام بێت لە سەرکەوتنەکانی بۆ ئەوەی پارێزگاری لە پێشەنگی خولەک بکات.  کارلۆ ئەنچیلۆتی، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و سەرەتا بە جەنگی نێوان رووسیا و ئۆکراینا دەستیپێکرد و بە شتێکی ترسێنەر وەسفی کرد.  کارلیتۆ لەبارەی جەنگەوە گوتی "شتێکی سەیرە ئەم جەنگە لە ساڵی ٢٠٢٢ ـدا روودەدات، وەک خۆم بەم ئەزموونەدا تێنەپەڕیوم، بەڵام باپیرم لە جیهانیی یەکەمدا بەشداریکردووە و باوکم لە جەنگی جیهانیی دووەمدا، چیرۆکی زۆریان بۆ گێڕاومەتەوە، ئەوە شتێکی ترسێنەرە و هیچی دیکە نییە".  ئەو باسی ئەوەی کرد کە لەگەڵ لونینی گۆڵپارێزی ئۆکراینیان قسەیکردووە و پشتیوانی خۆی بۆ نیشانداوە و گوتی "لەگەڵ لونین قسەمکردووە و سەرۆکیش قسەی لەگەڵ کردووە، تەنیا دەمانەوێ لەوەوە نزیکبین سەرەڕای ئەوەی دەزانین کە دۆخەکە زۆر قورسە بۆ ئەو".  هەروەها گوتیشی "جەنگ مەترسیدارە، من و یاریزانان و سەرۆک و یانەکە بەگشتی تاکە شت کە بتوانین بیکەین ئەوەیە کە لێی نزیکبین و بە هەست و سۆزەوە لەگەڵی بدوێین".  راهێنەری یانەی ریال مەدرید، لەبارەی یارییەکەی ئەمشەویشیان، گوتی "ئێمە بە چەندین شێواز یاریمان کردووە، دوای دۆڕان بەرامبەر ئیسپانیۆل سیستمی بەرگریمان پەیڕەو کرد و سەرکەوتنمان بەدەستهێنا، کە ١٠ یارییمان بەسەریەکەوە بردەوە، بەڵام لەم یارییەدا هەوڵدەدەین گوشار بخەینە سەر رکابەرەکەمان و بەشێوەیەکی باشتر کۆنترۆلی یاریگە بکەین".   لەبارەی ڤینیسیۆس جۆنیۆریشەوە پرسیاریان لێکرد؟ ئەو لە وەڵامدا گوتی "کاتێک هێرشبەران گۆڵ دەکەن ئەوە ئاماژەیەکی باشە، پێمگوتووە کە زۆر گرنگە گۆڵ بکات، ئەو لەم یارییەدا یارمەتیمان دەدات".