کاژێر ١٨: ٠٠ لەسەر یاریگەی ئەلبەیت، لە دەوحەی پایتەختی قەتەر، بە ئەمادەبوونی جیانی ئینفانتینۆ، سەرۆکی فیدراسیۆنی تۆپی پێی جیهان و چەندین ئەستێرەی دیاری تۆپی پێ لەسەر ئاستی عەرەبی و جیهان یاریی کۆتایی پاڵەوانێتی جامی عەرەب لەنێوان هەردوو هەڵبژاردەی جەزائیر و تونس بەڕێوەدەچێت.  هەردوو هەڵبژاردە دوایین ئامادەکارییان بۆ یارییەکە ئەنجامدا و بەتەواوی بۆ یارییەکە ئامادەن و راهێنەری هەردوو یانەش بە گرنگییەوە سەیری یارییەکە دەکەن.  هەڵبژاردەی تونس لە ١٩٦٣ نازناوی پاڵەوانێتییەکەی بردووەتەوە، بەڵام جەزائیر هێشتا نەبووەتەوە و پاڵەوان و دەیەوێت ئەمڕۆ بۆ یەکەمجار لە مێژووی خۆیدا نازناوەکە بگەڕێنێتەوە وڵاتەکەی.  هەڵبژاردەی تونس لە یاریی پێشکۆتاییدا بە گۆڵێکی بێبەرامبەر لە هەڵبژاردەی میسری بردەوە و بلیتی یاریی کۆتایی بەدەستهێنا، جەزائیرییەکانیش لە قۆناخی پێشکۆتاییدا بە زەحمەت ٢ - ١ لە قەتەری میوانداری پاڵەوانێتییەکەیان بردەوە و خۆیان گەیاندە فایناڵ.  گەیشتنی هەڵبژاردەی جەزائیر بە یاریی کۆتایی لە کاتێکدایە کە هیچ یەکێک لە یاریزانەکانی ئەوانەی لە ئەوروپا یاری دەکەن بەشداری نەکردووە، تەنانەت راهێنەرەکەشیان، کە جەمال بلمازییە سەرپەرشتی هەڵبژاردەکەی نەکردووە و ئەو ئەرکە بە مەجید بوقڕەی یاریدەردەری داوە.   راهێنەری هەردوو هەڵبژاردەکە، لە کۆنگرەی رۆژنامەڤانی بەر لە یارییەکەدا، جەختیان لەسەر ئەوە کردەوە کە ئەرکیان زەحمەتە، بەڵام ئامانجیان بردنەوەی نازناوەکەیە و دووپاتیشیانکردەوە کە متمانەیان بە تیپەکانیانە بۆ بردنەوەی یارییەکە و بەدەستهێنانی نازناوەکە.  بەر لەم یارییە کاژێر ١٣: ٠٠ یاریی دەستنیشانکردنی پلەی سێیەم و چوارەم لەنێوان هەردوو هەڵبژاردەی میسر و قەتەری میواندار بەڕێوەدەچێت.  لە بووڵتەنی کاژێر ٠٨: ٣٠ هەواڵەکانی وەرزش لە تۆڕی میدیایی رووداو، سامان وڵاتژێری بە گرافیک زانیاریی لەبارەی پاڵەوانێتییەکە بەگشتی و یاریی کۆتایی جامی عەرەب لەنێوان هەردوو هەڵبژاردەی جەزائیر و تونس خستەڕوو، کە مێژوویەکی درێژیان بەرامبەر یەکدی هەیە و باڵادەستی بۆ هەڵبژاردەی جەزائیرە.