دیدێ دیشامپ، راهێنەری هەڵبژاردەی فەرەنسا ئامادەیی پێکهاتەکەی بۆ یارییەکە راگەیاند و گوتی: هەموو هەوڵێکی خۆمان دەدەین بۆ ئەوەی لە بەلجیکا ببەینەوە، ئێمە دەزانین رکابەرەکەمان کێیە، دەمانەوێ ئەم یارییە بکەین بەرامبەر بە یەکێك لە باشترین تیمەکانی ئەوروپا، ئەمە یارییەکە لە ئاستی باڵا.  هەمیشە رکابەرییەکی جوان لە نێوان فەرەنسا و بەلجیکادا هەبووە، بەڵام لەدوای مۆندیالی رووسیاوە هەندێک قسە هەبوو کە خوێندەوەی هەڵەی بۆ کرابوو، لەلای خۆمەوە رێزێکی زۆر لە هەڵبژاردەی بەلجیکا و رۆبێرتۆ مارتینێزی راهێنەریان دەگرم، ئەم یارییە وەک یاریی کۆتایی دەکەین.  بردنەوە لە پێشکۆتایی مۆندیالی رووسیا بەرامبەر بە بەلجیکا شتێکی گرنگبوو، چونکە وایکرد بگەینە فایناڵ و نازناوەکە ببەینەوە، ئەمجارەش هەمان شتە و هیچ نەگۆڕاوە، تەنیا ئەوە نەبێت لە خولی نەتەوەکان یاری دەکەین.  هەڵبژاردەی بەلجیکا بە ئامانجی تۆڵەکردنەوە لە هەڵبژاردەی فەرەنسا پێ دەنێتە خاکی تۆرینۆوە و لە یارییەکی ئاگریندا رووبەڕووی کەڵەشێرەکان دەوەستێتەوە، یارییەکە لە تۆرینۆ لە کاژێر ٢١: ٤٥ دەکرێت.