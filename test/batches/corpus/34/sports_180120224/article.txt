جۆکۆڤیچ دوای ئەوەی ڤاکسینی کۆرۆنای وەرنەگرت، لەلایەن بەرپرسانی ئوسترالیاوە، دوای دوو هەفتە راگیران لەو وڵاتە، رێگەنەدرا بچێتە نێو خاکی ئوسترالیا و بەشداری لە پاڵەوانێتی کراوەی ئوسترالیادا بکات، کە یەکێک لە گەورەترین پاڵەوانێتییەکانی تێنسی ناسراو بە گراندسلامە.  جۆکۆڤیچ سەرەڕای ئەوەی کە موڵەتی وەرنەگرتنی ڤاکسینی هەبوو، بەڵام لەلایەن بەرپرسانی ئوسترالیاوە رێگەی نەدرا بچێتە نێو خاکی ئەو وڵاتە، دوای دوو هەفتە راگیران و هاتنە سەرهێڵی ئەنجوومەنی وەزیرانی ئوسترالیا، سەرۆکی سێربیا و بەرپرسانی باڵای هەردوو وڵات و فیدراسیۆنی تێنسی جیهان، دواجار جۆکۆڤیچ دۆڕا و دادگای باڵای ئوسترالیا بڕیاریدا رێگەنەدرێت ئەو یاریزانە بچێتە ئوسترالیا، بەمەش یاریزانەکە لە بەشداریکردن لە پاڵەوانێتی کراوەی ئوسترالیا بێبەشکرا، لەکاتێکدا خۆی خاوەنی زۆرترین نازناوی پاڵەوانێتییەکەیە و سێ وەرزی رابردووش لەسەریەک نازناوەکەی بردووەتەوە.  دوای ئەم بڕیارەی ئوسترالیا، ئێستا وەزارەتی تەندروستیی فەرەنسا دەڵێت " ڤاکسین وەرگرتن مەرجێکە و هیچ ئاسانکاری و لێخۆشبوونێک نییە بۆ ئەوەی کەسێک بێتە نێو وڵاتەکە، ئەم بڕیارە لەسەر هەموو کەسێک بەبێ جیاوازی لە یاریزانانی پیشەگەر و هاندەرانیش جێبەجێدەکرێت، ئەم بڕیارە تاوەکو کاتێکی نادیار وەک خۆی دەمێنێتەوە، بەڵام ئەوەی کە دڵنیاین لێی ئەوەیە کە لێخۆشبوون بۆ کەس نییە. "  لەلایەن خۆیەوە پێدرۆ سانچێز، سەرۆکوەزیرانی ئیسپانیا رایگەیاندووە، رێگە بە گەشتکردنی هیچ کەسێک بۆ ئیسپانیا نادەین، ئەگەر پابەندی رێکارەکانی وڵاتەکە نەبێت بۆ خۆ پاراستن لە ڤایرۆسی کۆرۆنا. "  ئەم بڕیارانەی ئیسپانیا و فەرەنسا لەکاتێکدان کە رۆژی ٢٦ ـی نیسان رکابەرییەکانی پاڵەوانێتی مەدرید ماستەرز دەستپێدەکات، رۆژی ٢٢ ـی ئایاریش رکابەرییەکانی پاڵەوانێتی رۆڵاند گارۆس، یەکێکی دیکە لە پاڵەوانێتییە گەورەکانی تێنسی جیهان لە مۆنتی کارلۆ بەڕێوەدەچێت.  جۆکۆڤیچ دوای بڕیارەکەی ئوسترالیا چووە دۆبەی، لەوێشەوە گەڕایەوە سێربیا، بەر لە گەڕانەوەشی گوتی " هەست بە بێهیوایەکی زۆر دەکەم، هەندێک پشوو دەدەم و پاشان قسەی خۆم دەبێت. "  بەهۆی رێگەنەدان بۆ بەشداریکردن لە پاڵەوانێتی کراوەی ئوسترالیادا، جۆکۆڤیچ هەلی شکاندنی ریکۆردی هەریەکە لە رۆجێر فێدێرێر و رافایێل نادالی لەدەستدا، بۆ ئەوەی ببێتە خاوەنی زۆرترین نازناوی گراندسلام، لەکاتێکدا هەریەکەیان ٢٠ نازناوی پاڵەوانێتییە گەورەکانی جیهانیان بردووەتەوە.