لە رکابەرییەکانی یارییەکانی چوونی قۆناخی پێشکۆتایی یۆرۆپالیگدا، ئینتراخت فرانفکۆرت رووبەڕووی وێستهام دەبێتەوە، یانەکە ئەگەرچی لە خولی ئەڵمانیادا لە ناوەڕاستی ریزبەندە، بەڵام لە یۆرۆپالیگدا دوای کردنە دەرەوەی بارسێلۆنا رکابەرەکانی ترسێکی زیاتریان لێی هەیە و ئەوانیش متمانەی زیاتریان بەخۆیانە.  ئینتراخت لە دەرەوەی یاریگەی خۆیدا باش یارییدەکات، لەم وەرزەی یۆرۆپالیگدا چوار یاریی لە دەرەوەی یاریگەی خۆی بردووەتەوە، لە یارییەکدا یەکسانبووە و هیچ یارییەکی تاوەکو ئێستا نەدۆڕاندووە، ئەمشەویش لە لەندەن دەیەوێت لەسەر هەمان رێگە بگەڕێتەوە ئەڵمانیا، بۆ ئەوەی هەلی گەیشتن بە یاریی کۆتایی زیاتربێت.  وێستهام یونایتد لەژێر سەرپەرشتی راهێنەرێکی گەورە، راهێنەرێکی بە ئەزموون کە دەیڤد مۆیسە و پێکهاتەیەکی تەواو ئامادە بۆ یارییەکە ئامادەیە.  یانەکەی لەندەن دوای زیاتر لە ٤٠ ساڵ یەکەمجارە دەگاتە قۆناخی پێشکۆتایی پاڵەوانێتییەکی ئەوروپی، دەیەوێت ئەم هەلەی بۆ بردنەوەی نازناوەکە لەدەست نەچێت، بۆ ئەوەش پێویستی بەوەیە لە یاریگەی خۆیدا باش یاریی بکات و ئەنجامێکی باش بەدەستبهێنێت.  وێستهام لە ترسی ئەو رووداوانەی لە یاریی ئینتراخت و بارسێلۆنا روویدا، هەر زوو هۆشداریی دایە هاندەرانی یانەکە و هەڕەشەی گەورەی کرد بۆ ئەوەی هیچ هاندەرێک بوێری ئەوەی نەبێت بلیت بفرۆشێتە ئەڵمانییەکان.  لە ئەڵمانیا ئەو یانەیەی خاوەنی پڕۆژەیەکی گەورەیە و لە ماوەیەکی کەمدا بووە ناوێکی میوانداریی رێنجەرزی سکۆتلاندی دەکات، ئەو یانەیە لایپزیگە.  لایپزیگ دوای بردنەوەی لە ئاتالانتا و سەرکەوتنی بەشێوەیەکی دراماتیکی بۆ ئەم قۆناخە دەیەوێت لە یاریگەی خۆیدا هەنگاوی یەکەم بەرەو یاریی کۆتایی بێنێت، بەڵام دۆڕانیان لە دوایین یاریی خولی ئەڵمانیادا بەرامبەر یەنیەن بەرلین متمانەی لە تیپەکەدا کەمکردەوە.  ئەمە یەکەم رووبەڕووبوونەوەی فەرمی هەردوو یانەیە، پێشتر یارییەکی دۆستانەیان کردووە و ئەڵمانییەکان ٤ - ٠ یارییەکەیان بردبووە.  میوانەکەی لایپزیگ، جیۆڤانی ڤانبرۆکهۆستی راهێنەری لاو و رێنجەرزی نوێنەری سکۆتلاندن، ڤان وەک یاریزان ٧٣ یاریی بۆ رێنجەرز کردووە، دەیەوێت وەک راهێنەر سەرکردایەتی تیپەکە بکات بۆ گەیشتن بە یاریی کۆتایی دوای ١٤ ساڵ، کە ئەو کات رێنجەرز یارییەکەی دۆڕاند و نازناوەکەشی لەدەستدا.  چاوەڕواندەکرێت ٧ هەزار هاندەر لە رێدبوڵ ئارێنا یاوەری رێنجەرز بکەن، بەڵام هەزاران هاندەرن لە گلاسکۆ چاوەڕێی بردنەوە و هەنگاونان بەرەو یاریی کۆتایی.