یارییەکانی ئەمڕۆ بە رووبەڕووبوونەوەی ئیسپانیۆل و گرانادا دەستپێدەکەن، کە یارییەکە کاژێر ١٦: ٠٠ بە کاتی باشووری کوردستان، لەسەر یاریگەی پاوەر لە بارسێلۆنا بەڕێوەدەچێت و تێیدا، یانەی خاوەن یاریگە هەوڵدەدات قەرەبووی دۆڕانەکەی لە گەڕی رابردوودا بە خیتافی دۆڕا، بەڵام گراناداش ٤ یارییە نەدۆڕاوە و هەوڵدەدات بەردەوام بێت لەسەر ئەنجامە باشەکانی.  بارسێلۆنا، کە لە بارودۆخێکی باشدا نییە و خۆی ئامادە دەکات بۆ پێشوازیکردن لە چاڤی، کە دەبێتە راهێنەری یانەکە، دەبێتە میوانی سێلتا ڤیگۆ.  یانە کەتەلۆنییەکە بە ١٦ خاڵ نۆیەمی ریزبەندییە و لە دوایین سێ یارییدا سەرکەوتنی بەدەستنەهێناوە، دووجار دۆڕاوە و یارییەکیش یەکسان بووە، بۆیە هەموو هەوڵەکانی بارخوان بۆ ئەوە دەبن ئەمڕۆ سەرکەوتن بەدەستبێنێت، بۆ ئەوەی لانیکەم بەسەرکەوتنەوە ماڵئاوایی لە تیپەکە بکات و ئەمانەتەکە بداتە دەست چاڤی.  سێلتا ڤیگۆش لە دۆخێکی خراپدایە و بە ١١ خاڵ پلەی ١٦ ـی گرتووە، بەڵام ئەو یانەیە هەمیشە لەنێو یاریگەی خۆیدا کێشەی بۆ بارسا دروستکردووە، لەبەرئەوە ئەرکی کەتەلۆنییەکان ئاسان نابێت.  یاریی لووتکە لەسەر یاریگەی سانتیاگۆ برنابیۆ دەبێت لە مەدرید، کە ریال مەدریدی دووەم بە ٢٤ خاڵ میوانداری رایۆ ڤاییکانۆی شەشەم بە ٢٠ خاڵ دەکات، کە ئەمەی دوایی ئەم وەرزە ئاستیکی بەرز پێشکەش دەکات و دەبێت هەمووان حسابی بۆ بکەن، بە ریال مەدریدیشەوە، کە لە گەڕی یانزدەمدا لە بارسێلۆنای بردووەتەوە.  ریال مەدرید دەیەوێت ئەمڕۆ یارییەکە بباتەوە و پێشەنگی بەدەستبێنێتەوە، ئەگەر بەشێوەیەکی کاتیش بێت، کە ریال سۆسیداد بە ٢٥ خاڵ لە پلەی یەکەمدایە، بەڵام رایۆش خوازیاری درێژەدانە بە ئاست و ئەنجامە باشەکانی، بەتایبەتیش کە بەدەستهێنانی ئەنجامێکی باش بەرامبەر یانەی شاهانە تەکانێکی باش بەو یانەیە دەدات.  سێلتا ڤیگۆ - بارسێلۆنا ١٨: ١٥ دیپۆرتیڤۆ ئالاڤێس - لێڤانتی ٢٠: ٣٠ ریال مەدرید - رایۆ ڤاییکانۆ ٢٣: ٠٠