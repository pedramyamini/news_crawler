ئایاکس کە پێشتر چوار جار بووەتە پاڵەوانی خولی یانە پاڵەوانەکان و دوایینیشیان لە ساڵی ١٩٩٥ بوو، لە یاریگەی یۆهان کرۆیف ئارێنا لە شاری ئەمستەردام دەبێتە میوانداری یانەی دۆرتموند، ئامانجەکەش یەکلاکردنەوە یانیش دابەشکردنی پێشەنگی کۆمەڵەکەیە، بەو پێیەی هەردوو تیپ خاوەنی دوو سەرکەوتنن لە دوو یاریی یەکەمی قۆناخەکەدا.  هەردوو یانە خاوەنی یەک ستایلی هێرشبەریی بەهێزن، یانە هۆڵەندییەکە بە سەرکردایەتیی سیباستیان هالەری کۆتدێڤواری یارییەکە دەکات کە ئەم یاریزانە لە یەکەم گەڕی چامپیۆنزلیگدا چوار گۆڵی بەتەنیا لە یانەی سپۆرتینگ لیشبۆنا کرد کە یارییەکە ٥ - ١ تەواوبوو، ئایاکس لە خولی نێوخۆییشدا ٣٠ گۆڵی لە ٩ یاریدا تۆمارکردووە کە رێژەی ٣.٢ گۆڵ بۆ هەر یارییەک دەکات.  لەلایەکی دیکەوە کێ هەیە ترسی لە هەژانی تۆڕەکەی نەبێت و رووبەڕووی یانەی بۆرووسیا دۆرتموند ببێتەوە کە خاوەنی ئێرنلینگ براونینگ هالاندە، ئەو یاریزانە گۆڵکەرە کە ماوەیەک بەهۆی پێکانەوە دوورکەوتبووەوە، ئێستا گەڕاوەتەوە و ئەم هەفتەیەش لە خولی ئەڵمانیدا یارمەتیی یانەکەیدا بۆ بردنەوە لە ماینز ٣ - ٠، ئەو یاریزانە مەترسیدارە لە ١٧ یاریدا لە چامپیۆنزلیگ ٢١ گۆڵی تۆمارکردووە کە مێژووییە، لە ٤٩ یاریشدا لەگەڵ دۆرتموند لە خولی ئەڵمانیا ٤٩ گۆڵی تۆمارکردووە.  لە یارییەکی دیکەی ئەم کۆمەڵەیەدا، دوو تیپی بریندار یاری دەکەن، کە یانەی بێشکتاشی تورکی بە رابەرایەتی میچی باتشوای میوانداریی یانەی سپۆرتینگ لیشبۆنای پۆرتوگالی دەکات، ئامانجی هەردوو یانە بەدەستهێنانی یەکەم خاڵە لەم وەرزەی چامپیۆنزلیگدا، دوای پێشکێشکردنی ئاستێکی بێهیواکەر لە دوو یاریی یەکەمدا.  لە کۆمەڵەی چوارەمدا، شێریف تیراسپۆلی مۆڵدۆڤی دوای ئەوەی بووە سوپرایز و ناوی گەورەی گەڕی دووەمی قۆناخی کۆمەڵەکان، ئێستا دەیەوێ بەردەوامی بە شۆڕشەکەی بدات و لە دەرەوەی یاریگەی خۆیدا دەبێتە میوانی یانەی ئینتەرمیلانی ئیتاڵیا، ئەو یانە مۆڵدۆڤییە لە یاریی یەکەمدا شکستی بە شاختاری ئۆکراینی هێنابوو، دواتر بە ئەنجامی ٢ - ١ لەنێو سانتیاگۆدا لە ریالی بردەوە و خاوەنی شەش خاڵە و هەلی گەیشتنی بە قۆناخی داهاتوو هەیە، لە بەرامبەردا یانەی ئینتەرمیلان لە یاریی یەکەمیدا بە ریال مەدرید دۆراوە و لە یاریی دووەمیشدا نەیتوانی سێ خاڵ لە یانەی شاختار وەربگرێت و لەگەڵیدا یەکسانبوون، تەنیا بردنەوە وادەکات ئینتەرمیلان بەربژێری سەرەکیبێت بۆ گەیشتن بە قۆناخی داهاتوو.  خاوەنی ١٣ چامپیۆنزلیگ و ژمارە پێوانەییەکانی خولەکە، ریال مەدرید گەشتی شاری کیێڤی کردووە و لەگەڵ یانەی شاختار دۆنێتسکی ئۆکراینی یاری دەکات لەسەر یاریگەی ئۆڵیمپیی کیێڤ، ساڵی رابردوو دۆخی ریال لەگەڵ شاختار باش نەبوو، هەردوو یارییەکەی پێدۆڕان بۆ یەکەمجار لە مێژوودا ئەمە روویدا، بەڵام ١٣ سالە رووینەداوە ریال مەدرید لە چامپیۆنزلیگدا سێ یاری بەسەریەکەوە بە یەک یانە بدۆڕێت، شاختار هەوڵ بۆ ئەوە دەدات.  شاختار لەم وەرزەدا زۆرترین لێدانیان ئاڕاستەی گۆڵی بەرامبەرکردووە کە ٣٢ لێدانە لە دوو یاریدا، لە کاتێکدا بەرگریکارانی ریال مەدرید ئامادەی یارییەکەی ئەمشەو نابن، واتا نە میلیاو و نە ئالابا بەسەرەکی یاری ناکەن، جیا لەوانەش سیبایۆس، بەیڵ، ئیسکۆ، کارڤاخال، یۆڤیچ و هازارد لەگەڵ تیپەکەدا گەشتیان نەکردووە.