چاڤێ هێرنادێز، راهێنەری یانەی بارسێلۆنا لە کۆنگرەی رۆژنامەڤانی بەر لە یارییەکەی بەرامبەر یانەی بۆکا جونیۆرز، کە ئەمشەو لە جامی مارادۆنادا لە سعودیە بەڕێوەدەچێت گوتی " شانازی بەوەوە دەکەم کە لێرەین و نوێنەرایەتی بارسا دەکەین، مارادۆنا یەکێک لە باشترین یاریزانەکانی مێژووی تۆپی پێیە، هەموومان بەپەرۆشین و ئێستاش سەیری دیمەنەکانی مارادۆنا دەکەین، ئەو یاریزانێکی بێ وێنەبوو، ئەمە بۆ ئێمە تاقیکردنەوەیەکی باشە بۆ یاریزانەکان، بەتایبەت ئەوانەی لە یاریی رابردوودا یارییاننەکردووە، هەروەها بۆ دانی ئەلڤێشیش بەهەمان شێوە. "  رۆژنامەڤانێک لە چاڤیی پرسی، تۆ زۆر لێرە لە سعودیە یاریت کردووە، ئەمە چ مانایەکی هەیە بۆ تۆ؟ چاڤی لە وەڵامدا بە پێکەنینەوە گوتی " جارێکی دیکە کە گەڕامەوە ئەو پرسیارە بکە، پاشان رایگەیاند، شتێکی زۆر نایابە کە لە سعودیە یارییدەکەن، پەیوەندییەکی زۆرباشی لەگەڵ چەند کەسێک لە وڵاتەکە هەیە و ئەم یارییە بۆ رێزگرتنە لە یەکێک لە باشترین یاریزانەکانی تۆپی پێ، شانازی بەوەوە دەکەم کە لە سعودیەم و ئەمە جاری یەکەم نییە دێمە ئێرە. "  چاڤی لەبارەی بارسێلۆنا و ئەو بارودۆخەی پێیدا تێدەپەڕێت گوتی " کاردەکەین و ئامادەین بۆ ئەوەی بارسێلۆنا بگەڕێنینەوە، بگەڕێنینەوە باشترین پۆلێنبەندی، بەڵام ئێستا دەبێت راستگویانە بیربکەینەوە، ئێمە لەباشترین کاتەکانماندا نین و لە یۆرۆپالیگدا رکابەری دەکەین، پێویستە لەسەرمان نازناوەکە ببەینەوە و توانای خۆمان دووپاتبکەینەوە. "  راهێنەری بلاوگرانا زیاتر لەبارەی یارییەکەوە گوتی " گرنگترین شت ئەوەیە باش یاری بکەین، پارێزگاری لە ئیدارەدانی خولەکەکانی یارییەکە بکەین، ئەمە هەلێکە بۆ بەشێکی ئەو یاریزانانەی لەم وەرزەدا زۆر یارییاننەکردووە بۆ ئەوەی توانای جەستەییان بپارێزن. "  قسەکانی چاڤی هێرناندێز، راهێنەری یانەی بارسێلۆنا لەکاتێکدایە کە یانەکە لە بارودۆخێکی خراپدایە، لە دوایین سێ یارییدا نەیبردووەتەوە، لە چامپیۆنزلیگ کرایە دەرەوە، لە پاشکۆکانی یۆرۆپالیگیشدا کەوتە بەرامبەر یانەی ناپۆلی ئیتاڵی.  لەبارەی یارییکردنیان بەرامبەر ناپۆلی لە یۆرۆپالیگدا، چاڤی گوتی " ناپۆلی رکابەرێکی ئاڵۆزە، ئەو زەحمەتترینی نێو رکابەرییەکە، جارێکی دیکە دەڵێمەوە ئێمە لێرەین بۆ رێزگرتن لە مارادۆنا و ئەمە شانازییەکی گەورەیە بۆ من. "