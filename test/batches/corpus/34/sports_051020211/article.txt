مانچینی لەگەڵ هەڵبژاردەی ئیتاڵیا خۆی بۆ یارییەکەی بەرامبەر ئیسپانیا، لە قۆناخی پێشکۆتایی نەیشن لیگ ئامادەدەکات کە رۆژی چوارشەممە لەسەر یاریگەی سانسیرۆ لە شاری میلانۆی ئیتاڵیا یارییەکە بەڕێوەدەچێت.  پاڵەوانی ئەوروپا لەلێدوانێکدا بە ماڵپەری یۆفای گوت " ئیسپانیا لە یارییەکانی یۆرۆی ٢٠٢٠ ـدا ئێمەی زۆر ماندوو و تووشی کێشە کرد، ئەوان خاوەنی تیپێکی بەهێز و یاریزانی زۆرباشن. "  مانچینی زیاتر گوتی " یارییەکەمان بەرامبەر ئیسپانیا یارییەکی بەهێز دەبێت، ئەوان لە تۆپی نزم و سەر چیمەن زۆرباشن، لە یۆرۆدا نەمانتوانی لەو رووەوە رایانبگرین و شێوازی یارییکردنیان جیاوازە. "  رۆبێرتۆ دەڵێت " بردنەوەی نازناوی نەیشن لیگ دوای یۆرۆ شتێکی زۆر سەرسۆڕهێنەر دەبێت، زۆر جوان دەبێت بگەینە مۆندیالیش، بەڵام ئەمانە هەمووی بەیەکەوە ئاسان نین. "  راهێنەری ئیتاڵیا زیاتر گوتی " هەموو یارییەک پڕە لە زەحمەتی، بەتایبەت کاتێک بەرامبەر هەڵبژاردەی بەهێز یارییدەکەین، بیرکردنەوە تەنیا لە بەرگری رێگەی بردنەوە نییە، بردنەوە بە یاریی باشە و دەبێت ئەوەبکەین، لەگەڵ ئەوەشدا کە چەند رێگەیەک هەن بۆ بردنەوە. "  لە کۆتایی قسەکانیدا خاوەنی ریکۆردی زۆرترین یاریی بەبێ دۆڕان کە ٣٧ یارییە نەدۆڕاوە گوتی " تێروانینی هەڵبژاردەی ئیتاڵیا گۆڕاوە، بەڵام ناکرێت ئەوە لەبیربکەین کە چوارجار بووینەتە پاڵەوانی مۆندیال، ئێمە پاڵەوانی ئەوروپاین و مێژوویەکی گەورەمان هەیە. "