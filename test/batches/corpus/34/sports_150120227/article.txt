مانچێستەر سیتی، ئەو یانەیە کە ١١ یانەیە زمانێکی دیکە نازانێت جگە لە بردنەوە، ١١ یارییە هەمووان چاوەڕێی کەوتنێکی دەکەن، بەڵام ئەو بە بردنەوە وەڵام دەداتەوە، تیپەکەی پێپ گواردیۆلا وەک هەمیشە هەمووان حساباتی تایبەتی بۆ دەکەن، ئاخر ئەو کە پێکهاتەیەکی جێگیری نییە و هیچ یاریزانێكی لە جیگەی یاریکردنی خۆی دڵنیا نییە، چۆن دەکرێت پلانی تایبەتی لەدژ بەکاربهێندرێت؟   ئەم یاریی پەنجایەمینە لە مێژووی هەردوو یانەدا لە پرێمەرلیگ، لە ٢٥ یاریی سەرەتادا مان سیتی تەنیا ٣ یاری لە چێڵسی بردبووەوە، بەڵام لەدوایین ٢٤ یاریی نێوانیاندا دۆخەکە گۆڕا، مان سیتی ١٢ بردنەوەی هەیە، بەرامبەر بە ٩ بردنەوە بۆ چێڵسی لەگەڵ سێ یەکسانبووندا.  لە تیپەکەی گواردیۆلا تەنیا ریاز مەحرەز یاری ناکات بەهۆی ئەوەی کە بەشداری لە جامی نەتەوەکانی ئەفریقا دەکات.  هەرچی یانەی چێڵسییە، بە سەرکردایەتیی تۆخیل، ساڵی رابردوو ساڵێکی مێژووییان بەرامبەر بە سیتی تۆمارکرد، ئاخر ئەوان سێ یارییان لەسەریەک لە خول و جام و چامپیۆنزلیگدا لە گواردیۆلا بردەوە، چامپیۆنزلیگیشیان لەسەر حسابی ئەو بەرزکردەوە، واتا کەسێك هەبێت کە گواردیۆلا زۆر سڵی لێبکاتەوە، بێگومان تۆماس تۆخێلە.  لە مێژووی پرێمەرلیگدا تەنیا لە ساڵی ٢٠١٥ ـدا روویدا کە چێڵسی و مان سیتی بەیەکبگەن و هەردووکیان لە تۆپ فۆردا بن، ئەمە جاری دووەمە روودەدات، واتا هەردوو تیپ لە ئەوجی هێزیاندان و پێشبینی یارییەکی ئاگرین دەکرێت.  لە ریزەکانی بلوز، بێن چیلوێڵ، ریس جەیمس و چالۆبا بەهۆی پێکانەوە ئامادەنین، بەڵام گەورەترین نەهاتووی یارییەکە ئێدواردیۆ مێندیی گۆڵپارێزە، کە لەگەڵ سەنیگال رکابەریی جامی ئەفریقا دەکات.  یاریی یەکەمی نێوانیان بە بردنەوەی مان سیتی بە گۆڵێک کۆتاییهات، ئایا ئەمجارە تۆخێل قسەیەکی دیکەی هەیە بۆ گوتن، یانیش گواردیۆلا کۆدەکانی تۆخێلی دۆزیوەتەوە.  ئامارەکانی نێوان هەردوو یانە