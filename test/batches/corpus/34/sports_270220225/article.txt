ئەم هەنگاوەی یەکێتیی جودۆی نێودەوڵەتی، وەک هەڵوێست وەرگرتنێک بوو لە دژی بڕیارەکانی پووتین بۆ هێرشکردنە سەر ئۆکراینا و رایگەیاند "دەسەڵاتەکانی پووتینی وەک سەرۆکی فەخری یەکێتیی جودۆی نێودەوڵەتی و باڵیۆزی یەکێتییەکە هەڵپەساردووە".  ئەو یەکێتییە دوێنێش بڕیاریدا پاڵەوانێتییەکی جۆدۆ هەڵوەشێنێتەوە، کە بڕیاربوو لە ماوەی نێوان ٢٠ تاوەکو ٢٢ ـی مانگی داهاتوو لە شاری کازانی رووسی بەڕێوەبچێت  ئەم بڕیارەی یەکێتیی جودۆی نێودەوڵەتی، لە چوارچێوەی کۆمەڵێک سزاداندا دێت، کە وڵاتانی رۆژئاوا بەسەر رووسیادا بسەپێنن، بەهۆی هێرشکردنە سەر ئۆکراینا.  پێشتر یەکێتیی تۆپی پێی هەردوو وڵاتی پۆڵەندا و سوێدیش، رایانگەیاند کە ئامادەنین لە یارییەکانی پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر بەرامبەر هەڵبژاردەی رووسیا یاری بکەن.  هەروەها چەندین وڵات داوایان لە یەکێتیی تۆپی پێی نێودەوڵەتی کردووە، رووسیا لە مۆندیال دەربکرێت و رێگە نەدرێت بەشداری لە پاشکۆی پاڵەوانێتییەکاندا بکات، بەڵام هێشتا فیفا هیچ بڕیارێکی لەو بارەیەوە نەداوە.  ڤلادیمێر پووتین، یەکێکە لەو سەرکردانەی زۆر بایەخ بە وەرزش دەدات و تەنانەت خۆیشی بەردەوام وەرزش دەکات، خاوەنی پشتێنی رەشی جودۆیە، ئەو پێشتر گوتوویەتی "حەزمدەکرد و وەک یاریزان بەشداری لە پێشبڕکێکانی جودۆ لە ئۆڵیمپیاددا بکەم".  سەرۆکی رووسیا، جگە لە جودۆ زۆر بایەخ بە یارییەکانی ئەسپسواری، مەلەوانی و هۆکی سەر شەختەش دەدات.