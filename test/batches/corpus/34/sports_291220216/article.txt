مێسی لە سەرەتای هەڤپەیڤینەکەدا، دووپاتیکردەوە کە لەگەڵ پاریس سانجێرمان زۆر دڵخۆشە و گوتی "من لەگەڵ یانەکەم زۆر دڵخۆشم، تا دێت زیاتر لەگەڵ یانە و شارە نوێیەکەم دەگونجێم، شانازی بەوە دەکەم کە یەکەم یاریزانم باڵۆن دۆر بە درێسی پاریس سانجێرمانەوە ببەمەوە".  لێیان پرسیوە، بردنەوەی باڵۆن دۆر بەرامبەر رۆبێرت لیڤاندۆڤسکی لای تۆ چ مانایەک دەگەینێت؟ مێسی لە وەڵامدا دەڵێت "لیڤاندۆڤسکی وەرزێکی نایابی پێشکەش کرد، ئەو یاریزانێکە هەموو ساڵی باشتر دەبێت، بەهرەیەکی گەورەی لە گۆڵکردن هەیە، ئەو نازناوی گۆڵکاری ساڵی بردەوە، پێموایە هەلی ئەوەی ماوە ساڵی داهاتوو باڵۆن دۆر بباتەوە.  سەبارەت بەوەی کە خاوەنی ریکۆردی جیهانییە لە بەدەستهێنانی باڵۆن دۆر؟ لیۆ گوتی "نازانم کەس دەبێت ریکۆردەکەم بشکێنێت یان نا، بەڵام هەمیشە کەسێک دەبێت بتوانێت وابکات، بەڵام ٧ باڵۆن دۆر ژمارەیەکی سەرسوڕهێنەرە".  لە وەڵامی ئەو پرسیارەشدا کە چۆن هەڵسەنگاندن بۆ وەرزی خۆت دەکەی؟ ئەستێرەی ئەرجەنتینی گوتی "ساڵێکی باشم لەگەڵ بارسێلۆنا بەڕێکرد، هەرچەندە چامپیۆنزلیگ و لالیگام نەبردەوە، تاوەکو کۆتایی بۆ نازناوی لالیگا تێکۆشاین و جامی شامان بردەوە، هەروەها بەدەستهێنانی نازناوی کۆپا ئەمریکاش زۆر گرنگ بوو".  ئەو زیاتر لەبارەی بەدەستهێنانی باڵۆن دۆری حەوتەمەوە، گوتی "منداڵەکانم چێژیان لە ئاهەنگی باڵۆن دۆر وەرگرت، ئەوان دوودڵ بوون لەوەی ئایا من دەیبەمەوە یان نا، من دەمەوێت ئاسوودە بن و من لەگەڵیان بم، ئەوان و هاوژینەکەم و دایک و باوکم و براکانم و منداڵەکانیان".  پرسیارێکی دیکەیان ئاراستە کرد، کە ئایا برنەوەی ئەم باڵۆن دۆرە هیچ جیاوازییەکی لەگەڵ ئەوانەی دیکە هەبووە، لەبەرئەوەی ئەمجارە بەهۆی بردەنەوەی کۆپا ئەمریکا بەدەستیهێناوە؟ لیۆ گوتی "ئەوە راستە، چونکە جارانی رابردوو کە باڵۆن دۆرم دەبردەوە هەستم دەکرد شتێکم کەمە، کە کۆپام بردەوە هەستم کرد کە هیچم کەم نییە، بەڕاستی ئەو دەستکەوتە هێزم پێدەبەخشێت لەم قۆناخەدا".  ئایا بیر لە باڵۆن دۆری هەشتەم دەکەیتەوە؟ ئەمەش پرسیارێکی دیکە بوو، کە وەڵامەکەی لیۆ بەمشێوەیە بوو "من بیر لە باڵۆن دۆری هەشتەم ناکەمەوە، پاڵەوانێتی و نازناوە بەکۆمەڵەکان گرنگترن، من هەمیشە بیر لە ئامانجە بەکۆمەڵەکان دەکەمەوە".  لیۆ زیاتر گوتی "شانازی بەوە دەکەم کە توانیم باڵۆن دۆرێکی دیکە ببەمە ئەرجەنتین، ئەوە ئەنجامی کار و کۆششێکی بەکۆمەڵە تەنانەت ئەگەر خەڵاتێکی تاکەکەسیش بێت، بەبێ هاوڕێکانم نەمدەتوانی بیبەمەوە".