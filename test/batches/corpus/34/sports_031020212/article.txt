لە یەکەم یارییدا لازیۆی شەشەمی ریزبەندیی دەبێتە میوانی بۆلۆنیای یانزدەم و کوڕانی ساری هەوڵدەدەن سوود لەو ورەبەرزییەیان وەربگرن، کە لە گەڕی رابردوودا بە بردنەوەی دێربی رۆما لە یانەکەی مۆرینیۆ بەدەستیان هێناوە.  ناپۆلی، پێشەنگی ریزبەندییە بە کۆکردنەوەی ١٨ خاڵ، لەسەر یاریگەی ئارتێمیۆ فرانکی دەبێتە میوانی فیۆرێنتینا بە ئامانجی بردنەوەی ٣ خاڵی دیکە و بردنەوەی حەوتەم یاری خۆی بەسەریەکەوە، کە هەرگیز ئەو یانەیە لە مێژووی خۆیدا نەیتوانیوە ٧ یاری یەکەمی بەسەریەکەوە بباتەوە، تەنانەت ئەوکاتەی دیێگۆ مارادۆناش یاری بۆ دەکرد.  ئەرکی ناپۆلی ئاسان نییە، بەو پێیەی فیۆرێنتینا هەمیشە لەسەر یاریگەی خۆیدا وەک تیپێکی جیاواز و بەهێز دەردەکەوێت، ئەگەرچی لەگەڵ ئینتەرمیلان لەسەر یاریگەی خۆی تووشی شکست بوو.  رووبەڕووبوونەوەی ئاتالانتا و میلان لەسەر خاکی لۆمباردیا، یاریی لووتکەی ئەم گەڕە دەبێت، کە کاژێر ٢١: ٤٥ بە کاتی باشووری کوردستان بەڕێوەدەچێت.  میلان کە لە چامپیۆنزلیگدا بە ئاتلێتیکۆ مەدرید دۆڕاوە و هەستدەکات ناوبژیوان لەو یارییەدا ستەمی لێکردووە، هەوڵدەدات رێگە نەدات ئەنجام و رووداوەکانی ئەو یارییە کاریگەرییان بەسەر یارییەکەی ئەمشەوەوە هەبێت.  ئاتالانتا کە بە سەرەتایەکی خراپ دەستیپێکرد، ئێستا هێزی خۆی بەدەستهێناوەتەوە و لە دوایین ٣ یارییدا ٧ خاڵی بەدەستهێناوە، بۆیە هەوڵدەدات درێژە بە ئاست و ئەنجامە باشەکانی بدات، ئەگەر رکابەری ئەمجارەی میلانیش بێت، بەتایبەتی کە یارییەکەش لە بەردەم جەماوەرەکەیدا دەبێت.  هێلاس ڤیرۆنا - سپێزیا ١٦: ٠٠ سامپدۆریا - ئودینێزی ١٦: ٠٠