فیدراسیۆنی تۆپی پێی عێراق، لە راگەیێنراوێکی فەرمیدا دەڵێت " سەردار محەممەد وەک راهێنەری توانای جەستەیی هەڵبژاردەی عێراق دەستبەرکادەبێت، بەهۆی ئەو ئەزموون و توانایە زۆرەی کە هەیەتی، دوای ئەوەی گۆنزالۆ رۆدریگۆی ئیسپانی بەهۆی پابەندبوونی بە گرێبەستەکەی لەگەڵ یانەی سانتۆس لوگانۆی مەکسیکی داوای لێبوردنی کرد. "  فیدراسیۆنەکە زیاتر دەڵێت " سەردار محەممەد پێشتر لەگەڵ هەڵبژاردە جیاوازەکانی عێراق کاریکردووە، دوایینجار لە جامی ئاسیای ٢٠١٩ بوو، جگە لەوەش پێشتر چەندجارێک لەگەڵ عەبدولغەنی شەهد کاریکردووە، لەنێویاندا جامی ئاسیای هەڵبژاردە ئۆڵیمپییەکان کە لە ٢٠٢٠ لە تایلەند بەڕێوەچوو.  راهێنەرە کوردەکە لە دوبەی دەژیت، بە تۆڕی میدیایی رووداوی گوت " دڵخۆشە بە دەستنیشانکردنی وەک راهێنەری توانای جەستەیی هەڵبژاردەی عێراق و چەند رۆژێکی دیکە دەگەڕێتەوە عێراق بۆ ئەوەی دەستبەکارکردن لەگەڵ هەڵبژاردەکە بکات. "  سەردار محەممەد لە دایکبووی ساڵی ١٩٦٩ ـە و خەڵکی شاری دهۆکی باشووری کوردستانە، دەرچووی کۆلێژی پەروەردەی وەرزشییە لە بەغدا لە ساڵی ١٩٩٣، جگە لەوە بەرزترین بڕوانامەی مەشقدانەوەی لە ساڵی ٢٠١٦ لە ئیمارات بەدەستهێناوە و خاوەنی بڕوانامەی ئاستی (A) لەسەر ئاستی ئاسیا.  سەردار لە ١٩٩٨ لەگەڵ یانەی زەوڕا دەستی بە راهێنەرایەتی کردووە، هەر لەو ساڵەدا نازناوی خول و جامی عێراقی لەگەڵ یانەکە بردەوە، لە وەرزی ٢٠٠٠ - ١٩٩٩ چوار نازناوی لەسەر ئاستی عێراق و نازناوی پاڵەوانێتی ئیماراتی نێودەوڵەتیی لەگەڵ یانەکە بەدەستهێنا، پاشان لە ٢٠٠٠ یاریی کۆتایی جامی جامەکانی ئاساییان لەدەستدا.      سەردار محەممەد لەکاتی مەشقدانەوە بە یانەی عەجمان        لە ساڵی ٢٠٠١ راهێنەرە کوردەکە یەکەم ئەزموونی پیشەگەریی تاقیکردەوە و پەیوەندیی بە یانەی ئیتیحادی ئیماراتییەوە کرد، پاشان لەسەر داوای عودەی کوڕی سەددام گەڕاوەتەوە عێراق بۆ ئەوەی لەگەڵ هەڵبژاردەی یەکەمی عێراق کاربکات، لە ماوەی زۆر کەمدا رۆڵێکی گەورەی لە بەرزکردنەوەی توانای یاریزانانی هەڵبژاردەکەدا بینی و لە ٢٠٠٤ لەگەڵ بێرند ستانجی ئەڵمانی توانییان عێراق بۆ یەکەمجار بگەیەنە پلەی ٣٩ ـەیەمینی هەڵبژاردەکانی جیهان.  لە ساڵی ٢٠٠٥ یانەی رەئس ئەلخەیمەی ئیماراتی بۆ ماوەی یەک ساڵ گرێبەستی لەگەڵ سەردار محەممەد واژۆکرد، دوای ئەوە راهێنەرەکە ماوەی دوو ساڵ پشووی وەرگرت، بەڵام لە ٢٠٠٨ تاوەکو ٢٠١٠ پەیوەندیی بە یانەی عەجمانی ئیماراتییەوە کرد، ساڵی ٢٠١١ جارێکی دیکە سەردار دەگەڕێتەوە عێراق و لەگەڵ هەڵبژاردەی یەکەم کاردەکات، بەڵام کاتێک عێراق گرێبەستی لەگەڵ زیکۆ واژۆکرد، راهێنەرەکە داوای لە سەردار کرد بۆ ئەوەی ببێتە یاریدەدەری راهێنەری توانای جەستەیی، بەڵام راهێنەرە کوردەکە داوای زیکۆی رەتکردەوە و وازی لە کارەکەی هێنا.  ساڵی ٢٠١٢ یانەی زاخۆ بووە یەکەم یانەی کوردی کە سەردار محەممەد کاری لەگەڵ بکات، راهێنەرەکە کارێکی باشی بۆ زاخۆ کرد و لەو ساڵەدا زاخۆ بۆ یەکەمجار لە پلەی پێنجەمی ریزبەندی خولی عێراق بینرا.  ساڵی ٢٠١٤ سەردار محەممەد، بۆ ماوەیەک بەشێوەی کاتی پۆستی راهێنەرایەتی توانایی جەستەیی یانەی هەولێری وەرگرت، لەو ساڵەدا هەولێر پلەی دووەمی خولی عێراقی بەدەستهێنا.      سەردار محەممەد لەکاتی مەشقدانەوە بە یانەی عەجمان  بۆ جامی ئاسیای ٢٠١٥ لە ئوسترالیا، هەڵبژاردەی عێراق جارێکی دیکە گرێبەستی لەگەڵ راهێنەرە کوردەکە واژۆکرد بۆ ئەوەی لەگەڵ رازی شنێشل، سەرپەرشتی مەشقی یاریزانەکانی هەڵبژاردەکە بکەن.  دوای جامی ئاسیا جارێکی دیکە و بۆ جاری دووەم راهێنەرە دهۆکییەکە  گەڕایەوە یانەی عەجمانی ئیماراتی و وەرزێکی دیکە سەرپەرشتی مەشقەکانی یانەکەی کرد، ساڵی ٢٠١٦ دوای گرێبەستکردنی عێراق لەگەڵ سریچکۆ کاتانیچ، سەرداری محەممەد وەک راهێنەری توانای جەستەیی هەڵبژاردەی یەکەم و هەڵبژاردەی ئۆڵیمپی عێراقیش کاریدەکرد، بەڵام لە ٢٠١٩ بەهۆی دروستبوونی کێشەیەک لەنێوان ئەو راهێنەرە کوردە و کاتانیچ، سەردار وازی لە کارەکەی هێنا و چووە یانەی شورتەی عێراقی، پاڵەوانی وەرزی رابردووی خولی عێراق.  دوایین وێستگەی کارکردنی سەردار محەممەد، راهێنەری توانای جەستەیی کورد لەگەڵ یانەی عەجمانی ئیماراتی بوو، بەڵام دوای ئەوەی یانەکە راهێنەری خۆی گۆڕی، سەردار محەممەدیش لەگەڵ یانەکە بەردەوام نەبوو.