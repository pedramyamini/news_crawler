هەڵبژاردەی ئەرجەنتین بەرەبەیانی سبەی کاژێر ٠٢: ٣٠ بە کاتی باشووری کوردستان، لەسەر یاریگەی مۆنیمۆنتال میوانداری هەڵبژاردەی ئۆرۆگوای دەکات، لە چوارچێوەی یارییەکانی گەڕی ٥ ـی پاڵاوتنەکانی کیشوەری ئەمریکای باشوور بۆ مۆندیالی ٢٠٢٢ ـی قەتەر، کە پێشتر یارییەکانی ئەم گەڕە بەهۆی مەترسییەکانی کۆرۆناوە دواخرابوون.  هەندێک لە سەرچاوە رۆژنامەڤانییەکان باسیان لەوە دەکرد کە لیۆنێل مێسی کاپتنی هەڵبژاردەی تانگۆ تووشی پێکان بووە و بەو هۆکارەوە ناتوانێت بەشداری لەو یارییەدا بکات، بەڵام وادیارە هەواڵەکە راست نییە و مێسی ئامادەیە بۆ یارییەکە.  لە مەشقەکانی ئەمڕۆدا مێسی بەشداری کردووە، بەبێ ئەوەی تووشی هیچ کێشەیەک بێت، کەواتە ئامادەیە بۆ یارییەکە و هەوڵدەدات یارمەتی هاوڕێکانی بدات بۆ بردنەوە لە ئۆرۆگوای، دوای ئەوەی لە یاریی رابردوودا بەبێ گۆڵ لەگەڵ پاراگوای یەکسان بوو.  سەرچاوەکان باسیان لەوە دەکرد کە مێسی لە ئەژنۆی چەپیدا هەست بە ئازار دەکات، گوایە هەمان ئەو پێکانەیە کە لە مانگی رابردوودا تووشی بووبوو، بەر لەوەی بۆ یاریی پاریس سانجێرمان و مانچێستەر سیتی لە چامپیۆنزلیگدا بگەڕیتەوە.  هەژماری فەرمی هەڵبژاردەی ئەرجەنتین وێنەکانی لیۆنێل مێسی لە مەشقەکانی ئەمڕۆی هەڵبژاردەی ئەرجەنتیندا بڵاوکردوونەتەوە بێئەوەی ئاماژە بۆ هیچ پێکانێکی لیۆ بکات، هەروەها لیۆنێل سکالۆنیی راهێنەری هەڵبژاردەی تانگۆش لە کۆنگرەی رۆژنامەڤانی بەر لە یارییەکەدا هیچ ئاماژەیەکی بۆ پێکانی مێسی نەکرد.  هەڵبژاردەی ئەرجەنتین تاوەکو ئێستا بە کۆکردنەوەی ١٩ خاڵ پلەی دووەمی ریزبەندیی گرتووە، لەدوای بەرازیلی پێشەنگی، کە ٢٧ خاڵی هەیە، ئۆرۆگوایش ١٦ خاڵی هەیە و چوارەمی ریزبەندییە.