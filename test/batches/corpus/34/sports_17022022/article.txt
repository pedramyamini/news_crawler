لە درێژەی یارییەکانی چوونی قۆناخی ١٦ ـی چامپیۆنزلیگدا، یانەی بایرن میونشن لەسەر یاریگەی رێد بۆل بووە میوانی یانەی سالزبۆرگ و یارییەکە بە یەکسانبوون بە ئەنجامی ١ - ١ کۆتاییهات.  یانەی خاوەن یاریگە لە خولەکی ٢١ لە رێگەی جۆنیۆر ئادامۆ گۆڵی پێشکەوتنی تۆمارکرد و لەو گێمەدا هەموو هەوڵەکانی بایرن میونشن بۆ یەکسانکردنەوەی ئەنجامەکە بێ سوود بوون و نیوەی یەکەم بە پێشکەوتنی نەمساییەکان بە گۆڵێک کۆتاییهات.  لە نیوەی دووەمدا یاریزانانی باڤاری هەموو کۆششەکانیان خستەگەڕ، بەڵام تاوەکو خولەکی کۆتایی نەیانتوانی تۆڕی سالزبۆرگ بهەژێنن، کە بەر لە فیکەی کۆتایی یارییەکە، کینگسلی کۆمانی فەرەنسی توانی گۆڵی بەرامبەر بۆ یانەکەی ئەڵمانیا تۆمار بکات.   هەردوو یانە چاوەڕێی یاریی گەڕانەوە دەکەن، کە یاریی یەکلاکردنەوە دەبێت و بڕیارە لە ٨ ـی ئادار لەسەر یاریگەی ئالیانز ئارێنا لە میونشن بەڕێوەبچێت و براوەی یارییەکە بلیتی قۆناخی هەشت بەدەستدێنێت.