ئەمڕۆ کاژێر ١٤: ٣٠ بە کاتی باشووری کوردستان، یاریگەی ستامفۆرد بریج دەبێتە گۆڕەپانی یارییەکی ئاگرین لە نێوان چێڵسی خاوەن یاریگە و مانچێستەر سیتی.  تیپەکەی تۆماس توخێل هەوڵدەدات بەردەوامی بە گرێکوێرەی مانچێستەر سیتی لە بەرامبەر خۆیان بدات، کە لە وەرزی رابردوودا یاریی کۆتایی چامپیۆنزلیگی لێبردەوە و لە قۆناخی پێشکۆتایی جامی یەکێتیی ئینگلتەراش دەریکرد.  لە کاتێکدا کوڕانی پێپ هەوڵدەدەن بە بردنەوە هەم ئەو گرێکوێرەیە بکەنەوە و هەم لە رکابەری لەسەر پێشەنگ دوورنەکەوێتەوە، کە تاوەکو ئێستا ١٠ خاڵی هەیە و لە پلەی پێنجەمی ریزبەندیدایە.  یانەکەی لەندەن ١٣ خاڵی هەیە و لە پلەی یەکەمدایە، دەبێت هەموو شتێک بکات بۆ بردنەوە لە مان سیتی و پارێزگاریکردن لە پێشەنگی، کە هەردوو یانەی لیڤەرپوول و مانچێستەر یونایتد تەنیا بە جیاوازی گۆڵ کەوتوونەتە دوای ئەو لە پلەکانی دووەم و سێیەم.  لە هەمان کاتدا، مانچێستەر یونایتد لەسەر یاریگەی ئۆڵترافۆرد میوانداری یانەی ئاستۆن ڤێلا دەکات، کە دوای دەرکردنی لە کاراباو کەپ، هەوڵدەدات بەردەوامی بە ئاست و ئەنجامە باشەکانی لە پرێمەرلیگدا بدات.  سۆلشایەری راهێنەری شەیتانە سوورەکان هەڵەی کرد کاتێک لە کاراباو کەپدا پشووی بە کریستیانۆ رۆناڵدۆ دا و باجەکەی دا، بەڵام ئەمڕۆ جارێکی دیکە چاوی لەسەر کریس دەبێت بۆ ئەوەی سەرکەوتنێکی دیکەی بۆ بەدەستبێنێت، کە دۆن سەرەتایەکی بەهێزی لە پرێمەرلیگ هەیە و تاوەکو ئێستا لە دوو یارییدا ٣ گۆڵی بۆ مان یو لە پرێمەرلیگدا بەدەستهێناوە.  ئەرکی رۆناڵدۆ و هاوڕێکانی ئاسان نابێت، چونکە ئاستۆن ڤێلا بەرامبەر گەورەکان گەورە دەردەکەوێت، دوای یەکسانبوون و دۆڕانێکی لەسەر یەکیش لە هەفتەی داهاتوودا باش یاری کرد و لە ئێڤێرتۆنی بردەوە، بۆیە یاریزانانی دەین سمیس ورەبەرز و بە پەرۆشن بۆ بەدەستهێنانی ئەنجامێکی باش لە نێو ئۆلترافۆرددا.  چێڵسی - مانچێستەر سیتی ١٤: ٣٠ مانچێستەر یونایتد - ئاستۆن ڤێلا ١٤: ٣٠ ئێڤێرتۆن - نۆرویچ سیتی ١٧: ٠٠ لیدز یونایتد - وێستهام ١٧: ٠٠ لێستەر سیتی - بێرنلی ١٧: ٠٠ برێنتفۆرد - لیڤەرپوول ١٩: ٣٠