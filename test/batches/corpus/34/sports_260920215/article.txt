بارسێلۆنا کاژێر  ١٧: ١٥ لەسەر یاریگەی کامپ و میوانداری لێڤانتی دەکات، بە هیوای ئاشتبوونەوە لەگەڵ جەماوەرەکەی، کە لە دوایین دوو یاریی لالیگادا نەیتوانیوە سەرکەوتن ەبدەستبێنێت و پێش ئەو دوو یارییەش لە چامپیۆنزلیگدا بە بایرن میونشنی ئەڵمانی دۆڕاوە.  بارسێلۆنا، کە لەم یارییەدا بێبەش دەبێت لە تواناکانی رۆناڵد کۆمانی راهێنەری، کە دوو یاری سڕکراوە، ئێستا خۆی لە بەردەم خراپترین سەرەتا لە مێژوویدا دەبینێتەوە، کە بەشێوەیەکی گشتی یانەکە لە رووی کارگێڕی و دارایی و هونەرییەوە لە قەیراندایە و ناتوانێت چارەسەری بۆ کێشەکانی بدۆزێتەوە.  بارسا پێویستە لە لێڤانتی بباتەوە، کە ئەمەی دوایی لە ٦ یاریی رابردوویدا نەیتوانیوە هیچ سەرکەوتنێک بەدەستبێنێت، ٤ خاڵی هەیە و لە پلەی ١٦ ـی ریزبەندیدایە، ئەگەرچی ئەو تیپەش هەوڵدەدات بە ئەنجامێکی باش لە کامپ نو دەربچێت، بۆ ئەوەی لانی کەم هەندێک لە ناوچەی مەترسیدار دووربکەوێتەوە.  هەر چۆنێک بێت بارسا هێشتا لە تواناکانی زۆر لە یاریزانە کاریگەرەکانی بێبەشە، کە بەهۆی پێکانەوە دوورکەوتوونەتەوە، بەڵام ئەمرۆ رۆژێکی خۆش دەبێت بۆ هاندەرانی یانەی کەتەلۆنی، کە گەڕانەوەی ئانسۆ فاتی بەخۆیەوە دەبینێت، دوای ئەوەی پێکان زیاتر لە ١٠ مانگ دووریخستەوە.  فاتی کە درێسی ژمارە ١٠ ـی لیۆنێل مێسی وەرگرتووە، رایگەیاند کە ئامادەیە بۆ ئەم یارییە، ئەگەرچی لەوانەیە لەم یارییەدا تەنیا چەند خولەکێک بەشداری بکات.  ریال سۆسیداد - ئێلچێ ١٩: ٣٠ رایۆ ڤاییکانۆ - کادیز ١٩: ٣٠