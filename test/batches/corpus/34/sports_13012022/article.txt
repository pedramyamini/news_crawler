هەردوو یانە لەسەر یاریگەی شا فەهد، لە ریازی پایتەختی سعودیە رووبەڕووی یەکبوونەوە، دوای رکابەرییەکی زۆری نێوان هەردوولا، یانەی شاهانە بە سێ گۆڵ بەرامبەر دوو گۆڵ یارییەکەی بردەوە و خۆی گەیاندە یاریی کۆتایی پاڵەوانێتییەکە.  دوای ٢٥ خولەک یارییکردن، ڤینیسیۆس جونیۆر دەرگای گۆڵکردنی کردەوە و یانەی ریال مەدریدی بە گۆڵێک پێشخست، بەڵام بەر لە کۆتاییهاتنی نیوەی یەکەم بە سوود وەرگرتن لەهەڵەیەک ئیدێر میلیتا لوک دییۆنگ ئەنجامەکەی بۆ بارسێلۆنا یەکسانکردەوە، کە سێیەم یارییە لەسەریەک یاریزانەکە گۆڵ دەکات و نیوەی یەکەم بە گۆڵێک بۆ هەرلایەک کۆتاییهات.  لە نیوەی دووەمدا یارییەکە رکابەرییەکی زیاتری بەخۆیەوە بینی، بارسێلۆنا کۆنتڕۆڵی یاریگەی کرد و جیاواز لە یارییەکانی پێشووی دەرکەوت، ریال مەدریدیش پشتی بە هێرشی پێچەوانە دەبەست، ئەوەبوو لە خولەکی ٧٢ کەریم بنزیما جارێکی دیکە تۆڕی تێر شتیگنی هەژاند و گۆڵی دووەمی یانەی شاهانەی تۆمارکرد.  یارییەکە بەرەو کۆتایی دەچوو، ئانسۆ فاتی کە لە پێکان گەڕابووە، بەلێدانی سەر بارسێلۆنای کردە خاوەنی دوو گۆڵ یارییەکەی گەڕاندەوە خاڵی سەرەتا، بەمەش هەردوولا پەنایان بردە بە کاتی زیادکراو.  لە کاتی زیادکراودا ریال مەدرید لە تۆمارکردنی گۆڵدا سەرکەوت، کاتێک فێدریکۆ ڤالڤێردی لە هێرشێکی پێچەوانەدا گۆڵی سێیەمی تۆمارکرد.  بەمەش یارییەکە بە سێ گۆڵ بەرامبەر دوو گۆڵ لە بەرژەوەندی مەدریدییەکان کۆتاییهات و یانەکە گەیشتە یاریی کۆتایی جامی سوپەری ئیسپانیا.  لە یاریی کۆتایی جامەکەدا، ریال مەدریدی خاوەنی ١١ نازناو بەرامبەر براوەی یاریی نێوان هەردوو یانەی ئاتلێتیکۆ مەدرید و ئاتلێتیک بیلباو یارییدەکات، کە ئەمشەو هەردوولا رووبەڕووی یەکدەبنەوە.  ریال مەدرید لە ٦ یاریی رابردوودا بەرامبەر بارسێلۆنا نەدۆڕاوە، لە دوایین ٥ یاریشدا لە کلاسیکۆدا لە یانەکەی بردووەتەوە.  چاڤی هێرناندێز یەکەم یاریی وەک راهێنەر، لە کلاسیکۆدا دۆڕاند.