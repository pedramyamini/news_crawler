دکتۆر نەوال شەلەبی، بەڕێوەبەری ناوەندی بەرەوپێشبردنی میتۆدەکانی وەزارەتی پەروەردە و فێرکردن لە میسر ئاشکرایکرد، کە کاروانی یارییکردنی محەممەد سەڵاح، ئەستێرەی تۆپی پێی میسر و یانەی لیڤەرپوولی ئینگلیزی لە وانەی زمانی ئینگلیزی لە هەردوو قۆناخی دواناوەندی و ئامادەییدا بخوێندرێت.  بەپێی ئەو زانیارییانەی نەوال شەلەبی رایگەیاندوون، ئەمساڵ دەست بە خوێندنی کاروانی سەڵاح دەکرێت، بۆ ئەوەی هەموو قوتابیان هەلی ئەوەیان هەبێت، زانیاری ورد لەبارەی کاروانی وەرزشی و سەرکەوتووی ئەو یاریزانە لە تۆپی پێدا بزانن.  یەکێکی دیکە لە هۆکارەکانی زیادکردنی کاروانی سەڵاح لە سیستمی خوێندندا ئەوەیە کە ئەو یاریزانە، پاڵپشتیی بەردەوامی وڵاتەکەی کردووە بۆ بەرەودان بە زمانی ئینگلیزی و خەڵکی هانداوە بۆ ئەوەی خۆیان فێری ئەو زمانە بکەن.  محەممەد سەڵاح یەکێک سیمبۆلە دیارەکانی میسرە، لە ٢٠١٧ پەیوەندیی بە ریزەکانی یانەی لیڤەرپوولی ئینگلیزی کردووە، لەگەڵ ئەو یانەیە ئاستێکی بەرزی پێشکێشکردووە و رۆڵی گەورە و کاریگەری لە یانەکەدا هەبووە.  سەڵاح لەگەڵ لیڤەرپوول ٢٠١٧ - ٢٠١٨ بووە گۆڵکاری پرێمەرلیگ بە تۆمارکردنی ٣٢ گۆڵ، لە ٢٠١٨ - ٢٠١٩ هاوشانی سادیۆ مانێ و پیێر ئۆبامیانگ بووە گۆڵکاری پرێمەرلیگ، لەگەڵ یانەکە نازناوی خولی یانە پاڵەوانەکانی ئەوروپا، نازناوی پرێمەرلیگ، جامی سوپەری ئەوروپا و جامی جیهانی یانەکانی بردووەتەوە.  ئەستێرە میسرییەکە لەم وەرزەی پرێمەرلیگدا بەباشترین کاتەکانیدا تێدەپەڕێت و تاوەکو ئێستا بە تۆمارکردنی ٧ گۆڵ لەگەڵ جەیمی ڤاردی گۆڵکاری خولەکەیە.  ساڵی ٢٠١٩ بەهۆی ئەو کاریگەرییە مەزنەی لە یانەکەیدا هەیبوو، گۆڤاری تایمی ئەمریکی ناوی محەممەد سەڵاحی لەنێو لیستی ١٠٠ کاریگەرترین کەسایەتییەکانی جیهان دانا.      undefined