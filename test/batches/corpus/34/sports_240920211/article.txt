رامۆن بلانیس، بەڕێوەبەری وەرزشی یانەی بارسێلۆنا دوای یارییەکە گوتی "ئێمە بارسێلۆناین، باشترین یانەی جیهان و پێکهاتەمان هەیە، ئێمە لە هێرشبەریدا چەند پێکانێکمان هەیە، بەڵام لەگەڵ ئەوەشدا ئامانجی ئێمە هەمیشە بردنەوەیە، هەلی بردنەوەی نازناومان هەیە و تیپەکەش ئەوەی لە توانادایە، هەروەها ئانسۆ فاتی بەم نزیکانە دەگەڕێتەوە و ئەمەش هێزێکی زیاتر دەداتە تیپەکە. "  بلانیس لە وەڵامی پرسیارێکدا دەربارەی داهاتووی کۆمان کە ئایا بۆ یاریی لیڤانتی راهێنەری بارسێلۆنا دەبێت؟ گوتی "وا بیردەکەمەوە ئەو راهێنەری ئێمەیە و پێویستە پاڵپشتیی بکەین، راهێنەر هەمیشە هەڵسەنگاندنی بۆ دەکرێت. "  لە یارییەکەی شەوی پێنجشەممەدا، رۆناڵد کۆمان لەلایەن ناوبژیوانەوە لە یاریگە کرایە دەرەوە، میدیای ئیسپانیا دەڵێت "ئەگەری هەیە راهێنەرەکە بۆ دوو یاریی سڕبکرێت"، کۆمان دوای یارییەکە گوتی " لەم وڵاتە لە بەرامبەر هیچ دەکرێیتە دەرەوە، کرانە دەرەوەم بەهۆی دەمارگیرییەوە نەبوو، من بە ناوبژیوانم گوت تۆپێکی دیکە لە نێو یاریگەیە هەمووان ئەوەیان بینی تەنیا ناوبژیوان نەبێت، بەڵام لێرە بەبێ هیچ شتێک دەکرێیتە دەرەوە".  کۆمان دەربارەی یارییەکە گوتی "ئێمە یارییەکی قورسمان ئەنجامدا، بەهۆی ئەوەی کە رکابەرەکەمان زۆربەی رووبەرەکانی داخستبوو، لە یارییەکەدا ٦ یاریزانی تیپەکە پێکانیان هەبوو، کە دەکرا کاریگەرییان لەسەر یارییەکە هەبێت، بەڵام ئەوەی ئەرێنییە، شەڕکردنی یاریزانانە بۆ بەدەستهێنانی ئەنجامی باش. "