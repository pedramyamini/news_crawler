یانەی هەولێر کاژێر ١٥: ٠٠ یاری لەگەڵ دیوانییە دەکات، یانەکەی پایتەخت لە وەرزی ئەمساڵی خولی عێراق هیچ یارییەکی نەبردووەتەوە و لەم یارییەدا تاریق جەرایای راهێنەری تونسی سەرکردایەتی درێس زەردەکان دەکات و هیوای وەرگرتنی سێ خاڵی یارییەکەی هەیە.   بەر لە یارییەکە تاریق جەرایا، لە لێدوانێکی تایبەت بە تۆڕیی میدیایی رووداو، رایگەیاند "دڵخۆشم بەو پێشوازییە گەرمەی لە لایەن یانەی هەولێرەوە لە من کراوە، کارم لەسەر تەکتیک و شێوازی یاریکردنێکی تایبەت کردووە و هاتووم خاڵەکان بۆ یانەی هەولێر کۆبکەمەوە".  لە ریزی یانەی هەولێر هەریەک لە ئاکام هاشم، هەڵۆ فایەق، شێروان کوردستان بەهۆی پێکان لەگەڵ فڕانکۆ ئۆتچۆ بەهۆی بوونی کارتی سوور ناتوانن یاری بکەن.   هەر ئەمڕۆ یانەی زاخۆ لە ئەرکێکی قورسدا، کاژێر ١٧: ١٥ لەنێو یاریگەی شەعبی نێودەوڵەتی لە بەغدا ململانێی یانەی شورتە دەکات، یارییەکە بۆ یانەی زاخۆ ئاسان نییە، لەبەرئەوەی شورتە خاوەن پێکهاتەیەکی بەهێزە، بەڵام درێس سورەکانی خابوور بە دروشمی سەرکەوتن یاریدەکەن.  ئیدریس کۆچەر، سەرپەرشتیاری یانەی زاخۆ بۆ رووداوی روونکردەوە "ئامادەکارییەکی زۆر باشمان بۆ یارییەکە کردووە، چاومان لە بردنەوەیە".   یانەی هەولێر ٣ خاڵی هەیە و لە پلەی چواردەی ریزبەندی خولی عێراقە، یانەی زاخۆ کە ئاستێکی بەرزی پێشکەشکردووە و ٣ بردنەوە و یەکسانبوونێکی هەیە خاوەن ١٠ خاڵە و رکابەری پلەکانی پێشەوەی ریزبەندیی دەکات.