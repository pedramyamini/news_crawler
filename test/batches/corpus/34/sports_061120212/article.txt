فێرگسۆن باس لەوە دەکات کە لە رێگەی پەیوەندییەکی تەلەفۆنی کورتەوە رێگەی لە کریستیانۆ گرتووە بچێتە مانچێستەر سیتیی رکابەری مانچێستەر یونایتد.  لە هاوینی رابردوودا رۆناڵدۆ بڕیاریدا لە یوڤێنتوس بڕوات، چونکە لەگەڵیدا ئاسوودە نەبوو، ئیدی بەرپرسانی مانچێستەر سیتی بڕیاریاندا بیبەنە یانەکەیان و کریس رازی بوو بچێتە ئەو یانەیە، کە رکابەری سەرسەختی مانچێستەر یونایتدە، کە پێشتر رۆناڵدۆ یاریزانی بووە.  میدیاکان باسیان لەوە دەکرد کە مانچێستەر سیتی و یوڤێنتوس لەسەر گواستنەوەی رۆناڵدۆ رێککەوتوون، تەنانەت هەندێک لە هاندەرانی مانچێستەر یونایتد درێسی رۆناڵدۆشیان سووتاند، وەک دەربڕینی تووڕەیی خۆیان لەوەی ئەستێرەیەکی پێشووی یانەکەیان بچێتە ریزەکانی مانچێستەر سیتی، بەڵام لە دواساتەکاندا فێرگسۆن فریای کەوت و نەیهێشت ئەوە رووبدات، نەک هەر ئەوەندە، بەڵکو ئاراستەی کریسیشی بەرەو مان سیتی گۆڕی.  ئەلێکس فێرگسۆن باسی ئەو ساتەوەختانە دەکات و دەڵێت "پەیوەندیم بە کریستیانۆوە کرد و پێمگوت مەچووە مانچێستەر سیتی". رۆژنامەکانی بەریتانیاش دەڵێن "فێرگسۆن کە وەک باوکە بۆ رۆناڵدۆ، تەنیا ٣ وشەی پێویست بوو بۆ پاشگەزکردنەوەی کریس لە چوونە ریزەکانی ستیزن، فێرگسۆن بە تەلەفۆن پێیگوت نەڕۆیت بۆ مانچێستەر سیتی".  ئەو سەرچاوانە دەشڵێن "فێرگسۆن تەنیا ئەو سێ قسەیەی بە رۆناڵدۆ گوت و تەلەفۆنەکەی داخست، دواتر بەرپرسانی مانچێستەر یونایتد پەلەیان کرد و توانیان رۆناڵدۆ بگەڕێننەوە ماڵە کۆنەکەی".  فێرگسۆن پێشتریش باسی رۆڵی یەکلاکەرەوەی خۆی لە گەڕاندنەوەی رۆناڵدۆ بۆ مانچێستەر یونایتد، یان راستتر بڵێین لە رێگەگرتن لە چوونی کریس بۆ مانچێستەر سیتی، دەکات و دەڵێت "زۆر کەس رۆڵی خۆیان بینی لە گەڕاندنەوەی رۆناڵدۆ بۆ مانچێستەر یونایتد، منیش رۆڵی خۆم بینی لە دڵنیابوونەوە لەوەی کە رۆناڵدۆ بەڕاستی دەیەوێت بگەڕێتەوە مان یونایتد، من زۆر باش کاری خۆم کرد".  ئەفسانە سکۆتلەندییەکە، هەروەها گوتیشی "نەمدەتوانی بیر لەوە بکەمەوە کە رۆناڵدۆ یاری بۆ مانچێستەر سیتی دەکات".  لە سەرەتای مێرکاتۆی ئەم هاوینەدا، مانچێستەر یونایتد لەو بڕوایەدا نەبوو کە گرێبەست لەگەڵ رۆناڵدۆ بکات، هەرچەندە لەبارەیەوە پرسیان بە یوڤێنتوس کرد، بەڵام یانە ئیتاڵییەکە پێیڕاگەیاندن کە کریس دەمێنێتەوە، بۆیە گرێبەستیان لەگەڵ جادۆن سانچۆ و رافایێل ڤاران کرد، لەگەڵ ئەوەشدا کاتێک دەرکەوت کە رۆناڵدۆ دەیەوێت لە یوڤێنتوس بڕوات، بەرپرسانی یانەی شیتانە سوورەکان، لەسەر راسپاردەی ئەلێکس فێرگسۆن بڕیاریاندا کریستیانۆی تەمەن ٣٦ ساڵ  بگەڕێننەوە ئۆڵدترافۆرد، کە ئەو رازیببوو بچێتە ریزەکانی یانەی مانچێستەر سیتی.