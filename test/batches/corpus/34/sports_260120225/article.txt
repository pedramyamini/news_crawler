نادیا نەدیم، خانمێکی بەڕەچەڵەک ئەفغانستانییە، نادیا ئێستا یاریزانی یانەی راسینگ لویس فیلی ئەمریکییە و خاوەنی چیرۆکێکی ناوازەی سەرکەوتنە، نادیا لە تەمەنی ١١ ساڵیدا لە ترسی تاڵیبان لە ئەفغانستان هەڵاتووە، بێئەوەی ئاگای لەوەبێت دەبێتە یەکێک لە خانمە بەنێوبانگەکانی جیهان و یەکێک لە دیارترین یاریزانەکانی تۆپی پێ.  خانمە ئەفغانستانییەکە ئێستا تەمەنی ٣٤ ساڵە، لە ساڵی ٢٠٠٥ لە تیپێکی میللی دەستی بە یارییکردن کرد، دوای ساڵێک چووە تیپی سکۆڤبانکێنی دانیمارکی و پاشانیش هەنگاوەکانی بەتەواوی دەستیانپێکرد و رۆژ لە دوای رۆژ زیاتر دەدرەوشایەوە، تاوەکو بووە یاریزانێکی دیار.  نادیا لە کاروانی یارییکردنیدا بۆ یانەکانی مانچێستەر سیتی ئینگلیزی و پاریس سانجێرمانی فەرەنسی یارییکردووە، ئێستا یاریزانی هەڵبژاردەی دانیمارکە و گرنگییەکی زۆری پێدەدرێت و رۆڵێکی گەورەشی لە ئەنجامەکانی هەڵبژاردەکەدا هەیە.  دوای چەند ساڵێک راکردن بۆ گەیشتن بە دانیمارک، نادیا لە تەمەنی ١٢ ساڵیدا لە وڵاتی ڤایکینگەکان، دانیمارک دەست بە یارییکردن دەکات.  نادیا چیرۆکی خۆی و چوونە نێو تۆپی پێ دەگێڕێتەوە و دەڵێت " جاری یەکەم لە دانیمارک بینیم کە کچان تۆپی پێ دەکەن، لەو رۆژەوە عاشقی تۆپی پێ بووم و زوو چووە دڵمەوە، منیش دەستمپێکرد و تاوەکو ئێستا بەردەوامم. "  نادیا نەدیم یەکەم یاریزانی کۆچبەری تۆپی پێیە لە ریزەکانی هەڵبژاردەی خانمانی دانیمارکدا ئەو دەڵێت " دایکم ناچاربوو هەموو ئەو شتانە بفرۆشێت کە هەمانە، دوای ئەوە لە رێگەی قاچاخچییەکەوە چووینە پاکستان، لەوێشەوە بە پاسپۆرتی ساختە گەیشتینیە ئیتاڵیا و لەوێشەوە بۆ دانیمارک. "  لەبارەی سەرکەوتنەکانی خۆی لە تۆپی پێدا نادیا دەڵێت " دەزانم زۆرینەی تیپەکانی خانمان لە ئەفغانستان هەڵاتن و بەوە دڵخۆشم، ئەگەر تاڵیبان ئەو کچانەیان دۆزیبایەوە، ژیانیان دەکەوتە مەترسییەوە، چونکە ئەوان شتێک دەکەن کە تاڵیبان بەتەواوی دژیەتی. "  نادیە نەدیم ٣٨ گۆڵی لەسەر ئاستی هەڵبژاردەی دانیمارک تۆمارکردووە، پلەی دووەمی جامی ئەوروپای ٢٠١٧ ـی لەگەڵ هەڵبژاردەکە بردووەتەوە، کە لەو پاڵەوانێتییەدا دوو گۆڵی تۆمارکرد.  ئەو بەهۆی چیرۆکەکەیەوە لەلایەن یۆنسکۆوە لە ساڵی ٢٠١٩ وەک پاڵەوانێکی کچان و خانمان ناساند، بەهۆی ئەو رۆڵەی لە وەرزش و یەکسانیی نێوان رەگەزەکان.  لە هەمووشی سەرنجڕاکێشتر ئەوەیە، نادیە لەگەڵ یارییکردنی بەردەوامبووە لە خوێندن و وازی نەهێناوە، دوای ٥ ساڵ لە هەوڵی بەردەوام بووە پزیشک، ئێستا ئەو ٩ زمانی جیاواز دەزانێت، ئەمەش چیرۆکی ئەو خانمەی زیاتر لە جیهاندا بڵاوکردەوە.