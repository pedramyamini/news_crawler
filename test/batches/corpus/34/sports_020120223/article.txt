ئیسرا، ئیناس، ئۆشین موحسین ئەو سێ خوشکە بوون کە هەمووانیان سەرسام کرد، ئۆشین و ئیسرا میوانی بوولتەنی وەرزشیی تەلەڤزیۆنی رووداو بوون، کە ئیناس بەهۆی تاقیکردنەوەکان نەیتوانی ئامادەبێت.  ئیسرا موحسین، سەرەتا سوپاسی تۆڕی میدیایی رووداوی کرد و باسی چۆنیەتی بەشداریکردنی لەو پاڵەوانێتییەدا کرد و گوتی "دوای کۆچی دوایی باوکم، من تەنیا ٣ مانگم لەپێش بوو بۆ ئەوەی خۆم بۆ ئەم پاڵەوانێتییە ئامادە بکەم، سەرەڕای ئەوەش توانیم ٣ میدالیای زێڕ بەدەستبێنم و پلەی یەکەمم لەسەر ئاستی ١٦ وڵاتی عەرەب بەدەستهێنا".  ئیسرا دووپاتیکردەوە کە ماوەی ئامادەکارییەکانی زۆر کەم بوو "ماوەیەکی زۆر کەمم لەپێشبوو، بەتایبەتیش لەبەر کۆرۆنا و لەبەر کۆچی دوایی باوکم، رۆژانە دەبووایە ٣ کاژێر مەشق بکەم".  ئۆشین موحسین، کە کچە پاڵەوانێکی دیکەی کورد بوو لەو پاڵەوانێتییەدا، گوتی " ١٠ ساڵە ئەو یارییە دەکەین، ١٠ ساڵە پاڵەوانی سەر ئاستی ئاسیا، عێراق و کوردستانین، لە هەر پاڵەوانێتییەکەدا کە بەشداری تێدا دەکەین شانازی بەوە دەکەین کە بەشداریمان تێدا کردووە، توانای ئەوەشمان هەیە دەستکەوتمان هەبێت، ئێمە هەمیشە متمانەمان بە تواناکانمان هەبووە، بەهۆی ماندووبوون و مەشقی بەردەواممان، کە لە راستیدا باوکمان ئەو هێز و متمانەیەی پێبەخشیوین، باوکی رەحمەتیم ئێمەی گەیاندووەتە ئەو ئاستەی ئێستا هەمانە".  لە وەڵامی پرسارێکی پێشکەشکاری رووداودا، کە ئایا دوای باوکیشیان بەردەوام دەبن و ئایا چ بەڵێنێکیان بە باوکی کۆچکردوویان داوە؟ ئۆشین گوتی "ئێمە هەر سێکمان بەڵێنمان داوە کە دوای مردنی باوکمان هەرگیز دەستبەرداری ئەم یارییە نابین، ئەو ئێمەی پێگەیاندوە، ئەو وایکردووە متمانەمان بەخۆمان بێت، بۆیە بڕیارمانداوە واز لەو یارییە نەهێنین".  ئیسرا کە دوای بردنەوەی ٣ میدالیای زێڕ بە باشترین یاریزانی پاڵەوانێتییەکە لەسەر ئاستی خانمان دەستنیشانکرا، دووپاتیکردەوە کە ئەگەر دەرفەتی پێبدرێت، دەتوانێت خۆی ماندووتر بکات و بەشداری لە پاڵەوانێتی ئاسیا و جیهان و ئۆڵیمپیادیش بکات. ئەو گوتی "شانازییەکی گەورەیە بۆ من کە لەسەر ئاستی ١٦ وڵاتی عەرەب ٣ میدالیای زێڕ ببەمەوە و نازناوی باشترین یاریزانیش بەدەستبێنم".  ئۆشین جەختی لەسەر ئەوە کردەوە کە کێشە و بەربەستیان لە رێگەدا هەبووە، بەڵام ئەوە هەرگیز واینەکردووە ئەوان سارد ببنەوە، ئەو گوتی "بەداخەوە کە بەشێوەیەکی گشتی بایەخ بە یاریی بەرزکردنەوەی قورسایی خانمان نادرێت، ئێمە کێشەمان زۆر بوو، بەڵام ئەوە نەبووە هۆکار بۆ ئەوەی دەستبەرداری خۆمان ببین".  ئۆشین دووپاتیشیکردەوە کە دوای ئەو دەستکەوتەیان سەرۆکی هەرێم نێچیرڤان بارزانی پەیوەندی پێیانەوە کردووە و سوپاسی کردوون بۆ ئەو دەستکەوتەیان و گوتی "بەڕێز سەرۆکی هەرێم پەیوەندی پێوەکردین و سوپاسی کردین بۆ ئەوە ئاستە بەرزە و ئەو میدالیانەی بەدەستمان هێناون، بەڕاستی ئەو دڵخۆشی کردین و لە خەمی لەدەستدانی باوکمانی کەمکردەوە".   ئۆشین هەروەها گوتیشی "بەڕێز سەرۆکی هەرێم پێیگوتین دوای پاڵەوانێتییەکە چاوم پێتان دەکەوێت".  ئەو دوو خوشکە گلەیی ئەوەشیان کرد کە سەرەڕای ئەوەی ئەو دەستکەوتەیان بە ناوی هەڵبژاردەی عێراق بەدەستهێناوە، کەچی عەدنان درجالی وەزیری لاوان و وەرزشی عێراق، هەر بەلاشیاندا نەهاتووە و پیرۆزباییشی لێنەکردوون. ئەوان گوتیان "تەنانەت هەڵبژاردەی عێراقیش کە ئێمە میدالیای بۆ دەبەینەوە تەنیا سوپاسی کردین، چەندین ساڵە نازناویان بۆ دەبەینەوە تەنیا سوپاسمان دەکەن".  ئۆشین گوتی "مووچەمان لە هەڵبژاردەی عێراق تەنیا ١٠٠ هەزار دیناری مانگانەیە، ١٠ هەزاریش وەردەگرن بۆ گەیاندنی، واتا ٩٠ هەزارمان بۆ دەمێنێتەوە".   ئەو کچە پاڵەوانە ئاماژەی بۆ ئەوەش کرد کە یاریزانانی ئەو وڵاتانەی بەشداریان لە پاڵەوانێتییەکەدا کردبوو مووچەیەکی باش وەردەگرن "هیچ یەکێک لەو یاریزانانە مووچەی مانگانەیان لە ملیۆنێک کەمتر نییە، بڕوا بکەن کاتێک لێیان دەپرسیم مووچەتان چەندە؟ شەرمم دەکرد پێیانبڵێم ئەوەندە وەردەگرین".  ئەم سێ خوشکە یاریزانی یانەی هەولێرن، بەڵام لەو یانەیەش وەک پێویست پشتگیری ناکرێن، ئۆشین گوتی "وەلید عارەبی سەرۆکی یانەی هەولێر بەڵێنی پێداوین کە پشتگیریمان بکات، کە بەڕاستی پێویستیمان بە پشتگیری هەیە، بۆ ئەوەی بتوانین ئاستێکی بەرزتر پێشکەش بکەین".  ٣٣ نازناو بۆ کچە پاڵەوانەکانی کورد  لەم رکابەرییەدا ٨ کچە یاریزانی کورد نوێنەرایەتی هەڵبژاردەی بەرزکردنەوەی قورسایی عێراقیان کرد، ئەوان دوای نمایشکردنی ئاستێکی بەرز، بە بردنەوەی ٣٣ میدالیای جۆراوجۆر رۆڵێکی گەورەیان لە ئەنجامە باشەکانی تیپەکەیان هەبوو، دەسکەوتی کچە یاریزانانی کورد بەمشێوەیە بوو:   ئیسرا موحسین دوای بردنەوەی ٣ میدالیای زێڕی پاڵەوانێتییەکە، خەڵاتی باشترین کچە یاریزانی پاڵەوانێتییەکەی پێشکەشکرا.  ئیناس موحسین ٦ میدالیای زێڕ، وارڤین کۆسرەت ١ میدالیای زێڕ و ٢ میدالیای زیو، ئیمان محەممەد ٣ میدالیای زیو و ٣ برۆنز، دەریا محەممەد ٣ میدالیای زیو و ٣ میدالیای برۆنز، ئۆشین موحسین ٣ میدالیای زیو، رازاوە لوقمان ٣ میدالیای زیو لەگەڵ ١ میدالیای برۆنز و رەیان لوقمانیش ٣ میدالیای زیوی بەدەستهێنا.