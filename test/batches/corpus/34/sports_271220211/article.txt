بەرگریکاری ئیتاڵیا دووپاتیکردەوە کە خۆی و هاوڕێکانی ئامادەن بۆ یارییەکانی پاشکۆی پاڵاوتنەکانی ئەوروپا بۆ مۆندیالی ٢٠٢٢ ـی قەتەر، کە رۆژی ٢٩ ـی مانگی ئاداری ساڵی داهاتوو رووبەڕووی هەڵبژاردەی پۆرتوگال دەبنەوە.  بۆنوچی لەبارەی یارییە یەکلاکەرەوەکەیان بەرامبەر پۆرتوگال، گوتی "زۆر بەپەرۆشم بۆ ئەوە ئاڵنگارییە بەرامبەر پۆرتوگال و رۆناڵدۆ، لەبارەی ئەو یارییەوە قسەمان لەگەڵ رۆناڵدۆ کردووە و گاڵتەمان کردووە، با بزانین چی لەسەر گۆڕەپانی یاریگەدا روودەدات".  ئەو گوتیشی "بە هاوڕێکانم گوتووە دەبێت لەو ماوەیەی ماومانە بۆ یارییەکە هەمیشە باشتر بین، دواتریش من دەمەوێت دیارییەک پێشکەشی منداڵەکانم بکەم، کە پێشتر هەڵبژاردەی ئیتاڵیایان لە مۆندیالدا نەبینیوە".  بەرگریکاری یانەی یوڤێنتوس، لەبارەی یۆرۆشەوە قسەی کرد و گوتی "ئەوەی لە پاڵيوانێتی یۆرۆدا روویدا فسیۆلۆجی بوو، هەندێجار یاری کەمتر گرنگ دەکەی و واتلێدەکەن بگەڕێیتەوە سەر رێچکە راستەکە، بەڵام ئەمجارە ئەوەمان نەبوو".  بەرگریکارەکەی ئیتاڵیا دووپاتیشیکردەوە کە پێویستە ئەوەی روویداوە لەبیربکەن و بایەخ بایەخ بە داهاتوو بدەین، لە ئاداردا دەگەڕێینەوە و من دڵنیام کە ئەوەی لە پاییزدا روویدا دەبێتە وانەیەک بۆ ئێمە و دوو یاری جوان دەکەین".