هەڵبژاردەی عێراق ئێوارەی دوێنێ یەکشەممە بە فڕۆکەیەکی تایبەت گەشتی تارانی کرد، دوای گەیشتنیان پشکنینی کۆرۆنایان بۆ کراوە و تەواوی شاندەکە لە هۆتێلی حەوانەوەیان لەنێو کەرەنتیندان بۆ ماوەی ٢٤ کاژێر تا دەرچوونی ئەنجامی پشکنینەکان بەشێوەیەکی تەواو، هەر بۆیە ئەمڕۆ بەیانی یاریزانانی عێراق یەکەیەکی راهێنان لەنێو هۆڵی لەشجوانی و لەشڕێکی شوێنی حەوانەیان ئەنجامدا.  رۆژی پێنجشەممە هەڵبژاردەی ئێران میوانداری هەڵبژاردەی عێراق دەکات، ئەم یارییە بۆ هەڵبژاردەی عێراق زۆر بایەخدارە، لەبەرئەوەی عێراق هیچ یارییەکی لە پاڵاوتنەکانی مۆندیال نەبردووەتەوە و چاوی لە یەکەم سەرکەوتن و گەڕانەوەی هیواکانیەتی بۆ رکابەریکردن لەسەر وەرگرتنی بلیتی گەیشتن بە یارییەکانی مۆندیال.   فیراس بەحرلعلوم، ئەندامی یەکێتیی تۆپی پێی عێراق، کە لەگەڵ هەڵبژاردەی عێراق گەشتی ئێرانی کردووە، لە پەیوەندییەکی تایبەت بە تۆڕی میدیایی رووداو لە شاری تارانەوە، رایگەیاند "تەواوی شاندەکەمان سەلامەتن و بەشێوەیەکی گشتی بارودۆخی تیپەکەمان لە رووی دەروونی باشە، هەموو کاروبارەکان باش دەڕوات و یەکێتیی تۆپی پێی ئێران هەواهەنگی باشیان لەگەڵمان هەیە".   بڕیارە دوای تەواوبوونی وادەی کەرەنتین هەڵبژاردەی عێراق بە سەرکردایەتی ژیلیکۆ پێترۆڤیچی راهێنەر یەکەم یەکەی راهێنان لە نێو یاریگەدا ئەنجام بدات، هەروەها یاریزانە پیشەگەرەکانی هەڵبژاردەی عێراق ئێوارەی ئەمڕۆ پەیوەندی دەکەن بە ریزەکانی تیپەکە و دەگەنە تاران.   بەحرلعلوم روونیشکردەوە "گەیشتنی یاریزانە پیشەگەرەکانمان پاڵپشتیەکی باشە بۆ زیاتر ململانێکردن لە یارییەکەدا، ئێمە متمانەیەکی زۆرمان بە یاریزان و راهێنەرمان هەیە و هیوامان ماوە لە پاڵاوتنەکانی مۆندیال ململانێ بکەین".   رۆژی هەینی رابردوو هەڵبژاردەی عێراق لە یارییەکی دۆستانەدا لەنێو یاریگەی مەدینە لە شاری بەغدا میوانداری هەڵبژاردەی ئۆگەندای کرد، هەڵبژاردەی عێراق بە تاکە گۆڵی یاریزان عەلا عەباس یارییەکەی بردەوە.   شێرکۆ کەریم ئەستێرەی یانەی هەولێر تاکە یاریزانی کوردە لەنێو پێکهاتەی هەڵبژاردەی عێراق، ئاستبەرزی و جوڵە ناوازەکانی لەنێو یاریگەدا سەرنجی راهێنەری هەڵبژاردەی عێراق و یانەکانی راکێشاوە بەشێوەیەک یانەی جەوییە هەوڵەکانی چڕکردووەتەوە بۆ بەدەستهێنانی واژۆی شێرکۆ کەریم.