یارییەکە کاژێر ٢٢: ٠٠ لەسەر یاریگەی سانتیاگۆ بێرنابیۆ بەڕێوەدەچێت، ریال مەدرید و شێریف لە یاریی یەکەمیاندا بردنەوەیان تۆمارکردووە و چاویان لە بردنەوەی یارییەکی دیکەیە.  شێریف تیراسپۆل تیپێکە سەر بە گرووپی شێریفە، کە مانای ناوەکەی یانی ئەفسەر، لۆگۆی یانەکەش ئەستێرەیە، ئەو گرووپەی یانەکە بەڕێوەدەبات لە سوپەر مارکێت، بەنزینخانە، تۆرەکانی مۆبایل، کێڵگەی ماسی و چەندین پرۆژەی دیکە پێکدێت.  رۆژنامەی ئەی ئێسی ئیسپانی لە ژمارەی ئەمڕۆیدا نووسیوویەتی " شێریف بنزیما، بە مانای ئەفسەر بنزیما"، بنزیما ئەمڕۆ سەرکردایەتی پێکهاتەی یانەی شاهانە دەکات، لە ئەگەری تۆمارکردنی گۆڵ لە یارییەکەدا کەریم دەبێتە چوارەم گۆڵکاری مێژوو لە چامپیۆنزلیگدا و پێش راول گۆنزالێس دەکەوێت، کە ئێستا هێرشبەرە فەرەنسییەکە هاوشانی هێرشبەری پێشووی یانەکە خاوەنی ٧١ گۆڵە.  بۆ یارییەکەی ئەمشەو لە دوای ١٤١ رۆژ تۆنی کرووس گەڕاوەتەوە نێو پێکهاتەی تیپەکە و بۆ یارییکردن ئامادەیە، بەپێی هەواڵێکی رۆژنامەی مارکاش ئەگەری هەیە ئەمشەو ئیدین هازارد بەشێوەی سەرەکی یاریی بکات.  رۆژنامەی ئەی ئێس نووسیوویەتی " رکابەرەکەی ریال مەدرید لە شوێنێکی دانپێداننەراوە، کە نوێنەری یەکێتی سۆڤیەتی پێشوویە و پێکهاتەی یانەکەش یاریزانی ١٩ وڵاتی جیاوازی تێدایە.  "پێویستە بە هەموو تەرکیزەوە بەرامبەر شێریف یاریی بکەین"  کارلۆ ئەنچیلۆتی، راهێنەری یانەی ریال مەدرید لە کۆنگرەی رۆژنامەڤانی بەر لە یارییەکەی بەرامبەر شێریف تیراسپۆل گوتی "زۆر گرنگە لە یارییەکەدا بە وریارییەوە یاریی بکەین، پێویستە بەباشی بۆ هەموو یارییەکانی چامپیۆنزلیگ ئامادەبین، شێریف یانەیەکی زۆر ناسراو نییە، بەڵام خێرا و رێکخراون، بۆیە پێویستە لەسەرمان بە هەموو تەرکیزەوە یاریی بکەین. "  راهێنەری ریال مەدرید زیاتر گوتی "راستە ئێمە لە ماوەی رابردوودا کێشەی پێکانمان هەبووە، ناچاربووین شوێنی چەند یاریزانێک بگۆڕین، لوکاس ڤاسکێز باشترین یاریزانی باڵی راستەو و دەتوانین پشتی پێببەستین. "  لەبارەی بەراوردکردنی پێکهاتەی تیپەکەی بە سەردەمی زینەدین زیدان کارلۆ گوتی "زۆر قورسە ئەمە بکرێت، چونکە تیپەکە گۆڕاوە، پێمخۆش نییە لەگەڵ زیدان بەراورد بکرێم، ئەو ٣ چامپیۆنزلیگی لەسەریەک بردەوە، من دەمەوێت چامپیۆنزلیگێکی دیکە ببەمەوە، ئەوە بەسە. "  ئەنچیلۆتی دەربارەی بنزیما قسەیکرد و گوتی " خۆشبەختم کە یاریزانێکی وەک بنزیما دەبینم، ئەو یاریزانێکی لە خۆبردوو و پابەند و سادەیە. "      کارلۆ ئەنچیلۆتی، راهێنەری ریال مەدرید  "یارییەکی شەرەفیمان بەرامبەر ریال مەدرید هەیە و لێی ناترسین"  یوری ڤێرنیدۆب، راهێنەری یانەی شێریف تیراسپۆل، بەر لە رووبەڕووبوونەوە مێژووییەکەی ریال مەدرید بە رۆژنامەڤانانی گوت " ریال مەدرید ریال مەدریدە، ئەو تیپێکە و گرنگترین شت ئەوەیە کە نابێت لێیان بترسین، زۆر رێزی یانەکە دەگرین، بەڵام پێویست بە ترس ناکات، دەمانەوێت بەباشترین شێوە لە یاریگە بچینە دەرەوە و هەموو یانەیەکیش بیر لە بردنەوە دەکاتەوە، ئێمەش بۆ ئەوە لێرەین. "  راهێنەری یانەکە دەڵێت " دەزانین بەرامبەر ریال مەدرید یارییدەکەین، گرنگترین شت ئەوەیە رکابەرییەکی شەریفانە بکەین. "  یوری زیاتر گوتی "زۆر دڵخۆشم لێرەین لە مەدرید، یارییەکی شەرەفیمان بەرامبەر ریال مەدرید هەیە، ئێمە بەڕاستی دەمانەوێت بچین بۆ سانتیاگۆ بێرنابیۆ و توانای ئەوەمان هەیە یارییەکی باشبکەین، ئەوان بەهێزترین رکابەرن، هەموومان لەگەڵ بیرکردنەوە لە یارییەکە دەژین، زۆر گرنگە بتوانین لە یارییەکەدا چێژ وەربگرین. "  راهێنەری یانە نوێیەکەی چامپیۆنزلیگ دەربارەی رووبەڕووبوونەوەی ریال مەدرید بە رۆژنامەڤانانی گوت "رووبەڕووبوونەوەی ریال مەدرید بۆ ئێمە وانەیەکی زۆرباش دەبێت، ئەوان خاوەنی یاریزانی زۆرباشن، کە لە گۆڵپارێز و بەرگرییەوە دەستپێدەکات.  یوری ڤێرنیدۆب، راهێنەری یانەی شێریف تیراسپۆل  شێریف تیراسپۆل، یانە نوێیەکەی خولی یانە پاڵەوانەکانی نوێنەرایەتی دووەم گەورەترین شاری مۆڵدۆڤا و پایتەختی هەرمی ترانسدنیستریا دەکات، کە هەرێمەکە بە پشتیوانی رووسیا دەیەوێت لە مۆڵدۆڤا جیاببێتەوە و ژمارەی دانیشتووانی دەگاتە ٤٧٠ هەزار کەس و دەکەوێتە سەر سنووری ئۆکراینا، شێریف لە تیراسپۆلی جوداخوازەوە لە هەرێمێک هاتووە کە زۆرترین وڵاتی ئەوروپی دانی پێدانانێن و ئەوەی بە سیاسی پێناکرێت، بە تۆپی پێ لە چامپیۆنزلیگدا بە ئەوروپا بڵێت ئەوەتا من هەم.  شارەکەی یانەی شێریڤ کە تیراسپۆلە دانیشتووانەکەی ١٠٠ هەزار کەس دەبن، یانەکە لە ١٩٩٧ دامەزراوە و تەمەنی تەنیا ٢٤ ساڵە، یانەکە لە خولی مۆڵدۆڤا خاوەنی مێژوویەکی گەورە و سەروەریی زۆرە، لە دوایین ٢١ ساڵدا ١٩ جار نازناوی خولەکەی بردووەتەوە، رکابەریی نێوان ترانسدنیستریا و مۆڵدۆڤا هیچی لە رکابەری نێوان شێریف تیراسپۆل و یانەکانی دیکەی مۆڵدۆڤا کەمتر نییە، بەڵام شێریف بە کۆنتڕۆڵکردنی تۆپی پێی مۆڵدۆڤا رکابەرییەکەی بردووەتەوە، یوری ڤێرنیدۆبی راهێنەری یانەکەش دەڵێت " خەڵک دەڵێن وەرزش سیاسەت نییە، بەڵام لە راستیدا وەرزش سیاسەتە. "  هاندەرانی شێریف تیراسپۆل لە وڵاتێکدا چاوەڕێی بینینی ئەستێرەکانی ریال مەدرید و ئینتەرمیلان دەکەن کە رووبەرەکەی ٤ هەزار کیلۆمەتر چوارگۆشەیە، زۆرن ئەوانەشی لە منداڵییەوە هاندەری یانەکەن و لەگەڵ یانەکە خەونی گەورەیان بینیوە کە ئەم وەرزە خەونەکەیان بۆ یارییکردن لە چامپیۆنزلیگدا دەبێتە راستی.  ترانسدنیستریا لە رێگەی شێریف تیراسپۆلەوە دەیەوێت دەنگی زیاتر بگاتە ئەوروپا و یارییکردنی یانەکە لە چامپیۆنزلیگدا بکاتە هەلێکی گەورە بۆ ئەوەی خەڵک زیاتر ئاشنای ببن و سەرنجی زیاتری لەسەربێت، بەتایبەت کە ئەوان هەرێمکن خۆیان سەرکردایەتی خۆیان دەکەن.  شێریف تیراسپۆل تیپێکە سەر بە گرووپی شێریفە، کە مانای ناوەکەی یانی ئەفسەر، لۆگۆی یانەکەش ئەستێرەیە، ئەو گرووپەی یانەکە بەڕێوەدەبات لە سوپەر مارکێت، بەنزینخانە، تۆرەکانی مۆبایل، کێڵگەی ماسی و چەندین پرۆژەی دیکە پێکدێت.  یانەکە لەلایەن دوو جەنگاوەری پۆلیسەوە دروستکراوە، یەکێکیان بەناوی ڤیکتۆر گوشان ئێستا سەرۆکی یانەکەیە.  ئەو گرووپەی تیپەکە بەڕێوەدەبات، دەستی بەسەر ئابووریی هەرێمی ترانسدنیستریادا گرتووە و رۆڵی گەورەی لە هەموو بوارەکانی ژیان لە هەرێمەکەدا هەیە و یانەکە بە ٢٠٠ ملیۆن دۆلاری ئەمریکی بەڕێوەدەبردرێت، یانەکە دوو یاریگەی هەیە یەکێکیان ١٣ هەزار و ئەوەی دیکەشیان ٩ هەزار دەگرێت، هەروەها خاوەنی کۆشکێکی وەرزشییە و ١٦ یاریگەی راهێنانی هەیە.