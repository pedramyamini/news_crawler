ئەم بڕیارەی ئەگوێرۆ بە ناچاری بوو، چونکە بەر لە چەند رۆژێک دەرکەوت کە کێشەی لە لێدانەکانی دڵیدا هەیە.  ئەگوێرۆ گوتی "بەر لە ١٠ رۆژ ئەو بڕیارەمداوە کە ئەمڕۆ رایدەگەینم، چونکە پزیشکان پێیانڕاگەیاندم کە نابێت چیدی یاری بکەمەوە".  ئەگوێرۆ لە کۆنگرە رۆژنامەڤانییەکەدا، کە خوان لاپۆرتای سەرۆکی یانەی بارسێلۆنا و سەرجەم یاریزانانی یانەی کەتەلۆنی، پێپ گواردیۆلای راهێنەری پێشووی یاریزانەکە و چەندین کەسایەتی دیکە ئامادەبوون، بە چاوی پڕ لە فرمێسکەوە گوتی "بڕیارمداوە واز لە یاری تۆپی پێ بێنم، کاتێکی ناخۆش و زەحمەتە، ئەمڕۆ من بەهۆی چەند کێشەیەکی تەندروستی لە یاریکردن دەوەستم".  یاریزانی ئەرجەنتینی، کە لە سەرەتای ئەم وەرزەدا بەبێ بەرامبەر لە مانچێستەر سیتییەوە پەیوەندی بە بارسێلۆناوە کرد، لە بەردەوامی قسەکانیدا گوتی "من دڵخۆشم بە کاروانی خۆم و شانازی پێوەدەکەم، هەمیشە خەونم بە تۆپی پێوە بینیوە، لە تەمەنی ٥ ساڵییەوە خەونم بوو یاریی تۆپی پێ بکەم، قەت پێشبینیم نەدەکرد دەگەمە ئەوروپا".  رۆژی ٣٠ ـی مانگی ١٠ ـی ئەمساڵ، یانەی بارسێلۆنا دوای یارییەکەیان بەرامبەر یانەی دیپۆرتیڤۆ ئالاڤێش لە راگەیێندراوێکی فەرمیدا رایگەیاند، "ئەگوێرۆ لە سینگیدا هەست بە ئارامی ناکات، بۆیە گواستراوەتەوە بۆ نەخۆشخانە بۆ ئەوەی پشکنینی بۆ بکرێت، ئەمەش دوای ئەوەی یاریزانەکە لە یارییەکەدا گۆڕانکاریی پێکرا و بە ئازارەوە چووە دەرەوە. "   دواتر دەرکەوت کە جۆرێک لە نا رێکی لە لێدانەکانی دڵی ئەگوێرۆدا هەیە و پزیشکان بڕیاری کۆتاییان نەدا تاوەکو پشکنینی زیاتریان بۆ کرد و دەرئەنجام گەیشتنە بڕیاری ئەوەی کە یاریزانەککە نابێت یاری بکاتەوە.  کۆن ئەگوێرۆ، هەروەها گوتی "دەمەوێت بۆتان روونیبکەمەوە کە من هەموو شتێکم کرد و هەوڵمدا بزانم کە هیچ هیوایەک هەیە بۆ ئەوەی بەردەوام بم لە یاریکردن، بەڵام بەداخەوە شتێکی وا نەبوو".  کۆن سوپاسی خێزانەکەی کرد بۆ ئەو هەموو پشتگیرییەی پێشکەشیان کردووە و گوتی "سوپاس بۆ پشتگیریی بەردەوامی خێزانەکەم، داوای لێبوردن لە هاوڕێکانم دەکەم و سوپاسیان دەکەم کە هاوکاریان کردم بۆ بەرەوپێشچوون".  هێرشبەری ئەرجەنتینی، کە تەنیا بەشداری لە ٣ یاری بارسێلۆنادا کرد و لە کلاسیکۆدا توانی گۆڵێک لە ریال مەدرید بکات، روونیکردەوە "ئەوە قورسترین بڕیاربوو لە ژیانی خۆمدا بدەم، ئەوە پرسێکی تەندروستی بوو، بۆیە باشترین بڕیارە سەبارەت بە خۆم".  ئەو دووپاتیشیکردەوە کە بە سەربەرزی یاریگەکانی تۆپی پێ جێدەهێڵێت و گوتی "بە سەربەرزی ماڵئاوایی دەکەم".  هێرشبەرە ئەرجەنتینییەکە بە خەمێکی قوڵەوە رایگەیاند کە ئێستا نازانێت چیبکات، ئەو گوتی "نازانم ئێستا چی چاوەڕێم دەکات؟ بەڵام دەزانم کە زۆر کەس منیان خۆشدەوێت و هیوای باشترم بۆ دەخوازن".  لە درێژەی قسەکانیدا کۆن ئەگوێرۆ، پەسنی یانەی بارسای دا و سوپاسی کردن "لە راستیدا یانەکە لە یەکەم رۆژی گەیشتنم بۆ بارسێلۆنا بە باشی مامەڵەیان لەگەڵ کردم، تەنانەت لەسەر شەقامەکانیشدا سەرنجمدا، گەورە و بچووک منیان خۆشدەویست، سەرسام بووم بەو سۆزەی بە هەمووان پێیاندام، منیش دەمویست یارمەتی هاوڕێکانم بدەم، بەڵام رووداوەکان لەناکاودا روودەدەن".  ئەو ئاماژەی بۆ ئەوەش کرد کە ئەوەی روویداوە تازە روویداوە و گوتی "سوپاس بۆ خوا کە ئەوەی ئێستا لە تەمەنی ٣٣ ساڵیمدا روویدا زووتر رووینەدا، من دڵخۆشم بە کاروانی خۆم".  ئەگوێرۆ باسی ئەو گۆڵەی کرد کە لە ریال مەدریدی کرد و گوتی "هەرگیز دوایین گۆڵی خۆم لەبیرناکەم کە بەرامبەر ریال مەدرید تۆمارم کرد".  لە کۆتاییدا ئەگوێرۆ بە پێکەنینەوە گوتی "ئێستا هەندێک زیاتر چێژ لە ژیان وەردەگرم، ئێستا هێمن و ئارام دەبم، تا ماوەیەک هیچ ناکەم".