تا دێت هەوڵەکانی یانەی پاریسی بۆ هێشتنەوەی ئیمباپێ لە ریزەکانیدا زیاتر دەبن و هیواکانیش بۆ مانەوە زیاتر دەبن.  بەپێی سەرچاوەیەکی رۆژنامەڤانی نزیک لە پاریس سانجێرمان، بەرپرسانی یانەکە ئەمجارە دەستەوارەیەکی خەیاڵی پێشکێشی ئێمباپێ دەکەن، کە پێناچێت رەتیبکاتەوە.  وەک ئەو سەرچاوەیە ئاماژەی بۆ دەکات، کارگێڕیی پاریس سانجێرمان دەیەوێت گرێبەستی کیلیان بۆ ماوەی دوو ساڵ و بەرامبەر مووچەیەکی خەیاڵی نوێبکاتەوە.  بەگوێرەی ئەو سەرچاوەیە، مووچەی ساڵانەی ئێمباپێ ٥٠ ملیۆن یۆرۆ دەبێت بەبێ باج، لەگەڵ ١٠٠ ملیۆن یۆرۆی دیکەش وەک گۆڕانکاری بە یاریزانەکە دەدرێت.   سەرەڕای ئەوەی یاریزانەکە چەندین دەستەوارەی یانەی پاریسی بۆ نوێکردنەوەی گرێبەستەکەی رەتکردووەتەوە، بەرپرسانی ئەو یانەیە هێشتا هیوایەکیان ماوە کە تاوەکو کۆتایی وەرز بتوانن ئێمباپێ لە رۆیشتن لە یانەکە پاشگەز بکەنەوە و گرێبەستەکەی نوێ بکەنەوە.  چەند رۆژێکە هەندێک سەرچاوەی رۆژنامەڤانی باس لەوە دەکەن کە کیلیان ئێمباپێ بەهۆی لیۆنێل مێسییەوە دەیەوێت لەگەڵ یانەی پاریس سانجێرمانی فەرەنسی بەردەوام بێت، میدیای فەرەنساش دووپاتیدەکاتەوە کە ئێمباپێ بیر لە مانەوە لەگەڵ یانەکەی دەکاتەوە.  رۆژنامەکانی کەتەلۆنیا دووپاتیانکردەوە "کیلیان ئێمباپێ بەهۆی ئەو لێکتێگەیشتنەی لەگەڵ لیۆنێل مێسی دروستیکردووە دەیەوێت لە پاریس بمێنێتەوە و گرێبەستەکەی بۆ ماوەی دوو ساڵ لەگەڵ ئەو یانەیە درێژ بکاتەوە".  ئەو سەرچاوە ئیسپانیانە، ئاماژە بۆ ئەوەش دەکەن، کە هۆکارێکی دیکە، کە وای لە ئێمباپێ کردووە بیر لە مانەوە بکاتەوە، ئەوەیە کە بۆی دەرکەوتووە کە پڕۆژەی وەرزشیی پاریس سانجێرمان لە پرۆژەی ریال مەدرید بەهێزترە".  وەک میدیای فەرەنساش باس دەکات، ئێستا کیلیان سەرقاڵی بیرکردنەوە و تاوتوێکردنی پرسی مانەوەیە لەگەڵ پاریس سانجێرمان.