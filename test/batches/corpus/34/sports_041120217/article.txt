بنزیما دوای بردنەوەی نازناوی جامی نەیشنسلیگ لەگەڵ هەڵبژاردەی فەرەنسا و ئەو ئاستەی لەگەڵ ریال مەدرید پێشکێشیدەکات، ناوی لە لیستی پاڵێوراوانی بردنەوەی خەڵاتی باڵۆن دۆردایە.  کەریم دوای بردنەوەی یارییەکەیان بەرامبەر شاختار لە چامپیۆنزلیگدا گوتی " دڵخۆشم بەبردنەوەی یارییەکە، بیرم لە تۆمارکردنی گۆڵی ژمارە ١٠٠٠ بۆ ریال مەدرید لە چامپیۆنزلیگدا نەکردبووە.  بنزیما زیاتر گوتی " هەمیشە دەمەوێت لە یارییەکاندا ببەینەوە و بە تۆمارکردنی گۆڵ هاوکاریی یانەکەم بکەم، گرنگ ئەوەیە یارییەکەمان بردەوە، نەک تۆمارکردنی ١٠٠٠ گۆڵ، چونکە هیچ کاتێک بیرم لەوە نەکردبووە. "  لەبارەی ئەگەری بردنەوەی خەڵاتی باڵۆن دۆر، بنزیما گوتی " هەر چۆنێک بێت، ئەوەی پێویستبووە لەنێو یاریگەدا کردوومە، چێژم وەرگرت و هەوڵدەدەم هەمیشە هاندەرانی ریال مەدرید دڵخۆشبکەم. "  ئەستێرە فەرەنسییەکە زیاتر گوتی " دەمەوێت هاوکاریی هاوڕێکانم بکەم لە بردنەوەی یارییەکاندا، ئەوە بەسە بۆ ئەوەی لەم یانەیەدا چێژ وەربگریت و ساڵ لە دوای ساڵ باشتربیت. "  کەریم بنزیما لە کۆتایی قسەکانیدا دەڵێت " ئەوەم پێشکێشکردووە کە هەمیشە لە تیپەکەمدا دەمەوێت، نازانم چی رەوودەدات، بەڵام لە کۆتاییدا دەیبینین. "  رۆژی ٢٩ ـی ئەم مانگە لە رێورەسمێکی تایبەتدا گۆڤاری فرانس فۆتبووڵی فەرەنسی خەڵاتی باڵۆن دۆر دەداتە باشترین یاریزانی جیهان، کە دەنگدان بۆ دەستنیشانکردنی یاریزانەکە کۆتاییهاتووە.