میدیای بەریتانیا رایگەیاند، ئۆلێ لوژنیی، بەرگریکاری پێشووی ئارسیناڵ بڕیاریداوە وەک خۆبەخش بچێتە ریزەکانی سوپای ئۆکراینا بۆ بەرگریکردن لە وڵاتەکەی لە دژی هێرشی سوپای رووسیا بۆ سەر ئۆکراینا.  لوژنی لەو بارەیەوە، پەیامێکی لە رێگەی وەتسئەپەوە بۆ سکای سپۆرتی بەریتانی ناردووە، کە تێیدا دەڵێت "بارودۆخەکە ترسێنەرە، دەمەوێت بێمە بەریتانیا بۆ ئەوەی وەک راهێنەر کاربکەم، بەڵام بەر لەوەی بێم پێویستە بوێرانە و پیاوانە شەڕ بکەم لەپێناو بەرگریکردن لە گەل و وڵاتەکەم، لەپێناو دیموکراسیەت".  ئۆلێ ماوەی ٨ ساڵە، وەک راهێنەر کاردەکات، کە لەو ماوەیەدا دووجار وەک یاریدەدەری راهێنەری دینامۆکیێڤی ئۆکراینی کاریکردووە، کە دواجار لە ٢٠١٧ تاوەکو ٢٠١٩ بوو، پێشتریش لە ٢٠١٢ تاوەکو ٢٠١٣ راهێنەری یانەی تاڤاریای ئۆکراینی بوو.  ئەوەی جێگەی سەرنجە، ئەو ئەستێرەیەی پێشووی ئارسیناڵ یاریی بۆ دوو هەڵبژاردە کردووە، کە لە سەردەمی یەکێتیی سۆڤیەتدا بە درێسی هەڵبژاردەی ئەو وڵاتەوە یاریکردووە، دوای هەڵوەشاندنەوەی یەکێتیی سۆڤیەت و جیابوونەوەی ئۆکراینا، ئۆلێ بریاریدا یاری بۆ هەڵبژاردەی ئۆکراینا بکات.  لوژنی هیوای خواست ئەو شەڕە زوو کۆتاییبێت و گوتی "هیوادارین ئەم جەنگە بە زووترین کات کۆتایی پێبێت، چەندین مرۆڤی بێگوناح دەکوژرێن، چەندین خێزان لەنێوبران، لەپێناو چی؟ وڵاتی ئێمەیان داگیرکرد و هەموو شتیان وێرانکرد، دەبێت یەکریز بین بۆ راگرتنی ئەو جەنگە تاوانکارییە".  ئەو یاریزانە ئۆکراینییە، ماوەی ٤ ساڵ و لە ١٩٩٩ تاوەکو ٢٠٠٣ یاریی بۆ ئارسیناڵ کردووە و لەگەڵیدا لە ٢٠٠٢ نازناوی پرێمەرلیگی بەدەستهێناوە، ساڵی دواتریش جامی ئینگلتەرا و دووجاریش قەڵخانی خێرخوازی بردووەتەوە.  ئۆلێ لوژنی لەگەڵ هەڵبژاردەی ئۆکراینا، لە ماوەی ١٩٩٢ تاوەکو ٢٠٠٣ بەشداری لە ٥٢ یاریی نێودەوڵەتیدا کردووە. پێشتریش لە ماوەی ١٩٨٩ تاوەکو ١٩٩٠ بە درێسی هەڵبژاردەی یەکێتیی سۆڤیەتەوە ٨ یاری کردووە و هیچ گۆڵێکی نێودەوڵەتی نییە، بەڵام یەکێکە لە یاریزانە دەستنیشانکراوەکانی تیپی سەدەی ئۆکراینا، کە ساڵی ٢٠٠٠ لە لایەن جەماوەرەوە دیاریکراوە.