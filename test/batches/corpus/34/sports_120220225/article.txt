راپۆرتە رۆژنامەڤانییەکانی بەریتانیا، هەواڵێکی چاوەڕواننەکراویان لەبارەی کریستیانۆ رۆناڵدۆ بڵاوکردەوە و دەڵێن " رۆناڵدۆ دەرگای رۆیشتنی لە مانچێستەر یونایتد کردووەتەوە و بۆ ئەوەش گفتوگۆ لەگەڵ خۆرخی مێندێز، بەڕێوەبەری کارەکانی دەکات، بۆ ئەوەی بگاتە چارەسەرێکی گونجاو و بڕیاری خۆی بدات. "  بەپێی دوایین پێشهاتەکان، رۆناڵدۆ بە کەسە نزیکەکانی گوتووە، بیر لە رۆیشتن لە مانچێستەر یونایتد دەکاتەوە و دەیەوێت لە هاوینی داهاتوودا کۆتایی بەم ئەزموونەی ئێستای بهێنێت.  رۆناڵدۆ لە دوای گەڕانەوەی بۆ مانچێستەر یونایتد، زیاتر لە جارێک لەسەر کورسی یەدەگ بووە و بەشێوەی سەرەکی یاریی نەکردووە، جگە لەوەش ئەنجامەکانی یانەکە باش نین، ئەمەش بووەتە هۆکاری ئەوەی یاریزانەکە هەست بە نیگەرانی بکات و بیر لە رۆیشتن بکاتەوە.  ئەستێرە پۆرتوگالییەکە لە کارکردنی بەردەوامدایە بۆ ئەوەی توانای جستەیی خۆی بپارێزێت و کاتێکیش لە یانەکە دەڕوات، بەباشترین تواناەوە ئەزموونێکی نوێ تاقیبکاتەوە.  رۆناڵدۆ لەگەڵ ئەوەی کە تەمەنی بەرزبووەتەوە، بەڵام ئامادەنییە بەشێوەی یەدەگ یاریی بکات.  بڵاوبوونەوەی ئەم هەواڵە لەکاتێکدایە، مانچێستەر یونایتد لە پرێمەرلیگدا بە قۆناخێکی سەختدا تێدەپەڕێت، کریستیانۆ رۆناڵدۆش لە دوایین ٥ یارییدا هیچ گۆڵێکی تۆمارنەکردووە، بەڵام لەگەڵ ئەوەشدا ئامادەنییە لە یانەیەک یاریی بکات کە لە چامپیۆنزلیگ یاریی نەکات، بۆیە بە ئەگەری زۆر ئەگەر یانەکە نەگاتە خولی یانە پاڵەوانەکانی ئەوروپا، دۆن لە یانەکە دەڕوات.  ئەمڕۆ لە رکابەرییەکانی گەڕی ٢٥ ـی پرێمەرلیگ، کاژێر ١٥: ٣٠ مانچێستەر یونایتد بەرامبەر یانەی ساوسامپتۆن یارییدەکات.