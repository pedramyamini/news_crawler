میدیای فەرەنسا بڵاویکردەوە، بەرپرسانی پاریس سانجێرمان گفتوگۆکانیان لەگەڵ ئێمباپێ و بەڕێوەبەری کارەکانی دەستپێکردووە بۆ ئەوەی گرێبەستەکەی بۆ ماوەیەکی کەم لەگەڵ یانەکە نوێبکاتەوە، بەهەمان ئەو دەستەوارەیە کە لە مانگی ئابی ساڵی رابردوودا پێشکێشی یاریزانەکە کراوە.  بەپێی هەواڵێکی رادیۆی مۆنتی کارلۆی فەرەنسی، کارگێڕیی یانەی پاریس سانجێرمان، ئامادەیە ئێمباپێ بکاتە خاوەنی بەرزترین مووچە لە یانەکەدا و پێش هەریەکە لە لیۆنێل مێسی و نەیمار داسیلڤا بکەوێت، تەنیا بۆ ئەوەی رازی بێت لەگەڵ یانەکە بەردەوامبێت.  بەپێی سەرچاوەکە، هێرشبەرە فەرەنسییەکە تاوەکو کۆتایی وەرز بیرکردنەوەی لەگەڵ پاریس سانجێرمانە، بۆ ئەوەش دەیەوێت باشترین ئاست پێشکێشبکات، وەک ئەوەی لە یاریی چوونی قۆناخی ١٦ ـی چامپیۆنزلیگ بەرامبەر ریال مەدرید پێشکێشیکرد.  پێشتر میدیای فەرەنسا بڵاویکردبووە، پاریس سانجێرمان ئامادەیە مووچەی ئێمباپێ بۆ ٥٠ ملیۆن یۆرۆ بەرزبکاتەوە، بەڵام هێشتا داهاتووی ئەو یاریزانە لەگەڵ یانەکە دیارنییە.  ئێمباپێ ماوەیەکی زۆرە ناوی بە یانەی ریال مەدریدی ئیسپانی بەستراوەتەوە، فلۆرێنتینۆ پێرێز، بەهێزەوە کاردەکات بۆ ئەوەی یاریزانەکە بباتە سانتیاگۆ بێرنابیۆ و ئامادەیە مووچەیەکی بەرز و ٥٠ بۆ ٦٠ ملیۆن یۆرۆ وەک پاداشتی پەیوەندیکردن بە یانەکەوە بداتە یاریزانەکە، ئەگەر بێبەرامبەر چووە یانەکە.  گرێبەستی هێرشبەرە لاوەکەی پاریس سانجێرمان لە کۆتایی ئەم وەرزەدا کۆتاییدێت و دەتوانێت بێبەرامبەر لە یانەکەی بڕوات، ئەگەری گرێبەستەکەی نوێنەکردەوە.      ریال مەدرید و پاریس سانجێرمان لە قۆناخی ١٦ ـی چامپیۆنزلیگدا بەرامبەر یەکدی یارییدەکەن، لە یاریی چووندا کیلیان ئێمباپێ گۆڵێکی تۆمارکرد و بەو گۆڵە یانە پاریسییەکە یارییەکەی بردەوە.