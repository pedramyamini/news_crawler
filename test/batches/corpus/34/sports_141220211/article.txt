بوتراگینۆ لە چوارچێوەی بەشداریکردنیدا لە تیروپشکی قۆناخی ١٦ ـی چامپیۆنزلیگدا بەشێوەی ئۆنلاین وەڵامی پرسیاری رۆژنامەڤانانی دایەوە و ئاماژەی بەوەکرد کە سەریان سووڕماوە و ئەوەی روویدا جێگەی داخە.  بوتراگینۆ باسی لە ئاستی یانەی پاریس کرد و دەڵێت: ئێمە بەرامبەر بە پاریس یاری دەکەین، رکابەرێکی زۆر بەهێزە و چەندین یاریزانی بەتوانا و سەرنجڕاکێشیان هەیە، ئێمە سەیری پێشەوە دەکەین بۆ ئەم یارییە و هەردوو یارییەکەش ناوازە دەبن، بەڵام دەزانین کە قورسیش دەبن.  لە بابەتی گەڕانەوەی سێرخیۆ رامۆس بۆ یاریگەی سانتیاگۆ بێرنابیۆ گوتی: سێرخیۆ رامۆس ئەفسانەی یانەی ریال مەدریدە، هیوای باشترینی بۆ دەخوازین، بەدڵنیاییەوە کاتێک ئەو دەگەڕێتەوە بۆ سانتیاگۆ بێرنابیۆ هاندەران پێشوازییەکی گەرمی لێدەکەن، راستە درێسی یانەیەکی دیکەی لەبەردادەبێت بەڵام ئەو هەر ئەفسانەی ریال مەدریدە، یارییەکی زۆر بە گڕوتین دەبێت بۆ هاندەرانمان، یەکێک دەبێت لە باشترین یارییەکانی جیهان.  لە کۆتاییشدا باسی لە رووداوەکانی تیروپشکەکە کرد کە جاری یەکەم راکێشرا و دووبارەکرایەوە، گوتی: ئەوەی لە تیروپشکەکەدا روویدا بۆ ئێمە سوپرایز و شۆک بوو، بەداخەوە زۆر قورسە لەوە تێبگەین کە چی روویدا، لەو کاتەی کە بە ملیۆنان خەڵک لە سەرانسەری جیهانەوە بینەری رووداوەکان و تیروپشکەکە بوون.  دوای ئەوەی بەهۆی چەند هەڵەیەکی تەکنیکییەوە تیروپشكی خولی یانە پاڵەوانەکان دووبارەکرایەوە، ئەمجارە ئەرکی یانەی ریال مەدرید لە ئاسانەوە بۆ زەحمەت گۆڕا، دوای ئەوەی لە یاریکردن بەرامبەر بە یانەی بێنفیکاوە بۆ یاریکردن بەرامبەر بە پاریس سانجێرمان گۆڕانی بەسەرداهات.