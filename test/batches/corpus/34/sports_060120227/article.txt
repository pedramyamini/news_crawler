هەموو ئاماژەکانیش بۆ ئەوە دەچن کە ئەم دووانە ماوەی چەند ساڵێک وەک لیۆنێل مێسی و کریستیانۆ رۆناڵدۆ دەبنە پاشای یاریگەکان و سەرچاوەی چێژبەخشین بە هەوادارانی تۆپی پێ، بەڵام بە ئەگەری زۆرەوە جیاوازی ئەم دووانەیە لەوەدا دەبێت کە ئەوان وەک مێسی و رۆناڵدۆ لە رکابەری یەکدیدا یاری ناکەن، بەڵکو پێکەوە و بە درێسی هەمان تیپەوە جیهان سەرسام دەکەن.  راستە هەموو یانە گەورەکانی ئەوروپا خوازیاری ئەم دووانەن، بەڵام بەلەبەرچاوگرتنی زۆربەی بارودۆخەکان، هەموو هۆکارەکان رێگەی ئەم دووانە دەبەنەوە مەدرید و وادەکەن هەردووکیان درێسی سپی شاهانە لەبەربکەن.  کیلیان ئیمباپێ بەبێ ئەوەی شەرم لە کەس بکات، هەمیشە راشکاوانە دەڵێت خەونی یاریکردنە بۆ ریال مەدرید، ئەو لەگەڵ خەونەکەیدا راستگۆیە و دوو ساڵە زۆرترین پارە و گرانبەهاترین دەستەوارەی دەوڵەمەندترین یانەی جیهان رەتدەکاتەوە لەپێناو بەدیهێنانی خەونەکەی، کە دەیەوێت لە گەورەترین یانەی مێژووی ئەوروپادا یاری بکات و لەگەڵیدا نازناوە بەکۆمەڵ و تاکەکەسییەکانیش بباتەوە.  ئەو کوڕە فەرەنسییە، کە مۆندیالی لەگەڵ وڵاتەکەی بردووەتەوە، خەونی گەورەی بردنەوەی چامپیۆنزلیگە، کە ئەو پێیوایە لەگەڵ ریال مەدریددا بە مسۆگەری بەو ئاواتەی دەگات، هەر بۆیەش توانیویەتی دایک و باوکیشی، کە حەزیان دەکرد لە پاریس بمێنێتەوە، بەوە رازی بکات کە ئەو تەنیا لە مەدرید دەتوانێت مێژوویەکی گەورەتر تۆماربکات.  ئێرلینگ هالاندیش بەهەمان شێوەی ئەستێرە فەرەنسییەکە، باوکی خۆی کە دەیویست کوڕەکەی بچێتە ئینگلتەرا، بەوە رازی کردووە کە ئەو خەونەکەی لە ئیسپانیایە و جگە لەوێ ناچێتە هیچ خولێکی دیکە.  ئەم هەڵوێستەی هالاند شانس بە هەردوو یانەی بارسێلۆنا و ریال مەدرید دەدات کە یەکێکیان تواناکانی ئەو ئەستێرە تەمەن ٢١ ساڵانە بەدەستبێنن، بەڵام شانسی ئەمەی دوایی زۆر زیاترە لە بارسا، بەهۆی ئەوەی یانە کەتەلۆنییەکە لە دۆخێکی ئابووری هێندە سەختدایە، کە گرێبەستکردن لەگەڵ ئەستێرەیەکی وەک هالاند نزیکە لە مەحاڵ.  هەرچەند خوان لاپۆرتای سەرۆکی بارسێلۆنا لە هەوڵدایە مینۆ رایۆلای بەڕێوەبەری کارەکانی هالاند رازی بکات رۆیشتنی یاریزانەکە لە بۆرووسیا دۆرتموند دوابخات تاوەکو بارسا چارەسەرییەک دەدۆزێتەوە، بەڵام زەحمەتە ئێرلینگ زیاتر ئارام بگرێت، ئەو دەیەوێت بچێتە نێو جیهانی ناوبانگ و درەوشانەوەی زیاتر، بۆیە نایەوێت هەلی لەبەرکردنی درێسی ریال مەدرید لەدەستبدات، بەتایبەتی کە مەرجی هەڵوەشاندنەوەی گرێبەستەکەی ٧٥ ملیۆن یۆرۆیە و فلۆرێنتینۆ پێرێزی سەرۆکی یانەی شاهانە بەبێ کێشە دەتوانێت بیباتە سانتیاگۆ برنابیۆ.  بێگومان ئەوەی زیاتریش یارمەتی ریال مەدرید دەدات یەوەیە کە هانز یواخیم ڤاتسکەی سەرۆکی ئەنجوومەنی کارگێڕیی بۆرووسیا دۆرتموند هاوڕێیەکی نزیکی فلۆرێنتینۆ پێرێزە و راشکاوانە دانی بەوەدا ناوە کە ریال مەدرید هالاندی دەوێت و یاریزانەکەش ئیسپانیای مەبەستە.  بەرپرسانی مەدرید هەموو شتێک دەکەن بۆ بەدەستهێنانی تواناکانی ئێمباپێ و هالاند، چونکە پێیانوایە ئەگەر توانیان ئەوە بکەن، لانیکەم ١٠ ساڵی دیکە دەبنەوە گەورەی ئیسپانیا و ئەوروپا، لەبیریشمان نەچێت کە ئەو یانەیە ڤینیسیۆس و کەریم بنزیماشی هەیە.