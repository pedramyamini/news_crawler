لە نیوەی یەکەمدا، یاریزانانی پاریس سانجێرمان ئاستێکی بەرزیان پێشکەشکرد و چەندین هەلی گۆڵکردنیان دروستکرد، بە تایبەتیش لیۆنێل مێسی کە دوو هەڵی راستەقینەی گۆڵکردنی بۆ کیلیان ئێمباپێ و هەلێکیشی بۆ دیماریا رەخساند، بەڵام نەیانتوانی گۆڵ بکەن.  مێسی کە لە نیوەی یەکەمدا بە ئاستێکی بەرزەوە دەرکەوت، چانس یاوەری نەبوو، کاتێک لێدانێکی راستەوخۆی ئاراستەی گۆڵی رێن کرد و تۆپەکە بەر ستوونی گۆڵ کەوت و نەچووە نێو تۆڕەوە.  "گۆڵ نەکەی گۆڵ دەخۆی"، رێک ئەو گوتەیە بەسەر پاریس سانجێرماندا جێبەجێبوو، کاتێک یانەی خاوەن یاریگە لە دواخولەکی نیوەی یەکەمدا، لە هێرشێکی هەڵگەڕاوەدا، لە رێگەی گایتان لابۆردەوە گۆڵی پێشکەوتنی تۆمارکرد.  لە نیوەی دووەمدا، یانەی خاوەن یاریگە بە هەمان گوڕ و تینەوە هاتە نێو یاریگە و لە یەکەم خولەکدا تایت گۆڵی دووەمیشی بۆ رێن تۆمارکرد، کە ئەم گۆڵە یاریزانانی پایتەختی تووشی بێئومێدی کرد و هەموو هەوڵەکانیان بێسوود بوون نەیانتوانی هیچ گۆڵێک تۆماربکەن.  پاریس سانجێرمان سەرەڕای ئەم شکستە بە ٢٤ خاڵ لە پێشەنگی ریزبەندیی خولەکە مایەوە و رێنیش بە ١٢ خاڵ چووە پلەی هەشتەم.