رۆناڵدۆ بەرامبەر ئاتلێتیکۆ مەدرید مێژوویەکی گەورە و پڕ شانازیی هەیە و زۆرترین گۆڵی لە کاروانی یارییکردنی خۆیدا بەرامبەر یانە ئیسپانییەکە تۆمارکردووە، ئەمشەویش دەیەوێت یاریزانێکی یەکلاکەرەوە بێت بۆ هاوکاریکردنی یانەکەی لە یاریی چوونی قۆناخی ١٦ ـی چامیپۆنزلیگدا.  ئەستێرە پۆرتوگالییەکە بەرامبەر رۆخی بلانکۆس ٣٥ یاریی ئەنجامداوە، ١٧ جار بەرامبەر ئەو یانەیە سەرکەوتنی بەدەستهێناوە، ٩ یاریی دۆڕاندووە و لە ٩ یارییشدا یەکسانبوون.  کریستیانۆی ٣٧ ساڵ، لە رووی گۆڵ تۆمارکردنەوە زۆرترینجار تۆڕی رۆخی بلانکۆسی هەژاندووە، بە جۆرێک یاریزانەکە لە ٣٥ یاریی بەرامبەر ئەو یانەیە، ٢٥ گۆڵی تۆمارکردووە، ٩ ئاسیستی هەبووە.  رۆناڵدۆ لە رکابەرییەکانی لالیگادا بەرامبەر ئاتلێتیکۆ مەدرید ١٦ یاریی بەدرێسی ریال مەدریدەوە ئەنجامدا، ٧ یاریی بردەوە، ٤ یاری یەکسانبوون و لە ٥ یارییدا دۆڕان، یاریزانەکە لەو ١٦ یارییەدا ١٢ گۆڵ و ٥ ئاسیستی هەبوو.  لە رکابەرییەکانی جامی شای ئیسپانیادا، دۆن ٧ جار بەرامبەر ئاتلێتیکۆ مەدرید یارییکرد، ٤ بردنەوە، دوو دۆڕان و یەکسانبوونی هەبوو، ٦ گۆڵ و ئاسیستی لەو پاڵەوانێتییەدا بەرامبەر یانەکە کرد.  لە خولی یانە پاڵەوانەکانی ئەوروپادا، رۆناڵدۆ بەرامبەر ئاتلێتیکۆ مەدرید ١٠ یارییکردووە، لە ٦ یارییدا براوەبووە، لە ٢ یارییدا دۆڕاوە و لە ٢ یارییشدا یەکسانبوون.  رۆناڵدۆ لە چامپیۆنزلیگدا ٧ گۆڵی بەرامبەر ئاتلێتیکۆ مەدرید کردووە، ٣ ئاسیستی هەبووە، لە جامی سوپەری ئیسپانیاش دوو یاریی بەرامبەر ئەو یانەیە یارییکردووە، یارییەکی بردووەتەوە و لە یارییەکیشدا دۆڕاوە، بەڵام گۆڵی نەکردووە.  رۆناڵدۆ دووجار لە چامپیۆنزلیگدا هاتریکی بەرامبەر ئاتلێتیکۆ مەدرید تۆمارکردووە، دووجار لە خولی ئیسپانیادا هاتریکی بەرامبەر یانەکە تۆمارکردووە، دوو جاریش لە خول و جامی شای ئیسپانیا، بەرامبەر پێکهاتەی دیێگۆ سیمیۆنی لە یارییەکدا دوو گۆڵی تۆمارکردووە.