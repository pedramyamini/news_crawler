ئەمشەو کاژێر ٢٣: ٠٠ لە یاریگەی لاسیرامیکا هەردوو یانەی ڤیاریال و یوڤێنتوس بەیەکدەگەن، بەر لە یارییەکە ئالێگری قسەی بۆ میدیاکان کرد و دەڵێت "یاریی ئاسان لە قۆناخی ١٦ ـی خولی یانە پاڵەوانەکانی ئەوروپا نییە، پێموایە هەلی هەردوو یانە ٥٠ بە ٥٠ ـیە".  ئەو راهێنەرە ئیتاڵییە پەسنی ئاستی یانەی ڤیاریال و راهێنەرەکەیانی دەدات "ئەوان زنجیرەیەک ئەنجامی باشیان هێناوە و ئەزموونیان هەیە وەک ئێمە، خاوەنی جموجۆڵی هونەری و لێهاتوویی بەرزن و هێزی جەستەیان زۆرە، راهێنەرەکەیان باشە و بەدڵنیاییەوە هەلمان ناداتێ، پێموایە ئەم یارییە تەکتیک و وردەکاریی گرنگ یەکلایدەکاتەوە، پێویستە سوود لەو کاتە وەربگرین کە کە بۆمان دەڕەخسێت، چونکە ئێمە بەرامبەر بە پاڵەوانی یۆرۆپالیگ یاری دەکەین".  ئالێگری نایشارێتەوە کە ئامانجیان چامپیۆنزلیگە و دەیەوێ بۆ وەرزی داهاتوو باشتر خۆیان ئامادەبکەن "پێویستمان بەوەیە کە هەنگاوێک لەگەڵ کاتتدا بچینە پێشەوە، ئەوکات بۆ وەرزی داهاتوو یوڤێنتوس سەرەتایەکی باشتری دەبێت، ئەوکات دەبێتە ساڵێک کە بەیەکەوە کاردەکەین و یاریزنای نوێ گەیشتوون، چامپیۆنزلیگی ئەم وەرزە ئامانجی ئێمەیە و نامانەوێ لە قۆناخی ١٦ بچینە دەرەوە، یان لە چارەگی کۆتایی، ئێمە بۆ بردنەوە یاری دەکەین، ئەگەر توانیمان باش یاری بکەین، لەوانەیە تاوەکو کۆتایی بەردەوامبین".  یوڤێ دەبێتە میوانێکی رەزاگرانی ڤیاڕیال و سەرەڕای قورسی ئەرکەکە، دەیەوێت بە سەرکەوتنەوە بگەڕێتەوە ئیتاڵیا، بۆ ئەوەی لە یاریی گەڕانەوەدا لەسەر خاکی خۆی تووشی کێشە نەبێت، هەروەها بۆ ئەوەی تا راددەیەک دڵی هاندەرانی چاکبکاتەوە، کە لە دوایین دوو یارییدا لە گەڵ ئاتالانتا و تۆرینۆ نەیتوانی بباتەوە و تا راددەیەک بێهیوا بوو لە رکابەریکردن لەسەر نازناوی سێریا ئەی.  یوڤێنتوس بەپێچەوانەی خولی ناوخۆی ئیتاڵیا، لە قۆناخی کۆمەڵەکانی چامپیۆنزلیگدا باشی هێناوە و بە یەکەمی کۆمەڵەی هەشتەم گەیشتووەتە ئەم قۆناخە، سەرەڕای ئەوەی چێڵسیی پاڵەوانی ئەوروپا لە کۆمەڵەکەیدا رکابەر بوو، بۆیە دەکرێت خانمە پیرەکە هێشتا بەو رۆحە گەنجانەیەی لە قۆناخی کۆمەڵەکانی چامپیۆنزلیگدا پێشانیداوە، لە قۆناخە یەکلاکەرەوەکانیشدا بەردەوام بێت، بەتایبەتی کە رکابەری ئەمجارەی لە تیپە تۆقێنەرەکان نییە، ئەگەرچی ڤیاڕیالیش پێویستە هەزار و یەک حسابی بۆ بکرێت، چونکە بە پلەی دووەمی کۆمەڵەی شەشەم و بە جیاوازی تەنیا خاڵێک لە مانچێستەر یونایتدی پێشەنگی کۆمەڵەکە گەیشتووەتە ئەم قۆناخە، کە لە ٥ یارییدا تەنیا یەکێکیانی دۆڕاند و لە دووانیاندا یەکسان بووە، لەگەڵ ٣ بردنەوە.