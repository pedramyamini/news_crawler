یانە ئیتاڵییەکە لە بڵاوکراوەیەکی فەرمیدا، رایگەیاند "یانەکەمان تاوەکو هاوینی ٢٠٢٤ گرێبەستی جیانلویجی بوفۆنی نوێکردەوە، بۆ ئەوەی بۆ چەند ساڵێکی دیکەش یارییمان بۆ بکات".  كايل كراوس، سەرۆکی یانەی پارما، لە کۆنگرەیەکی رۆژنامەڤانیدا، لەبارەی نوێکردنەوەی گرێبەستی گۆڵپارێزی بەنێوبانگی ئیتاڵیاوە، گوتی "هەمووان بەخێر بێن، هەواڵی خۆشم پێیە، جیجی تاوەکو ٢٠٢٤ گرێبەستەکەی نوێکردەوە، ئەو یاریزانێکی گەورەیە و ئەوە شانازییەکی گەورەیە بۆ ئێمە".  سەرۆکی ئەو یانە ئیتاڵییە، لە بەردەوامی قسەکانیدا گوتی "جیجی جگە لەو توانایانەی لە رووی سەرکردایەتیکردنی تیپەوە هەیەتی، لە رووی یاریکردنیشەوە هێشتا خاوەن توانایەکی زۆرە، جیجی پەرۆشی و خۆشەویستییەکی زۆری بۆ پارما هەیە، زۆر جوانە کە ئێمە بتوانین هەموو رۆژێ بیبینین، ئێمە زۆر دڵخۆشین بۆ پشتگیری و پابەندبوونیان".  جیانلویجی بوفۆنیش دوای نوێکردنەوەی گرێبەستەکەی لەگەڵ یانەی پارما، دووپاتیکردەوە کە زۆر دڵخۆشە بە بەردەوامبوون لەگەڵ ئەو یانەیە و گوتیشی "دڵخۆشم کە دەتوانم چەند ساڵێکی دیکە یاری بۆ پارما بکەم".  جیجی کە ئێستا تەمەنی ٤٤ ساڵە، لەگەڵ پارما لەم وەرزەدا، لە سەرجەم خول و پاڵەوانێتییەکاندا، بەشداری لە ٢٣ یارییدا کردووە، ٢٣ گۆڵی لێبووە، سەرەڕای ئەوەی ٨ کلین شیتی هەیە.  بوفۆن لە هاوینی ٢٠٢١ ریزەکانی یانەی یوڤێنتوسی جێهێشت و گەڕایەوە ریزەکانی یانەی پارما، کە پێشتر بۆ ئەو یانەیە یاری کردووە، کە ئەو گۆڵپارێزە ئەفسانەیە لە کاروانی وەرزشیی خۆیدا، یاریی بۆ یانەکانی پارما، یوڤێنتوس و پاریس سانجێرمانی فەرەنسی کردووە.  بەپێی ئەو گرێبەستە نوێیە، بوفۆن لانیکەم تاوەکو تەمەنی ٤٦ ساڵی بەردەوام دەبێت لە یاریکردن و دوای ئەو ماوەیەش هێشتا ئەگەری ئەوە هەیە کە بەردەوام بێت.