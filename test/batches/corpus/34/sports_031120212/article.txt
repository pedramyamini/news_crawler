گرێبەستی کۆنتی بۆ ماوەی ساڵ و نیوێک دەبێت، بەپێی زانیارییانەی کە دەست میدیاکان کەوتوون، مانگانە ملیۆنێک یۆرۆ وەردەگرێت، واتا ١٨ ملیۆن یۆرۆ نرخی گرێبەستەکەی کۆنتییە لەگەڵ سپێرز.  مات لۆ، رۆژنامەڤانی بەریتانی و نزیک لە یانەی تۆتێنهامی ئینگلیزی نهێنییەکی ئاشکراکردووە و ئاماژەی بەوەکرد کە ئەنتۆنیۆ کۆنتی بەڵێنی ئەوەی بە دانیێل لێڤی، سەرۆکی یانەی تۆتێنهام داوە کە یەکێک لە پلەکانی پێشەوەی ریزبەندیی پرێمەرلیگی بۆ بەدەستدەهێنێت، واتا دەیەوێ یانەکە ئەگەر نازناوەکەش نەبات، بەڵام بگاتە خولی یانە پاڵەوانەکانی ئەوروپا و لە چوار تیپەکەی پێشەوەبێت.   ئەم بەڵێنەی کۆنتی ئەگەر جێبەجێبکرێت، ئەوا کێشەیەکی گەورە لە نێوان چوار تا پێنج یانەی گەورە دروستدەکات و رکابەرییەکە تووندتر دەکات، لە کاتێکدا دۆخی یانەی مانچێستەر یونایتد جێگیر نییە، پێشبینی ئەوەی لێدەکرێت کە نەتوانێت رکابەری لەسەر نازناوەکە بکات و هەوڵ بۆ گەیشتن بە چوار تیپی پێشەوە دەدات، بەڵام ئەگەر کۆنتی ئەو بەڵێنەی کە بە تۆتێنهامی داوە جێبەجێی بکات، ئەرکی سۆڵشایەر و مان یونایتد قورس دەبێت، چونکە یانەکانی چێڵسی، لیڤەرپوول و مان سیتی خۆیان بۆ نازناوەکە داناوە، بلیتی چوارەمیش لەلایەن مان یونایتد، لێستەر سیتی، تۆتێنهامەوە شەڕی لەسەر دەکرێت.  یەکەم یاریی کۆنتی لەگەڵ تۆتێنهام بەرامبەر ڤیتزەی هۆڵەندی دەبێت لە خولی کۆنفرانسلیگ کە سبەی پێنجشەممە، بەڵام لە رۆژی یەکشەممەی داهاتوو یەکەم یاری لە پرێمەرلیگدا بەرامبەر ئێڤێرتۆن دەکات.