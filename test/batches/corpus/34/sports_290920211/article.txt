هەردوو یانە لە رکابەرییەکانی گەڕی دووەمی قۆناخی کۆمەڵەکاندا، لەسەر یاریگەی پارک دی پرێنس رووبەڕووی یەکبوونەوە، پاریسییەکان یارییەکەیان بردەوە و لیۆنێل مێسیش یەکەم گۆڵی خۆی بەدرێسی یانەکەوە تۆمارکرد.  دوای تەنیا ٨ خولەک یارییکردن ئیدریسا گایێ گۆڵێکی بۆ پاریس سانجێرمان تۆمارکرد، نیوەی یەکەم لەنێو هەوڵی هەردوو یانەدا بۆ تۆمارکردنی گۆڵی دیکە لە یارییەکەدا بەو گۆڵە لە بەرژەوەندی خاوەن یاریگە کۆتاییهات.  لە نیوەی دووەمدا لە خولەکی ٧٤ لیۆنێل مێسی لە دەرەوەی ناوچەی سزا بێدەنگیی شکاند و گۆڵی دووەمی بۆ پاریس سانجێرمان تۆمارکرد، کە ئەمە یەکەم گۆڵی ئەو یاریزانەبوو بە درێسی یانە فەرەنسییەکەوە و پاریس سانجێرمان یارییەکەی بردەوە.  مێسی بەو گۆڵە ژمارەی گۆڵەکانی بەرامبەر یانەکانی ئینگلتەرا بۆ ٢٧ گۆڵ بەرزکردەوە، کە لە ٣٥ یارییدا ئەو ژمارەیەی گۆڵی تۆمارکردووە و پێشتر هیچ یاریزانێکی دیکە ئەمەی نەکردووە.  دوای ١٨ یاریی بەبێ دۆڕان لە قۆناخی کۆمەڵەکانی چامپیۆنزلیگدا جارێکی دیکە مان سیتی تووشی شکستبوو، دوایینجار لە ٢٠١٨ لە قۆناخی کۆمەڵەکاندا بەرامبەر لیۆن دۆڕابوو.  مانچێستەر سیتی بەدرێژایی وەرزی رابردووی چامپیۆنزلیگ لە ١٣ یارییدا تەنیا ٥ گۆڵی لێکرابوو، لەم وەرزەدا ٢ یارییکردووە و ٥ گۆڵی لێکراوە.  مێسی بەرامبەر ئەو تیپانەی گواردیۆلا راهێنەریان بووە، ٧ یاریی ئەنجامداوە و ٧ گۆڵی تۆمارکردووە، بەرامبەر بایرن میونشن ٢ گۆڵ و بەرامبەر مانچێستەر سیتی ٥ گۆڵ، هیچ یاریزانێکی دیکە بەرامبەر گواردیۆلا لە چامپیۆنزلیگدا ئەمەی نەکردووە.  دوای یارییەکە و تۆمارکردنی یەکەم گۆڵ بۆ پاریس، لیۆنێل مێسی گوتی " ئێمە لە تیپێکمان بردەوە خاوەنی یاریزانی زۆرباشە و هەمیشە بەربژێرە، ئەوان وەرزی رابردوو گەیشتنە یاریی کۆتایی چامپیۆنزلیگ، ئەم بردنەوەیە زۆر گرنگبوو و دەبێت بەردەوامبین لەسەر بەرەوپێشچوون. "  ماوریسیۆ پۆچێتینۆ، راهێنەری پاریس سانجێرمان گوتی "زۆربەی کاتەکان کاتێک گۆڵ دەکەین ئاهەنگ ناگێڕم، بەڵام کە مێسی گۆڵی تۆمارکرد خۆم بۆ نەگیرا و هاوارم کرد. "