لە رکابەرییەکانی گەڕی یازدەی لالیگادا، بارسێلۆنا لەنێو یاریگە و هاندەرانی بەرامبەر دیپۆرتیڤۆ ئالاڤێش یارییکرد، ئەمە یەکەم دەرکەوتنی سێرخی بارخوان بوو لەگەڵ یانەکە وەک راهێنەری تیپی یەکەم.  بارسێلۆنا بە ئامانجی بردنەوەی سێ خاڵ و هەنگاونان بۆ گەڕانەوە بۆ سەر بردنەوەکان هاتە نێو یاریگە، بۆیەش چەند هێرشێکی یەک لە دوای یەکی بردە سەر گۆڵی میوانەکەی، بەڵام نیوەی یەکەم بێ ئەنجامبوو و هیچ گۆڵێک تۆمارنەکرا.  لەسەرەتای نیوەی دووەمدا، مێمفێس دێپای بەلێدانێکی بەهێز لە دەرەوەی ناوچەی سزا تۆڕی گۆڵی ئالاڤێشی هەژاند و بارسێلۆنای پێشخست، بەڵام دوای چەند خولەکێکی کەم لویس ریۆخا ئەنجامەکەی بۆ یانەی میوان یەکسانکردەوە.  دوای ئەم گۆڵە بارسێلۆنا هەوڵی زۆریدا ئەنجامەکە بگۆڕێت و لە یاریگەی خۆیدا خاڵ لەدەستنەدات، بەڵام هەموو هەوڵەکانیان بێ ئەنجامبوو و یارییەکە بەیەکسانبوون بە گۆڵێک بۆ هەر لایەک کۆتاییهات و بارسێلۆنا بەهۆی پێکانەوە سێرجیۆ ئەگوێرۆشی لەدەستدا.  بارسێلۆنا لە سێ یاریی رابردووی لالیگادا هیچ بردنەوەیەکی نەبووە، ئێستا لە پلەی نۆیەمی ریزبەندی خولەکەیە بە ١٦ خاڵ، دیپۆرتیڤۆ ئالاڤێش پلەی شازدەیەمی گرتووە و خاوەنی ١٠ خاڵە.  دوای یارییەکە و لەدەستدانی دوو خاڵ، سێرخی بارخوان، راهێنەری بارسێلۆنا گوتی "پێویستە یاریزانەکان لەرووی جەستەیی و دەروونییەوە باشتربن. "  بارخوان لە کۆنگرەی رۆژنامەڤانی دوای یارییەکە گوتی " یاریزانەکان گەورەترین فاکتەریان هەیە، ئێمە تەنیا بۆ یارمەتیدانی ئەوان لێرەین، من گەشبینم بە تیپەکە و کاری لەسەر دەکەم، ئێستا دەبێت کار لەسەر ئەوەبکەم کە دڵنیابن لەوەی متمانەی زیاتریان بەخۆیان بێت. "   راهێنەری بارسا هێشتا گوتی " ئەوە من بەتەنیا نیم رووبەڕووی پێکانی یاریزانان بوومەتەوە، کۆمان ئەمەی رووبەروو بووەوە و کێشەی بۆ دروستکرد، بەڵام جێگرەوەی باش هەن و ئێمە خاوەنی تیپێکی لاوین. "  سێرخی دەڵێت " نیگەرانم لەوەی لە یارییەکەدا گۆڵمان لێکرا، هەوڵماندا بە وردی چاودێری لویس ریۆخا و خوسێلۆ بکەین، بەڵام ئەوان سەرکەوتوو بوون لە تۆمارکردنی گۆڵدا و لە ئێمە باشتربوون، لە یاریی ئاوادا پێویستە هەڵە نەکەیت. "