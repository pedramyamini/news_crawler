سەرەتای هێرشەکانی رۆخی بلانکۆس، هەوڵێکی جواو فێلیکس بوو، بەڵام تۆپەکەی چووە دەرەوەی یاریگە.  لە خولەکی ٢٣ لویس سوارێز تۆپێکی دایە تۆماس لێمار، یاریزانە فەرەنسییەکە دەرگای گۆڵکردنی کردەوە، دوو یارییە لەسەریەک گۆڵ دەکات، پێشتر لە ٧٨ یارییدا نەیتوانی بوو ئەمە بکات، ئاتلێتیکۆ مەدرید پێشکەوت.  دوای سێ خولەک لەو گۆڵە، کۆتینۆ بەلێدانێکی بەهێز مەترسیی خستە سەر گۆڵی یان ئۆبلاک، بەڵام هەوڵەکەی بێ ئەنجام بوو و تۆپەکەی بەلای ستوونی گۆڵدا چووە دەرەوە.  لە خولەکی ٢٧ لویس سوارێز، هەلێکی ئاسانی لەدەستدا و نەیتوانی گۆڵی دووەمی رۆخی بلانکۆس تۆماربکات، بەڵام بەر لە کۆتاییهاتنی نیوەی یەکەم ئێل پیستۆلێرۆ بێ دەنگیی شکاند، گۆڵی دووەمی بۆ ئاتلێتیکۆ تۆمارکرد، دڵخۆشبوو، بەڵام وەک رێز و وەفایەک بۆ یانەی بارسێلۆنا و هاوڕێکانی لەو یانەیە ئاهەنگی نەگێڕا.  لە خولەکی ٦٠ هەلێکی دیکە بۆ کۆتینۆ هەڵکەوت بۆ ئەوەی ئەنجامەکە کەمبکاتەوە، بەڵام ئۆبلاک بە ئاسانی تۆپەکەی گەڕاندەوە.  جواو فێلیکس هەوڵیدا ئەنجامەکە بۆ خاوەن یاریگە زیادبکات، لێ سەرکەوتوو نەبوو.  یارییەکە بە دوو گۆڵی بێبەرامبەر کۆتاییهات، سوارێز بووە باشترین یاریزانی یارییەکە، لە دوایین ٤ یارییدا ئاتلێتیکۆ مەدرید بەرامبەر بارسێلۆنا نەدۆڕاوە و دوو بردنەوە و دوو یەکسانبوونی هەیە، ئەمە باشترین ئاماری یانەکەیە لە ٢٠٠٤ بۆ ٢٠٠٦ ـەوە کە ئەو کاتە سێ بردنەوە و دوو یەکسانبوونی بەرامبەر بارسێلۆنا هەبوو.  یەکەمجارە لە یارییەکدا تۆماس لێمار لە لالیگادا گۆڵ دەکات و ئاسیستیش دەکات، لەکاتێکدا یاریزانەکە ٨٢ یاریی ئەنجامداوە.  لویس سوارێز بەرامبەر هەموو یانەکانی لالیگا کە ژمارەیان ٣١ یانەیە بەرامبەریان یارییکردبێت گۆڵی کردووە و ١٧٢ گۆڵی لە لالیگادا هەیە، یەکەمجارە بەرامبەر بارسێلۆنا دوای دوو یاریی گۆڵ دەکات.  دوای یارییەکە جیرارد پیکێ، بەرگریکاری یانەی بارسێلۆنا لەلێدوانێکی رۆژنامەڤانیدا گوتی "دەبێت راستگوبم ئێمە لە بارودۆخێکی خراپداین، ئێمە دەناڵێنین، ئەمە تەنیا یەک کێشە نییە، بەڵکو کۆمەڵێک کێشەمان هەیە، بەڵام لەگەڵ هەموو ئەمەشدا دەتوانین چارەسەریان بکەین. "  پیکێ زیاتر گوتی " ئەمە کاتێکی زۆر زەحمەتە ئێمە تێیداین کە پێشتر نەبووە، بارودۆخی ژووری جل گۆڕینی یانەکەمان زۆرباشە و دەمانەوێت ئەم بارودۆخە بگۆڕین. "  لەبارەی پەیوەندیی خوان لاپۆرتا و کۆمان پیکێ گوتی " ئێمە وەک یاریزانەکان بەشداری لەم شتەدا ناکەین، زۆر شت نییە کە بتوانین بیکەین، پێویستە لەسەرمان لە یاریگەدا هەموو توانایەکمان بخەینەگەڕ، چەند رۆژێک هەن کە شتەکان باشن، بەڵام ئەوانەی بەدوای ئەواندا دێن نا، دەبێت ئەمە چارەسەربکەین. "  لەلایەن خۆیەوە لویس سوارێز، ئەستێرەی یارییەکە گوتی " بەهۆی خۆشەویستیم بۆ بارسێلۆنا و رێزگرتن لە یاریزانە هاوڕێکانم لە یانەکە ئامادەنەبووم لە کاتی تۆمارکردنی گۆڵدا ئاهەنگ بگێڕم. "  سوارێز دوای تۆمارکردنی گۆڵەکەی وەک بەکارهێنانی تەلەفۆن ئاماژەی ئاهەنگگێڕانی کرد، لە میدیادا وا لێکدرایەوە کە هێرشبەرە ئۆرۆگواییەکە مەبەستی رۆناڵد کۆمان بوو، بەڵام سوارێز دوای یارییەکە گوتی " مەبەستم کۆمان نەبووە، بەڵکو پەیوەندییەکەم بۆ ئەو کەسانەیە کە دەزانن هێشتا من هەمان ژمارەم پێیە و ژمارەی منیان لایە. "  هێرشبەرەکەی ئاتلێتیکۆ مەدرید زیاتر گوتی "ئەگەر پێویستە ئەوە روونبکرێتەوە، من لە ماڵەوە گاڵتەم بە منداڵەکانم دەکرد و پێمدەگوتن کە ئەوە دەکەم. "  یانەی بارسێلۆنا بە بارودۆخێکی خراپ و ئاڵۆزدا تێدەپەڕێت، یانەکە لە دوایین ٥ یارییدا لەسەرجەم پاڵەوانێتییەکاندا هیچ یارییەکی نەبردووەتەوە، لە ٣ یارییدا دۆڕاوە و لە دوو یارییدا یەکسانبووە، لەو ٥ یارییەدا یانەکە تەنیا یەک گۆڵی تۆمارکردووە و ٩ گۆڵی لێکراوە.