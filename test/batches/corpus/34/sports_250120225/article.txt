لە یاریی نێوان هەردوو هەڵبژاردەی کامیرۆن و دوورگەکانی قەمەر، کە یارییەکە لەسەر یاریگەی پاوڵ بیا لە شاری یاوندی پایتەختی کامیرۆن بەڕێوەچوو، لە دەرەوەی یاریگە بەهۆی جەنجاڵی و پاڵپێوەنانی نێوان هاندەرانی هەردوو هەڵبژاردەدا ٨ کەس کوژراون و دەیان کەسی دیکەش بەو هۆیەوە برینداربوون.   راپۆرتە رۆژنامەڤانییەکان بڵاویانکردەوە، بەرپرسانی یارییەکە و کامیرۆن نەیانویستووە ئەو هەواڵە بگاتە، یاریزانان و هاندەرانی نێو یاریگە، بۆ ئەوەی کاریگەریی خراپ لەسەر یارییەکە دروست نەکات، بەڵام هەر زوو ڤیدیۆی هاندەران لە سۆشیاڵ میدیادا بڵاوکرایەوە و هەموو جیهان دیمەنەکانیان بینی.  بەپێی سەرچاوە رۆژنامەڤانییەکانی ئەفریقا، بەشێکی زۆری ئەو کەسانەی لە یارییەکەدا برینداربوون، بارودۆخی تەندروستییان ناجێگیرە و لەژێر چاودێریدان.  ئەو کەسانەی لە رووداوەکەدا گیانیان لەدەستداوە، دوو ژن، چوار پیاو کە تەمەنیان لەسەرووی ٣٠ ساڵە، لەگەڵ منداڵێک و کەسێکی کە بەرلەوەی لایەنی پەیوەندیدار بگەنە شوێنی رووداوەکە، تەرمەکەی لەلایەن خانەوادەکەیەوە بردراوەتەوە ماڵەوە.  لە یارییەکانی کامیرۆندا لە جامی ئەفریقا، پێچەوانەی هەڵبژاردەکانی دیکە رێگە بە ئامادەبوونی رێژەی ٨٠ % ـی هاندەران دەدرێت، یاریگەی پاوڵ بیاش جێگەی ٦٠ هەزار هاندەر تێیدا دەبێتەوە، بۆ ئەم یارییە زیاتر لە ٥٠ هەزار هاندەر ویستویانە لە یاریگەدا ئامادەبن، بۆیە جەنجاڵییەکی زۆر دروستبووە و بووەتە هۆکاری دروستبوونی کارەساتێکی گەورە کە بەشکست کامیرۆن هەژمار دەکرێت.  فیدراسیۆنی تۆپی پێی ئەفریقا دەڵێت " بەرپرسانی تۆپی پێی ئەفریقا لێکۆڵینەوە لە هۆکارەکانی رووداوەکە دەکەن و رێکاری پێویست دەگرنەبەر. "