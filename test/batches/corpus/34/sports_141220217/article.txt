یانەی ئارسیناڵی ئینگلیزی، لە بڵاوکراوەیەکی فەرمیدا، سزادانی ئۆبامیانگی راگەیاند و هۆکاری سزادانەکەیشی بۆ هاندەرانی یانەکە و خودی یاریزانەکە روونکردەوە.  لە بڵاوکراوەکەی یانەی لەندەنیدا، هاتووە "ئارسیناڵ نیشانەی کاپتنیی لە ئۆبامیانگ وەردەگرێتەوە و لە یاریی سبەینێشدا بەرامبەر وێستهام یاری ناکات".  لە بڵاوکراوەکەدا هەروەها هاتووە "سزادانی یاریزانەکە بەهۆی هەڵسوکەوتە نابەجێ و پابەندنەبوونیەتی بە رێنمایی و یاساکانی یانەکەمانەوە".  یانەی ئارسیناڵ لەبارەی سزادانی ئۆبامیانگەوە، نووسیویەتی "دوای ئەو سەرپێچییە هەفتەی رابردوو ئەنجامیدا، چیدی پیێر ئێمریک ئۆبامیانگ کاپتنی تیپەکەمان نابێت، هەروەها لە پێکهاتەی یانەکەشماندا نابێت بۆ یاریی رۆژی چوارشەممە بەرامبەر یانەی وێستهام یونایتد".  یانە لەندەنییەکە لە درێژەی بڵاوکراوەکەیدا، زیاتر دەڵێت "ئێمە چاوەڕێی ئەوە لە هەموو یاریزانەکانمان دەکەین، بە تایبەتیش کاپتنمان، کە بەپێی ئەو  یاسا و پێوەرانە کاربکەن کە بۆ یانەکەمان داناون و لەسەریان رێککەوتووین".  ئۆبامیانگی ئەستێرەی گابۆنی جاری یەکەمی نییە سەرپێچی لە یاساکانی ئارسیناڵ بکات، کە پێشتریش بە دوورخستنەوە لە بەشداریکردن لە یاریی ساوسامپتۆن سزادرابوو، بەهۆی درەنگ گەیشتنی، کە تیپەکە دەیویست گەشت بکات بۆ رووبەڕووبوونەوەی یانەی ساوسامپتۆن.