لە گەڕی ١٨ ـی خولی نایابی عێراقدا، یانەی هەولێر کە بەهۆی سزادانەوە ناتوانێت لەسەر یاریگەی خۆی یاری بکات، لەسەر یاریگەی دهۆک میوانداری یانەی نەورۆزی کرد و ٤ - ٢ لێیبردەوە.  شێرکۆ کەریم، یاریزانی هەڵبژاردەی عێراق تەنیا ٧ خولەکی پێویست بوو بۆ ئەوەی یانەی هەولێر بە گۆڵێک پێشبخات.  هەولێرییەکان سووربوون لەسەر بردنەوە و دوای تەنیا ٦ خولەک، رەوا یوسف گۆڵی دووەمیشی بۆ یانە زەردپۆشەکە تۆمارکرد.  کوڕانی هەولێر خوازیاری گۆڵی زیاتربوون و لە خولەکی ٢٧ ـدا یاسین سامیە یانەی پایتەختی کوردستانی کردە خاوەنی گۆڵی سێیەمیش، کە نیوەی یەکەم بە ئەنجامی ٣ گۆڵی بێبەرامبەر لە بەرژەوەندی یانەی هەولێر کۆتاییهات.  لە نیوەی دووەمدا یاریزانانی نەورۆز بەنیازی گۆڵکردن قاچیان خستە نێو یاریگە، کە دوای چەند هەولێک ئاسۆ رۆستەم لە خولەکی ٦٠ ـدا گۆڵی یەکەمی بۆ یانەکەی شاری سلێمانی تۆمارکرد.  لە کاتێکدا کە یانەی نەورۆز دەیویست گۆڵێکی دیکە بکات، یاسین سامیە دوای ٥ خولەک لە گۆڵی تیپی میوان گۆڵی چوارەمی بۆ هەولێر تۆمارکرد و نەورۆزییەکانی بێهیواکرد.  بەر لە کۆتاییهاتنی ماوەی یارییەکە بە ٨ خولەک، ئاسۆ رۆستەم بە لێدانی سزا گۆڵی دووەمی خۆی و نەورۆزی تۆمارکرد، کە گۆڵی حەوتەمی خۆی بوو لەم وەرزەی خولی نایابی عێراق تۆماربکات و ئەو ئێستا ٤ باشترین گۆڵکاری خولەکەیە.  یارییەکە بە ئەنجامی ٤ - ٢ بۆ بەرژەوەندی هەولێر کۆتاییهات، کە بەو سەرکەوتنە ژمارەی خاڵەکانی گەیاندە ٢٠ خاڵ و خۆی گەیاندە پلەی ١١ ـی ریزبەندیی خولەکە، کە لە وەتەی نزار مەحروسی راهێنەری سوری پۆستی راهێنەرایەتییەکەی وەرگرتووە، هەولێر لە ٤ یارییدا ٤ سەرکەوتنی بەدەستهیناوە، ٩ گۆڵی کردووە و تەنیا ٣ جار تۆڕی گۆڵەکەی هەژێنراوە.  لە کاتێکدا نەورۆز ١٦ خاڵی هەیە و پلەی ١٦ ـی ریزبەندیی گرتووە.