دی جەی فێر پالاسیۆ، ئەو هونەرمەندە ئەرجەنتینیەیە کە شەوی سەری ساڵ لە ئاهەنگێکی خێزانیدا لەگەڵ مێسی وێنەیەکی گرت و بڵاویکردەوە، بەڵام دوای ئەوەی رۆژی یەکشەممە یانەی پاریس سانجێرمانی فەرەنسی ئاشکرایکرد کە پشکنینەکانی مێسی پۆزەتیڤن و هەڵگری ڤایرۆسی کۆرۆنایە، لەلایەن هەوادارانی لیۆ مێسییەوە هێرشی تووند کرایەسەر ئەو هونەرمەندە و بە پیاوکوژ ناویان هێناوە.  دی جەی پالاسیۆ لە ستۆرییەکی ئینستاگرامدا قسە دەکات و بەرگری لە خۆی دەکات، دەڵێت: من پیاوکوژ نیم، دوای ئەوەی وێنەیەکم لەگەڵ مێسیدا بڵاوبووەوە، دواتر پشکنینەکانی مێسی ئەرێنی دەرچوون، ئیدی بە سەدان نامەم بۆ دەهات کە قسەیان پێدەگوتم و پێیان دەگوتم تۆ پیاوکوژی.  ئەو هونەرمەندە وێنەی پشکنینەکانی خۆی بڵاوکردووەتەوە کە نەرێنییە و دەڵێت: ئەمە بەڵگەی پشکنینەکانی منن کە هەڵگری ڤایرۆسەکە نیم، من مێسیم تووشی کۆرۆنا نەکردووە.  مێسی رۆژی شەممەی رابردوو تووشی کۆرۆنا بووە، دوای ئەوەی پشکنینەکانی کردووە، دەرکەوتووە کە ئەنجامەکەی پۆزەتیڤ بووە و دەڵێن "ڤایرۆسەکە هیچ کێشەیەکی تەندروستی بۆ لیۆنێل دروست نەکردووە، تەنیا لە رووی دەروونی و سۆزەوە هەندێک کاریگەی بەسەریەوە هەبووە وەک هەر تووشبوویەکی دیکەی کۆرۆنا".  میدیای فەرەنسا باس لەوە دەکات کە مێسی لە ماڵەکەی لە رۆزاریۆ کەرەنتین کراوە و دەڵێن "لەوانەیە دوو یان سێ رۆژی دیکەی پێویست بێت بۆ ئەوەی پشکنینێکی دیکە بکات". دەشڵێن "ئەگەر ئەنجامی پشکنینی داهاتووی نێگەتیڤ بوو، لیۆ راستەوخۆ دەتوانێت گەشت بکات و بگەڕێتەوە فەرەنسا بۆ پەیوەندیکردن بە پاریس سانجێرمانەوە".