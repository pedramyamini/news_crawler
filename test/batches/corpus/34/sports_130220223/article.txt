بەپێی سەرچاوەیەکی نزیک لە یانەی ریال مەدرید، بەرپرسانی ئەو یانەیە گەیشتوونەتە دوا بڕیاریان لەبارەی داهاتووی هەردوو ئەستێرەی یانەکەیان، گاریس بەیڵ و ئیسکۆ، کە بڕیارەکە بریتییە لە رۆیشتنی هەردوو یاریزانەکە لە ریزەکانی یانەکە.  ماوەی گرێبەستی هەردوو یاریزانەکە لەگەڵ ریال مەدرید لە هاوینی داهاتوودا کۆتاییدێت، کە بەپێی ئەو سەرچاوەیە هیچ ئەگەرێک نییە بۆ ئەوەی یانەکە گرێبەستی بەیڵ و ئیسکۆ نوێبکاتەوە، واتا ئەوان لە هاویندا دەتوانن بە بێبەرامبەر لە ریال مەدرید بڕۆن.  نیکۆلۆ شیرا، کە رۆژنامەڤانێکی بەنێوبانگ و نزیکە لە کارگێڕیی یانەی ریال مەدرید، لەو بارەیەوە رایگەیاند "بەیڵ و ئیسکۆ ئامادەن بۆ ئەوەی لەگەڵ کۆتاییهاتنی ئەم وەرزە ریزەکانی ریال مەدرید جێبهێڵن".  ئەو رۆژنامەڤانە، هەروەها ئاماژە بۆ ئەوەش دەکات کە سەرەڕای ئەوەی کارلۆ ئەنچیلۆتی لە یاریی ڤیاڕیالدا پشتی بە گاریس بەیڵ بەست و لە یاریی پێشووتریشدا چەند خولەکێک یاری بە ئیسکۆ کرد، بەڵام بڕیاری رۆیشتنیان دراوە و دەبێت لە یانەکە بڕۆن.  یانەی ریال مەدرید هیچ گفتوگۆیەکی لەگەڵ هەردوو یاریزانەکە و بەڕێوەبەری کارەکانیان نەکردووە، ئەوەش مانای ئەوە دووپاتدەکاتەوە کە بڕیار لە رۆیشتنی بەیڵ و ئیسکۆ دراوە.  گاریس بەیڵ و ئیسکۆ هێشتا هیچ بڕیارێکیان سەبارەت بە داهاتووی خۆیان نەداوە، ئەگەرچی میدیاکان باس لەوە دەکەن کە چەند یانەیەک خوازیاری گرێبەستکردنن لەگەڵ ئەو دوو یاریزانەی ریال مەدرید.