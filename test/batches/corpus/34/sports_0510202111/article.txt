ئەحمەد حەسەن مەکنزی , یاریزانی هەڵبژاردەی ئۆلیمپیی عێراق گوتی: بەدەستهێنانی سێ خاڵ لە سەرەتای کاروانەکە گرنگە، هەرچەندە ئامادەکارییەکانمان دواکەوت، بەڵام ئێمە وەک یاریزان توانیمان هاندەران و  ئەم دەستەیەی راهێنەرایەتییە کە تازە هاتوون رازی بکەین و یەکەم بردنەوە لە جامی رۆژئاوای ئاسیا دەستەبەر بکەین، ئەم پاڵەوانێتییە زۆر گرنگە کە وەک پآڵەوانێتییەکی ئامادەکارییە بۆ یارییەکانی پاڵاوتنەکان، پشتبەخوا زۆر باش خۆمان ئامادەدەکەین بۆ رووبەڕووی هەڵبژاردەی ئیمارات لە یاریی دووەمدا، هەڵبژاردەی ئیمارات هەڵبژاردەیەکی بەهێزن و بەڕێزن، دەبێت رێزیان بگرین و دەمانەوێ ئەوەی لە تواناماندایە پێشکەشی بکەین بۆ ئەوەی بەباشی لەم پآڵەوانێتییەدا دەربکەوین.  یارییەکانی پاڵەوانێتیی رۆژئاوای ئاسیا لە شاری دەمامی سعودیە دەستیپێکرد و سەرجەم هەڵبژاردەکان بە تیپی خوار تەمەن ٢٣ ساڵ بەشدارییان کردووە، هەڵبژاردەی عێراق لە یاریی یەکەمدا بەرامبەر بە هەڵبژاردەی فەڵەستین یاریکرد و بە گۆڵێکی بێ وەڵام یارییەکەی لێبردەوە.  وەکاع رەمەزان، یاریزانی هەڵبژاردەی ئۆڵیمپیی عێراق دەڵێت: پیرۆزبایی لە هەڵبژاردەکەمان دەکەم و هیوای بەختێکی باشتر بۆ هەڵبژاردەی فەڵەستین دەخوازین، یەکەم یاری بوو لە پاڵەوانێتیی رۆژئاوای ئاسیا، بەرزیی رادەی شێ و پلەی گەرمی زۆرە لێرە، یارییەکی باشمان کرد، ئەوەی گرنگە توانیمان سێ خاڵ ببەینەوە، لەم، پاڵەوانێتییانەدا وەک خۆتان دەزانن گرنگترین شت بردنەوەی سێ خاڵەکەیە، ئاست بەرز و نزم دەکات، بەڵام ئەوەی گرنگە کە سێ خاڵەکە ببەیتەوە و لە کۆمەڵەکە سەربکەویت، ئەمە پاڵەوانێتییەکی ئامادەکارییە بۆ یارییەکانی پاڵاوتنی ئاسیا، یاری داهاتووشمان بەرامبەر بە هەڵبژاردەی ئیماراتە، هەڵبژاردەیەکی بەهێزن، ئێمە وەک یاریزان خاڵی بەهێز و لاوازی هەڵبژاردەکە دەزانین، ئێمە وەک عێراق دەبێت وەک کەسایەتیی پاڵەوان دەربکەوین، وەک دیارە هەڵبژاردەی عێراق هەمیشە لە رابردوو بوونی خۆی لە پاڵەوانێتییەکاندا سەلماندووە. ئەوەی پێمانبکرێت بۆ رازیکردنی هاندەران و دەستەی راهێنەرانی هەڵبژاردەی عێراق دەیکەین.  یاریی داهاتووی هەڵبژاردەی عێراق لە رۆژی چوارشەممە لەسەر یاریگەی ئەمیر بن جەلەوی لە شاری خەبەر بەرامبەر بە هەڵبژاردەی ئیمارات دەبێت، دواتر بەرامبەر بە هەڵبژاردەی لوبنان لە رۆژی هەینی یاری دەکات.