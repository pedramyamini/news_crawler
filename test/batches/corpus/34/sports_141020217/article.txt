یارییەکە لەنێوان دوو تیمدا بوو، یەکێکیان یاریزانانی پێشووی فەرەنسا و کەسایەتییە ناسراوەکان بوون، لەوانەش مارسیل دیسایلی، یاریزانی پێشووتری هێڵی بەرگریی فەرەنسا کە لە یانەکانی چڵسی، ئەیسی میلان و مارسیلیا یاریی کردووە؛ هەروەها ئارسن ڤینگەری، راهێنەری پێشووتری یانەی ئارسیناڵی بەریتانی.  یاریزانانی تیمەکەی دیکەش بریتیبوون لە ژمارەیەک پزیشک و کارمەندی دیکەی تەندروستی کە لە ماوەی ساڵ و نیوی رابردوودا رۆڵێکی گەورەیان لە رووبەڕووبوونەوەی کۆرۆنادا گێڕاوە. نزیکەی سێ هەزار تیکتی یارییەکە فرۆشران و پارەکەش بۆ نەخۆشخانەیەکە کە بریگیت ماکرۆن، هاوژینی ئیمانوێل ماکرۆن سەرۆکایەتیی دەکات.  لە یارییەکەدا ماکرۆن وەکو یاریزانی هێڵی نێوەڕاست یاریی کرد و دەرفەتی ئەوەشی هەبوو لێدانێکی سزا بە سەرکەوتوویی جێبەجێ بکات و گۆڵ تۆماربکات.  ئەم یارییەی ماکرۆن لە کاتێکدایە، سەرنجێکی سەرەکیی سەرۆکی فەرەنسا لەسەر هەڵبژاردنی سەرۆکایەتیی ساڵی داهاتووە، کە بڕیارە لە مانگی نیساندا بەڕێوەبچێت.  رۆژی پێنجشەممە ١٤ - ١٠ - ٢٠٢١ راپرسییەک بڵاوکرایەوە و ئەنجامەکەی دەریدەخات، ماکرۆن لە گەڕی یەکەمی هەڵبژاردنەکەدا نزیکەی ٢٥ % ی دەنگەکان بەدەستدەهێنێت، بەڵام لە گەڕی دووەمدا سەرکەوتن بەدەستدەهێنێت و دەبێتەوە سەرۆکی وڵات.  ژمارەیەک لە سەرکردەکانی دیکەش لە هەندێک بۆنەدا یارییان کردووە، لەوانەش رەجەب تەیب ئەردۆغان، سەرۆککۆماری تورکیا کە چەند جارێک یاریی تۆپی پێی کردووە؛ ڤلادیمیر پووتین، سەرۆکی رووسیاش زۆرجار بیندراوە یاریی هۆکیی سەر شەختە و چەند یارییەکی دیکەشی کردووە.