لە قۆناخی پێشکۆتایی پاڵەوانێتییەکەدا، هەردوو تێنسزانەکە بەرەبەیانی ئەمڕۆ رووبەڕووی یەکبوونەوە و تێنسزانەکەی مایۆرکا بە دوو کۆمەڵەی بێبەرامبەر یارییەکەی بردەوە و خۆی گەیاندە یاریی کۆتایی پاڵەوانێتییەکە.  رافا لە یارییەکەدا بە ئاستێکی بەرزەوە دەرکەوت و هەردوو کۆمەڵەکەی بە شەش سێ و شەش سێ بردەوە.  مێدڤێدێڤ سەرەڕای ئەوەی یارییەکەی دۆڕاند و ماڵئاوایی لە رکابەرییەکە کرد، رۆژی دووشەممە پێش نۆڤاک جۆکۆڤیچ دەکەوێت و دەچێتە پلەی یەکەمی باشترین تێنسزانەکانی جیهان.  نادال بەبردنەوەی ئەم یارییە درێژەی دایە ئەنجامە باشەکانی و لە ٢٠٢٢ ـدا تاوەکو ئێستا ١٤ یارییە لەسەریەک دەیباتەوە.  رافایێل نادال لە یاریی کۆتایی پاڵەوانێتییەکەدا بەرامبەر کامیرۆن نۆری، یاریزانی بەریتانی یارییدەکات و رکابەری لەسەر بردنەوەی نازناوی ٩١ ـەمینی کاروانی یارییکردنی و چوارەیەم نازناوی ئاکاپولکۆ دەکات.  دوای یارییەکە رافایێل نادال گوتی " ئاستی ئێستای تێنس زۆر بەرزبووەتەوە، ساڵی رابردوو هەستم بە ئارامی کرد و ئێستاش بەردەوامم، ئەم هەفتەیە گەیشتمە یاریی کۆتایی و چەند یارییەکی جوانم بردەوە، ئەمە ئاڵنگارییەکی گەورەیە و زۆر دڵخۆشم بە گەیشتن بە یاریی کۆتایی ئاکاپولکۆ.