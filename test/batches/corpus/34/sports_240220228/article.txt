جۆکۆڤیچ یارییەکی بەهێزی بەرامبەر یاریزانە رووسییەکە ئەنجامدا و بە دوو کۆمەڵەی بێبەرامبەر یارییەکەی لە بەرژەوەندی خۆی یەکلاکردەوە.  لە کۆمەڵەی یەکەمدا نۆلێ هەر زوو شەش سێ پێشکەوت و رکابەرەکەی تووشی ماندووبوونێکی زۆر، بەڵام لە کۆمەڵەی دووەمدا خاشانۆڤ پێچەوانەی کۆمەڵەی یەکەم ئاستێکی بەرزی پێشکێشکرد و رکابەرییەکی زۆری کرد بۆ گەرانەوە بۆ نێو یارییەکە، بەڵام جۆکۆڤیچ بە ئەزموونەکەی ئەو کۆمەڵەیەشی بە حەوت شەش یەکلاکردەوە و بە دوو کۆمەڵەی بێبەرامبەر خۆی گەیاندە قۆناخی داهاتووی پاڵەوانێتییەکە.  جۆکۆڤیچ دوای ئەوەی بەشداریی لە پاڵەوانێتی کراوەی ئوسترالیادا نەکرد، دەیەوێت ئەم نازناوە بباتەوە، بۆ ئەوەی پارێزگاری لە پلەی یەکەمی ریزبەندی باشترین یاریزانەکانی جیهان بکات.  جۆکۆڤیچ بەهۆی وەرنەگرتنی ڤاکسینی ڤایرۆسی کۆرۆنا، لە بەشداریکردن لە پاڵەوانێتی کراوەی ئوسترالیادا بێبەشکرا، بۆیە یەکەم دەرکەوتنی لە ساڵی نوێدا لە پاڵەوانێتی کراوەی دوبەی بوو و دووەم یاریی لەسەریەکی لە رکابەرییەکەدا بردەوە.  لە رکابەرییەکانی پاڵەوانێتی ئاکاپولکۆی مەکسیکدا، دانیێل مێدڤێدێڤی رووسی لەسەر ئەنجامە باشەکانی بەردەوامە و بەبردنەوە بەردەوامەکانی، گوشاری زۆری خستووەتە سەر نۆڤاک جۆکۆڤیچی پێشەنگی ریزبەندی جیهان.  مێدڤێدێڤ لە قۆناخی دووەمی پاڵەوانێتییەکەدا رووبەڕووی پابلۆ ئەندۆخاری ئیسپانی بووەوە و گەیشتە قۆناخی داهاتووی پاڵەوانێتییەکە، دوای ئەوەی یارییەکەی بە دوو کۆمەڵەی بێبەرامبەر بردەوە.  دانیێل بە ئاستێکی بەرزەوە دەرکەوت و یارییەکەی بە شەش یەک و شەش دوو بردەوە و گەیشتە قۆناخی سێیەم.  بەبردنەوەی ئەم یارییە دانیێل مێدڤێدێڤ هەنگاوێکی دیکە لە بردنەوەی نازناوەکە نزیکدەبێتەوە، لە ئەگەری بردنەوەی نازناوەکە و سەرنەکەوتنی جۆکۆڤیچ لە بردنەوەی پاڵەوانێتی دوبەی، تێنسزانە رووسییەکە هەلی ئەوەی دەبێت بچێتە پێشەنگی ریزبەندی باشترین تێنسزانەکانی جیهان.