هالاند بەشێوەیەک خواستی لەسەرە بەهاکەی ئێستا نەک هەر بە بەهای یاریزانان بەراورد دەکرێت، بەڵکو بە بەهای بازاڕیی یانەکانیش بەراورد دەکرێت، کە ئێستا بەهاکەی لە بەهای چەندین یانەی بوندێسلیگا زیاترە.  ئەو یاریزانە نەرویجیەی یانەی بۆرووسیا دۆرتموندی ئەڵمانی، بووەتە خێراترین یاریزان لە بوندێسلیگادا ٥٠ گۆڵ بۆ یانەکەی تۆماربکات، هەروەها بچووکترین یاریزانیشە ئەو ریکۆردە تۆماربکات، کە لە تەمەنی ٢١ ساڵیدا کردوویەتی.  بەمدواییە مینۆ رایۆلای بەڕێوبەری کارەکانی هالاند، رایگەیاند کە هەموو ئەگەرەکان لەبارەی داهاتووی ئێرلینگەوە کراوەن، تەنانەت ئەگەری هەیە بچێتە ریزەکانی یانەی بارسێلۆناش.  ئەو گوتی "هالاند لەوانەیە بچێتە بارسێلۆنا یان هەر یانەیەکی دیکە، ئێمە هێشتا دوابڕیارمان لەبارەی یانەیەکی دیاریکراوەوە نەداوە، تەنانەت بە دووری نازانم وەرزێکی دیکەش لەگەڵ بۆرووسیا دۆرتموند بەردەوام بێت، ئەمەش ئەگەرێکی کراوەیە".  هەرچەندە ماوەی گرێبەستەکەی هالاند لەگەڵ یانە ئەڵمانییەکە، لە هاوینی ٢٠٢٤ کۆتاییدێت، بەڵام بەپێی مەرجێکی نێو گرێبەستەکەی، ئەو یاریزانە لەم هاوینەدا دەتوانێت بچێتە هەر یانەیەک کە ئامادەبێت مەرجی هەڵوەشاندنەوەی گرێبەستەکەی بداتە بۆرووسیا دۆرتموند، کە بریتییە لە ٧٥ ملیۆن یۆرۆ.  بەپێ ئامارەکان، بەهای بازاڕیی ئەم یاریزانە ١٥٠ ملیۆن یۆرۆیە، کە زیاترە لە بەهای بازاڕیی ٩ یانەی بوندێسلیگا، کە ئەمانەن:  هێرتا بەرلين: ١١٤ مليۆن يۆرۆ  يەنيەن بەرلين: ٨٦ مليۆن يۆرۆ  ئەرمينيا بيڵێفێڵد: ٥٥ مليۆن يۆرۆ  گرویتەر فورت: ٣٥ مليۆن يۆرۆ.