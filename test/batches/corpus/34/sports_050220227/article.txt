کەریم بنزیما بووە هۆکاری تۆقاندنی هاندەرانی ریال مەدرید، کە بە پەرۆشەوە چاوەڕێی گەڕانەوەی ئەویان دەکرد، دوای ئەوەی ئەمڕۆ ئامادەی مەشقەکانی یانەکە نەبوو، هەندێک سەرچاوەش باس لە نوێبوونەوەی پێکانەکەی دەکەن.  دوێنێ هەینی کەریم بەشێوەیەکی ئاسایی لەگەڵ هاوڕێکانیدا بەشداری لە مەشقەکانی یانەکەیدا کرد، دوای ئەوەی پزیشکانی ریال مەدرید چاکبوونەوەی ئەویان لە پێکان راگەیاند.  بڕیار وابوو کەریم بنزیما بەشداری لە یاریی سبەیی یانەکەی بەرامبەر گرانادا لە گەڕی ٢٣ ـی لالیگادا بکات، بەڵام بەشێوەیەکی ناچاوەڕوانکراو یاریزانەکە لە مەشقەکانی ئەمڕۆی یانەکە ئامادە نەبوو.  بەگوێرەی هەواڵێکی رۆژنامەی مارکای نزیک لە یانەی ریال مەدرید، بنزیما بەشداری لە دوایین مەشقی یانەکەیدا بۆ یاریی گراندا نەکردووە و هێشتاش هۆکارەکە دیارنییە.  ئەو رۆژنامەیە، لەو بارەیەوە زیاتر دەڵێت "هەمووان چاوەڕێی زانیاری فەرمین، کە لەبارەی بنزیماوە لە لایەن یانەی ریال مەدریدەوە بڵاوبکرێنەوە، بەڵام هەموو ئاماژەکان بۆ ئەوە دەچن کە کەریم بەرامبەر گرانادا یاری ناکات".  ریال مەدریدی پێشەنگی لالیگا بە کۆکردنەوەی ٥٠ خاڵ، لە دوایین یاریی لالیگادا بەرامبەر کادیز یەکسانبوو، بەر لەوەی لە جامی شای ئیسپانیادا بەرامبەر ئاتلێتیک بیلباو تووشی شکست ببێت و ماڵئاوایی لە پاڵەوانێتییەکە بکات، کە دواتر زۆر کەس پێیانوابوو ئامادەنەبوونی کەریم هۆکارێکی سەرەکی دەرکردنی یانەی شاهانە بوو لە جامی شا.  ئەوەی زیاتر هەوادارانی ریال مەدریدی ترساندووە، ئەوەیە کە دەترسن لەوەی بنزیما بۆ یارییە گرنگەکەی یانەکەیان بەرامبەر پاریس سانجێرمان لە قۆناخی ١٦ ـی چامپیۆنزلیگ ئامادە نەبێت، کە ١٥ ـی ئەم مانگە لە پاریس ئەنجام دەدرێت.