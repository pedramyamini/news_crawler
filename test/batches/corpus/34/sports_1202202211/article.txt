میدیای ئیسپانیا لەبارەی داهاتووی ئەو یاریزانەوە هەواڵێکی نوێیان بڵاوکردووەتەوە، کە پەیوەندیی بە گواستنەوەی کیلیان ئێمباپێ بە یانەکەوە هەیە و ئەگەری هەیە ببێتە هۆی ئەوەی کە یاریزانە بەرازیلییەکە داواکارییەکانی لەسەر ریال مەدرید زیاتر بکات.  بەپێی راپۆرتە رۆژنامەڤانییەکان، ئەگەر ریال مەدرید لە گواستنەوەی هاوینی داهاتوودا ئێمباپێ بەشێوەیەکی خۆڕایی بباتە ریزەکانی، ٣٠ بۆ ٥٠ ملیۆن یۆرۆ وەک مووچەی ساڵانە دەداتە یاریزانەکە، جگە لەوەش ٦٠ بۆ ٨٠ ملیۆن یۆرۆ وەک پاداشتی پەیوەندیکردن بە یانەکە دەدات بەو یاریزانە.  ریال مەدرید لەکاتێکدا ئەو پارەیە زۆرە دەداتە ئێمباپێ، کە مووچەی ڤینیسیۆس جونیۆر، کە ئێستا یەکێک لە گرنگترین یاریزانەکانی پێکهاتەی یانەکەیە تەنیا ٣.٢ ملیۆن یۆرۆیە، بەمەش پێدەچێت یاریزانە بەرازیلییەکە داوای پێداچوونەوە بە گرێبەستەکەی بکات و داوای زیادکردنی مووچەکەی لە کارگێڕیی یانەی شاهانە بکات.  میدیای ئیسپانیا دەڵێت " ڤینیسیۆس دایناوە ریال مەدرید مووچەکەی بۆ سێ هەندە بەرزبکاتەوە و بکاتە ١٠ ملیۆن یۆرۆ، بۆ ئەوەی لەگەڵ یانەکە بەردەوامبێت و هاوشانی ئێمباپێ دووانەیەکی بەهێز دروستبکەن.  رۆژنامەی سپۆرتی ئیسپانی دەڵێت " جیاوازییەکی زۆر لەنێوان ئەو پارەیەی دەدرێتە ئێمباپێ و وەک مووچە دەدرێتە ڤینیسیۆس جونیۆر، وادەکات کارەکانی نوێکردنەوەی گرێبەستی ڤینیسیۆس رابگرێت.  ڤینسییۆس جونیۆر، تەمەنی ٢١ ساڵە، لە ساڵی ٢٠١٨ پەیوەندیی بە یانەی ریال مەدریدەوە کردووە، گرێبەستەکەی لەگەڵ یانەی شاهانە لە ٢٠٢٤ کۆتاییدێت و نرخی گواستنەوەی ئێستا دەگاتە ١٠٠ ملیۆن یۆرۆ.