ئەم بڕیارەی سەرۆکی رووسیا لە هەموو روویەکەوە کاریگەریی لەسەر ئۆکراینا دەبێت، بەڵام کارییەکەی لەسەر تۆپی پێی ئەو وڵاتە چی دەبێت؟  ئۆکراینا دوای ئەم بڕیارەی پوتین لە رووی تۆپی پێیەوە و لەسەر ئاستی ئەوروپا رووبەرووی کێشەی زۆر دەبێتەوە، بەو پێیەی دونێتسک بەهۆی مێژوو و ناوبانگی یانەی شاختارەوە یەکێک لە پایتەختەکانی تۆپی پێی ئەوروپایە و لە ماوەی چەندین ساڵی رابردوودا بووەتە شوێنی پێگەیشتنی چەندین یاریزان، بەتایبەتیش ئەوانەی ئەمریکای باشوور کە چوونەتە ئەو یانەیە و بە مووچەی بەرزەوە یارییانکردووە.  دونێتسک و شاختار بوونە هۆکاری پێگەیاندنی چەندین یاریزان، کە ئێستا لەسەر ئاستی جیهان خاوەنی ناوبانگی زۆرن، لەوانەش فێرناندینیۆ، ویلیان، دۆگلاس کۆستا، هێنریک مێختاریان، فرێد و چەندین یاریزانی دیکەش.  بەهۆی کەش و هەوای ساردەوە، تۆپی پێی ئۆکراینا ماوەی دوو مانگ دەوەستێت، بەمەش یانەکان سوود لەو ماوەیە وەردەگرن بۆ ئەوەی لە دەرەوەی وڵاتەکەیان کەمپی مەشق و راهێنان بکەن، بەتایبەتیش لە تورکیا و ئەو شوێنانەی کەش و هەوایان گەرمترە.  رۆژی ٢٥ ـی ئەم مانگە خولی تۆپی پێی ئۆکراینا دەستپێدەکاتەوە، سەرەڕای ئەوەی بەشێکی زۆری یاریزانەکان، بەتایبەت ئەوانەی دەرەوەی ئۆکراینا هەست بە نیگەرانی زۆر دەکەن و ترسیان لە روودانی شەڕ هەیە.  حکومەتی ئۆکراینا و یانەکانی تۆپی پێی ئەو وڵاتە لە هەوڵی بەردەوامدان بۆ ئەوەی یاریزانە پیشەگەرەکان هێوربکەنەوە و دڵنیایان بکەنەوە لەوەی کە بارودۆخە ئارامە و هیچ شەڕێک لەم کاتەدا روونادات، بەڵام لەگەڵ ئەوەشدا هەموو خولەکێک رۆیشتنی یاریزانە پیشەگەرەکان لە ئۆکراینا چاوەڕوانکراوە، لەکاتێکدا وڵاتەکانیان داوایانکردووە ئەو وڵاتە بەجێبهێڵن.  لەلایەکی دیکەوە بڕیارەکەی پوتین بۆ سەربەخۆییدان بە دونێتسک، دەبێتەوە هۆکاری ئەوەی یانەی شاختار و یانەکانی دیکەی ئەو شارە بەردەوامبن لە یارییکردن لە شاری کیێڤی پایتەخت، لەکاتێکدا داوا لە یانەی شاختار کراوە هەرچی زووە کێشەکانی لە رووی سیاسی و هاندەرانەوە چارەسەربکات، یانیش بڕیاربدات نوێنەرایەتی دونێتسک بکات و لە خولی رووسیادا یاری بکات.  ئەوەی تایبەتە بە فیدراسیۆنی تۆپی پێی ئەوروپاش، ئەم بڕیارە بۆ ئێستا هیچ کاریگەرییەکی لەسەر یارییەکانی خولی یانە پاڵەوانەکانی ئەوروپا و یۆرۆپالیگ نابێت، چونکە هەردوو یانە لە قۆناخی کۆمەڵەکاندا لە کۆتاییهاتن و ماڵئاواییان لە رکابەرییەکان کردووە.  بۆ هەڵبژاردەی ئوکراینا بڕیارەکە کاریگەرییەکی نەرێنی و خراپی دەبێت، لەکاتێکدا مانگی داهاتوو رکابەرییەکانی پاشکۆی پاڵاوتنەکانی گەیشتن بە مۆندیال دەکرێن و ئۆکراینا بەرامبەر سکۆتلاند یارییدەکات.