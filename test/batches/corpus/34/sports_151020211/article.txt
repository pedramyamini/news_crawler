لە رکابەرییە گەڕی ١٢ ـی پاڵاوتنەکانی ئەمریکای باشوور بۆ گەیشتن بە مۆندیال، ئەرجەنتین لە یاریگەی مۆنۆمێنتال میوانداریی پێروی کرد و یارییەکەی بە گۆڵێکی بێبەرامبەر لێبردەوە.  هەر زوو تانگۆ دەستی بە هێرشکردن و گوشاری زۆری خستە سەر گۆڵی میوانەکەی، بەڵام گۆڵکردن لە یارییەکەدا دواکەوت و لە خولەکی ٤٣ لاوتارۆ مارتینێز، گۆڵێکی بۆ خاوەن یاریگە تۆمارکرد.  لە خولەکی ٦٥ یۆشیمار یوتۆن، یاریزانی پێرو هەلی یەکسانکردنەوەی ئەنجامەکەی لەدەستدا کاتێک لێدانی سزای لەدەستدا و تۆپەکەی بەر ستوونی گۆڵ کەوت و چووە دەرەوە.  یارییەکە تاوەکو کۆتایی بە گۆڵێک مایەوە و ئەرجەنتین بە گۆڵێکی بێبەرامبەر یارییەکەی بردەوە، بەمەش لە پلەی دووەمی ریزبەندی هەڵبژاردەکانی ئەمریکای باشوور بووە خاوەنی ٢٥ خاڵ، دوو یاریی داهاتووی هەڵبژاردەکە بەرامبەر ئۆرۆگوای و بەرازیلە ئەگەر هەردوو یارییەکە بباتەوە تانگۆ راستەوخۆ دەگاتە مۆندیال.  ئەرجەنتین لە دوایین چوار یارییدا هیچ گۆڵێکی لێ نەکراوە، ئەمە یەکەمجارە لە مێژووی پاڵاوتنەکاندا هەڵبژاردەکە ئەم ریکۆردە تۆمار دەکات، لە دوایین ٦ لێدانی سزا کە لەسەر ئەرجەنتین گیرابێت تەنیا یەکێکیان بووەتە گۆڵ، جگە لەوەش هەڵبژاردەکە لە ٢٥ یاریی رابردوودا نەدۆڕاوە و دوایین دۆڕانی بەر لە دوو ساڵ بووە.