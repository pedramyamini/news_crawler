کاژێر ١٩: ٣٠ مان یونایتد دەچێتە لەندەن و بەرامبەر سپێرێز دەیەوێت وەڵامی متمانەی کارگێڕیی یانەکەی بۆ راهێنەرەکەی بەباشی بداتەوە و بە ئەنجامێکی باشەوە دووپاتیبکاتەوە، کە ئەگەر برینداریش بن دەتوانن هەستنەوە، بەتایبەت کە یانەکە لە یاریی رابردوودا بەرامبەر لیڤەرپوول لەنێو یاریگەی خۆیدا رووبەڕووی دۆڕانێکی مێژوویی بووەوە و بە ٠ - ٥ دۆڕا.  مانچێستەر یونایتد بەرامبەر تۆتێنهام خاوەنی مێژوویەکی گەورەیە و ئەمڕۆش چاویان لەوەیە درێژە بەو مێژووە بدەن و بکەنە سەرەتای گەڕانەوە بۆ سەر رێگەی راست، بەتایبەت کە یانەکە لە پرێمەرلیگدا ٣٦ یاریی لە سپێرز بردووەتەوە و هیچ یانەیەکی دیکە هێندەی مان یونایتد لە پرێمەرلیگدا ئەو ژمارەیەی بردنەوەی بەرامبەر لەندەییەکان نەبووە.  تۆتێنهام لە پرێمەرلیگدا ٢٩ جار بەرامبەر مانچێستەر یونایتد یارییکردووە، بەڵام ئەنجامەکانی باش نین و تەنیا ٦ یاریی بردووەتەوە، لە ١٤ یارییدا دۆڕاوە و ٩ جاریش یەکسانبووە، جگە لەوەش لە دوایین سێ سەردانیدا بۆ یاریگەی تۆتێنهام، سوور پۆشەکان دوو بردنەوە و یەکسانبوونێکیان هەبووە، ئەمانە هەموو ئەو خاڵە ئەرێنیانەن کە هاوکاریی دۆن رۆناڵدۆ و تیپەکەی سۆڵشایەر دەکەن بۆ رکابەریکردن لەسەر بردنەوەی سێ خاڵی یارییەکە و دووپاتکردنەوەی هێز و توانایان.  بارودۆخی نونۆ سانتۆ، ئەگەر لە سۆڵشایەر خراپتر نەبێت باشتر نییە، لەکاتێکدا یانەکەی لە ٩ گەڕی پرێمەرلیگدا ٤ یاریی دۆڕاندووە، هیچ راهێنەرێکی یانەکەش نییە لە وەرزی ١٩٩٧ - ١٩٩٨ ـەوە دوای کریستیان گرۆس لە ١٠ یارییدا ٥ دۆڕانی هەبووبێت، بۆیە ئەو راهێنەرە پۆرتوگالییەکەش چاوی لەوەیە هاری کەین و تیپەکەی هاوکاریی بکەن بۆ راستکردنەوەی ئەنجامەکانی، ئەمە جگە لەوەی کە هەموو بردنەوەکانی ئەم وەرزەی تۆتێنهام لە پرێمەرلیگدا بە جیاوازیی گۆڵێک بوو، هاری کەینیش هێشتا ئاستی راستەقینەوەی خۆی پێشکێش نەکردووە و لە ٨ یارییدا تەنیا یەک گۆڵی کردووە، دوایین گۆڵیشی لە یاریگەی خۆیاندا وەرزی رابردوو بەرامبەر ولڤەرهامپتۆن بووە.  تۆتێنهام و مانچێستەر یونایتد لەوپەڕی خراپی و کێشەدا رووبەڕووی یەکدەبنەوە، دوورنییە دوای ئەم یارییە یەکێک لە سۆڵشایەر و سانتۆ ببنە قوربانی ئەنجامی یارییەکە، بۆیە ٩٠ خولەک لەبەردەم هەردوو راهێنەردایە بۆ ئەوەی متمانە لەدەست نەدەن و مانەوەی خۆیان مسۆگەربکەن، بەتایبەتیش بۆ سۆڵشایەر کە پێکهاتەیەکی پڕ ئەستێرە و پاڵپشتێکی گەورەی وەک سێر ئەلێکس فێرگسۆنی هەیە، ئیدی هیچ بیانوویەک بۆ دۆڕان نامێنێت.