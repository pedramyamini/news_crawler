ماوەیەکە هەندێک لە رۆژنامە و دەزگاکانی راگەیاندن لە فەرەنسا باس لەوە دەکەن کە کیلیان ئێمباپێی ئەستێرەی فەرەنسی لەگەڵ پاریس سانجێرمان دڵخۆش نییە، لەبەرئەوەی یانەکەی رێگەی پێنەداوە بچێتە ریزەکانی یانەی ریال مەدریدی ئیسپانی، هەندێکیش باس لەوە دەکەن کە ئەو یاریزانە نیگەرانە بەهۆی هاتنی لیۆنێل مێسی ئەستێرەی ئەرجەنتینی بۆ پاریس سانجێرمان، لەبەرئەوەی ئەو رازی نابێت مێسی ژمارە یەک بێت و ئەو ژمارە دوو.  لەو بارەیەوە، ئەنێلکا لە لێدوانێکی چاوەڕواننەکراودا، بە تووندی پشتگیریی لە ئێمباپێ کرد و لە بەهای مێسی کەمکردەوە، تەنانەت روون و راشکاوانە داوایکرد مێسی لە خزمەتی ئێمباپێدا بێت.  ئەنێلکا، کە بێگومان لێدوانەکەی مشتومڕ دەنێتەوە، گوتی "ئێمباپێ دەبێت سەرکردایەتی هێڵی هێرشبردنی پاریس سانجێرمان بکات، چونکە ئەو یاریزانی ژمارە یەکە".  ئەو هێرشبەرە فەرەنسییە، کە پێشتر یاری بۆ ریال مەدریدی ئیسپانیش کردووە، زیاتر دەڵێت "مێسی پێشتر لە بارسێلۆنا ژمارە یەک بووە، بەڵام ئێستا لە پاریس سانجێرمانە و پێویستە خزمەتی ئێمباپێ بکات، کە ٥ ساڵە لەو یانەیە، دەبێت مێسی ئەو راستییە قبوڵبکات و رێزی لێبگرێت".  ئەنێلکا لە بەردەوامی قسەکانیدا زیاتر پەسنی ئێمباپێ دەدات و دەڵێت "ئێمباپێ بەهۆی خێراییەکەی دیاردەیە و کەس لەم جیهانەدا لەو باشتر نییە، ئەگەر بەرپرسانی پاریس سانجێرمان بیانەوێت ببنە خاوەنی باشترین تیپ، دەبێت هەموو شتێک بکەن لەپێناو هێشتنەوەی ئێمباپێ لە یانەکەیان".  لە کۆتایی قسەکانیدا، ئەستێرەی پێشووی هەڵبژاردەی کەڵەشێرەکانی فەرەنسا، دەشڵێت "ئەگەر ئێمباپێ لە ماوەی ٣ ساڵی رابردوودا لە ئینگلتەرا یان ئیسپانیا یاری کردبا، باڵۆن دۆری دەبردەوە".