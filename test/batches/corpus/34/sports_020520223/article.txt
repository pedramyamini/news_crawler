میدیای ئیتاڵی چەند زانیارییەکی نوێیان لەبارەی هەنگاوەکانی یوڤێنتوس بڵاوکردووەتەوە، کە یانەکە بەنیازە جێبەجێیان بکات بۆ بەهێزکردنی ریزەکانی.  رۆژنامەی توتۆ سپۆرت دەڵێت " کارگێڕیی یانەی یوڤێنتوس دەیەوێت دەستبەرداری ئارسەر مێلۆ، ئەستێرەی بەرازیلی ببێت، بۆ ئەوەی لە شوێنی ئەو لیۆناردۆ پارێدێس، یاریزانی یانەی پاریس سانجێرمانی فەرەنسی بباتە ریزەکانی.  گرێبەستی یاریزانە ئەرجەنتنییەکە لە هاوینی ٢٠٢٣ کۆتاییدێت و ئەگەری هەیە هاوینی داهاتوو لە یانەکەی بڕوات.  ئانخێل دیماریای هاونیشتمانی پارێدێس و یاریزانی هەمان یانەش، یەکێکی دیکەیە لە ئامانجەکانی یوڤێ لە گواستنەوەی هاوینەی یاریزاناندا.  خانمە پیرەکە چاوی لە تواناکانی سێرجی میلینکۆڤیچ ساڤیچ، ناوەڕاستکاری یانەی لازیۆیە، بەڵام مەرجی هەڵوەشاندنەوەی گرێبەستەکەی ٨٠ ملیۆن یۆرۆیە، بۆیە گواستنەوەی ئەو یاریزانە ئاسان نابێت.  جۆرجینیۆی ناوەڕاستکاری یانەی چێڵسی ئینگلیزی یەکێکی دیکەیە لە ئامانجەکانی یوڤێنتوس کە ماوەیەکی زۆرە ناوی یاریزانەکە بەو یانەیەوە بەستراوەتەوە، بەتایبەت کە پێشتر جۆرجینیۆ رایگەیاندبوو دەیەوێت رۆژێک لە رۆژان بگەڕێتەوە خولی ئیتاڵیا.  یانەی ئارسیناڵ دیارترین یانەیە گرنگی بە گواستنەوەی ئارسەر دەدات، یوڤێش ئەگەر پارەیەکی باشی دەستبکەوێت ئامادەیە دەستبەرداری یاریزانەکە ببێت.