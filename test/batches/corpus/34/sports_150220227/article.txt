لیۆنێل مێسی، تەمەن ٣٤ ساڵ، لە هاوینی رابردوودا ریزەکانی یانەی بارسێلۆنای جێهیشت و پەیوەندی بە ریزەکانی یانەی پاریس سانجێرمانەوە کرد، بەڵام لە خولی فەرەنسیدا رووبەڕووی زەحمەتییەکی زۆر بووەوە، بەهۆی جیاوازی نێوان خولی ئیسپانی و فەرەنسی.  مێسی لەم وەرزەدا ١٤ یاری لە لیگ وەندا کردووە و تەنیا ٢ گۆڵی بۆ پاریس سانجێرمان تۆمارکردووە، لە کاتێکدا لیۆ لە ١٢ وەرزی رابردوودا هیچ وەرزێک لە ٢٥ گۆڵ کەمتری نەکردووە، بەڵام لە چامپیۆنزلیگدا ٥ گۆڵی بە درێسی یانەی پاریسییەوە تۆمارکردووە.  بەر لە چەند رۆژێک، چەند راپۆرتێکی رۆژنامەڤانی لە ئیسپانیاوە رایانگەیاند، کە مێسی لە پاریس دڵخۆش نییە، ئەو نەک هەر لەنێو یاریگەدا لەگەڵ هاوڕێ نوێیەکانی نەگونجاوە، بەڵکو لە دەرەوەی یاریگەشدا لەگەڵ ژیانی پاریس نەگونجاوە، ئەمەش وایکردووە لەو شارە دڵخۆش و ئاسوودە نەبێت".  ئەو سەرچاوانە باس لەوە دەکەن کە ئەندامانی خێزانی مێسی ناتوانن بە زمانی فەرەنسی قسە بکەن، هەروەها بیری ژیانی بارسێلۆنا دەکەن و ژیان و کەشوهەوای پاریسیان پێخۆش نییە.  پێشتر لویس سوارێزی هاوڕێی مێسی، گوتوویەتی "لیۆ حەز بە یاریکردن لە کەشی سارد و لە نێو بەفردا ناکات".  وەک وەڵامێک بۆ ئەو سەرچاوە رۆژنامەڤانییانەی ئیسپانیا، چەند راپۆرتێکی رۆژنامەڤانی لە فەرەنسا، دووپاتیانکردەوە کە مێسی دڵخۆش و ئاسوودەیە لە پاریس و دەشڵێن "لیۆ هەرگیز پەشیمان نییە لەوەی پەیوەندی بە ریزەکانی پاریس سانجێرمانەوە کردووە، خۆی و خێزانەکەی بەتەواوی لەگەڵ ژیانی پاریس گونجاون".  ئەمشەو کاژێر ٢٣: ٠٠ بە کاتی باشووری کوردستان، یانەی پاریس سانجێرمانی فەرەنسی، لە یاریی گەڕانەوەی قۆناخی ١٦ ـی چامپیۆنزلیگدا، لەسەر یاریگەی باخچەی شازادەکان لە پاریس میوانداری یانەی ریال مەدریدی ئیسپانی دەکات.  ماورێسیۆ پۆچێتینۆ، راهێنەری یانەی پاریس سانجێرمانیش لە کۆنگرەی رۆژنامەڤانیدا، گوتی "لیۆنێل مێسی بەتەواوی ئامادەیە بۆ یاریی ریال مەدرید، ئەو زۆر بە پەرۆشە بۆ رووبەڕووبوونەوەی ریال مەدرید".