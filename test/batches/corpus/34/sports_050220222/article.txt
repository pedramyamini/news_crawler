بۆ یەکەمجار لە مێژوودا شارێک میوانداریی یارییەکانی ئۆڵیمپیادی زستانە دەکات کە پێشتر میوانداریی ئۆڵیمپیادی هاوینەشی کردبوو، لە شاری بەیجین و یاریگەی هێلانەی باڵندە کە لە ساڵی ٢٠٠٨ میوانداریی یارییەکانی ئۆڵیمپیادی هاوینەی کردبوو، بە ئامادەبوونی شی جین پینگ، سەرۆکی چین، ڤلادیمێر پوتین، سەرۆکی رووسیا، محەممەد بن زاید، جێنشینی ئەبوزەبی و چەندین کەسایەتی و بەرپرسی دیکەی وەرزشی و جیهان ئاهەنگی کردنەوەی خولی یارییەکانی ئۆڵیمپیادی زستانە بەڕێوەچوو.  چین بەبەشداریی ٤ هەزار کەس کە بۆ بەڕێوەبردنی ئاهەنگ و دیمەنە هونەرییەکانی دەستپێکی کەرنەڤاڵەکە ئامادەکرابوون وێنەیەکی جوان و سەرنجڕاکێشی پێشانی جیهاندا.  ٩٠ وڵاتی جیهان بەشدارییان لە یارییەکانی ئۆڵیمپیادی زستانەی بەیجیندا کردووە، زیاتر لە چوار هەزار یاریزان رکابەری دەکەن، رکابەرییەکانی ئەم کەرنەڤاڵە جیهانییە تاوەکو ٢٠ ـی ئەم مانگە بەردەوامدەبێت.  ئۆڵیمپیاد لەژێر هەڕەشەی ڤایرۆسی کۆرۆنا و پچڕاندنی پەیوەندیی دیپلۆماسی وڵاتەکانی بەریتانیا و ئەمریکا لەگەڵ چیندا بەڕێوەدەچێت، جگە لەوەش رێگە بە ئامادەبوونی هاندەران نادرێت.  لە ئۆڵیمپیادی بەیجیندا زیاتر لە ٤ هەزار یاریزان لە ئاستی ٩٠ وڵاتی جیاواز رکابەری دەکەن، ٥٥ % ـی وەرزشوانان پیاون و ٤٥ % ـی یاریزانەکانیش لەسەر ئاستی خانمان رکابەری دەکەن.  بەشێوەیەکی گشتی لە ئۆڵیمپیادی زستانەدا ١٠٩ میدالیای جیاواز دابەشدەکرێن، ١٥ ئیڤێنتی جیاواز دەبیندرێن کە ٧ لەو ئیڤێنتانە نوێن و یەکەمجارە دەکرێن، یارییەکان لە ١٣ یاریگە و گوڕەپانی جیاواز ئەنجادەدرێن.  بۆ رێگریکردن لە هەر بارودۆخێکی نەخوازراو و پاراستنی سەلامەتی یاریزانان ١١٤٠ تیمی تەندروستی و ٧٤ ئۆتۆمبێلی فریاکەوتن لە ئامادەباشیدان، جگە لەوەش ٦٣.٥٤٨ پشکنینی تایبەت بە ڤایرۆسی کۆرۆنا بۆ یاریزانان و شاندە وەرزشییەکانی نێو رکابەرییەکان دەکرێن.  بۆ بەڕێوەبردنی ئۆڵیمپیاد بەشێوەیەکی سەرکەوتوو، چین ٨٨٠ ملیۆن دۆلاری خەرجکردووە.