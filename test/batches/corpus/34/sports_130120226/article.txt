لە یارییەکانی قۆناخی کۆمەڵەکان و لە یەکەم رکابەریی کۆمەڵەی شەشەمی جامی ئەفریقا،  تونس و مالی بەیەکگەیشتن بەڵام لەو یارییەدا خراپترین دەرکەوتنی ناوبژیوان لە پاڵەوانێتییەکەدا بەدیکرا، ناوبژیوان دوو لێدانی سزای ھەژماركرد، كارتێكی سووری بەرزكردەوە، تونس ٤ گۆڕانكاری و مالی ٥ گۆڕانكاریی كرد، بەڵام ناوبژیوان جیانی زیکازۆی زامبی پێش ئەوەی کاتی یاسایی تەواوبێت یارییەکەی تەواوکرد.  مونزر کبەیر گوتی: لە راستیدا ئەمە بارودۆخێکی زۆر قورسە کە مامەڵەی لەگەڵ بکەیت، چونکە ئەمە وەرزشێکی زیادە، ناوبژیوان پێنج خولەک پێشکۆتاییهاتنی یارییەکە بڕیاری کۆتاییهێنانی داوە، دوای ئەوە لە خولەکی ٨٩ جارێکی دیکە یارییەکەی تەواوکرد، ئێمەی لە ٧ بۆ ٨ خولەکی یارییەکە بێبەشکرد، لەکاتێکدا ئێمە یازدە یاریزان بەرامبەر ١٠ یاریزان یاریمان دەکرد، باڵادەستییەکە لای ئێمە بوو، هیچ ستایشێک بۆ ئەم بڕیارەی ناوبژیوان نییە، ناتوانم لەوە تێبگەم کە چۆن ئەم بڕیارەی داوە و دەبینین کە ئێستا چی روودەدات.  لە کۆتاییدا ئەو راهێنەرەی تونس دەڵێت: بەشێوەیەکی گشتی کاتی یارییەکە و زیادکراو ١٠ خولەک مابوو، کە پێویست بوو ناوبژیوان زیادی بکات، کەچی سیکاوزی بڕیارێکی پێچەوانەی هەبوو.  لە نیوەی یەکەمی یارییەکەدا مالی بە لێدانی سزا گۆڵی یەکەمیان لە رێگەی ئیبراهیما کۆنێوە تۆمارکرد، بەڵام لە نیوەی دووەمدا ناوبژیوان لێدانی سزای بۆ تونس هەژمارکرد، وەهبی خەزری بەفیڕۆیدا، بەمەش یارییەکە بە ئەنجامی ١ - ٠ بۆ مالی هەژمارکرا.