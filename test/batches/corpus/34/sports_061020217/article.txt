لویس ئێنریک،  راهێنەری هەڵبژاردەی ئیسپانیا بەمە دەستیپێکرد و گوتی: ئیسپانیا لە باشترین چوار هەڵبژاردەی یۆرۆ و باشترین چوار تیپی نەیشنسلیگە، ئێستا ئێمە دەمانەوێ بچینە نێو باشترین دوو تیپی نەیشنسلیگ، دواتریش ببینە پاڵەوان، ئێمە هەنگاو بە هەنگاو دەڕۆین و دەمانەوێ ئەوە کۆنترۆڵ بکەین کە دەتوانین کۆنترۆڵی بکەین، ئەمەش مۆڕاڵێکی گەورەیە و دەستکەوتە بۆ ئێمە و دەبێت چاومان لەسەری بێت و هەوڵی بۆ بدەین.  لویس زیاتر بەردەوامبوو " بیرۆکەی من بۆ ئەوەی هەوڵی بۆ بدەین ئەوەیە کە دەبێت لە سەرەتای یارییەکەوە ئامانجمان هەبێت، من دەتوانم بڵێم راهێنەرێکی بەبەختم کە سەرەڕای ئەو هەموو یاریزانە پێککراوەش، بەڵام کۆمەڵێک یاریزانی دیکەی باش و بەنرخمان هەن کە قسەیان لەبارەوە دەکرێت.  لە کۆتاییشدا ئاماژەی بەوەکرد " ئیتاڵیا نەک تەنیا باشترین هەڵبژاردەی ئەوروپایە، بەڵکو یەکێكە لە باشترینەکانی جیهانیش".   دواتر سێرخیۆ بوسکێتس، یاریزان و کاپتنی هەڵبژاردەی ئیسپانیا گوتی: ئیتاڵیا راهێنەرێکی زۆر باشیان هەیە، بیرۆکەیەکی روونیان هەیە سەبارەت بە شێوازی یاریکردنیان، یاریزانان خاوەنی ئەزموونی گەورەن، لە یۆرۆدا ئاستێکی زۆر باشیان پیشاندا، ئەوان شایستەی ئەوەبوون کە نازناوەکە ببەنەوە، شایستەی ئەوەبوون کە زۆربەی یارییەکان ببەنەوە، ئەوان بەردەوام دەبن لەسەر ئەو نەخشەڕێگەیە چونکە سەرکەوتنیان لەگەڵدا بەدەستهێناوە.  بۆ ماوەی هەفتەیەک هەڵبژاردەکانی جیهان دەبنە میوانی ماڵەکانتان و شوێنی یانەکان دەگرنەوە، بەڵام ئەمجارە یارییەکان ئاسایی نین، ئەمشەو لە یاریی پێشکۆتایی نەیشنسلیگدا هەڵبژاردەی ئیتاڵیا لە یاریگەی سانسیرۆ میوانداریی هەڵبژاردەی ئیسپانیا دەکات.  ئەم یارییە لەگەڵ ئەوەی دووبارەکردنەوەی پێشکۆتایی یۆرۆی رابردووە، یارییەکی مێژووییشە و دوو تیپی هاوتا لەگەڵ یەکدا رووبەڕوو دەبنەوە لە کاژێر ٢١: ٤٥.