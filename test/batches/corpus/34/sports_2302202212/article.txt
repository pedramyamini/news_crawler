رۆژنامەی لی ١٠ سپۆرتی فەرەنسی بڵاویکردەوە، داهاتووی زیدان و رۆناڵدۆ بەیەکەوەیە و ئەو دوو کەسایەتییە دیارەی تۆپی پێی جیهان بەیەکەوە لە پاریس سانجێرمان دەبن، ئەگەر زینەدین زیدان رازیبوو پۆستی راهێنەرایەتی یانە فەرەنسییەکە وەربگرێت بۆ جێگرتنەوەی ماوریسیۆ پۆچێتینۆ، کە شوێنی لە مەترسیدایە.  بەپێی سەرچاوەکە پەیوەندیی پۆچێتینۆ و کارگێڕیی پاریس سانجێرمان لە بارودۆخێکی خراپدایە، بەهۆی ئەو ئاستە ناجێگیرەی لە ماوەی رابردوودا پێشکێشیکردووە، بەتایبەتیش دوای دۆڕانی بەرامبەر نانت بە ٣ - ١ لە خولی فەرەنسادا.  میدیای فەرەنسا دەڵێت " زینەدین زیدان دەبێتە راهێنەری داهاتووی یانەی پاریس سانجێرمان، کە ماوەیەکی زۆرە کارگێڕیی یانەکە کار بۆ رازیکردنی زیزۆ دەکات، بۆ ئەوەی ئەزموونێکی نوێ لەگەڵ یانەکە تاقیبکاتەوە. "  هەر بەپێی هەواڵەکە، لە ئەگەری رازیبوونی زیدان بە وەرگرتنی راهێنەرایەتی پاریس سانجێرمان، راهێنەرەکە داوای گواستنەوەی کریستیانۆ رۆناڵدۆ دەکات، کە پێشتر بەیەکەوە لە ریال مەدرید کاریانکردووە و چەندین دەستکەوتی ناوخۆ و ئەوروپییان لەگەڵ یانەکە بردووەتەوە.  کریستیانۆ رۆناڵدۆ لە مانچێستەر یونایتد دڵخۆش نییە و لە ئەنجامەکانی یانەکەش ناڕازییە، میدیای بەریتانیا دەڵێت " رۆناڵدۆ گفتوگۆ لەگەڵ خۆرخی مێندێز، بەڕێوەبەری کارەکانی دەکات، بۆ ئەوەی لە ئەگەری سەرنەکەوتنی مانچێستەر یونایتد بۆ چامپیۆنزلیگی وەرزی داهاتوو، بچێتە یانەیەکی دیکە. "