سندووقەکە لەسەر ئەکاونتی فەرمی خۆی لە تویتەر نووسیوویەتی " کۆمەڵەی وەبەرهێنانی سندووقەکەمان کارەکانی کڕینەوەی یانەی نیوکاسلی بەرێژی ١٠٠ % تەواوکرد. "  یاسر بن عوسمان ئەلرمیان، پارێزگاری سندووقی وەبەرهێنانی سعودیە لەو بارەیەوە دەڵێت " زۆر دڵخۆشین بە راگەیاندنی کڕینەوەی یانەی نیوکاسل یونایتد، یەکێک لە بەنێوبانگترین یانەکانی تۆپی پێی ئینگلتەرا. "  یاسر زیاتر دەڵێت " بەم بۆنەیەوە سوپاسی هاندەرانی یانەی نیوکاسل دەکەین، بۆ پاڵپشتیکردنی ئەم قەوارە دێرینە، دەمانەوێت بەیەکەوە کاربکەین بۆ بەرژەوەندی یانەکە. "  لەلایەن خۆیەوە یانەی نیوکاسل لەسەر لاپەرە فەرمییەکانی لە تۆڕە کۆمەڵایەتییەکاندا رێککەوتنی لەسەر هەموو برگەکانی نێوانیان و فرۆشتنی یانەکە بە سندووقی وەبەرهێنانی سعودیە راگەیاند.  نیوکاس ستایشی سندووقەکە دەکات وەک یەکێک لە کاریگەرترینەکانی جیهان ناودەبات.  دەستەی بەڕێوەبردنی پرێمەرلیگ لە راگەیێندراوێکدا دەڵێت " پرێمەرلیگ، یانەی نیوکاسل و کۆمپانیای سانت جەیمس، کۆتاییان بەو کێشانە هێنا کە لەبارەی بی سی بی کاپیتال پارتنەرز و ئار بی وەرزشی و راگەیاندن هەبوو لەگەڵ سندووقی وەربەرهێنانی سعودیە. "  دەستەکە زیاتر نووسیوویەتی " دوای تەواوبوونی کارەکان یانەکە بەشێوەیەکی فەرمی فرۆشرا. "  لە کۆتایی راگەیێندراوەکەیدا دەستەی پرێمەرلیگ دەڵێت " هیوادارین هەموو لایەک بەم هەنگاوە دڵخۆشبن، ببێتە هۆکاری بەرەوپێشبردنی یانەی نیوکاسل و دڵخۆشکردنی هاندەرانی. "  دوای راگەیاندنی کڕینەوەی یانەی نیوکاسل لەلایەن سندووقی وەبەرهێنانی سعودیەوە، هەزاران هاندەری یانەکە چوونە بەردەم یاریگەی سانت جەیمس پارک و بەو بۆنەیەوە ئاهەنگیان گێڕا.  سندووقی وەبەرهێنانی سعودیە یانەی نیوکاسلی لە مایک ئاشلی کڕییەوە کە ماوەی ١٤ ساڵبوو خاوەنداریەتی یانەکەی دەکرد.  ئالان شیرەر، گۆڵکاری بەنێوبانگی ئینگلتەرا و پێشووی یانەی نیوکاسل لەبارەی کڕینەوەی یانەکە لەلایەن سعودیە و دەڵێت " ئێمە جارێکی دیکە دەتوانین خەون ببینینەوە. "  مایکل ئۆێن، ئەستێرەی پێشووی نیوکاسل نووسیوویەتی " ئەمە مژدەیەکی باشە بۆ هەموو ئەو کەسانەی کە پەیوەندیان بە یانەکەوە هەیە، خاوەندارێتی نوێ بەتەواوی ئەو شتەیە کە یانەکە پێویستی پێیەتی. "  یانەی نیوکاسل یەکێک لە کۆنترین یانەکانی ئینگلتەرایە لە ١٨٩٢ - ١٢ - ٩ دامەزراوە و ئێستا تەمەنی ١٢٨ ساڵە، یاریگەی یانەکە سانت جەیمس پارکە و جێگەی ٥٢ هەزار و ٣٠٥ هاندەری تێدا دەبێتەوە.  یانەکە لە مێژووی یارییکردنیدا چوار جار بووەتە پاڵەوانی ئینگلتەرا، بەڵام لە ١٩٢٧ - ١٩٢٦ ـەوە نەیتوانیوە نازناوی خولی ناوخۆ بباتەوە.