دوای یاریی کلاسیکۆی بەرامبەر یانەی ریال مەدرید، کە یانەی شاهانە بە ٣ - ٢ یارییەکەی بردەوە و گەیشتە یاریی کۆتایی جامی سوپەر، خوان لاپۆرتا، سەرۆکی یانەی بارسێلۆنا چووە ژووری جل گۆڕین و بە یاریزانەکانی یانەکەی گوت " شانازی دەکەین و گەڕاینەوە، شانازی بە خۆتانەوە بکەن، ئەمە رێگەی ئێمەیە. "  سەرۆکی یانە کەتەلۆنییەکە زیاتر قسەی بۆ یاریزانەکانی کرد و پێگوتن " هەنگاوێکتان بەرەو پێشەوە نا، کوالێتییەکی باشتان پێشاندا، شانازی بە پۆشینی درێسی بارسا و هەڵگرتنی دروشمی یانەکەوە بکەن، ئیدی بارسێلۆنا دەتوانێت رووبەڕووی هەر رکابەرێک ببێت، ئەمەش جێگەی شانازییە. "  لە یاریی کلاسیکۆی نێوان هەردوو یانەی بارسێلۆنا و ریال مەدرید، کە لە قۆناخی پێشکۆتایی جامی سوپەری ئیسپانیادا بەڕێوەچوو، یانەی ریال مەدرید یارییەکەی بردەوە و گەیشتە یاریی کۆتایی پاڵەوانێتییەکە.  لە شەش یاریی رابردوودا ریال مەدرید هیچ یارییەکی بەرامبەر بارسێلۆنا نەدۆڕاوە و دوایین پێنج یارییشی لە یانەکە بردووەتەوە.  دوای یارییەکە چاڤی هێرناندێز، راهێنەری یانە کەتەلۆنییەکە لە کۆنگرەی رۆژنامەڤانی دوای یارییەکەدا گوتی " هیچ گومانێکم لە یاریزانەکانم نییە، هەمووان یارییەکی زۆرباشیان کرد، سەرەڕای ئەوەی کە تەمەنیان بچووکە، ئێستا کاتی ئەوەیە ئەنجامی باشمان هەبێت، فێران تۆرێس، ئانسۆ فاتی و پێدری بە یارییکردنیان لە یارییەکەدا بۆ تیپەکە زۆرباشبوو. "  بارسێلۆنا دوای ماڵئاواییکردنی لە جامی سوپەری ئیسپانیا، دوای نیوەڕۆی رۆژی پێنجشەممە شاری ریازی پایتەختی سعودیەی بەجێهێشت و گەڕایەوە ئیسپانیا، بۆ ئەوەی خۆی بۆ یارییەکانی داهاتووی لالیگا ئامادەبکات.