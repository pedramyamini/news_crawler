یوڤێ دەبێتە میوانێکی رەزاقورسی ڤیاڕیال و سەرەڕای قورسی ئەرکەکە، دەیەوێت بە سەرکەوتنەوە بگەڕێتەوە ئیتاڵیا، بۆ ئەوەی لە یاریی گەڕانەوەدا لەسەر خاکی خۆی تووشی کێشە نەبێت، هەروەها بۆ ئەوەی تا راددەیەک دڵی هاندەرانی چاکبکاتەوە، کە لە دوایین دوو یارییدا لە گەڵ ئاتالانتا و تۆرینۆ نەیتوانی بباتەوە و تا راددەیەک بێهیوا بوو لە رکابەریکردن لەسەر نازناوی سێریا ئەی.  یوڤێنتوس بەپێچەوانەی خولی ناوخۆی ئیتاڵیا، لە قۆناخی کۆمەڵەکانی چامپیۆنزلیگدا باشی هێناوە و بە یەکەمی کۆمەڵەی هەشتەم گەیشتووەتە ئەم قۆناخە، سەرەڕای ئەوەی چێڵسیی پاڵەوانی ئەوروپا لە کۆمەڵەکەیدا رکابەر بوو، بۆیە دەکرێت خانمە پیرەکە هێشتا بەو رۆحە گەنجانەیەی لە قۆناخی کۆمەڵەکانی چامپیۆنزلیگدا پێشانیداوە، لە قۆناخە یەکلاکەرەوەکانیشدا بەردەوام بێت، بەتایبەتی کە رکابەری ئەمجارەی لە تیپە تۆقێنەرەکان نییە، ئەگەرچی ڤیاڕیالیش پێویستە هەزار و یەک حسابی بۆ بکرێت، چونکە بە پلەی دووەمی کۆمەڵەی شەشەم و بە جیاوازی تەنیا خاڵێک لە مانچێستەر یونایتدی پێشەنگی کۆمەڵەکە گەیشتووەتە ئەم قۆناخە، کە لە ٥ یارییدا تەنیا یەکێکیانی دۆڕاند و لە دووانیاندا یەکسان بووە، لەگەڵ ٣ بردنەوە.  تیپە زەردەکەی ئیسپانیا، بەهیوایەکی زۆرەوە ئەم یارییە دەکات، کە دوای بەدەستهێنانی سەرکەوتنێکی گەورە بەرامبەر گرانادا لە لالیگادا، یاریزانانی ئونای ئێمری بە مۆرالێکی بەرزەوە بەرامبەر خانمە پیرەکە یاری دەکەن و هەوڵدەدەن بە یارمەتی یاریگە و جەماوەرەکەیان، ئیتاڵییەکان بە دڵشکاوی بنێرنەوە ماڵەوە و پەیامی ئەوەیان پێبدەن کە ئەوان تەنیا لە لیگادا بەرامبەر گەورەکانیان گەورە نین، بەڵکو بەرامبەر گەورەکانی ئەوروپاش گەورەیی دەنوێنن.  تیپەکەی ئالێگری بۆ ئەم یارییە بێ کێشە نییە، دیبالا لە یاریی پێشووی یوڤێدا ئازاری پێگەیشتووە، یاریکردنی و نەکردنی کاریگەری بەسەر ئاستی تیپەکەیەوە دەبێت، چونکە ئەو ئێستا یاریزانە هەرە کاریگەرەکەی پێکهاتەی ئالێگرییە و پێویستە ١٠٠ % بۆ ئەم یارییە گرنگە ئامادە بێت، کە ئەگەر دیبالا بەشداری لە هەر یارییەکی یوڤێدا نەکات یان بە تەواوی ئامادەباشییەوە یاری نەکات، تیپەکەی بیانکۆنێریی بەشێکی هێزەکەی لەدەستدەدات.  خۆ ڤلاهۆڤیچ و زەکریاش هێشتا نەیتوانیوە ئەوە بسەلمێنن کە بە هاتنی ئەوان کێشەکانی هیڵی هێرشبردنی یوڤێ چارەسەرکراون، بۆیە گرەوکردن لەسەر بردنەوەی یوڤێ لە ڤیاڕیال لەنێو لاسیرامیکادا بوێری دەوێت.