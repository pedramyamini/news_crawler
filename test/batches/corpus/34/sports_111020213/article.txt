خوان لاپۆرتا، سەرۆکی یانەی بارسێلۆنا، بەمدواییە لە لێدوانێکدا و بەشێوەیەکی ناڕاستەوخۆ ئۆبالی رۆیشتنی مێسی لە بارسای خستە ئەستۆی یاریزانەکە، کاتێک رایگەیاند "تاوەکو دواساتەکان چاوەڕێ بووم لیۆنێل مێسی بڵێت من بەبێ بەرامبەر یاری بۆ بارسێلۆنا دەکەم".  سەرۆکی بارسا، هەروەها گوتی "مێسی دەیزانی ئەگەر لە بارسێلۆنا بڕوات دەچێتە پاریس سانجێرمان، من هیوام دەخواست لە دواساتەکاندا هەموو شتێک بگۆڕێت و لیۆ بڵێت دەمێنمەوە".  لیۆنێل مێسی، لەم هاوینەدا ریزەکانی بارسێلۆنای جێهێشت و بەبێ بەرامبەر پەیوەندی بە ریزەکانی یانەی پاریس سانجێرمانی فەرەنسییەوە کرد، دوای ئەوەی وەک لاپۆرتا و بەرپرسانی دیکەی یانەی کەتەلۆنی رایانگەیاند، کە بەهۆی یاسای یاریی دارایی خاوێنەوە ناتوانن گرێبەستی یاریزانەکە نوێ بکەنەوە.  بەپێی راپۆرتێکی رۆژنامەڤانی لە ئیسپانیا، لیۆنێل مێسی بەهۆی ئەو قسانەی خوان لاپۆرتاوە زۆر تووڕە بووە، بەڵام تاوەکو ئێستا نەیویستووە وەڵامی سەرۆکی یانە پێشووی بداتەوە.  ئەو سەرچاوەیە دووپاتیدەکاتەوە، کە لیۆنێل مێسی لەو بارەیەوە بە هەندێک لە بەرپرسانی بارسێلۆنای راگەیاندووە کە خوان لاپۆرتا بەهیچ شێوەیەک داوای لێنەکردووە بەبێ بەرامبەر لە ریزەکانی بارسێلۆنادا بمێنێتەوە، کە بەشێوەیەک لە شێوەکان ئەم هەڵوێستەی مێسی مانای ئەوە دەگەینێت، کە ئەگەر لاپۆرتا داوای لە مێسی کردبا بە بێبەرامبەر یاری بۆ بارسا بکات، ئەستێرە ئەرجەنتینییەکە داواکەی رەتنەدەکردەوە.  لیۆنێل مێسی، بەر لە دوو رۆژ لە نوێترین هەڤپەیڤینیدا، لەگەڵ گۆڤاری فرانس فۆتبولی فەرەنسی، چەند نهێنییەکی لەسەر گواستنەوەی لە بارسێلۆناوە بۆ پاریس سانجێرمان ئاشکراکرد و گوتی "هەرگیز نەمدەویست لە بارسا بڕۆم، من گەڕامەوە بارسێلۆنا بۆ ئەوەی بۆ وەرزی نوێ خۆم ئامادە بکەم، دوای ئەوەی ئەو رۆژانەی پشووم کۆتاییهاتن کە راهێنەر پێیبەخشیبووم، من بەنیازبووم گرێبەستێکی نوێ لەگەڵ بارسێلۆنا واژۆ بکەم و راستەوخۆ بگەڕێمەوە مەشقەکان، بەڵام کاتێک گەیشتم، پێیانگوتم کە نوێکردنەوەی گرێبەستەکەت مەحاڵە، بەڕاستی ئەوە زۆر نیگەرانی کردم".  ئەستێرەی تانگۆ، زیاتر گوتی "دوای بەیاننامەی بارسێلۆنا سەبارەت بە بەردەوام نەبوونم لەگەڵ یانەکە، لەخۆمم پرسی، چۆن دەتوانم توانای یاریکردنم بەدەستبێنمەوە؟! پێویست بوو بەخێرایی بەدوای یانەیەکدا بگەڕێم بۆ ئەوەی کاروانی یاریکردنم تەواو بکەم".