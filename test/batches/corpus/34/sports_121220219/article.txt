لە رکابەرییەکانی گەڕی ١٢ ـی خولی یانە نایابەکانی عێراق، بە ئامادەبوونی زیاتر لە ١٠ هەزار هاندەر، یانەی زاخۆ میوانداریی یانەی زەورای کرد، بەڵام یانەکە نەیتوانی سوود لە یاریگە و هاندەرانی وەربگرێت و یارییەکەی بە گۆڵێکی بێبەرامبەر دۆڕاند.  لە خولەکی ٣٦ برونۆ ئۆلیڤێرا، بەرگریکاری یانەی زاخۆ بە کارتی سوور کرایە دەرەوە، ئەمەش بۆشایەکی زۆری لەنێو پێکهاتەی خاوەن یاریگەدا دروستکرد، بەڵام لەگەڵ ئەوەشدا نیوەی یەکەم بەیەکسانبوون بەبێ گۆڵ کۆتاییهات.  لە خولەکی ٥٦ لهواری تەویل، هێرشبەری جەزائیری بەلێدانی سزا گۆڵێکی بۆ یانەی زەورا تۆمارکرد.  یارییەکە چەندجارێک بەهۆی هاتنە ناوەوەی هاندەران راگیرا، بەو هۆیەوە ناوبژیوان ١٠ خولەکی بۆ یارییەکە زیادکرد، بەڵام زاخۆ هیچ سوودێکی لێ وەرنەگرت و یارییەکەی بە گۆڵێکی بێبەرامبەر دۆڕاند.  زاخۆ دوای ١٢ یاری خاوەنی ١٩ خاڵە و یانەی زەوراش ژمارەی خاڵەکانی بۆ ٢٨ خاڵ بەرزکردەوە.  لە یارییەکی دیکەدا لە بەغدا، یانەی نەورۆز بە گۆڵێکی بێبەرامبەر بە یانەی ئەمانە بەغدا دۆڕا.  دۆڕانی ئەم دوو یانەیە لەکاتێکدایە کە رۆژی شەممە، یانەی هەولێریش بە سێ گۆڵی بێبەرامبەر بە یانەی نەفتی وەسەت دۆڕابوو، بەمەش هەرسێ یانەکەی کوردستان لەم گەڕەی خولی عێراقدا دۆڕان.