رۆژنامەی بێڵدی ئەڵمانی، هەواڵێکی چاوەڕواننەکراوی بڵاوکردەوە و دەڵێت " یانەی بایرن میونشن بیر لە فرۆشتنی رۆبێرت لیڤاندۆڤسکی، هێرشبەری یانەکەی دەکاتەوە لە گواستنەوەی هاوینی داهاتوو، لەکاتێکدا گرێبەستەکەی لە ٢٠٢٣ کۆتاییدێت.  رۆژنامەکە ئاماژەی بۆ ئەوە کردووە، بایرن میونشن سیاسەتی کارکردنی بەو شێوەیەیە، کە هەر یاریزانێک تەمەنی لە ٣٠ ساڵ زیاتربێت، گرێبەستەکەی بۆ ساڵێک نوێبکاتەوە، لەگەڵ ئەوەشدا کار لەسەر ئەوە دەکات کە ئەو سیاسەتە لیڤاندۆڤسکی نەگرێتەوە. "   بەپێی هەواڵەکەی بیڵد، بایرن میونشن ئامادەکاری دەکات بۆ ئەوەی بۆ ساڵێک گرێبەستی لیڤاندۆڤسکی بەهەمان مووچەی ئێستا نوێبکاتەوە، یانیش گرێبەستەکە بۆ دوو ساڵ نوێبکرێتەوە، بەڵام بە مووچەیەکی کەمتر، ئەویش ئەگەر یاریزانەکە رازی بوو.  بیرکردنەوە لە فرۆشتنی لیڤاندۆڤسکی لەکاتێکدا، ئەو ئێستا باشترین یاریزانی جیهانە و چەند رۆژێکی کەم لەمەوبەر بۆ ساڵی دووەم لەسەریەک خەڵاتی باشترین یاریزانی جیهانی بردەوە، چەندین یانەی گەورەش لەسەر هێڵن بۆ گواستنەوەی هێرشبەرە پۆڵەندییەکە.  بەپێی هەواڵی میدیای ئەڵمانیا، لە ئەگەری فرۆشتنی لیڤاندۆڤسکی، یانە باڤارییەکە دەیەوێت هێرشبەرێکی بەتوانا بباتە ریزەکانی بۆ ئەوەی جێگەی پڕبکاتەوە، ئەو هێرشبەرەشی کە زۆرترین رەزامەندیی لەنێو کارگێڕیی یانەکەدا لەسەر ئێرلینگ هالاند، ئەستێرەی یانەی بۆرووسیا دۆرتموندی ئەڵمانییە.  کارکردن بۆ گواستنەوەی هالاند لەلایەن یانەی بایرن میونشن لەکاتێکدایە، ئەو یاریزانە نزیکە لە بەجێهێشتی یانەی بۆرووسیا دۆرتموند، یانەکانی بارسێلۆنا و مانچێستەر سیتی دوو دیارترین یانەن کە رکابەری لەسەر گواستنەوەی دەکەن.