یانەی هەولێر بەسەرکردایەتی تەها قادر ئامادەکارییەکی زۆری بەهیوای وەرگرتنی سێ خاڵی یارییەکە کردووە، تیپەکە لە دەستپێکی وەرزی نوێدا خاڵێکی لە یانەی مینا وەرگرت، هەر بۆیە دەیەوێت لە نێو یاریگەی خۆیدا دڵی هاندەرانی خۆش بکات.  تەها قادر، راهێنەری یانەی هەولێر لە لێدوانێکی تایبەت بە تۆڕی میدیایی رووداو، رایگەیاند "خاڵێکی یاری رابردوومان زۆر باش بوو بۆ تیپەکەمان، تەواوی یاریزانانمان لە ئامادەباشیدان ئامانجی ئێمە سەرکەوتنە و تەواو خاڵە بەهێز و لاوازەکانی یانەی ئەمانە بەغدامان خوێندووەتەوە لە رووی تەکتیکیەوە کارمان لەسەر کردووە".   یانەی ئەمانە بەغدا یەکەم تاقیکردنەوەی بە دۆڕان بە ئەنجامی دوو گۆڵی بێوەڵام بە یانەی کارەبا تەواوکرد، تیپەکە دەیەوێت قەرەبووی ئەنجامی یاری رابردووی بکاتەوە.  جەمال عەلی، راهێنەری یانەی ئەمانە بەغدا بۆ رووداو روونیکردەوە "ئێمە لە یاری رابردوومان شایستەی سەرکەوتن بووین، بەڵام هەڵەی تاکەکەسی تووشی دۆڕانی کردین، دەمانەوێت لەم یاریگەیەدا بە ئەنجامێکی باش بڕۆینە دەرەوە".   یانەی هەولێر و یانەی ئەمانە بەغدا ١٤ جار یارییان لە خولی نایابی عێراق کردووە، یانەی هەولێر ٦ یاری بردووەتەوە، یانەی ئەمانە بەغدا ٢ جار سەرکەوتنی بەدەستهێناوە، لە ٦ یاریشدا یەکسانبوون.   یانەی هەولێر خاوەن چوار نازناوی خولی یانە نایابەکانی عێراقە و دووجاریش پلەی دووەمی جامی یەکێتیی ئاسیای وەرگرتووە.   هەر ئەمڕۆ لە خولی عێراق ئەم یارییانە بەڕێوەدەچن: