ئەلێکس هۆک، وەزیری کۆچبەرانی ئوسترالی رایگەیاند: ئەو ڤیزەیەی کە بە نۆڤاک جۆکۆڤیچی سێربی درابوو بەفەرمی رەتکرایەوە.  هۆکاری ئەوەی کە جۆکۆڤیچ رێگەی پێنادرێت بچێتە نێو ئوسترالیاوە بۆ ئەوە دەگەڕێتەوە کە یاریزانەکە ڤاکسینی بەکارنەهێناوە.   ئەو وەزیرە راشیگەیاند کە ئەو بڕیارە پەیوەستە بە تەندروستییەوە و سیستمی نوێی وڵات ئەوەی داناوە کە هەنگاوەکان بۆ ئەوەن تاوەکو سەلامەتیی هەمووان بپارێزرێت و لە بەرژەوەندی گشتی بێت.  جۆکۆ رۆژی ٥ ـی ئەم مانگە گەیشتە شاری مێلبۆرنی ئوسترالیا، بەڵام لە فڕۆکەخانە دەستبەسەرکرا و دوای دادگاییکردن مانەوە بۆ ماوەی ١٤ رۆژ بەبێ یەکلاکردنەوەی دۆسیەکەی، لە کۆتاییدا رێگەی پێنەدرا بچێتە خاکی وڵاتی ئوسترالیاوە.  رۆژی دووشەممەی رابردوو دادگا لە بەرژەوەندیی جۆکۆڤیچ بڕیاریدا، بەڵام دواتر بەرپرسانی ئوسترالیا دەستوەردانیانکرد و داوای بەڵگەی زیاتریانکرد، ئەوەبوو بڕیاری پێدانی ڤیزا بەو یاریزانە رەتکرایەوە و جۆکۆڤیچ بردرایە هۆتێلێک و لەوێ دەستبەسەرکرابوو تاوەکو بابەتەکە یەکلابووەوە، رۆژی هەینی بەفەرمی بەرپرسانی ئوسترالیا رێگەپێدانیان بەو یاریزانە رەتکردەوە.  بڕیاربوو جۆکۆڤیچ لە پاڵەوانێتیی کراوەی ئوسترالیا بەشداری بکات، کە بڕیارە لە رۆژانی ١٧ تاوەکو ٣٠ ئەم مانگە بەڕێوەبچێت، ئەگەر بەشداری بکردایە لە یاریی یەکەمدا جۆکۆڤیچ بەرامبەر بە میومێر کیکمانۆڤیچی هاونیشتیمانی خۆی یاری دەکرد.