میدیای بەریتانیا بڵاویکردەوە، پاریس سانجێرمان هەنگاوەکانی بۆ گرێبەستکردن لەگەڵ ئێنگلۆ کانتێ، ئەستێرەی هێڵی ناوەڕاستی هەڵبژاردەی فەرەنسا و یانەی چێڵسی دەستپێکردووە و دەیەوێت بە گواستنەوەی تیپەکەی بۆ وەرزەکانی داهاتوو بەهێزتربکات.  بەپێی هەواڵێکی رۆژنامەی تێلیگراف، پاریس سانجێرمان دەستەوارەیەکی گونجاوی ئامادەکردووە، بۆ ئەوەی لە ماوەی داهاتوودا بخاتە بەردەم یانە ئینگلیزییەکە بۆ ئەوەی گفتوگۆ لەبارەی گواستنەوەی یاریزانەکە بکەن.  ئێنگلۆ کانتێ، ئێستا تەمەنی ٣٠ ساڵە، لە هاوینی ٢٠١٦ دوای بردنەوەی نازناوی پرێمەرلیگ لەگەڵ یانەی لێستەر سیتی، پەیوەندیی بە ریزەکانی یانەی چێڵسی کردووە، رۆڵێکی کارای لە بردنەوەی سەرجەم نازناوەکانی یانە لەندەنییەکە هەبووە و بە داینەمۆی هێڵی ناوەڕاستی یانەکە ناودەبرێت.  گرێبەستی کانتێ لەگەڵ چێڵسی لە هاوینی ٢٠٢٣ کۆتاییدێت، نرخی ئێستای لە بازاڕی گواستنەوەی یاریزاناندا دەگاتە ٥٠ ملیۆن یۆرۆ، بەڵام پێناچێت کارگێڕیی یانە ئینگلیزییەکە و تۆماس توخێل، بە ئاسانی دەستبەرداری یاریزانەکە ببن.  پاریس لە هێڵی پێشەوە خاوەنی مێسی، ئێمباپێ و نەیمارە و کاردەکات بۆ ئەوەی هێڵی ناوەڕاستەکەشی هاوشێوەی هێڵی پێشەوەی بەهێزبکات.