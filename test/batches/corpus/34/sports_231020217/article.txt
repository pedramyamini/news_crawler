قەتەر یاریگەیەکی دیکەی بۆ پێشوازیکردن لە یارییەکانی مۆندیالی ٢٠٢٢ ـی کردەوە و بەو بۆنەیەوە میوانداری یاریی کۆتایی جامی میری قەتەری کرد، لە نێوان هەردوو یانەی رەیان و سەد، کە ئەمەی دوایی نازناوەکەی بەدەستهێنا، کە دوای ئەوەی لە کاتی یاساییدا هەردوولا بە ئەنجامی ١ - ١ یەکسانبوون، لە لێدانەکانی یەکلاکەرەوەدا یانەی سەد ٥ - ٤ سەرکەوتنی بەدەستهێنا.  یاریگەی سەمامە، کە جێگەی ٤٠ هەزار هاندەر دەکاتەوە، پێنجەم یاریگەی قەتەرە کە بۆ میوانداریکردنی یارییەکانی مۆندیال دروستکراوە و شەشەم یاریگەی ئامادەیە بۆ ئەو بۆنەیە.  ئەو یاریگەیە، کە لەسەر شێوازی کڵاوی ئیسلامی دروستکراوە، لە مۆندیالدا میوانداری چەند یارییەکی قۆناخی کۆمەڵەکان تاوەکو قۆناخی هەشت دەکات، لە کۆتایی ئەم ساڵیشدا میوانداری یارییەکانی جامی عەرەب دەکات.  ئەندازیاری بیناسازی قەتەری، ئیبراهیم جیدە دیزاینی ئەم یاریگەیەی کێشاوە، کە ١٢ کیلۆمەتر لە دەوحەی پایتەخت دوورە و هاندەران لە رێگەی میترۆ و پاسی تایبەتەوە دەگوازرێنەوە یاریگەکە.  قەتەر، کە ژمارەی دانیشتووانی ٢.٥ ملیۆن کەسە و تەنیا ٣٣٣ هەزاریان قەتەرین، رووبەڕووی رەخنەیەکی زۆری رێکخراوە ناحکومییە جیهانییەکان بووەوە، بەهۆی خراپ مەمەڵەکردنی لەگەڵ کرێکارە بیانییەکانی بەشدار لە دروستکردنی یاریگەکانی مۆندیال، بەڵام قەتەرییەکان ئەوە رەتدەکەنەوە و دەڵێن هەمیشە کاریان کردووە بۆ باشترکردنی دۆخی کرێکارە بیانییەکان.