مانگی شوباتی داهاتوو هەردوو یانەی پاریس سانجێرمان و ریال مەدرید لە قۆناخی ١٦ ـی چامپیۆنزلیگدا دوو یاری بەرامبەر یەکدی دەکەن و براوەی هەردوو یارییەکە دەگاتە قۆناخی هەشتی پاڵەوانێتییەکە.   ئەستێرەی فەرەنسی باسی رووبەڕووبوونەوەی ریال مەدریدی کرد و گەشبینیی خۆی بە ئاستی یانەکەی نیشاندا، بەڵام بەشێوەیەکی دیبلۆماسی باسی ریال مەدریدی کرد، کە پێشبینی دەکرێت یانەی داهاتووی بێت.  کیلیان ئێمباپێ، کە دوێنێ بووە براوەی خەڵاتی گلۆب سۆکەر بۆ باشترین یاریزانی جیهان لە ساڵی ٢٠٢١، گوتی "تاکە شت کە دەکرێت بیبینم و پێشبینی بۆ بکەم ئەوەیە کە پاریس سانجێرمان لە ریال مەدرید دەباتەوە".  ئەو زیاتر لەبارەی ئەو یارییەوە گوتی "بێگومان یارییەکەمان بەرامبەر ریال مەدرید یارییەکی ئاڵۆز و زەحمەت دەبێت، بەڵام من دەمەوێت نازناوی چامپیۆنزلیگ و جامی جیهانی ٢٠٢٢ ببەمەوە".  کیلیان ئێمباپێ چەندینجار رەتیکردووەتەوە گرێبەستەکەی لەگەڵ پاریس سانجێرمان نوێ بکاتەوە، کە لە کۆتایی ئەم وەرزەدا ماوەکەی کۆتاییدێت و هەموو سەرچاوەکان باس لەوە دەکەن کە ئەو بۆ وەرزی داهاتوو بەبێ بەرامبەر دەچێتە ریال مەدرید.  ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام دەرئەنجام یاریزانەکە لە یانەی خۆی مایەوە، بەڵام لە کۆتایی ئەم وەرزەدا ماوەی گرێبەستی کیلیان لەگەڵ پی ئێس جی کۆتاییدێت و یاریزانەکە دەتوانێت بەبێ بەرامبەر بچێتە ریال مەدرید.  زۆر لە سەرچاوەکانی هەواڵ باس لەوە دەکەن کە کیلیان ئێمباپێ بڕیاری کۆتایی خۆی داوە و وەرزی داهاتوو بە ئارامی و بەبێ کێشە دەچێتە ریزەکانی یانەی ریال مەدرید، کە خەونی منداڵیەتییەتی و چەندینجار راشکاوانە رایگەیاندووە، خەونی ئەو لەبەرکردنی درێسی ریال مەدریدە.