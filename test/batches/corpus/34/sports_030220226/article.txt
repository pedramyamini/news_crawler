کاژێر ٢٣: ٣٠ یانەی ریال مەدرید لە یاریگەی سان مامێس، لە رکابەرییەکانی جامی شای ئیسپانیادا رووبەڕووی یانەی ئاتلێتیک بیلباو دەبێتەوە، بۆ رکابەریکردن لەسەر گەیشتن بە قۆناخی پێشکۆتایی پاڵەوانێتییەکە و بۆ هەردوو یانەش یارییەکە قورس دەبێت.  کەریم بنزیما، ئەستێرەی فەرەنسی و کاپتنی یانەی ریال مەدرید بەهۆی ئەو پێکانەی لە ماوەی رابردوودا تووشی بووە، لە لیستی یاریزانانی یانەی شاهانەدا نییە، ئەمەش کاریگەری لەسەر پلانەکانی کارلۆ ئەنچێلۆتی و هێڵی پێشەوەی یانەکە دەکات، لەکاتێکدا یاریزانەکە لە دوایین دوو رووبەڕووبوونەوەی نێوان هەردوو یانەدا کەریم سێ گۆڵی لە ئاتلێتیک بیلباو کردووە و زۆرترین گۆڵیشی هەر بەرامبەر ئەو یانەیە بووە.  ئاتلێتیک بیلباو و ریال مەدرید لەکاتێکدا رووبەڕووی یەکدەبنەوە، کەمتر لە مانگێک لەمەوبەر هەردوو یانە لە جامی سوپەری ئیسپانیادا یارییانکرد و ریال مەدرید بە ٢ - ٠ یارییەکەی بردەوە و نازناوەکەی بەدەستهێنا، بەڵام ئاتلێتیک بیلباو پشتی بەوە گەرمە کە لە قۆناخی داهاتوودا لە بارسێلۆنای بردووەتەوە و لە یارییەکەی ئەمشەویشدا لەنێو هاندەرانیدا یارییدەکات و دەیەوێت ئەوەی لە دوایین ٤ یارییدا بۆ بردنەوە لە ریال مەدرید نەیتوانیوە بیکات، ئەمشەو بیکات و خۆی بگەیێنێتە قۆناخی داهاتوو.  مارسیلینیۆ گارسیا، راهێنەری ئاتلێتیک بیلباو بەهۆی نائامادەیی بەشێکی یاریزانەکانی بە بارودۆخێکی خراپدا تێدەپەڕێت، بەتایبەت کە هەریەکە لە ئیکێر مۆنیایین، یێرای ئەلڤارێز، ئۆسکار دی مارکۆس و چەند یاریزانێکی دیکە یاریی ناکەن.  لە یارییەکی دیکەی هەمان قۆناخدا کە بەر لەم یارییە و کاژێر ٢٢: ٠٠ هەردوو یانەی ریال سۆسیداد و ریال بێتیس رووبەڕووی یەکدەبنەوە، بۆ رووبەڕووبوونەوەی رکابەریکردن لەسەر گەیشتن بە قۆناخی پێشکۆتایی.