فابریزیۆ رۆمانۆ، رۆژنامەڤانی بەنێوبانگی ئیتاڵی و تایبەت بەگواستنەوەی یاریزانان دەڵێت " یانەی بارسێلۆنا گرێبەستی پێدری گۆنزالێس، یاریزانی هێڵی ناوەڕاستی یانەکەی تاوەکو ٢٠٢٦ نوێدەکاتەوە و مەرجی هەڵوەشاندنەوەی گرێبەستی یاریزانەکەش دەکرێتە یەک ملیار یۆرۆ. "  بەپێی میدیای ئیسپانیا لە گرێبەستە نوێیەکەدا، یانەی بارسێلۆنا مووچەی پێدری بەشێوەیەکی بەرچاو بەرزدەکاتەوە و ئەگەری هەیە رۆژی یەکشەممە بەفەرمی نوێکردنەوەی گرێبەستی یاریزانەکە رابگەیێندرێت.  نزیکبوونەوەی یانەی بارسێلۆنا، لە نوێکردنەوەی گرێبەستی پێدری لەکاتێکدایە پێشتر خوان لاپۆرتا، سەرۆکی یانەکە رایگەیاندبوو، هەوڵدەدەن گرێبەستی هەموو یاریزانە لاوەکان نوێبکەنەوە و لە ماوەی چەند هەفتەیەکی کەمدا هەواڵی خۆشیان بۆ هاندەران لەو بارەیەوە دەبێت.  جگە لە پێدری بەرپرسانی بارسا کاردەکەن بۆ ئەوەی هەرچی زووە گرێبەستی ئانسۆ فاتی، ئەستێرەی هێڵی هێرشبەری یانەکەش نوێبکەنەوە.  گرێبەستی پێدری گۆنزالێسی ١٨ ساڵ، لە هاوینی ساڵی ٢٠٢٢ لەگەڵ بلاوگرانا کۆتاییدێت، نرخی ئێستای لە بازاڕی گواستنەوەی یاریزاناندا دەگاتە ٨٠ ملیۆن یۆرۆ.