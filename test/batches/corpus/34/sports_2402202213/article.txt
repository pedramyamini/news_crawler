فیدراسیۆنی تۆپی پێی ئۆکراینا بڕیارییدا، تاوەکو ٣٠ رۆژی دیکە بەلای کەمەوە سەرجەم چالاکییەکانی تۆپی پێی وڵاتەکەی بە خولی نایابی ئۆکرایناشەوە رابگرێت، بەهۆی ئەو هێرشەی بەرەبەیانی ئەمڕۆ چوارشەممە رووسیا بە فەرمانی ڤلادیمێر پووتین کردییە سەر هەردوو هەرێمی دۆنێتسک و لوهانسک.  بڕیاربوو دوای دوو مانگ یارییەکانی خولی ئۆکراینا بەهۆی سەرما و زستانەوە رۆژی هەینی ٢٥ ـی شوباتی ٢٠٢٢ یارییەکانی خولەکە دەستپێبکەنەوە، بەڵام بەهۆی ئەو هێرشەی رووسیا کردییە سەر ئۆکراینا، بڕیاری راگرتنی خولەکە بەلای کەمەوە بۆ ٣٠ رۆژی دیکە درا.  ئەم بڕیارەی فیدراسیۆنی تۆپی پێی ئۆکراینا، کاریگەرییەکی گەورە و نەرێنی لەسەر هەڵبژاردەی وڵاتەکە دروستدەکات، لەکاتێکدا مانگی داهاتوو لە پاشکۆی پاڵاوتنەکانی مۆندیالدا بەرامبەر سکۆتلاند یارییدەکات.  بەهۆی ئەو بارودۆخەی ئۆکراینا پێیدا تێدەپەڕێت، تاوەکو ئێستا دیارنییە کە یاریی نێوان هەردوو هەڵبژاردە کرێت یان نا، لەکاتێکدا بڕیارە رۆژی ٢٤ ـی مانگی داهاتوو لە گلاسکۆ بەڕێوەبچێت.  ئەو شەڕەی لە ئۆکراینا هەیە، کاریگەرییەکی خراپی لەسەر یاریزانە پیشەگەرەکانی خولەکە دروستکردووە و بەشێکی زۆریان بیر لە بەجێهێشتنی خولەکە دەکەنەوە، هەرچەند کە یانەکانیان دەیانەوێت دڵنیایی بدەنە یاریزانەکانیا، بەڵام زۆربەی وڵاتەکان داوایان لە هاووڵاتیانیان دەکەن ئۆکراینا بەجێبهێڵن.