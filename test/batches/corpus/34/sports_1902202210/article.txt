سەرچاوەیەکی نزیک لە یانەی کەتەلۆنی، ئاشکرایکرد کە چاڤی بڕیاری داوە بۆ یارییەکانی داهاتووی، تەنانەت تاوەکو کۆتایی ئەم وەرزە، مارتن برایتوایتی هێرشبەری دانیمارکی لە پلانەکانی دەربکات و چیدی یاری پێنەکات.  رۆژنامەکانی کەتەلۆنیاش لەسەر بنەمای ئەو سەرچاوەیە، بڵاویانکردەوە کە چاڤی بڕیاری کۆتایی سەبارەت بە برایتوایت داوە و چیدی یاری پێناکاتەوە.  ئەو رۆژنامانە باسی هۆکاری ئەو بڕیارەی چاڤی لەبارەی برایتوایتەوە دەکەن و دەڵێن "بە هاتنی ئاداما تراورێ، فێران تۆرێس و پیێر ئۆبامیانگ هیچ شوێنێک بۆ برایتوایت نەماوە، چونکە چاڤی زیاتر متمانەی بەمانەیە".  هەروەها دەشڵێن "تەنانەت لوک دییۆنگی هۆڵەندیش ئێستا متمانەی چاڤی بەدەستهێناوە و راهێنەرەکە لەنێوان ئەو و برایتوەیتدا دییۆنگی هەڵبژاردووە".  بەگوێرەی ئەو سەرچاوانە، خودی برایتوایتیش درکی بەوە بردووە کە لە ماوەی دواییدا ئەرکی لەگەڵ بارسا زەحمەت دەبێت، دوای ئەوەی کە چاڤی بڕیاریداوە وەک هێرشبەری سەرەڕم پشت بە ئۆبامیانگ ببەستێت، ئینجا دییۆنگ بە پلەی دووەم.  هێرشبەری دانیمارکی کە بەمدواییە لە پێکانێکی قورس گەڕاوەتەوە، لەوەتەی گەڕاوەتەوە تەنیا لە یەک یارییدا بەشداری کردووە، ئەویش لە ٢٠ ـی مانگی رابردوو بوو، لە قۆناخی ١٦ ـی جامی شای ئیسپانیا، بەرامبەر ئاتلێتیک بیلباو.