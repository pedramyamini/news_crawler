سێباستیان کیل، بەڕێوەبەری موڵەتپێدان لە یانەی بۆرووسیا دۆرتموند دەڵێت " هالاند لە داهاتوویەکی نزیکدا دوای کۆبوونەوە لەگەڵ یانەکە بڕیاری خۆی دەدات و داهاتووی یەکلادەکاتەوە. "  ئەو بەڕێوەبەرەی بۆرووسیا دۆرتموند زیاتر گوتی " بەهیچ شێوەیەک لە شێوەکان هیچ شتێکم لەبارەی وادەیەکی دیاریکراو بۆ یەکلاکردنەوەی داهاتووی یاریزانەکە ئاشکرانەکردووە. "  سێباستیان زیاتر دەڵێت " ئێستا نۆرەی ئێمەیە، بۆ بوندێسلیگا زۆرباش دەبێت ئەگەر هالاند لەگەڵ ئێمە بمێنێتەوە، بەڵام بڕیارەکە لەدەست خۆیەتی. "  کیل لەبەشێکی دیکەی قسەکانیدا گوتی " یانەی بۆرووسیا دۆرتموند لەگەڵ ئەستێرە نەرویجییەکە کۆدەبێتەوە، بۆ ئەوەی ویستی یاریزانەکە بزانێت، بەڵام کاتی ئەنجامدانی ئەو کۆبوونەوەیە ئاشکرا ناکەین. "  بەڕێوەبەری موڵەتپێدانی یانەی بۆرووسیا دۆرتموند رایگەیاند، ئەوان دەیانەوێت بەشێوەیەکی روون بابەتەکە یەکلابکەنەوە، هەوڵدەدەین هانی هالاند بدەین بۆ ئەوەی بمێنێتەوە، پێموایە کە چانسی هەلی مانەوەی یاریزانەکە لە دۆرتموند لاواز نییە. "  ئێرلینگ هالاند، گرێبەستەکەی لە هاوینی ٢٠٢٤ لەگەڵ یانەی بۆرووسیا دۆرتموند کۆتاییدێت، بەڵام لە هاوینی داهاتووی مەرجی هەڵوەشاندنەوەی یاریزانەکە دەبێتە ٧٥ ملیۆن یۆرۆ، ئەمەش ئەرکی یانە گەورەکان ئاسان دەکات بۆ ئەوەی گرێبەست لەگەڵ یاریزانەکە بکەن.  ناوی هێرشبەرە نەرویجییەکە ماوەیەکی زۆرە بە یانە گەورەکانی ئەوروپاوە بەستراوەتەوە، بەتایبەت ریال مەدرید، بارسێلۆنا، بایرن میونشن و مانچێستەر سیتی، بەڵام هێشتا بەتەواوی داهاتووی یاریزانەکە دیارنییە.  میدیای ئیسپانیا دەڵێت " مینۆ رایۆلا، بەڕێوەبەری کارەکانی یاریزانەکە بە یانەی بارسێلۆنای ئیسپانی راگەیاندووە، ئەگەر یانەکە لە توانایدا هەبێت یاریزانەکە بکڕێت، دەتوانن هاوکاریی یانەکە بکەن بۆ ئەوەی گرێبەستەکە بکرێت. "