دوای ئەوەی بۆ یاریی یانەکەی بەرامبەر ئاستۆن ڤێلا، لە جامی یەکێتی ئینگلتەرا بانگهێشت نەکرا، بەهۆی پێکانەوە، کریستیانۆ رۆناڵدۆ و خانەوادەکەی گەشتی شاری مەدریدیان کرد.  بەگوێرەی هەندێک لە راپۆرتە رۆژنەمەڤانییەکان، رۆناڵدۆ و خێزانەکەی لە یەکێک لە هۆتێلە گەورەکانی مەدرید نیشتەجێبوونە و بۆ خواردنیش چوونەتە ئەو چێشتخانەیەی کە ئەوکاتەی رۆناڵدۆ یاری بۆ ریال مەدرید دەکرد، زۆرجار لە وێ نانی دەخوارد.  ئەو سەرچاوانە، باس لەوە دەکەن کە هێشتا هۆکاری ئەم سەردانەی رۆناڵدۆ بۆ مەدرید دیار نییە، هەروەها روونیش نییە کە بۆچی لە هۆتێل ماوەتەوە، لە کاتێکدا ماڵەکەی نزیکە لە شارەکە.  بەپێی هەندێک سەرچاوەی رۆژنامەڤانی، کریستیانۆ رۆناڵدۆ بێزار و بێئومێدە لەو پلان و شێوازی یاریکردنەی رالف رانگنینکی راهێنەری نوێی یانەکەی پەیڕەوی دەکات و دەڵێن "کریستیانۆ پێیوایە شێوازی یاریکردنی رالف گونجاو نییە و ناتوانن بەو راهێنەرەوە ململانێ لەسەر هیچ نازناوێک بکەن".  هەر بۆ ئەو مەبەستەش خۆرخێ میندێزی بەڕێوەبەری کارەکانی رۆناڵدۆ سەردانی بەریتانیای کرد و لەگەڵ کریس کۆبووەتەوە، بەمەبەستی چارەسەرکردن و نەهێشتنی دڵەڕاوکێ و ترسی رۆناڵدۆ لەوەی خەونەکەی بە گەڕانەوە بۆ ئۆلترافۆرد بە کارەساتێک تەواوببێت.  کریستیانۆ رۆناڵدۆ تاوەکو ئێستا لەم وەرزەدا، لە سەرجەم خول و پاڵەوانێتییەکاندا ٢٢ یاری بە درێسی مانچێستەر یونایتدەوە کردووە، ١٤ گۆڵی تۆمارکردووە و ٣ ئاسیستیشی بۆ هاوڕێکانی کردووە.