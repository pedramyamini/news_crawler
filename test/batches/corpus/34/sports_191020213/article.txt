ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام دەرئەنجام یاریزانەکە لە یانەی خۆی مایەوە، بەڵام لە کۆتایی ئەم وەرزەدا ماوەی گرێبەستی کیلیان لەگەڵ پی ئێس جی کۆتاییدێت و یاریزانەکە دەتوانێت بەبێ بەرامبەر بچێتە ریال مەدرید.  زۆر لە سەرچاوەکانی هەواڵ باس لەوە دەکەن کە کیلیان ئێمباپێ پلانێکی نوێی داناوە بۆ ئەوەی بە ئارامی و بەبێ کێشە بچێتە ریزەکانی یانەی ریال مەدرید، کە خەونی منداڵیەتییەتی و چەندینجار راشکاوانە رایگەیاندووە، خەونی ئەو لەبەرکردنی درێسی ریال مەدریدە.  وەک ئەو سەرچاوانە باسی دەکەن، ئێمباپێ بڕیاریداوە چیدی لێدوان لەبارەی ریال مەدریدەوە نەدات تاوەکو وەرزی ئەمساڵ کۆتاییدێت، بۆ ئەوەی هیچ کێشەیەک لەگەڵ جەماوەری پاریس سانجێرمان دروست نەکات و بە ئارامی وەرزەکەی تەواو بکات.  بەر لە چەند رۆژێک ئێمباپێ لە هەڤپەیڤینێکدا، رایگەیاند کە ئەو لەم هاوینەدا دەچووە ریزەکانی ریال مەدرید ئەگەر پاریس سانجێرمان رێگەی پێدابووایە، ئەمەش هاندەرانی یانەی پاریسی تووڕەکرد و لە کاتی یارییەکانی یانەکەیاندا فیکەیان بۆ کیلیان لێدەدا، بەڵام بەمدواییە پەیوەندییەکانی نێوان ئێمباپێ و جەماوەری پاریس سانجێرمان باش بووەتەوە و ئێستا چەپڵەی بۆ لێدەدەنەوە.  کیلیان سوورە لەسەر چوونە ریال مەدرید، کە لە هەڤپەیڤینەکەیدا گوتبووی "ئێستاش بیرکردنەوەی من لەبارەی ویستی رۆیشتن لە پاریس سانجێرمان نەگۆڕاوە".  کاتێکیش لێیان پرسی، دوای هاتنی لیۆنێل مێسیش؟ ئەو لە وەڵامدا گوتی "ئەو نایابە، بەڵام من لە ناکاو بڕیار نادەم، زۆر بیرمکردەوە و بڕیاری خۆم داوە".  دوای ئەم قسانەی ئەستێرەی فەرەنسی، رۆژنامەڤانێک لە فلۆرێنتینۆ پێرێزی سەرۆکی ریال مەدریدی پرسی، کیلیان ئێمباپێ دێتە ریال مەدرید؟ سەرۆکی یانەی ریال مەدرید لە وەڵامیدا گوتی "هیوادارم لە زستاندا گرێبەستی کیلیان ئێمباپێ یەکلایی بکەینەوە".   پێرێز زیاتر گوتی "هیوامان وایە لە دوای ١ ـی ١ ـی ٢٠٢٢ هەموو شتێک چارەسەر بکەین"، ئەوەش بەرپرسانی یانەی پاریسی تووڕەکرد و رەخنەیان ئاراستەی پێرێز و کارگێڕیی یانەی شاهانەی ئیسپانیا کرد و تەنانەت راهێنەر و یاریزانانیشی، کە لیۆناردۆی بەڕێوەبەری وەرزشیی پی ئێس جی، راشکاوانە گوتی "دەبێت ریال مەدرید سزابدەین، چونکە بێڕێزییان بەرامبەر بە ئێمابپێ و پاریس سانجێرمان کردووە".