لە رێوڕەسمی ناساندنی یاریزانەکەدا، خوان لاپۆرتا، سەرۆکی یانەی بارسێلۆنا ئامادەبوو و گوتی " ئەمڕۆ رۆژێکی گەورەیە، فێران زۆر بەپەرۆشە بۆ پەیوەندیکردن بە یانەکەوە و ئێمەش متمانەی زۆرمان پێیەتی، متمانەمان بەهەموو ئەوانەیە کە بەشداربوون لە ئەنجامدانی ئەم گرێبەستە، ماتیۆ ئالیمانی و جۆردی کرۆیف و هەموو دەستەی کارگێڕی یانەکە. "  سەرۆکی یانە کەتەلۆنییەکە زیاتر گوتی " فێران دەیویست لە بارسێلۆنا یاری بکات و ئەمە بژاردەی یەکەمی بۆ، سوپاسی خۆی و بەڕێوەبەرەکانی دەکەین. "  دوای ئەوە فێران تۆرێس، یاریزانی نوێی یانەی بارسێلۆنا روویکردە هاندەران و گوتی " سوپاس بۆ ئەو پێشوازییە گەرمەی لێتان کردم، پێویستیم بە پاڵپشتی ئێوەیە، چونکە بارسێلۆنا پێویستی پێیەتی. "  تۆرێس زیاتر گوتی " هاتنم بۆ بارسێلۆنا وەک خەونێکە، شەرەفێکی گەورەیە کە لێرەم، هەموومان گەورەیی ئەو یانەیە دەزانین، هەموومان چێژمان لەوە وەرگرتووە کە یانەکە کردوویەتی، دوای مەشقکردن لەگەڵ گواردیۆلا ئەرکی من ئاسانترە بۆ ئەوەی خۆم لەگەڵ شێوازی بارسێلۆنا بگونجێنم. "  یاریزانی پێشووی یانەی مانچێستەر سیتی دەڵێت " زۆربەباشی لە پێکان گەڕاومەتەوە و هیوادارم لە داهاتوویەکی نزیکدا لەگەڵ چاڤی بەشداری لە یارییەکاندا بکەم. "  فێران تۆرێس لەبارەی پەیوەندیکردنی بە بارسێلۆناوە گوتی " یەکەمجار بەڕێوەبەری کارەکانم دوای یارییەکەی بەرامبەر ئیتاڵیا پەیوەندیی پێوەکردم، دوای ئەوە هەموو شتەکان گۆڕانکارییان بەسەرداهات. "  فێران تۆرێس، یاریزانی ئیسپانی و پێشووی یانەی مانچێستەر سیتی چەند رۆژێک لەمەوبەر پەیوەندیی بە یانەی بارسێلۆناوە کرد، تێچووی گرێبەستەکە ٥٥ ملیۆن یۆرۆ لەسەر بارسێلۆنا کەوتووە و ١٠ ملیۆن یۆرۆش وەک پاداشتی گرێبەستەکە دانراوە، لە ئەگەری بردنەوەی نازناو لەگەڵ یانەکە.  بەپێی هەواڵی میدیای ئیسپانیا، مووچەی تۆرێس لە یانە کەتەلۆنییەکە ٥.٥ ملیۆن یۆرۆ دەبێت.