شێریف تیراسپۆلی مۆڵدۆڤی ئەو یانەیە، کە لە گەڕی دووەمی قۆناخی کۆمەڵەکانی چامپیۆنزلیگدا رووبەڕووی ریال مەدرید بووە و یارییەکەی بە دوو گۆڵ بەرامبەر گۆڵێک لە یانەی شاهانە بردەوە و مێژوویەکی نوێی لە چامپیۆنزلیگدا تۆمارکرد.  لە خولەکی ٢٥ یاسۆربێك یاكشیبایێڤ، یاریزانی ئوزباکستانی گۆڵێکی لە یانەی ریال مەدرید کرد و یانەی شێریفی پێشخست، ئەمە ریال مەدریدی خستە بارودۆخێکی ئاڵۆزەوە و هاندەرانی یانەکەشی تووشی سەرسۆڕمان کرد، تاوەکو لە خولەکی ٦٥ کەریم بنزیما گۆڵێکی بەلێدانی سزا تۆمارکرد و ئەنجامەکەی راستکردەوە.  بنزیما بە تۆمارکردنی ئەم گۆڵە بووە خاوەنی ٧٢ گۆڵ لە چامپیۆنزلیگدا و چوارەم گۆڵکاری مێژووی خولەکەیە.  دوای گۆڵەکە هەمووان پێیانوابوو ریال مەدرید گوشاری زیاتر دەکات بۆ بردنەوە، بەڵام لە خولەکی ٩٠ سێباستیان تیل، بەشێوەیەکی چاوەڕواننەکراو، لە دەرەوەی ناوچەی سزا تۆڕی تیبوا کۆرتوای هەژاند و یانەی شێریفی کردە خاوەنی دوو گۆڵ، یارییەکە بە ٢ - ١ کۆتاییهات، شێریف تیراسپۆل دووەم بردنەوەی لەسەریەکی لە چامپیۆنزلیگدا تۆمارکرد و ئێستا لە پلەی یەکەمی کۆمەڵەی چوارەمدا خاوەنی ٦ خاڵە.  دوای یارییەکە کارلۆ ئەنچیلۆتی، راهێنەری یانەی ریال مەدرید گوتی " ئەم دۆڕانە دەبێت ببێتە وانەیەکی گەورە بۆ داهاتوو. "  کارلۆ زیاتر گوتی " یاریی بەرامبەر یانەی وەک شێریف تیراسپۆل بە وردەکاریی زۆر بچووک یەکلادەبنەوە، ئێمە لە یارییەکەدا شایستەی دۆڕان نەبووین. "  شێریف تیراسپۆل چوارەم یانەیە لە مێژوودا، یەکەم یاریی خۆی لە سانتیاگۆ بێرنابیۆدا دەباتەوە، دوای یانەکانی یوڤێنتوس لە ١٩٦٢، ئارسیناڵ لە ٢٠٠٦ و لیڤەرپوول لە ٢٠٠٩.  شێریف لە دوای وەرزی ٢٠١٧ - ٢٠١٦ یەکەم یانەیە لە دوای یانەی لێستەر سیتی، تەنیا دوو یاریی لە مێژووی چامپیۆنزلیگدا کردبێت و هەردوو یارییەکەی بردبێتەوە.