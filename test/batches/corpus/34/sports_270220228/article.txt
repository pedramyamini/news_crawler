دوای یاریی پاریس سانجێرمان و سانت ئیتیان، لە خولی فەرەنسا، کە ٣ - ١ لە بەرژەوەندی یانە پاریسییەکە کۆتاییهات، لیۆ راستەوخۆ بەرەو بارسێلۆنا گەشتی کرد، بۆ ئەوەی لەوێ ئاهەنگی لەدایکبوونی ئانتۆنێلا ساز بکەن.  میدیاکانی کەتەلۆنیا، لەو بارەوە رایانگەیاند کە مێسی بەرەبەیانی ئەمڕۆ گەیشتووەتە فڕۆکەخانەی ئیلبرات لە شاری بارسێلۆنا، کە دوای تەواوبوونی یارییەکەیان بەرامبەر سانت ئیتیان راستەوخۆ بەرەو بارسێلۆنا گەشتی کردووە.  زوومی کامێرای رۆژنامەڤانانی نێو فڕۆکەخانەکە وێنەی مێسیان گرتووە کە لە کاتی دابەزین لە فڕۆکە درێسی پاریس سانجێرمانی لەبەربووە، واتا راستەوخۆ دوای یارییەکە بەرەو بارسێلۆنا بەڕێکەوتووە.  مێسی بە دڵخۆشیی دەبینرا، کە کارگێڕیی فڕۆکەخانەکەش چەند کارمەندێکی ئاساییشی دابین کردبوو بۆ پاراستنی مێسی تاوەکو لە فڕۆکەخانە دەرچوو.  میدیاکانی کەتەلۆنیا، دەشڵێن "مێسی بڕیاریداوە ئاهەنگی لەدایکبوونی ئەنتۆنێلا لە بارسێلۆنا ساز بکات، بەهۆی ئەوەی کە هاوژینەکەی عاشقی ئەو شارەیە، کە ساڵانێکی زۆر لەوێ ژیاون، بەر لەوەی مێسی لە هاوینی رابردوودا ریزەکانی بارسێلۆنا بەرەو پاریس سانجێرمان جێبهێڵێت".  ئەمڕۆ ماورێسیۆ پۆچێتینۆی راهێنەری یانەی پاریس سانجێرمان پشووی داوەتە یاریزانەکانی و سبەی مەشقەکانیان دەستپێدەکەنەوە، بۆیە مێسی ئەمەی بە دەرفەت زانی بگەڕێتەوە بارسێلۆنا و شەوێک لەوێ بەسەرببات، کە بەگوێرەی سەرچاوە رۆژنامەڤانییەکان، ئەنتۆنێلا و منداڵەکانی بەر لە لیۆ گەیشتبوونە بارسێلۆنا.