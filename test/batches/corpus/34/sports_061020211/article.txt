یارییەکە رۆژی پێنجشەممە کاژێر ٢٠: ٠٠ لەسەر یاریگەی شا عەبدوڵڵا (جەوهەرە) لە شاری جەدە بەڕێوەدەچێت، بۆ ئەم یارییە فیدراسیۆنی تۆپی پێی سعودیە رێگە بە ئامادەبوونی ١٠٠ % ـی هاندەران دەدات، لەگەڵ کردنەوەی فرۆشتنی بلیتەکانی یارییەکەش هاندەرانی سعودیە بەلێشاو چوون بۆ کڕینی بلیتەکانی یارییەکە بۆ ئەوەی لە یاریگەدا پاڵپشتیی هەڵبژاردەکەیان بکەن.  بەپێی هەواڵی میدیای سعودیە لە چەند کاژێرێکی کەمدا، ٤٥ هەزار بلیت بۆ یارییەکە فرۆشراون و تاوەکو رۆژی ئەنجامدانی یارییەکەش چاوەڕواندەکرێت ژمارەکە زیاتریش بەرزببێتەوە، لەکاتێکدا یاریگەکە ٦٥ هەزار هاندەر دەگرێت.  سعودیە دوای بڵاوبوونەوەی ڤایرۆسی کۆرۆنا، جاری یەکەمە بەمشێوەیە رێگە بە ئامادەبوونی هاندەران دەدات، جگە لە یاریی بەرامبەر ژاپۆن بۆ یاریی بەرامبەر هەڵبژاردەی چینیش بەهەمان شێوە هاندەران دەتوانن لە یاریگەدا ئامادەبن کە ئەویان رۆژی سێشەممەی داهاتوو بەڕێوەدەچێت.  بۆ ئامادەبوون لە یاریگەدا و بینینی یاریی سعودیە و ژاپۆن، دەبێت ئەو هاندەرانەی ئامادەدەبن تەمەنیا لەسەرووی ١٢ ساڵەوە بێت و هەردوو ژەمی ڤاکسینی کۆرۆناشیان وەرگرتبێت.  یارییەکە لە چوارچێوەی رکابەرییەکانی کۆمەڵەی دووەم، لە دوایین قۆناخی پاڵاوتنەکانی گەیشتن بە مۆندیال بەڕێوەدەچێت، لە دوو یاریی رابردوودا، سعودیە هەردوو یارییەکەی بردووەتەوە و ژاپۆنیش لە یارییەکدا دۆڕاوە و یارییەکیشی بردووەتەوە.