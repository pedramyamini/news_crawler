نەیمار داسیلڤا، کە تووشی پێکان بووە و ماوەیەکە دوورکەوتووەتەوە، سەرەتا پزیشکانی یانەی پاریس سانجێرمان رایانگەیاند کە ئەو ئەستێرە بەرازیلییە پێویستی بە ٦ تاوەکو ٨ هەفتە هەیە بۆ گەڕانەوە، بەڵام وەک مارکینیۆس باسی دەکات، گەڕانەوەی نەیمار کاتێکی زۆرتری پێویستە.  مارکینیۆس لەدوای یاریی یانەکەی بەرامبەر مۆناکۆ لە لیگ وەندا، کە دوو بە هیچ لێیبردەوە، لە لێدوانێکدا باسی پێکانەکەی نەیماری کرد و گوتی "نەیمار زۆر بەجددی کاردەکات بۆ ئەوەی بۆ قۆناخەکانی یەکلاکەرەوە ئامادەبێت، ئەو خۆی ئامادە دەکات بۆ ئەوەی بەر لە دەستپێکردنی رکابەرییەکانی قۆناخی ١٦ ـی چامپیۆنزلیگ بگەڕێتەوە و بەشداری لە یارییەکاندا بکات".  ئەم قسانەی کاپتنی یانەی پاریسی بە مانای ئەوە دێن کە نەیمار تاوەکو ناوەڕاستی مانگی دووی ساڵی داهاتوو دەگەڕێتەوە، بەو پێیەی یارییەکانی قۆناخی ١٦ ـی چامپیۆنزلیگ لە ١٥ ـی مانگی ٢ ـی ٢٠٢٢ دەستپێدەکەن.  مارکینیۆس زیاتر لەبارەی نەیمارەوە گوتی "چەند پشکنینێکی پزیسکیی نوێ بۆ نەیمار کراون و دەریانخستووە کە یاریزانەکە پێویستی بە کاتێکی زیاتر لە پێشبینیکراو هەیە، بۆ ئەوەی لە رووی جەستەیی و هزرییەوە ئامادەبێت و لە قۆناخە هەستیارەکەدا بگەڕێتەوە".  یانەی پاریس سانجێرمان کاتێک لە گەڕی ١٥ ـی لیگ وەندا بووە میوانی سانت ئیتیان و ٣ - ١ لێیبردەوە، لەو یارییەدا ئەستێرەیەکی لەو یارییەدا لەدەستدا و نەیمار تووشی پێکانێکی قورس بوو، کە بە یەکێک لە یاریزانە کاریگەرەکانی یانەکە دادەنرێت.  نەیمار یەکێکە لەو یاریزانانەی زۆر تووشی پێکان دەبێت، کە بە بۆچوونی چاودێران، بەشێکی هۆکارەکەی بۆ خودی نەیمار دەگەڕێتەوە، کە زۆرجار هەوڵدەدات توانا هونەرییەکانی بەکاربهێنێت بۆ سووکایەتیکردن بە یاریزانی بەرامبەر، ئەوەش وادەکات هەندێک لەو یاریزانانە پەرچەکرداری توندیان بەرامبەر نەیمار هەبێت و توند و تیژی لە دژی بەکاربهێنن.   نەیمار لەم وەرزەدا لە ١٤ یارییدا تەنیا ٣ گۆڵی بۆ پاریس سانجێرمان کردووە، کە هەموویانی لە خولی فەرەنسیدا بووە و لە چامپیۆنزلیگدا هیچ گۆڵی نییە.