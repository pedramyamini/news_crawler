چاڤی لە کۆنگرەیەکی رۆژنامەڤانی بەر لە یاریی یانەکەی بەرامبەر ئیلچێ، لە گەڕی ١٧ ـی لالیگادا، قسەی بۆ رۆژنامەڤانان کرد و دووپاتیکردەوە کە یارییەکەی ئەمشەویان زۆر گرنگە و گوتی "یارییەکەمان بەرامبەر ئیلچێ تاقیکردنەوەیەکی گەورەیە، ئامانجی سەرەکیمان گرتنی یەکێک لە چوار پلەکانی ریزبەندییە، یان بردنەوەی نازناوەکە، هیچ شتێک نییە بە مەحاڵی بزانی، راستە مەودایەکی زۆر لە یانەی پێشەنگ دوورین، بەڵام متمانەیەکی گەورەم بە تیپەکەم هەیە، هێشتا ئەنجامەکانمان باش نین، بەڵام متمانەم هەیە، هەستێکی باشمان هەیە".  راهێنەرە گەنجەکەی بارسا، زیاتر باسی دۆخی یانەکەی کرد و راشکاوانە گوتی "ئێستا لە رووی داراییەوە لە دۆخێکی خراپداین، دەبێت واقیعی بین و ئەوە بزانین کە ئاسان نییە گرێبەستی زۆر بکەین، با بزانین چی روودەدات؟! ".  کاتێکیش لەبارەی ئەگەری هاتنی ئێرلینگ هالاند بۆ بارسا پرسیاریان لێکرد؟ چاڤی لە وەڵامدا گوتی "هیچ شتێک لەبارەی هالاندەوە نازانم".  ئینجا پرسیاریان لەبارەی ئەگەری رۆیشتنی عوسمان دێمبێلی لە یانەکە و نوێنەکردنەوەی گرێبەستەکەی لە راهێنەری بلاوگرانا کرد؟ ئەویش لە وەڵامدا گوتی "قسەم لەگەڵ دێمبێلی کردووە و پێیڕاگەیاندووم کە حەزدەکات بمێنێتەوە، من گەشبینم".  چاڤی لە کۆتایی قسەکانیدا، ئاماژەی بۆ ئەوەش کرد کە خۆردی ئەلبا و عوسمان دێمبێلی ئامادەن بۆ ئەم یارییە و گوتی "هەردووکیان هەندێک کێشەی ماسوولکەییان هەبوو بەهۆی ماندووبوونی زۆریان بەرامبەر ئۆساسۆنا، بەڵام تووشی پێکان نەبوونە و بەشێوەیەکی ئاسایی مەشقەکانیان کردووە".  ئەمە لە کاتێکدایە کە ماوەی گرێبەستەکەی دێمبێلی لەگەڵ بارسێلۆنا لە هاوینی ساڵی داهاتوودا کۆتایی دێت و ئەگەر نوێی نەکاتەوە دەتوانێت بەبێ بەرامبەر بچێتە یانەیەکی دیکە، کە تاوەکو ئێستا یانەکە و یاریزانەکە لەسەر نوێکردنەوەی گرێبەستەکە رێکنەکەوتوون.  راهێنەری یانەی بارسێلۆنا، لە یاریی ئەمڕۆدا ناتوانێت پشت بە تواناکانی ئانسۆ فاتی، پێدری، برایتوایت، سێرجی رۆبێرتۆ و مێمفێس دێپای ببەستێت، کە تووشی پێکان بوونە.