ئەمشەو لە گەڕی دووەمی قۆناخی کۆمەڵەکانی چامپیۆنزلیگدا، لە چوارچێوەی یارییەکانی کۆمەڵەی یەکەمدا، یانەی پاریس سانجێرمان کاژێر ٢٢: ٠٠ لەسەر یاریگەی خۆی میوانداری یانەی مانچێستەر سیتی دەکات.  پێپ گواردیۆلا، راهێنەری مانچێستەر سیتی، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و سەرەتا باسی لیۆنێل مێسی ئەستێرەی ئەرجەنتینی کرد، کە لە بارسێلۆناوە چووەتە پاریس سانجێرمان و گوتی "پێشتر کە لە بایرن بووم رووبەڕووی مێسی بوومەتەوە و بەهەمان شێوەش کە لە سیتی بووم ئەوە روویداوە، چوونی ئەو بۆ پاریس سوپرایز بوو بۆ هەمووان، نازانین ژیان چی بۆ هەڵگرتووین، گرنگ ئەوەیە لە پاریس دڵخۆشبێت".  پێپ دواتر وەک هەمیشە پەسنی مێسی دا و گوتی "مێسی یاریزانێک نییە پێویستی بەوەبێت من باسی بکەم، ئەو لەنێو یاریگەدا پێناسەی خۆی دەکات، بەخت یاوەرمانە کە ١٦ ساڵە دەیبینین".  راهێنەرە ئیسپانییەکە باسی پاریس سانجێرمانیشی کرد و گوتی "پاریس کوالێتییان هەیە، لەوانەیە ئەمان قورسترین تیپ بن کە رووبەڕوویان دەبمەوە هاوشێوەی بارسێلۆناکەی لویس ئێنریکی".  لە وەڵامی پرسیاری ئەوەشدا، کە چۆن دەتوانێت سێکوچکەی هێڵی هیرشبردنی پاریس سانجێرمان رابگرێت؟ پێپ لە وەڵامدا گوتی "نازانم چۆن دەتوانم ئەو سێ یاریزانەی پاریس رابگرم، ئەوان زۆر باشن و قورسە مامەڵەیان لەگەڵدا بکەین، دەبێت بەبێ تۆپ زۆر باش بەرگری بکەین، وایان لێبکەین کە تۆپ لای ئێمەیە رابکەن، ئەوان یاریزانی جیاوازن و هەمووان ئەوە دەزانن".  راهێنەری مان سیتی، لە کۆتایی قسەکانیدا، باسی ایریزانە پێکراوەکانی کرد و گوتی "گۆندوگان یاری ناکات، جۆن ستۆنز پێویستی بە چەند خولەکێک یاریکردنە بۆ ئەوەی ئامادەبێت بەتەواوی یاری بکات و درەنگ گەیشتە تیپەکە و پێکانی هەبووە".