یانەی زاخۆ لە دەستپێکی خولەکەدا بە ئەنجامی دوو گۆڵ بەرامبەر بە گۆڵێک لە یانەی نەورۆزی بردەوە و یەکەم ٣ خاڵی پێشکەشی هاندەرانی کرد، بۆ ئەم یارییەش هیوای درێس سورەکانی خابوور درێژەدانە بە ریتمی سەرکەوتن.  لە پایتەختی رۆشنبیری هەرێمی کوردستان، یانەی نەورۆز کە یەکەمجارە بەشداری خولی عێراق دەکات کاژێر ١٥: ٣٠ رکابەری یانەی نەفت دەکات، ئەم یارییە دەستپێکی گەڕانەوەی ژیانە بۆ نێو یاریگەی سلێمانی، لەبەرئەوەی ماوەی شەش ساڵە یارییەکانی خولی نایابی عێراق لە نێو یاریگەیەدا بەهۆی دوورکەوتنەوەی تیپەکانی ئەم شارە لە خولەکە بەڕێوەنەچووە.  یانەی نەورۆز لەم یارییەدا بێبەشە لە تواناکانی دیار یاخی بەهۆی وەرگرتنی کارتی سوور لەگەڵ محەممەد دلاوەر بەهۆی پێکان لە قاچی.  وەلی کەریم، راهێنەری یانەی نەورۆز، لە لێدوانێکی تایبەت بە تۆڕی میدیایی رووداو، رایگەیاند "هێشتا پێکهاتەکەمان تەواو ئامادە نییە و کەموکوڕیمان هەیە لە هێڵی بەرگری و ناوەڕاست، ورەی یاریزانانمان بەرزە و پێنج یاریزانی پیشەگەر گەیشتوونەتە شاری سلێمانی بۆ ئەوەی یاریمان بۆ بکەن، پێموایە بۆ یارییەکانی داهاتوو زۆر باشتر دەبین".   هەر ئەمڕۆ لە خولی نایابی عێراق ئەم یارییانە بەڕێوەدەچن:  نەفتی میسان - نەفتی ناوەڕاست   یارییەکانی وەرزی ئەمساڵی خولی یانە نایابەکانی عێراق بە بەشداری ٢٠ یانە بەڕێوەدەچن، هەریەک لە یانەکانی هەولێر، زاخۆ لەگەڵ نەورۆز نوێنەری هەرێمی کوردستانن لە خولەکەدا.