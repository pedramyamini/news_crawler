یارییەکە تارمایی ویستی ڤالێنسیا بۆ تۆڵەکردنەوەی ئەنجامی یاری یەکەمی ئەمساڵی نێوان هەردوو تیپ کە لە بەرژەوەندی بارسا کۆتایی هات، بەسەریدا زاڵە، بەڵام کاتێک دەزانین ڤالێنسیا لە دوا یاری خۆیدا لە لالیگا بە دیپۆرتیڤۆ ئالاڤیس دۆڕاوە و بارساش مێژووی دوا دۆڕانی لە خولەکەدا، بۆ سەرەتای مانگی دوانزەی ساڵی رابردوو دەگەڕێتەوە، ئەوکات تێدەگەین ئەرکی ڤالێنسیا وێڕای یاریکردنی لە یاریگەی خۆیدا، ئەرکێکی چەندە زەحمەت دەبێت.  لە کاتێکدا ڤالێنسیا بەدوای باشترکردنی شوێنی خۆیەوەیەتی لە نێوەندی ریزبەندی خولەکەدا، بۆ بارسێلۆنا گرتنی پلەی چوارەم و مسۆگەرکردنی یاریکردن لە چامپیۆنزلیگدا، یەکجار گرنگە، کەواتە لێکدانەوەی هەردوو تیپ بۆ ئەنجامی یارییەکە، چاڤی هێرناندێز و یاریزانەکانی ناچار بە پێشاندانی ئاستێکی نموونەیی دەکات.  بارسێلۆنا دوو ساڵی رێکە بەرامبەر ڤالێنسیا شکستی نەهێناوە، ئێستا کە تیپەکە ریتمێکی بەرز لەگەڵ چاڤیدا پێشاندەدات و تیپی بەرامبەر دەخاتە ژێر فشاری زۆرەوە، هێندەی دیکە دۆخەکە لە رکابەرەکەی ئاڵۆز دەکات، کە پێویستی بە هەرا و زەنای نێو مێستایا هەیە، تا وەک پاڵنەرێکی مانەوی، وزەی زیاتری بۆ سەرکەوتن بداتێ.  گەرچی پیپی بۆردالاسی راهێنەری ڤالێنسیا دڵخۆشە بەگەڕانەوەی خۆسێ لویس گایا و گابریێل پاولێستای بەرگریکاران لە پێکان، بەڵام هێشتا یارینەکردنی سیلیسنی گۆڵپارێز، سەرئێشەیەکی دیکە دەبێت کە تووشی تیپەکە هاتووە لەم یارییە گرنگەدا.   ئەوە تەنیا پێکانەکان نین کە سەرچاوەی نائارامیی ڤالێنیسیان، تیپەکە لە مانگی دوانزەی رابردووەوە رێگەی سەرکەوتنی لەلالیگادا بزرکردووە، لە کاتێکدا بارسێلۆنا ئەنجامی یارییەکانی خۆی بەسەر بردنەوە و یەکسانبووندا دابەشکردووە و خاوەنی ئاوەزێکی زۆر باشترە، بۆ بەدەستهێنانی سێ خاڵی یارییەکە.