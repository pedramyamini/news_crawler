یانەی ئاریس سالۆنیکای یۆنانی لەسەر ماڵپەری فەرمی خۆی رایگەیاند، موهەند عەلی، هێرشبەری عێراقی بەهۆی پچڕانی بەستەرەکانی ئەژنۆی تووشی پێکانێکی قورس بوو و بەو هۆیەوە ماوەیەکی زۆر لە یاریگەکان دووردەکەوێتەوە کە لە ٦ مانگ کەمتر نەبێت.  پێکانی هێرشبەرە عێراقییەکە لە یاریی یانەکەیدا بەرامبەر یانەی ئاپۆلۆن لەکاتێکدایە، لە گواستنەوەی هاوینی رابردوودا یاریزانەکە بەشێوەی خواستن پەیوەندیی بە ریزەکانی ئەو یانەیەوە کرد، بەڵام نەیتوانی وەک پێویست هاوکاریی یانەکە بکات و دوای ئەنجامدانی چەند یارییەکی کەم تووشی پێکانێکی قورس بوو.  پێکانی میمی کێشەی زۆر لە رووی هێرشبەرییەوە بۆ دیک ئادڤۆکات، راهێنەری هەڵبژاردەی عێراق دروستدەکات، لەکاتێکدا هەڵبژاردەکە لە پاڵاوتنەکانی مۆندیالی ٢٠٢٢ ـدا یارییدەکات و دوو یاریی داهاتووشی بەرامبەر لوبنان و ئیمارات دەبێت، بەڵام میمی ناتوانێت چیدیکە لە پاڵاوتنەکاندا هاوکاریی هەڵبژاردەکە بکات.  هەڵبژاردەی عێراق ئێستا لە دەوحەی پایتەختی قەتەرە، خۆی بۆ یاریی بەرامبەر لوبنان ئامادەدەکات، پاشان بەرامبەر ئیمارات یارییدەکات، بۆ ئەم دوو یارییە جگە لە میمی، هەریەکە لە سەعد ناتق، زرغام ئیسماعیل، رێبین سولاقا، جەستن میرام، فرانس بترس و ئەحمەد ئیبراهیم لەگەڵ هەڵبژاردەکە نین.  عێراق لە رکابەرییەکانی کۆمەڵەی یەکەم یارییدەکات، لە دوو یارییدا تەنیا یەک خاڵی هەیە و یاریی رابردووشی بە ئەنجامێکی گەورە بە ٣ - ٠ بە ئێران دۆڕاند.