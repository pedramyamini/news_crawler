میدیای ئیسپانیا چەند ڤیدیۆیەکی لیۆنێل مێسییان بڵاوکردەوە، کە لە بارسێلۆنایە و چەند رۆژنامەڤانێک دەیانەوێت لەبارەی گەڕانەوە بۆ شارەکە قسەبکات، بەڵام یاریزانەکە ئامادەنییە هیچ قسەیەک بکات و روونکردنەوە لەبارەی چوونی بۆ بارسێلۆنا بدات.  بەپێی سەرچاوە رۆژنامەڤانییەکانی نزیک لە یانەی بارسێلۆنا، لیۆنێل مێسی لەکاتی گەڕانەوەی بۆ بارسێلۆنا، لەگەڵ چاڤی هێرناندێز، راهێنەری یانەی بارسێلۆنا و سێرخیۆ بۆسکێس و خۆردی ئەلبا کۆبووەتەوە و بەیەکەوە نانی ئێوارەیان خواردووە.  گەڕانەوەی لیۆنێل مێسی بۆ بارسێلۆنا شتێکی ئاساییە، لەکاتێکدا کە یاریزانەکە لەکاتی پەیوەندیکردنی بە یانەی پاریس سانجێرمانەوە گوتی " بارسێلۆنا وەک ماڵی دووەمم دەمێنێتەوە و دەمەوێت رۆژێک لە رۆژان بگەڕێمەوە شارەکە. "  ئەمە یەکەمجار نییە دوای پەیوەندیکردنی بە پاریس سانجێرمان، لیۆ بگەڕێتەوە بارسێلۆنا، لەکاتێکدا پێشتر بۆ گواستنەوەی کەلوپەلەکانیشی لەگەڵ خانەوادەکەی گەڕایەوە بارسێلۆنا.  بەپێی ئەو زانیارییانەی لەبارەی گەڕانەوەی مێسی بڵاوکراونەتەوە، لیۆ لەگەڵ چاڤی، بوسکێس و ئەلبا هاوژینەکانیشیان لەگەڵ بووە و پیبی کۆستا، یەکێک لە ئەندامانی پێشووی یانە کەتەلۆنییەکەش لەو کۆبوونەوەیەدا ئامادەبووە کە لە چێشتخانەیەکی ژاپۆنی لە بارسێلۆنا کۆبوونەتەوە.  ئەمە یەکەم بەریەککەوتنی لیۆنێل مێسی و چاڤی هێرناندێزە، دوای ئەوەی کە چاڤی بووە راهێنەری یانەی بارسێلۆنا.