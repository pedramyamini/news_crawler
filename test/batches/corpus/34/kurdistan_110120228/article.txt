ئاری عوسمان، سەرپەرشتیاری تیمەکەیە و بە تۆڕی میدیایی رووداوی راگەیاند، وەرزشی هەڵگەڕان و سەرکەوتن بەسەر سەهۆڵدا یەکەمجارە لە کوردستان دەکرێت و وەرزشێکی سەرکێشییە، ماوەی سێ ساڵە ژمارەیەک شاخەوان بۆ ئەو وەرزشە راهێنان دەکەن و دواجار توانرا بەسەر بەرزترین تاڤگەی هەرێمی کوردستان و عێراقدا کە کانیەڕەشە سەربکەوین.  کانیەڕەش بەرزترین تاڤگەی عێراق و باشووری کوردستانە، بەرزی لە ئاستی رووی دەریاوە نزیکەی سێ هەزار مەترە، سەرچاوەی ئاوەکەی بەفری تواوە و کانیاوە. بۆ ئەوەی لەم وەرزەدا بە تاڤگەکە بگەی نزیکەی شەش کاژێر دەبێت بە پیادە بڕۆی.  مەگەر سەرەتای وەرزی پاییز و کۆتایی وەرزی بەهار، ئەگەرنا لەو کوێستانە باران نابارێت و بەردەوام بەفرە. پلەکانی گەرما لە مانگی تەممووز کە لە بەشێک ناوچە سەروو ٤٥ پلەیە، لەوێ لە ١٢ پلەی سیلیزی تێپەڕ ناکەن و لەم وەرزەشدا پلەکانی گەرما بەردەوام نزیکەی یان زیاتر لە ٢٠ پلەی ژێر سفرن.