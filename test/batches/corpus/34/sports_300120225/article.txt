هەموو چاوەکان لەسەر یاریگەی ئەحمەدۆ ئاهیدجۆ دەبن، بۆ بینینی رکابەرییەکی پۆلایین لەنێوان دوو لە بەهێزترین هەڵبژاردەکانی ئێستای کیشوەری رەش، کە هەریەکێکیان لە لایەن ئەستێرەیەکی جیهانییەوە سەرکردایەتی دەکرێت، محەممەد سەڵاح لە میسر و ئەشرەف حەکیمی لە مەغریب.  میسرییەکان، کە لە قۆناخی ١٦ ـدا بەلێدانەکانی یەکلاکەرەوە کوتدیڤواریان دەرکردووە، دەیانەوێت دوای ٥ ساڵ جارێکی دیکە بگەنەوە چوارگۆشەی زێڕین بە ئامانجی بردنەوەی نازناوەکە بۆ جاری هەشتەم لە مێژوویاندا.  بەڵام مەغریبییەکانیش، کە بە بردنەوە لە مالاوی گەیشتوونەتە ئەم قۆناخە، تیپێکی توکمە و بەهێزن، لە هیچ هێڵێکدا کێشەیان نییە، ئەو تیپەی دەیەوێت لێیان بباتەوە دەبێت لەوان باشتربێت، کە ئەمەش کارێکی ئاسان نییە.  میسرییەکان بە بوونی محەممەد سەڵاح لە پێکهاتەکەیاندا ورەبەرزن، ئەو یاریزانەی هەموو جیهان باسی دەکات و لە لایەن فیفاوە بە سێیەم باشترین یاریزانی جیهان دەستنیشانکراوە، ئەو گۆڵکاری پرێمەرلیگە و لە هەموو خولەکێکی یارییەکەدا دەتوانێت ئەنجامەکە لە بەرژەوەندی تیپەکەیدا بگۆڕێت.   بەڵام مەغریبییەکانیش دڵخۆشن، چونکە ئەوانیش خاوەنی یاریزانێکی وەک ئەشرەف حەکیمین، کە ئامارەکانی پێمنادەڵێن یەکێکە لە باشترین ئەستێرەکانی ئەم پاڵەوانێتییە، ئەو ٦ لێدانی بۆ گۆڵ هەبووە و دوو گۆڵی بە دوو لیدانی راستەوخۆ کردووە، هەمیشە بروسکەئاسا هێرش دەباتەوە سەر گۆڵی بەرامبەر و بەرگریکاران دەتۆقێنێت.  هەڵبژاردەی فیرعەونەکان لەم یارییەدا لە چەکێکی کاریگەریان بێبەش دەبن، کە محەممەد شناوی گۆڵپارێزە و بەهۆی پێکانەوە ئەگەری یاریکردنی زۆر کەمە، بەڵام راهێنەر بۆ شوێنی ئەو محەممەد ئەبو جەبەلی بەدەستەوەیە، کە لە یاریی کویدیڤواردا ئاستێکی بەرزی پێشکەشکرد و رۆڵی هەبوو لە سەرخستنی میسر.  ئەگەر قسەکردن لەسەر مێژوو بێت، ئەوا مەغریبییەکان باڵادەستن و میسرییەکان زۆر لەدواوەیانن، چونکە لە ٢٧ یارییدا کە لە هەموو پاڵەوانێتییەکاندا بەرامبەر بە یەکدی کردوویانە، میسر تەنیا ٣ جار براوە بووە، لە کاتێکدا مەغریب ١٣ جار شکستی بە میسر هێناوە و ١١ جاریش یەکسانبوونە.  هەر چۆنێک بێت، لەم یارییەدا پێویستە لە دوو هەڵبژاردەی بەهێز یەکێکیان سەرکەوێت و یەکێکیشیان بەبێئومێدی بگەڕێتەوە ماڵەوە.