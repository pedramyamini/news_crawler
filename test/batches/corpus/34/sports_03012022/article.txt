لە گەڕی ١٩ ـی لالیگادا، بارسا بەبێ ١٧ یاریزانی، کە بەهۆی پێکان و کۆرۆناوە ئامادە نەبوون، بووە میوانی مایۆرکا و بە زەحمەت ١ - ٠ لێیبردەوە و بە ٣ خاڵی گرنگەوە گەڕایەوە شارەکەی.  بارسا بە هێرشبردن دەستیپێکرد و ناوە ناوە مایۆرکاش هەڕەشەی لە گۆڵی دەکرد، تاوەکو بەر لە کۆتاییهاتنی نیوەی یەکەم، لوک دییۆنگی هۆڵەندی گۆڵی پێشکەوتنی بۆ یانەی کەتەلۆنی تۆمارکرد.  لە نیوەی دووەمدا تیپی خاوەن یاریگە چەندینجار هەڕەشەی لە گۆڵی بارسا کرد، بەڵام تێرشتیگن سەرکەوتوو بوو لە پاراستنی گۆڵەکەی و هیچ شتێک لەم گێمەدا نەگۆڕا و ٣ خاڵی یارییەکە بوونە بەشی تیپەکەی چاڤی.  بەم سەرکەوتنە بارسێلۆنا بووە خاوەنی ٣١ خاڵ و چووە پلەی پێنجەمی ریزبەندی، لە کاتێکدا مایۆرکا لە پلەی ١٥ ـیە و ٢٠ خاڵی هەیە.  بەر لەو یارییە ریال مەدرید تووشی دۆڕان بوو، کە ساڵی نوێی ریال مەدرید بە شکست دەستیپێکرد و ٣ خاڵی زۆر گرنگی لەدەستدا.  یانەی خیتافی لە گەڕی ١٩ ـی لالیگادا لەسەر یاریگەی کۆلیسیۆم ئەلفۆنسۆ پێرێز، میوانداری ریال مەدریدی پێشەنگی کرد و سوپرایزێکی پێشکەشی جەماوەرەکەی کرد و ١ - ٠ لە یانەی شاهانەی بردەوە  لە دەستپێکی یارییەکەدا و لە دەرئەنجامی سوودوەرگرتن لە هەڵەیەکی ئیدیر میلیتاوی بەرگریکاری ریال مەدرید، ئینیس ئوناڵ گۆڵی پێشکەوتنی بۆ خیتافی تۆمارکرد.  بەدرێژایی ماوەی یارییەکە ریال مەدرید لە هێرشبردن و دروستکردنی مەترسی بۆ سەر گۆڵی تیپی خاوەن یاریگە بەردەوام بوو، بەڵام بەرگریکارانی خیتافی خۆڕاگر بوون و رێگەیان نەدا کەریم بنزیما و هاوڕێکانی بگەنە گۆڵەکەیان، تاوەکو یارییەکە بە بردنەوەی خیتافی بە تاکە گۆڵێکی بێبەرامبەر کۆتاییهات  ئەمە یەکەمجارە ریال مەدرید تووشی شکست دەبێت لە ١٢ گەڕی رابردووی خولی ئیسپانیدا، دوایینجار کە تووشی شکست بوو، لە گەڕی هەشتەمی خولەکەدا بوو، کاتێک لە دەرەوەی یاریگەی خۆیدا بە ئەنجامی ٢ - ١ بە ئیسپانیۆل دۆڕا.   سەرەڕای ئەم شکستە ریال مەدرید بە ٤٦ خاڵ هەر لە پێشەنگی ریزبەندیی لالیگا مایەوە، خیتافیش سەرەڕای بەدەستهێنانی ئەو ٣ خاڵە هەر لە پلەی ١٦ مایەوە، بەڵام ژمارەی خاڵەکانی گەیاندە ١٨ خاڵ.