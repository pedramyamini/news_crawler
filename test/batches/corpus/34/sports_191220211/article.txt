یارییەکە بە گوشاری سێڤییا دەستیپێکرد و ئیڤان راکیتیچی کاپتن لە خولەکی ٧ لێدانێکی مووشەکئاسای ئاراستەی گۆڵی ئاتلێتیکۆ مەدرید کرد و ئۆبلاک نەیتوانی بیگەڕێنێتەوە و تۆڕەکەی بە توندی هەژاند.  کوڕانی سیمیۆنی بەخۆیان کەوتن و فلیپی لە خولەکی ٣٣ ـدا ئەنجامەکەی بۆ تیپی میوان یەکسانکردەوە.  لە نیوەی دووەمدا هەردوو یانە سووربوون لەسەر گۆڵکردنی زیاتر، بەڵام دواجار بەخت یاوەری تیپی خاوەن یاریگە بوو، کاتێک دوو خولەک بەر لە کۆتاییهاتنی کاتی یاسایی یارییەکە، لوکاس ئۆکامبۆسی ئەرجەنتینی گۆڵی سەرکەوتنی بەدەستهێنا و ئاتلێتیکۆ مەدرید بۆ دووەم یاری بەسەریەکەوە تووشی شکست بوو، کە لە گەڕی رابردووشدا دێربیی مەدریدی بە ریال مەدرید دۆڕاندبوو.  سێڤییا گەیشتە خاڵی ژمارە ٣٧ لە پلەی دووەمی ریزبەندیدا، ئاتلێتیکۆ مەدریدیش ٢٩ خاڵی هەیە و گەڕایەوە پلەی پێنجەم.  ئەمە جاری یەکەمە ئاتلێتیکۆ مەدرید لەژێر سەرپەرشتی دیێگۆ سیمیۆنیدا ٣ یاری بەسەریەکەوە بدۆڕێت، کە دوای یارییەکە راهێنەری ئەرجەنتینی بەرپرسیاریەتی ئەو شکستەی خستە ئەستۆی خۆی، بەڵام دووپاتیشکردەوە کە متمانەی بە یاریزانان و تیپەکەی هەیە، سەرەڕای ئەوەی ئێستا بە کاتێکی زەحمەتدا تێپەڕ دەبن.  لە بەرامبەردا جۆلین لۆپێتیگێی راهێنەری یانەی سێڤییا خۆشحاڵی خۆی بەو سەرکەوتنە نیشاندا، کە پێیوابوو بردنەوە لە تیپێکی بەهێزی وەک ئاتلێتیکۆ مەدرید دەستکەوتێکی گەورەیە.