رۆژنامە و میدیاکانی کەتەلۆنیا لە شەوی رابردووەوە ئەوەیان یەکلاکردووەتەوە کە کۆمان چیدیکە راهێنەرایەتیی یانەی بارسێلۆنا ناکاتەوە، یارییەکەی سبەی بەرامبەر بە یانەی ئاتلێتیکۆ مەدرید دوایین یاریی ئەو راهێنەرە دەبێت لەگەڵ یانە کەتەلۆنییەکە، بۆیە ئێستا ئەوەندەی جێگرەوەکەی کۆمان گرنگی پێدەدرێت، ئەوەندە مانەوە یان گۆڕانکاری بۆ داهاتووی پێکهاتەکە گرنگ نییە.  بەپێی قسەی میدیاکانی ئیتاڵیا، هەریەکە لە ئاندریا پیرلۆ و ئەنتۆنیۆ کۆنتی ناویان لەسەر مێزەکەی لاپۆرتایە، بەڵام تەنیا قسە لەگەڵ پیرلۆ کراوە و هێشتا کۆنتی نەخراوەتە بەرباس، ئەمەش بەهۆی ئەوەی سیستمی یاریکردنی پیرلۆ بۆ بارسێلۆنا گونجاوترە وەک لە کۆنتی کە زیاتر بەرگری و هێرشی پێچەوانە دەکات.  هەر ئەمڕۆ رۆبێرتۆ مارتینێز، راهێنەری هەڵبژاردەی بەلجیکا کە بە گەورەترین بەربژێر بۆ پۆستی راهێنەرایەتیی یانەی بارسێلۆنا دیاریکرابوو، بەفەرمی رەتیکردەوە ببێتە راهێنەری بارسێلۆنا و گوتی "هیچ شتێکی گرنگ لەو بارەیە نییە و من لەگەڵ بەلجیکا تاوەکو کۆتایی گرێبەستەکەم بەردەوام دەبن" ئەم قسانەی مارتینێز لە کاتێکدایە کە دەگوترا دوای یارییەکان نەیشنلیگ کە ١٠ رۆژی دیکە دەکات، مارتینێز واز لە بەلجیکا دەهێنێت و دەبێتە راهێنەری بارسا.  یەکێک لە بەربژێرە بەهێزەکان بۆ جێگەی کۆمان لە دەرەوەی کیشوەری ئەوروپایە، ئەویش مارسێلۆ گایاردۆی راهێنەری یانەی ریڤەرپلەیتی ئەرجەنتینییە، بەڵام هێشتا قسەی لەگەڵ نەکراوە.  میدیای ئیسپانیا دەڵێت: لەدوای دۆڕانەکەیان بەرامبەر بە بێنفیکا، بە درێژایی گەشتەکەیان لە پۆرتوگالەوە بۆ ئیسپانیا لاپۆرتا و کۆمان قسەیان نەکردووە، لاپۆرتا یەکسەر خەوتووە و تاوەکو نیشتنەوەی فڕۆکەکە هەڵنەستاوە.  ئەمڕۆش یەکەم کەس کە گەیشتووەتە بارەگای یانەکە لاپۆرتا بووە، بڕیاردان لە داهاتووی راهێنەرەکە کارێکی قورس دەبێت بۆ لاپۆرتا، چونکە دەبێت لە ئەگەری لادانی کۆمان ٦ ملیۆن یۆرۆی پێبدات کە ئەمەش لەم دۆخە داراییە خراپەی ئێستا یانەکەدا قورسە، بۆیە دەیەوێ بە لێکتێگەیشتن لەگەڵ کۆمان بڕیاری کۆتاییهێنان بە گرێبەستەکەی بدات.