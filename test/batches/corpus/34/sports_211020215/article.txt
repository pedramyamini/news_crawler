لە مۆزەخانەی مەدام توسو لە لەندەن، کە یەکێکە لە بەنێوبانگرتین مۆزەخانەکانی جیهان، پەیکەرێکی لە مۆم دروستکراوی محەممەد سەڵاح دانراوە، کە هێندە بە جوانی دروستکراوە جیاکردنەوەی یاریزانە راستەقینەکە و پەیکەرەکە زەحمەتە.  مۆزەخانەی مەدام توسو لە تویتەری خۆی رایگەیاند "پەیکەرێکی لە مۆم دروستکراوی محەممەد سەڵاحی ئەستێرەی میسری یانەی لیڤەرپوولمان داناوە و سەردانیکەران دەتوانن وێنەی لەگەڵ بگرن".  محەممەد سەڵاح سەردانی پەیکەرەکەی کرد و تووشی سەرسامبوونێکی زۆربوو، بەهۆی زۆر لێکچوونی نێوانیان، ئەو گوتی "هێندە بە من دەچێت، هەستدەکەم لە بەردەم ئاوێنەدام".  دواتر محەممەد سەڵاح سەیری سینگی پەیکەرەکەی کرد و گوتی "دەبێت وەک من ماسوولکەی بەهێزی هەبێت".  ئەم مۆزەخانەیە پێشتر پەیکەری لیۆنێل مێسی ئەستێرەی ئەرجەنتینیی یانەی پاریس سانجێرمان و کریستیانۆ رۆناڵدۆی ئەستێرەی پۆرتوگالیی یانەی مانچێستەر یونایتدی ئینگلیزی داناوە.