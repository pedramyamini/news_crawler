راپۆرتە رۆژنامەڤانییەکانی بەریتانیا دەڵێن " لە کۆتایی وەرزی داهاتوودا گرێبەستی محەممەد سەڵاح، لەگەڵ یانەی لیڤەرپوولی ئینگلیزی کۆتاییدێت و تاوەکو ئێستا هیچ رێککەوتنێک لەبارەی نوێکردنەوەی گرێبەستەکەی نەکراوە، یانەی پاریس سانجێرمانیش چاودێری بارودۆخی یاریزانەکە دەکات. "  سەرچاوەکان ئاماژە بۆ ئەوە دەکەن دوو بژاردە لەبەردەم محەممەد سەڵاحن، ئەگەر هاتوو لەگەڵ لیڤەرپوول نەگەیشتە رێککەوتن بۆ نوێکردنەوەی گرێبەستەکەی.  رۆژنامەی تێلیگرافی بەریتانی دەڵێت " یەکێک لە بژاردەکانی بەردەم محەممەد سەڵاح پەیوەندیکردنە بە یانەی پاریس سانجێرمان بۆ یارییکردن لەگەڵ مێسی و نەیمار، بەتایبەت کە کیلیان ئێمباپێ نزیکە لە یانەکە بڕوات و پەیوەندی بە ریال مەدریدەوە بکات. "  رۆژنامەکە ئاماژەی بۆ ئەوە کردووە، ناسر خلێفی محەممەد سەڵاح بە پاڵنەرێکی بەهێز دەبینێت بۆ یانەکەی، بۆ ئەوەی رکابەری لەسەر بردنەوەی خولی یانە پاڵەوانەکانی ئەوروپا بکەن.  محەممەد سەڵاح لە ٢٠١٧ پەیوەندیی بە یانەی لیڤەرپوولی ئینگلیزی کردووە، پرێمەرلیگ، جامی یەکێتیی ئینگلتەرا، چامپیۆنزلیگ، جامی سوپەری ئەوروپا و جامی جیهانی یانەکانی لەگەڵ رێدز بردووەتەوە.  یاریزانە میسرییەکە لەم وەرزەدا ئاستێکی بەرزی پێشکێشکردووە و بە تۆمارکردنی ٢٢ گۆڵ، گۆڵکاری ئەم وەرزەی خولەکەیە و چەند رۆژێک لەمەوبەریش لەلایەن نووسەرانی خولی ئینگلتەراوە بۆ جاری دووەم وەک باشترین یاریزانی خولەکە دەستنیشانکرا.