یانەی هەولێر کە خاوەن چوار نازناوی خولی یانە نایابەکانی عێراقە، وەرزی ئەمساڵ دوای تەواوبوونی ١٢ گەڕ تەنیا یارییەکی بردووەتەوە، ئەمەش نیگەرانییەکی زۆری بۆ بەرپرسانی یانەکە و هاندەرانی دروستکردووە و تیپەکە ٨ خاڵی هەیە و لە ناوچەی مەترسی ریزبەندییە.   دوێنێ دەستەی کارگێڕیی یانەکە لە کۆبوونەوەیاندا بڕیاری دوورخستنەوەی راهێنەرە تونسییەکەیان پەسندکرد، هەروەها ئەمڕۆ یانەکە بەشێوەیەکی فەرمی بڕیارەکەیان بڵاودەکەنەوە.  ئەندامێکی دەستەی کارگێڕیی یانەی هەولێر کە نەیویست ناوی ئاشکرابکرێت، لە لێدوانێکی تایبەت بە تۆڕی میدیایی رووداو، رایگەیاند "بڕیاری دوورخستنەوەی تاریق جەرایای راهێنەرە کۆتایهاتووە و ئێمە سوورین لەسەر گۆڕینی راهێنەر، لەبەرئەوەی ئەنجامەکانی زۆر خراپن".   ئەمڕۆ دووشەممە کاژێر ١٤: ٠٠ تیپی تۆپی پێی یانەی هەولێر دوایین یەکەی راهێنانی خۆی بەسەرپەرشتی ئەحمەد موناجدی یاریدەدەری راهێنەری تیپەکە ئەنجامدەدات، وەک ئامادەکاری بۆ یاری داهاتووی یانەکە بەرامبەر یانەی جەویە.   ئەو ئەندامەی دەستەی کارگێڕیی یانەی هەولێر ئاماژەی بەوەشکرد کە سیڤی زۆر راهێنەریان لەبەردەستدایە، بەڵام بڕیاری خێرا نادەن و دەیانەوێت راهێنەرێک بهێنن بتوانێت یانەکە بگەڕێنێتەوە سەر رێچکەی راستەقینەی خۆی.