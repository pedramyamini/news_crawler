ئەمشەو کاژێر ٢١: ٤٥ بە کاتی باشووری کوردستان، یاریی کۆتایی خولی نەتەوەکانی ئەوروپا، لە نێوان هەردوو هەڵبژاردەی ئیسپانیا و فەرەنسا بەڕێوەدەچێت.  راهێنەری هەڵبژاردەی ئیسپانیا، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و گوتی "فەرەنسا باشترین هەڵبژاردەی جیهانە لە رووی کواڵیتی یاریزانەکانی، تەنیا سەیری پێکهاتەکەی بکە، بۆت دەردەکەوێت کە کوالیتی یاریزانەکانی و ئەو یانانە چەند بەرزە کە یارییان بۆ دەکەن، بەڵام دەتوانم گرەو لەسەر ئەوە بکەم کە تیپەکەم بە ئاستێکی بەکۆمەڵ دەتوانێت لێیانبباتەوە".  لویس ئێنریکی، زیاتر گوتی "ئێمە بە یاریی کۆمەڵ جیادەکرێینەوە، دەتوانین باشتر بین و ئاستمان بەرزتر بکەینەوە، تۆپی پێ یارییەکی جوانە و پاداشتی ئەوانە دەدات کە باشتر یاری دەکەن، چەکی ئێمە ئەوەیە کە بەکۆمەڵ باشتربین لەوان".  ئەو لە بەردەوامی قسەکانیدا ئاماژەی بۆ هێڵی هێرشبردنی هەڵبژاردەی فەرەنسا کرد و گوتی "هێرشبەرانی فەرەنسا زۆر باشن و دەتوانن بە ئاست و کولیتی تاکەکەسییان یارییەکە لە بەرژەوەندی خۆیاندا یەکلابکەنەوە، بەڵام ئەوە نابێتە هۆکاری ئەوەی ئێمە پلانەکانمان بگۆڕین".  راهێنەرە گەنجەکەی هەڵبژاردەی لارۆخا، دووپاتیشیکردەوە "دڵنیام ئێمە دەتوانین یارییەکی باش بکەین و کێشە بۆ فەرەنسا دروست دەکەین، ئەم یاریی کۆتاییە هاندەرێکی زۆر باشە بۆ ئێمە".