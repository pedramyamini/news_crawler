یانە هۆڵەندییەکە لە بڵاوکراوەیەکی فەرمیدا، رایگەیاند "بڕی ٧.٨٥ ملیۆن یۆرۆ وەک قەرەبوو دەدەینە خانەوادەی عەبدولحەق، کە لە مانگی حەوتی ساڵی ٢٠١٧ لە یارییەکی دۆستانەدا تووشی جەڵتەی دڵ بوو".  ئیدوین ڤان دێر سار، بەڕێوەبەری گشتی یانەی ئایاکس، رایگەیاند "هەموومان درک بەوە دەبەین کە مەینەتییەکانی عەبدولحەق و خانەوادەکەی کۆتاییان نەهاتووە، هێشتا دۆخەکە زۆر خەمگیناوییە".  عەبدولحەق نوری، کە ئێستا تەمەنی ٢٤ ساڵە، رۆژی ٨ ـی ٧ ـی ٢٠١٧ لە نەمسا لە یارییەکی دۆستانەی نێوان ئایاکس و ڤێردێربرێمەنی ئەڵمانیدا تووشی جەڵتەی دڵ بوو، بەهۆیەوە زیانێکی زۆر بە مێشکی گەیشت و ماوەی زیاتر لە ٤ ساڵ بە بێهۆشی مایەوە، کە خانەوادەکەی لە ماڵەوە چاودێرییان دەکرد.  لە ئاداری ٢٠٢٠ ـدا یانەی ئایاکس هەڵوەشاندنەوەی گرێبەستی یاریزانەکەی راگەیاند، کە لە مانگی شەشی ٢٠١٨ خانەوادەی عەبدولحەق لای لیژنەی ناوبژتیوانی نێودەوڵەتی سکاڵای لەسەر یانەی ئایاکس تۆمارکردبوو، داوای قەرەبووی دەکرد.  لە نوێترین پێشهاتدا، یانە هۆڵەندییەکە دانی بەوەدا نا کە لە کاتی چارەسەریدا کەمتەرخەم بوونە، بۆیە خانەوادەی یاریزانەکە بە ٧ ملیۆن و ٨٥٠ هەزار یۆرۆ قەرەبوو دەکاتەوە، دووپاتیشیکردەوە کە لەوەتەی هاوینی ٢٠١٧ ـەوە یانەکە خەرجییەکانی چارەسەری یاریزانەکەی لە ئەستۆ گرتووە و بەردەوامیش دەبێت.  بە قسەی برای عەبدولحەق، ئێستا یاریزانەکە لە کۆمادا دەرچووە و دەتوانێت دەوروبەری خۆی بناسێتەوە، بەڵام هێشتا لەنێو جێگەدا ماوەتەوە.