ئەمشەو بۆ هەولێر شەوێکی تایبەتە، هەزاران هاندەر دەچنە یاریگە بۆ بینینی یەکێک لە گرنگترین یارییەکانی وەرز لە خولەکەدا، هەولێر میوانداریی زاخۆ دەکات، لەو یارییەدا کە رەهەندی جیاوازی هەیە و بۆ هەولێر هەلێکە بۆ تۆڵەکردنەوە و بۆ زاخۆش هەنگاوێکە بۆ راستکردنەوەی ئەنجامەکانی.  دوو راهێنەری سوری سەرکردایەتی هەردوو تیپ دەکەن، نزار مەحروسی مامۆستا و خاوەن ئەزموون لە یانەی هەولێر، فیراس ئەلخەتیبی قوتابی لە یانەی زاخۆ، کە ئەمەی دووەمیان رۆژێک لە رۆژان یاریزانی نزار بووە و ئەمشەویش رکابەری دەبێت و دەیەوێت لە یەکەم هەنگاوی کارکردنیدا وەک راهێنەر سێ خاڵ لە یانەی هەولێر وەربگرێت.  هەولێر ماوەیەکی درێژە لە زاخۆی نەبردووەتەوە، دوایین بردنەوەی قەڵای زەرد بەرامبەر پردی دەلال لە ٢٦ - ١٠ - ٢٠١٤ بووە و لە یاریی قۆناخی یەکەمی ئەم وەرزەی خولەکەشدا لە دەرەوەی یاریگەی خۆی بە زاخۆ دۆڕا، بەڵام لە قۆناخی دووەمی خولی عێراقدا، هەولێر هەڵکشا و زاخۆش لە ماوەی چەند گەڕی رابردوودا روو لە دابەزینەوە، ئەمە جێگەی هیوای زۆرە بۆ هاندەرانی هەولێر بۆ ئەوەی هەم یارییەکە ببەنەوە و گرێی ئەنجامە خراپەکانیان بەرامبەر زاخۆ بکەنەوە، هەمیش لە ریزبەندی خولەکەدا بچنە پێش زاخۆ.  زاخۆ لە ٧ یاریی رابردوودا تامی بردنەوەی نەکردووە، دوایین یارییشی لە یاریگەی خۆیدا بە کارەبا دۆڕاند، کە ئەو دۆڕانە بووە دوو دۆڕان، هەم یانەکە سێ خاڵی لەدەستدا و هەمیش هاندەرانی سزادران و بەو هۆیەوە ئەمشەو لە فرانسۆ هەریری گوێبیستی سەدای زاخۆییەکان نابن، لەبەرامبەردا هەولێر لە دوایین ٣ یارییدا نەدۆڕاوە و دوایین دوو یارییشی لە یاریگەی خۆی بردووەتەوە.  هەر چۆنێک بێت هەولێر و زاخۆ هەمیشە یارییەکانیان پڕبووە لە رووداوی سەرنجڕاکێش، هەردوو یانە ئامادەکاریی زۆریان کردووە و ئامادەن، ٩٠ خولەک رکابەری لە فرانسۆ هەریری وەڵام دەداتەوە کامیان جەژنی هاندەران دەکاتە دوو جەژن و کامیان جەژنەکەیان دەبێتە شین و گری.  یاریی نێوان هەردوو یانەی هەولێر و زاخۆ کاژێر ٢٢: ٠٠ بەکاتی باشووری کوردستان بەڕێوەدەچێت، تۆڕی میدیایی رووداو راستەوخۆ یارییەکە لە رێگەی پەیجی رووداو سپۆرتس لە فەیسبووک دەگوازێتەوە.  هەردوو یانە ٢٨ یاریی فەرمیان بەرامبەر یەکدی کردووە، یانەی هەولێر بەرامبەر زاخۆ باڵادەستە و ١٥ یاریی بردووەتەوە، زاخۆ ٤ یاریی لە هەولێر بردووەتەوە و ٩ یاریی نێوانیان بەیەکسانبوون کۆتاییهاتووە.  بۆ یارییەکەی ئەمشەو، سەرجەم پەیژەکانی یاریگەی فرانسۆ هەریری بۆ هاندەرانی یانەی هەولێر دەبن و هاندەرانی یانەی زاخۆ بەهۆی سزادانی یانەکەوە ناتوانن لەنێو یاریگە ئامادەبن.  بۆ یارییەکەی ئەمشەو هەولێر لەرووی کارگێڕی و ئەمنییەوە ئامادەکاریی زۆری کردووە، بردنە ژوورەوەی دەبەی ئاو، لەیزەر و چوونە ناوەوەی هاندەر بۆ نێو چیمەنی یاریگە قەدەخەیە و هەولێر هۆشداریی داوەتە هاندەرانی کە خۆیان لەم شتانە بەدوور بگرن بۆ ئەوەی یانەکەیان رووبەڕووی سزا نەبێتەوە.