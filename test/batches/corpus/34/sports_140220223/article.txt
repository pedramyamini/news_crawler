میدیای ئیسپانیا هەواڵی نوێی لەبارەی داهاتووی ئەو یاریزانە بڵاوکردەوە و دەڵێت " هالاند ئامادەیە هەموو ئەو دەستەوارانە پشتگوێبخات کە پێشکێشی دەکرێن، بۆ ئەوەی لەسەر هەمان رێچکەی کریستیانۆ رۆناڵدۆ بچێت و پەیوەندی بە یانەی ریال مەدریدەوە بکات.  بەپێی دوایین زانیارییەکان، جۆنی کالافات، بەرپرسی دۆزینەوەی یاریزانانی لاو لە یانەی ریال مەدرید چووەتە فەرەنسا بۆ ئەوەی لەبارەی ئورلێین چوامێنی، یاریزانی لاوی فەرەنسی گفتوگۆ لەگەڵ یانەی مۆناکۆ بکات، هەر لە فەرەنساش لەگەڵ مینۆ رایۆلا، بەڕێوەبەری کارەکانی هالاند کۆدەبێتەوە بۆ ئەوەی ویستی ریال مەدرید بۆ گواستنەوەی ئەو یاریزانە بە بەڕێوەبەری کارەکانی هێرشبەرە نەرویجییەکە رابگەیێنێت.  هێرشبەرە ٢١ ساڵەکە بەهۆی ئەو ئاستە بەرزەی پێشکێشیدەکات بووەتە ئامانجی یانە گەورەکانی ئەوروپا، بارسێلۆنا رکابەری سەرەکی ریال مەدریدە بۆ گواستنەوەی ئەو یاریزانە، لەکاتێکدا لە هاوینی داهاتوودا مەرجی هەڵوەشاندنەوەی گرێبەستی یاریزانەکە لەگەڵ دۆرتموند بۆ ٧٥ ملیۆن یۆرۆ کەمدەبێتەوە، بەڵام رایۆلا کاردەکات بۆ ئەوەی یاریزانەکە بە پارەیەکی زیاتر بفرۆشێت.  هەریەکە لە ریال مەدرید، بارسێلۆنا، مانچێستەر یونایتد، مانچێستەر سیتی، لیڤەرپوول و چێڵسی ئەو یانانەن کە رکابەری لەسەر گواستنەوەی هالاند دەکەن، بەڵام هێشتا یاریزانەکە بەتەواوی بڕیاری خۆی نەداوە.  گرێبەستی هالاند لەگەڵ یانەی دۆرتموند لە هاوینی ٢٠٢٤ کۆتاییدێت و زەحمەتە گرێبەستەکەی لەگەڵ یانەکەی نوێبکاتەوە، بەتایبەت کە دۆرتموند سەرقاڵی دۆزینەوەی یاریزانێکە بۆ جێگرتنەوەی هالاند لە ئەگەری رۆیشتنی لە یانەکە.  لە ماوەی رابردوودا میدیای کەتەلۆنیا و نزیک لە یانەی بارسێلۆنا بڵاویانکردبووە، خوان لاپۆرتا خۆی سەرپەرشتی پرۆسەی گواستنەوەی هالاند دەکات و دەیەوێت بەهەر شێوەیەک بێت ئەو یاریزانە بباتە ریزەکانی یانەکەی، بۆ ئەوەی لە وەرزی داهاتوودا تیپێکی بەهێز دروستبکات، بۆ رکابەریکردن لەسەر بردنەوەی نازناوەکان.  هالاند لەم وەرزەدا لە ٢٠ یارییدا لەگەڵ بۆرووسیا دۆرتموند ٢٣ گۆڵی تۆمارکردووە و ٦ ئاسیستی هەیە، بەشێوەیەکی گشتیش ٨٠ گۆڵی لە ٧٩ یاریی ئەو یانەیەدا لەسەرجەم پاڵەوانێتییەکاندا تۆمارکردووە.