ئەمشەو لە درێژەی یارییەکانی چوونی قۆناخی ١٦ ـی چامپیۆنزلیگدا، یانەی لیڤەرپوولی ئینگلیزی لەسەر یاریگەی جۆسێپی میازا لە میلانۆ دەبێتە میوانی ئینتەرمیلانی ئیتاڵی.  سیمۆنی ئینزاگی، لە کۆنگرەی رۆژنامەڤانی بەر لە یارییەکەدا بۆ میدیاکان دوا و پەسنی یانە ئینگلیزییەکان بە گشتی و لیڤەرپوول بەتیبەتی دا و گوتی "یانە ئینگلیزییەکان بەهێزن، جگە لە چێڵسی کە پێشەنگی کۆمەڵەکەی لە دوایین گەڕدا لەدەستیدا، هەموو ئەوانەی دیکە بە یەکەمی کۆمەڵەکانیان سەرکەوتوون".  ئەو راهێنەرە ئیتاڵییە لە بەردەوامی قسەکانیدا، گوتیشی "لیڤەرپوول لە تیپە بەهێزەکانە، بەڵام ئێمەش شایەنی ئەوەین ئەو یارییە بەهێزانە ئەنجام بدەین".  سیمۆنی ئینزاگی، زیاتر گوتی "چەند ساڵێکە لەم قۆناخەی چامپیۆنزلیگدا یارییمان نەکردووە، بۆیە بەهەموو هێزمانەوە یاری دەکەین".  راهێنەری ئینتەرمیلان، ئاماژەی بۆ ئەوە کرد کە لەسەر کاخەز لیڤەرپوول بەربژێرە بۆ بردنەوەی ئەم یارییە، بەڵام وەکخۆی گوتی "یارییەکان لەسەر کاخەز ناکرێن، لەسەر گۆڕەپانی یاریگە بەڕێوەدەچن، من متمانەم بەوەیە کە ئیرادە و ویستی یاریزانەکان جیاوازی دروست دەکات، کە ئێمە ئەو ویستەمان بەشێوەیەکی زۆر باش هەیە".  ئایا پشت بە لاوتارۆ مارتینێز دەبەستی یان ئەلیکسیس سانچێز لە هێڵی هێرشبردندا؟ ئەمە ئەو پرسیارە بوو کە ئینزاگی لە وەڵامیدا گوتی "هەموو یاریزانەکان وەکیەک ئەگەری یاریکردنیان هەیە، هێشتا لەو بارەیەوە بڕیارمان نەداوە".