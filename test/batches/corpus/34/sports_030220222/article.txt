لە یەکەم یاریی پاڵەوانێتییەکەدا، یانەی جەزیرەی ئیماراتی و پاڵەوانی خولی ئەو وڵاتە وەک میوانداری پاڵەوانێتییەکە بەشداری لە مۆندیالدا دەکات و بەرامبەر یانەی پرای تاهیتی و پاڵەوانێتی ئۆقیانوس یارییدەکات، کە یارییەکە کاژێر ١٩: ٣٠ لەسەر یاریگەی محەممەد بن زاید بەڕێوەدەچێت.  لە پاڵەوانێتییەکەدا ٧ یانە بەشدارن، یانەکانی ئەهلی میسری وەک پاڵەوانی چامپیۆنزلیگی ئەفریقا، هیلالی سعودی، پاڵەوانی چامپیۆنزلیگی ئاسیا، چێڵسی ئینگلیزی، پاڵەوانی چامپیۆنزلیگی ئەوروپا، مۆنتێری مەکسیکی وەک پاڵەوانی کۆنکاف، پالمێراسی بەرازیلی وەک پاڵەوانی لیبەرتادۆرێس، جەزیرەی ئیماراتی وەک میواندار و پرای تاهیتی وەک پاڵەوانی ئۆقیانوس بەشدارن.  لە رێورەسمی کردنەوەی پاڵەوانێتییەکەدا یانەی ئەهلی میسری خەڵاتێکی تایبەت لەلایەن فیفاوە وەردەگرێت، بەبۆنەی بەشداریکردنی لە جامی جیهانی یانەکاندا بۆ جاری حەوتەم لە مێژوودا، کە پێشتر لە ٢٠٠٦ و ٢٠٢٠ میدالیای برۆنز و پلەی سێیەمی رکابەرییەکەی بردووەتەوە.  ئەمە وەشانی ١٨ ـی جامی جیهانی یانەکانە، رکابەرییەکانی لە ٣ ـی ئەم مانگەوە کە ئەمڕۆ دەکات تاوەکو ١٢ ـی مانگ بەردەوامدەبێت.  پێشتر ١٠ یانە نازناوی جامی جیهانی یانەکانی بردووەتەوە، ریال مەدریدی ئیسپانی ٤ جار، بارسێلۆنای ئیسپانی ٣ جار، کورێنچیانزی بەرازیلی ٢ جار، بایرن میونشنی ئەڵمانی ٢ جار، لیڤەرپوول و مانچێستەر یونایتدی ئینگلیزی یەکجار، میلان و ئینتەری ئیتاڵی یەکجار، ئینتەرناسیۆناڵ و ساو پاوڵۆی بەرازیلیش هەریەکەیان نازناوێکیان بردووەتەوە.  لەنێو یانە بەشدارەکانی ئێستای جامی جیهانی یانەکاندا، چێڵسی تاکە یانەیە گەیشتووەتە یاریی کۆتایی، بەڵام لە ساڵی ٢٠١٢ لە یاریی کۆتاییدا بەرامبەر کۆرێنچیانزی بەرازیلی دۆڕا و پلەی دووەمی بەدەستهێنا.  لەنێو ٧ یانە بەشدارەکەی ئێستای جامی جیهانی یانەکاندا ٦ لەو یانانە پێشتر چوونەتە یاریی کۆتایی، بەڵام هیچ یەکێکیان نازناوەکەیان نەبردووەتەوە.  رۆژی شەممە لە قۆناخی دووەمی پاڵەوانێتییەکەدا، کاژێر ١٩: ٣٠ یانەی ئەهلی میسری بەرامبەر یانەی مۆنتێری مەکسیکی یارییدەکات.  رۆژی یەکشەممە یانەی هیلالی سعودی بەرامبەر براوەی یاریی نێوان هەردوو یانەی جەزیرەی ئیماراتی و پرای تاهیتی یارییدەکات، براوەی یارییەکە رۆژی ٩ ـی ئەم مانگە بەرامبەر یانەی چێڵسی ئینگلیزی یارییدەکات.  یانەی پالمێراسی بەرازیلی لە قۆناخی پێشکۆتاییدا بەرامبەر براوەی یاریی ئەهلی میسری و مۆنتێری مەکسیکی یارییدەکات، کە یارییەکە ٨ ـی ئەم مانگە بەڕێوەدەچێت.