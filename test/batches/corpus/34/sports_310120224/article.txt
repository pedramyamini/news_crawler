لە ماوەی چەند کاژێری رابردوودا بەشێوەیەکی چاوەڕواننەکراو یانەی پاریس سانجێرمان، لەبارەی گواستنەوەی عوسمان دێمبێلی، گفتوگۆکانی لەگەڵ یانەی بارسێلۆنا دەستپێکرد و دەیەوێت پێش داخستنی دەرگای گواستنەوەی زستانە ئەو یاریزانە بگوازێتەوە فەرەنسا.  بەپێی هەواڵی میدیای ئیسپانیا، بڕی پارەی گواستنەوەی یاریزانەکە لە بارسێلۆناوە بۆ پاریس تاکە شتە کە لەنێوان هەردوولا یەکلانەبووەتەوە، لەکاتێکدا یانە کەتەلۆنییەکە داوای ٢٠ ملیۆن یۆرۆ دەکات.  پاریس سانجێرمان رەتیدەکاتەوە ئەو پارەیە بداتە یانەی بارسێلۆنا، ئەمەش گواستنەوەکەی ئاڵۆزکردووە، بەڵام گفتوگۆکان بەردەوامن و بارسێلۆنا دەیەوێت لەو رێگەیەوە بەشێوەی خواستن ماورۆ ئیکاردی، هێرشبەری ئەرجەنتینی لە یانە فەرەنسییەکە وەربگرێت.  پاریس سانجێرمان دەیەوێت دێمبێلی بباتە باخچەی میرەکان بۆ ئەوەی هاوکاریی هێڵی پێشەوەی یانەکە بکات، بەتایبەت کە بە ئەگەری زۆر دوای کۆتاییهاتنی گرێبەستەکەی، کیلیان ئێمباپێ لە یانەکە دەڕوات و پەیوەندی بە یانەی ریال مەدریدەوە دەکات.  چەند کاژێرێکی کەم ماوە دەرگای گواستنەوەی زستانە لە خولە گەورەکانی ئەوروپا دادەخرێت، پاریس سانجێرمان دەیەوێت پێش ئەو وادەیە گواستنەوەی دێمبێلی رابگەیێنێت.  ماوەیەکی زۆرە کێشە لەسەر داهاتووی یاریزانەکە لەنێوان بارسێلۆنا و دێمبێلی هەیە، پێشتر چاڤی هێرناندێز، راهێنەری بارسێلۆنا رایگەیاندبوو، هیچ دەرفەتێک نەماوە و پێویستە دێمبێلی هەرچی زووە بڕیاری خۆی بدات.  بارسێلۆنا هەوڵێکی زۆریدا بۆ ئەوەی گرێبەستی دێمبێلی نوێبکاتەوە، بەڵام ئاماژەکانی رۆیشتنی یاریزانەکە زیاترن وەک لە مانەوە.  لەم وەرزەدا یاریزانە فەرەنسییەکە ١١ یاریی بەدرێسی بارسێلۆناوە ئەنجامداوە، چاڤی هێرناندێز متمانەی زۆری بە یاریزانەکە هەیە، بەڵام بەتەواوی روون نییە کە لەگەڵ ئەو راهێنەرە دەمێنێتەوە یان کاروانەکەی لە بارسێلۆنا کۆتاییدێت.