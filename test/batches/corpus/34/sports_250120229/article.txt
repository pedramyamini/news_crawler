لە یاریی نێوان هەردوو یانەی گازی باکوور و پێشمەرگەی سلێمانی، لە خولی پلە یەکی عێراق کە لە کەرکووک بەڕێوەدەچێت، یانەی پێشمەرگەی سلێمانی لەگەڵ دەستپێکردنی یارییەکە بە ئەنقەست گۆڵێکیان لە خۆیان کردەوە.  تۆمارکردنی ئەم گۆڵە بە ئەنقەست لە تۆڕی گۆڵەکەیان لە یاریی لەلایەن یانەی پێشمەرگەی سلێمانییەوە، بەهۆی ئەوەوەیە کە رۆژی ٢٨ - ١٠ - ٢٠٢١ رووداوێکی سەیر روویدا، دوای ئەوەی ژیار گۆڤەندی یاریزانی پێشمەرگەی سلێمانی کەوت و راستەوخۆ هەستایەوە، یاریزانانی گازی باکوور تۆپەکەیان هەڵدایە دەرەوە، ژیار گۆڤەند دوای وەرگرتنەوەی تۆپەکە راستەوخۆ لێدانێکی ئاڕاستەی گۆڵی یانەی گازی باکوور کرد و چووە گۆڵەوە، لە کاتێکدا یاریزانانی گازی باکوور بەنیازبوون تۆپەکەیان پێبدرێتەوە، بەڵام ئەمە بووە هۆی دروستبوونی شەڕ و ئاژاوە، دوای دەستپێکردنەوەی یارییەکە کە تەنیا ١ خولەکی مابوو، جارێکی دیکە بووەوە بە شەڕ.   ئەو کاتە تۆڕی میدیایی رووداو گۆڵەکەی یانەی پێشمەرگەی سلێمانیی لە پەیجی رووداو سپۆرت بڵاوکردەوە و زیاتر لە ٣ ملیۆن بینەری هەبووە.  دوای ئەم رووداوانەش یانەی پێشمەرگەی سلێمانی لە روونکردنەوەیەکدا داوای لێبوردنی لە یانەی گازی باکوور و هاندەرانی کرد، ئەمڕۆش بە هەڵوێستێکی سەرنجڕاکێشی وەرزشی وەڵامی ئەو هەڵەیەی یاریزانەکەیان لە قۆناخی یەکەمی خولی پلە یەکی عێراق دایەوە.  هەردوو یانە لە کۆمەڵەی دووەمی خولی پلە یەکی عێراق یارییدەکەن، یانەی پێشمەرگەی سلێمانی پێشەنگی ریزبەندی خولەکەیە و یانەی گازی باکوور لە پلەی پێشکۆتایی ریزبەندی کۆمەڵەکەیە.  ئەو گۆڵەی بووە هۆکاری ئەوەی پێشمەرگەی سلێمانی گۆڵ لە خۆی بکاتەوە