بەرپرسانی باج لە ئیسپانیا لیستی ناوی ئەوانەی بڵاوکردەوە کە خۆیان لە باج دزیوەتەوە، یەکێک لە ناوەکانیش ساموێل ئیتۆی کامیرۆنییە، کە ئەو کاتەی لە یانەی بارسێلۆنا یاریکردووە، خۆی لە باجدان دزیوەتەوە.  داواکاری گشتیی ئیسپانیا بەفەرمی داوایکردووە کە ساموێل ئیتۆی کامیرۆنی بۆ ماوەی ١٠ ساڵ زیدانی بکرێت، جیا لەوەش ١٨ ملیۆن یۆرۆ وەک پێبژاردن سزابدرێت، ئەمەش بەهۆی ئەوەی کە ئیتۆ تۆمەتبارە بە دزینەوە و نەدانی نزیکەی چوار ملیۆن یۆرۆ بە باجی ئیسپانیا.  ئەم هەواڵە لە کاتێكی زۆر خراپدایە، یەکەم لەبەر ئەوەی چەند رۆژێکە ئیتۆ بەفەرمی وەک سەرۆکی یەکێتیی تۆپی پێی کامیرۆنی هەڵبژێردراوە، دووەمیشیان نزیکبوونەوەیە لە دەستپێكی یارییەکانی جامی نەتەوەکانی ئەفریقا کە هەڵبژاردەی کامیرۆن وەک وڵاتی میواندار یەکێكە لە بەربژێرەکانی پاڵەوانێتییەکە.  جامی نەتەوەکانی ئەفریقا لە رۆژی ٩ ـی مانگی یەکی ساڵی ٢٠٢٢ دەستپێدەکات، ٢٤ تیپ بەشداری دەکەن، ٥ شاری کامیرۆن میوانداریی دەکەن، بەڵام کێشەکانی رۆژ بە رۆژ زیاتر دەبن، جاری پێشووی بەهۆی کۆرۆناوە دواخرا، دواتر بەهۆی جەنگی نێوخۆی وڵاتەکە و هەڕەشەکانی ڤایرۆسی کۆرۆنای جۆری ئۆمیکرۆن نزیکە لەوەی دوابخرێت یانیش شوێنی میوانداریکردنەکەی بگۆڕدرێت.  ئیتۆ لە ساڵانی نێوان ٢٠٠٤ بۆ ٢٠٠٩ یاریی بۆ یانەی بارسێلۆنا کردووە، لەو ماوەیەدا ٣.٩ ملیۆن یۆرۆی دزیوەتەوە و نەیداوەتە باجی ئیسپانیا، ئەمەش کێشەی بۆ دروستدەکات و لە داهاتوودا رووبەڕووی دادگەی دەگاتەوە، کە پێشتریش چەندین یاریزانی دیکەی تۆپی پێ لە ئیسپانیا تووشی ئەمە بوون، وەک مێسی و کریستیانۆ.