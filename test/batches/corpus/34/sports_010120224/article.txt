یارییەکە کاژێر ١٣: ٤٥ لەسەر یاریگەی سناعە بەڕێوەدەچێت، زاخۆ دوای یەکسانبوونی لە یاریی رابردوودا بەرامبەر قوە جەوییە، دەیەوێت لە دەرەوەی یاریگەی خۆی بە ئەنجامێکی باشەوە بگەڕێتەوە.  زاخۆ لە دوایین ٦ یارییدا بەرامبەر سناعە ٣ یاریی بردووەتەوە، بەبردنەوەی ئەم یارییە هەنگاوێکی باش دەهاوێژێت و ئەگەری هەیە لە پلەی حەوتەمەوە بگاتە پلەی پێنجەمی ریزبەندی خولەکە، لەکاتێکدا ئێستا خاوەنی ٢٤ خاڵە.  یانەی سناعە ٢٠ خاڵی هەیە و لە پلەی نۆیەمی ریزبەندی خولەکەیە، بۆیە چاوەڕواندەکرێت یارییەکی بەهێزبکرێت لەنێوان هەردوو یانەدا.  زاخۆ چەند رۆژێکە بۆ ئەنجامدانی ئەم یارییە چووەتە بەغدا، بۆ ئەوەی بەباشترین شێوە خۆی ئامادەبکات و بۆ بردنەوەی یارییەکە رکابەری بکات.  لە یارییەکی دیکەدا کە کاژێر ١٥: ٠٠ دەکرێت، یانەی نەورۆز لە دەرەوەی یاریگەی خۆی بەرامبەر یانەی تەڵەبە یارییدەکات.  نەورۆز یەکەم وەرزیەتی لە خولی عێراقدا، سەرەڕای ئەوەی لە دەرەوەی یاریگەی خۆی یارییدەکات، چاوی لەوەیە بە ئەنجامێکی باشەوە بگەڕێتەوە، بۆ ئەوەی زیاتر لە خولەکەدا دانەبەزێت، لەکاتێکدا ئێستا لە پلەی شازدەیەمی ریزبەندی خولەکەیە، لە بەرامبەردا یانەی تەڵەبە لەم وەرزەدا ئەنجامەکانی باشن و لە پلەی پێنجەمی خولەکەیە.  نەورۆز بە ئامانجی مانەوە لە خولەکەدا، گۆڕانکاری لە تیپەکەیدا دەکات و لە ماوەی سێ رۆژی رابردوودا گرێبەستی لەگەڵ سێ یاریزانی پیشەگەر واژۆکردووە، بۆ ئەوەی لە قۆناخی دووەمدا هاوکاریی یانەکە بکەن بۆ بەدەستهێنانی ئەنجامی باش.