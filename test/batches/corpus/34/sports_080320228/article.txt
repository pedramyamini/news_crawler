ئەمشەو کاژێر ٢٣: ٠٠ بە کاتی باشووری کوردستان، یانەی ئینتەرمیلانی ئیتاڵی لە یاریی گەڕانەوەی قۆناخی ١٦ ـی چامپیۆنزلیگدا دەێتە میوانی یانەی لیڤەرپوولی ئینگلیزی، کە لە یاریی چووندا ٠ - ٢ پێیدۆڕاوە.  سیمۆنی ئینزاگی، راهێنەری یانەی ئینتەرمیلانی ئیتاڵی، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "ئێمە دەبێت زوو گۆڵێک بکەین ئەگەر بمانەوێت هیوا بەدەسبێنین بۆ بردنەوە لە لیڤەرپوول و گەیشتن بە قۆناخی هەشت. زۆر گرنگ و پێویستە لە نیوەی یەکەمدا گۆڵ بکەین".  ئینزاگی دانی بەوەدانا کە یارییەکەیان زۆر زەحمەت دەبێت، بەڵام خۆشیان بەدەستەوە نادەن، گوتی "یارییەکەمان زۆر زەحمەت دەبێت، بەڵام ئێمە زۆر بەپەرۆشین بۆ ئەو یارییە".   ئەو گوتیسی "ئینتەرمیلان ساڵانێکی زۆرە نەگەیشتووەتە ئەم قۆناخە و ئێمە دەمانزانی لەم قۆناخەدا رووبەڕووی تیپێکی بەهێز دەبینەوە، دوای ئەوەی لە کۆمەڵەکەماندا پلەی دووەممان بەدەستهێنا، ئێمە لە یاریی یەکەمدا کارێکی باشمان کرد و ئاستێکی بەرزمان پێشکێشکرد، لەم یارییەشدا دووبارەی دەکەینەوە".  راهێنەرە ئیتاڵییەکە، دووپاتیشیکردەوە "رووبەڕووی بەهێزترین یانەی ئەوروپا دەبینەوە، کە هاوشانی بایرن میونشن و مانچێستەر سیتی باشترینن، بەڵام ئەو جۆرە یارییانە یارمەتیمان دەدەن بۆ ئەوەی باشتر بین".