سەنیگال کە یەکێکە لە ھەڵبژاردە بەربژێرەکانی نازناوی جامی نەتەوەکانی ئەفریقا، لەم یارییەدا بە درێسی سپییەوە دەرکەوتن، ھەرچەندە ھەلی زۆری گۆڵکردنیان بۆ رێککەوت، بەڵام بەرگری و گۆڵپارێزی زیمبابوێ رێگر بوون لەبەردەم ھەژانی تۆڕەکەیان بە درێژایی ٩٠ خولەکی کاتی ئاسایی یارییەکە، لە کۆتاییشدا لە کاتی زیادکراودا بە لێدانێکی سزا یارییەکەیان ١ - ٠ بە سەنیگال دۆڕاند.  شێرەکانی تیرانگا کە سادیۆ مانێ سەرکردایەتیی دەکردن و ئیدریسا گانا گایێ کاپتنیانە، لەم یارییەدا لە توانای ھەشت یاریزانیان بێبەش بوون، کە دیارترینیان خالیدۆ کۆلیبالی، ئێدواردۆ مێندی و ئیسمایلا سار بوون کە بەھۆی کۆرۆناوە دابڕابوون.  لە خولەکی ٤ی زیادکراوی نیوەی دووەمدا، پاپێ گایێ، لێدانێکی ئاڕاستەکرد و بەر دەستی بەرگریکەرێکی زیمبابوێ کەوت، ناوبژیوانی کردیە لێدانی سزا و سادیۆ مانێ گۆڵی پێشکەوتن و سەرکەوتنی سەنیگالی تۆمارکرد.  سەنیگال لە رۆژی ھەینی یاری بەرامبەر بە ھەڵبژاردەی گینیا دەکات.