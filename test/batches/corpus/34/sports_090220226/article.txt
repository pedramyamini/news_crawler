هیلال کە سەرەڕای ئەوەی بافیتێمبی گۆمێزی گۆڵکارە فەرەنسییەکە و ڤیێتۆی ئەرجەنتینی لەدەستداوە، بەڵام ئێستا خاوەنی ئیهالۆی یاریزانی پێشووی مانچێستەر یونایتد و میشێل دی ئۆلیڤێرای بەرازیلییە، کە ئەمیان لە یانەی فلامینگۆوە هاتووە و بڕی گرێبەستەکەی ٧.٥ ملیۆن دۆلارە، ئەو نازناوی کۆپا سود ئەمریکانۆی بۆ فلامینگۆ بەدەستهێناوە، بۆیە هاندەرانی هیلال هیوایان بەو بەرازیلییە هەیە تۆڕی گۆڵی پاڵەوانی ئەوروپایان بۆ بهەژێنێت.  راستە لەسەر کاخەز چێڵسی بەربژێرە بۆ بردنەوەی ئەم یارییە، بەو پێیەی پاڵەوانی چامپیۆنزلیگە، بەڵام هیلالیش کە پاڵەوانی چامپیۆنزلیگی ئاسیایە، پڕە لە یاریزانی پیشەگەر، کە بەدڵنییاییەوە ئەگەر لەندەنییەکان حسابێکی باشیان بۆ نەکەن، دەتوانن ئازاریان پێبگەینن، یان لانیکەم دەتوانن ماندوویان بکەن و یارییەکەیان لێ قورس بکەن.  یانەکەی لەندەن، ئەگەرچی لە رووی ناو و ئەزموونەوە جیاوازییەکی زۆری لەگەڵ هیلال هەیە، بەڵام ئەو یانەیە ئێستا بە کاتێکی نموونەییدا تێناپەڕێت، کە جگە لەوەی تۆماس توخێلی راهێنەر تووشی کۆرۆنا بووە و ئامادە نابێت، ئەو تیپە ناتوانێت لەم یارییەدا سوود لە تواناکانی ٣ لە کاریگەرترین یاریزانەکانیشی وەربگرێت.  ئیدواردۆ مێندی گۆڵپارێز یاری ناکات، کە لەگەڵ هەڵبژاردەی وڵاتەکەی جامی نەتەوەکانی ئەفریقای بردووەتەوە ئێستا لە وڵاتی خۆی سەرقاڵی ئاهەنگگێڕانە بەو بۆنەیەوە.  نگۆلۆ کانتێی بڕبڕەی پشتی چێڵسی بەهۆی پێکانەوە بەشداری ناکات و ریس جەیمسی بەرگریکاریش بەهەمان هۆکار لەگەڵ تیپەکەیدا گەشتی نەکردووە.  چێڵسی زۆر پێویستی بەوەیە ئەم یارییە و دواتریش نازناوەکە بباتەوە، بۆ ئەوەی جارێکی دیکە باڵانسی خۆی وەک پاڵەوانی ئەوروپا بەدەستبێنێتەوە، کە ئێستا وەک پێشتر ترسێنەر نییە و ئەگەر لیۆناردۆ جاردینی راهێنەری پۆرتوگالی بتوانێت لە هێڵی بەرگریدا دیوارێکی پۆلایین لەبەردەم هێرشەکانی کوڕانی لەندەندا دروستبکات، دەکرێت لە هێرشەکانی هەڵگەڕاوەدا زیان بە چێڵسی بگەینێت.  ئەوەی گرنگە بۆ هیلال بەدەستهێنانەوەی تواناکانی سەلمان ئەلفەرەجە، کە بەهۆی پێکانەوە دوورکەوتووەتەوە و یاریکردنی ئەو واتا ئامادەباشیی هیلال بە رێژی ١٠٠ % بۆ ئەوەی یارییەی کە ئەگەر بیەوێت سوپرایزەکە گەورەکە بکات و لە چێڵسی بباتەوە، پێویستە یاریزانەکانی ٢٠٠ % ـی ئاستی خۆیان پێشکەش بکەن.