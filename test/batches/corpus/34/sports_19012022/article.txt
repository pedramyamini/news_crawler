هەڵبژاردەی سەنیگال وەک پێشەنگی کۆمەڵەی دووەم گەیشتە قۆناخی شازدەی جامی نەتەوەکانی ئەفریقا، سەرەڕای ئەوەی لەگەڵ هەڵبژاردەی مالاوی یەکسانبوو.  لە دوایین یاریی قۆناخی کۆمەڵەکاندا هەردوو هەڵبژاردە لەسەر یاریگەی کویکونگ رووبەڕووی یەکبوونەوە، لە یارییەکەدا هەریەکە لە خالیدۆ کۆلیبالی و ئیدوارد مێندی، دوای تێپەڕاندنی ڤایرۆسی کۆرۆنا گەڕانەوە نێو پێکهاتەی شێرەکانی تیرانگا.  سەنیگال بەسەرکردایەتی مانێ چەندجارێک نزیکبوو لە هەژاندنی تۆڕی رکابەرەکە، بەڵام سەرکەوتوو نەبوو و یارییەکە بەبێ گۆڵ کۆتاییهات.  بەم ئەنجامەش سەنیگال بە بردنەوەیەک و دوو یەکسانبوون بە پێشەنگی کۆمەڵەکە گەیشتە قۆناخی داهاتوو و مالاویش چاوەڕواندەبێت بۆ ئەوەی وەک یەکێک لە باشترین سێیەمەکان جێگەی خۆی لە قۆناخی داهاتوودا بکات.  هەڵبژاردەی زێمبابوێ یەکەم بردنەوەی لە رکابەرییەکانی جامی ئەفریقادا تۆمارکرد، بەڵام بردنەوەکەی هیچ سوودێکی نەبوو و ماڵئاواییان لە رکابەرییەکانی پاڵەوانێتییەکە کرد.  یاریی نێوان زێمبابۆێ و گینیا لەسەر یاریگەی ئەحمەد ئاهیدجۆ بەڕێوەچوو و رکابەرییەکی زۆری بەخۆیەوە بینی، لە خولەکی ٢٦ کنولیج موسونا بەلێدانی سەر گۆڵێکی بۆ زێمبابوێ تۆمارکرد و هەڵبژاردەکەی پێشخست.  لە خولەکی ٤٣ کوداکواشی ماهاشی بەلێدانێکی بەهێز گۆڵی دووەمی تۆمارکرد و نیوەی یەکەم بە دوو گۆڵی بێبەرامبەر کۆتاییهات.  لە نیوەی دووەمدا لە خولەکی ٤٩ نابی کەیتا، کاپتنی گینیا و ئەستێرەی لیڤەرپوول گۆڵێکی سەرنجڕاکێشی تۆمارکرد و ئەنجامەکەی کەمکردەوە.  یارییەکە بە دوو گۆڵ بەرامبەر گۆڵێک بۆ زێمبابوێ کۆتاییهات، بەڵام هەڵبژاردەکە ماڵئاوایی لە رکابەرییەکان کرد، گینیاش بە ٤ خاڵ وەک دووەمی کۆمەڵەی دووەم گەیشتە قۆناخی داهاتوو.  لە رکابەرییەکانی کۆمەڵەی سێیەمدا، لە یارییەکی بەهێز و پڕ گۆڵدا، هەردوو هەڵبژاردەی مەغریب و گابۆن یەکسانبوون و هەردووکیان بەیەکەوە گەیشتنە قۆناخی داهاتووی پاڵەوانێتییەکە.  لە خولەکی ٢١ جیم ئالفینیا سوودی لە هەڵەیەکی بەرگری مەغریب وەرگرت و تۆڕی یاسین بونۆی هەژاند، نیوەی یەکەم تەنیا ئەم گۆڵەی بەخۆیەوە بینی.  لە خولەکی ٧٤ سوفیان بۆفاڵ بەلێدانی سزا ئەنجامەکەی بۆ مەغریب یەکسانکردەوە، یارییەکەی گەراندەوە خاڵی سەرەتا، بەڵام دوای تەنیا ٦ خولەک نایف ئەکرد بەهەڵە گۆڵێکی لە خۆیان کردەوە و جارێکی دیکە گابۆن پێشکەوت.  سێ خولەک دوای ئەو گۆڵە، ئەشرەف حەکیمی یەکێک لە جوانترین گۆڵەکانی پاڵەوانێتییەکەی بەلێدانی راستەوخۆ تۆمارکرد و ئەنجامەکەی یەکسانکردەوە.  یارییەکە بە دوو گۆڵ بۆ هەرلایەک کۆتاییهات و مەغریب وەک پێشەنگی کۆمەڵەی سێیەم و گابۆنیش وەک دووەم گەیشتنە قۆناخی داهاتوو.  لە ئەنجامێکی چاوەڕواننەکراودا، دوای ١٥ ساڵ هەڵبژاردەی غانا لە قۆناخی کۆمەڵەکانی جامی ئەفریقادا چووە دەرەوە، دوای ئەوەی بەرامبەر دوورگەکانی قەمەر دۆڕا.  لە دوایین گەڕی قۆناخی کۆمەڵەکاندا و لە کۆمەڵەی سێیەم ئەوەی کەس چاوەڕواننەبوو روویدا و غانا بەرامبەر دوورگەکانی قەمەر دۆڕا.  لە خولەکی ٤ ئەلڤاردۆ بن گۆڵی پێشکەوتنی بۆ دوورگەکانی کەمەری تۆمارکرد، پاشان لە خولەکی ٢٥ ئاندرێ ئایۆ بەکارتی سوور لە غانا کرایە دەرەوە.  لە خولەکی ٦٢ ئەحمەد موگنی گۆڵی دووەمی دوورگەکانی  قەمەر تۆمارکرد، دوای دوو خولەک ریشموند بواکی ئەنجامەکەی بۆ غانا کەمکردەوە.  لە خولەکی ٧٧ ئەلکساندەر جیکۆ غانای کردە خاوەنی دوو گۆڵ و ئەنجامەکەی یەکسانکردەوە، بەڵام ئەحمەد مۆگنی لە خولەکی ٨٥ گۆڵی سێیەمی بۆ دوورگەکانی قەمەر تۆمارکرد و یارییەکە بە سێ گۆڵ بەرامبەر دوو گۆڵ کۆتاییهات.  بەمەش غانا ماڵئاوایی لە رکابەرییەکانی پاڵەوانێتییەکە کرد، کە یەکەمجارە لە دوای ١٥ ساڵ ئەمە روودەدات.  ئەمە جاری پێنجەمە لە مێژوودا غانا لە قۆناخی یەکەمی جامی ئەفریقادا دەکرێتە دەرەوە، کە پێشتر لە ١٩٨٠، ١٩٨٤، ١٩٩٨ و ٢٠٠٦ روویداوە بلاک ستارز لە قۆناخی یەکەمەوە بچێتە دەرەوە.