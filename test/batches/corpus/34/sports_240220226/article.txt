لە یاریی گەڕانەوەی قۆناخی دەرچوونی دۆرا و بۆ گەیشتن بە قۆناخی ١٦ ـی یۆرۆپالیگدا، یانەی ناپۆلی ئیتاڵی میوانداری بارسێلۆنای ئیسپانی دەکات، بۆ یەکلاییکردنەوەی ئەو حسابەی کە هەردوو یانە لە یاریی چووندا لەسەر یاریگەی کامپ نودا نەیانتوانی یەکلاییان بکەنەوە و یارییەکە ١ - ١ کۆتاییهات.  چاڤی لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و سەبارەت بە یارییەکە گوتی "ئەم یارییە تاقیکردنەوەیەکی راستەقینەیە بۆ ئێمە، زۆر بە پەرۆشین بۆ ئەو یارییە".  راهێنەری بارسێلۆنا، زیاتر لەبارەی یارییەکەوە گوتی "هەوڵ دەدەین کۆنتڕۆلی یارییەکە بکەین، بەڵام ئەرکمان ئاسان نابێت، چونکە ناپۆلی رکابەرێکی زەحمەتە لەسەر یاریگەکەی، یارییەکی زەحمەت دەبێت، جەنگێک دەبێت لەسەر کۆنترۆلکردنی تۆپ، ئێمە بۆ بردنەوە یاری دەکەین".  راهێنەرە لاوەکە، ئاماژەی بۆ ئەوە کرد کە هەموو یارییەکانیان فایناڵن و گوتی "هەموو یارییەکانمان لەمەودوا یاریی کۆتایین، وابزانم لە یاریی چووندا دەمانتوانی ببەینەوە، ئەم یارییە لەسەر یاریگەی مارادۆنا دەبێت جەماوەریان زۆر بە پەرۆش و حەماسەتەوە هانی یانەکەیان دەدەن، بۆیە ئەرکمان زەحمەت دەبێت، بەڵام دەبێت کەسایەتی خۆمان نیشان بدەین و بە شێوازی خۆمان یاری بکەین، ئێمە لەسەر رێگەی راستین".  چاڤی زیاتر گوتی "ئەم یارییە بۆ ئێمە تاقیکردنەوەیەکی باشە، بۆ ئەوەی بیسەلمێنین کە بارسێلۆنا دەتوانێت لەسەر ئاستی ئەوروپا رکابەری بکات، دەبێت بگەڕێینەوە سەر شێوازی یاریکردنی خۆمان، کە لە رێگەداین بۆ بەدەستهێنانەوەی شێوازی یاریکردنی راستەقینەی بارسێلۆنا".