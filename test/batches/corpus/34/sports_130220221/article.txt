بلووز لە شاری ئەبوزەبی ئاهەنگی بردنەوەی مۆندیالی یانەکانی گێڕا، ئەمەش دوای بردنەوەی لە یانەی پالمێراسی بەرازیلی بە ئەنجامی دوو گۆڵ بەرامبەر بە گۆڵێک.  چێڵسی تووشی زەحمەتییەکی زۆر بووەوە تاوەکو ئەم نازناوەی مسۆگەر کرد، لە نیوەی یەکەمدا بەبێ گۆڵ یەکسانبوون، بەڵام لە نیوەی دووەمدا رۆمێلو لوکاکو لە خولەکی ٥٤ بە لێدانی سەر گۆڵی یەکەمی چێڵسی کرد، لە خولەکی ٦٣ بە لێدانی سزا رافایێل ڤێیگا ئەنجامەکەی بۆ پالمێراس یەکسانکردەوە و یارییەکەی گەڕاندەوە خاڵی سەرەتا.  یارییەکە چووە کاتی زیادکراو، لەنیوەی یەکەمی کاتی زیادکراودا هیچ گۆڵێک تۆمارنەکرا، بەڵام لە گێمی زیادکراوی دووەمدا ئازپیلیکوێتا لێدانێکی سزای بۆ چێڵسی بەدەستهێنا و کای هاڤێرتز گۆڵی دووەم و بردنەوەی نازناوەکەی بۆ چێڵسی مسۆگەرکرد.  هەر لەو نیوەیەدا لوانی یاریزانی چێڵسی کە بووە هۆی هەژمارکردنی لێدانی سزاش لەسەر پالمێراس بەکارتی سوور لە یارییەکە کرایە دەرەوە.  ئەمە یەکەم نازناوی چێڵسی بوو لە جامی جیهانیی یانەکان، دوای ئەوەی لە ساڵی ٢٠١٢ بەرامبەر بە کۆرێنتیانزی بەرازیلی تووشی شکستبووبوو.  چێڵسی یەکەمجارە لە مێژوودا نازناوەکە دەباتەوە و سێیەم یانەی ئینگلیزییە دەبێتە پاڵەوانی جیهان، دوای هەریەکە لە یانەکانی مانچێستەر یونایتد و لیڤەرپوول.  دوای کۆتاییهاتنی پاڵەوانێتییەکە، تیاگۆ سیلڤا، بەرگریکاری بەرازیلی و یانە لەندەنییەکە بەباشترین یاریزانی پاڵەوانێتییەکە دەستنیشانکرا.  کای هاڤێرتز، دوای تۆمارکردنی گۆڵ لە یاریی کۆتایی مۆندیالدا، بووە دووەم یاریزان لە مێژوودا لە یاریی کۆتایی چامپیۆنزلیگ و جامی جیهانی یانەکاندا گۆڵ تۆماربکات، دوای لیۆنێل مێسی کە پێشتر لە ٢٠٠٩ و ٢٠١١ لەگەڵ بارسێلۆنا ئەوەی کردبوو.