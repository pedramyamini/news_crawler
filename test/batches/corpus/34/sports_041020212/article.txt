کڵۆپ لە کۆنگرەی رۆژنامەڤانی دوای یارییەکە گوتی " سوپاس بۆ خوا کە یاریی تۆپی پێ دوو گێمی هەیە، ئێمە بۆ نیوەی دووەم دڵخۆشین و بۆ نیوەی یەکەمیش دڵخۆش نین، هۆکارەکەشی دیارە. "  راهێنەری لیڤەرپوول زیاتر گوتی " لە نیوەی یەکەمدا چەند شتێکمان کرد کە هەڵەبوو، مانچێستەر سیتی شتی زۆر لە ئێمە باشتری کرد، ئێمە باش یارییمان نەکرد، زۆر دڵخۆشبووم کە فیکەی کۆتایی نیوەی یەکەم لێدرا، بەڵام لە نیوەی دووەمدا باش یارییمانکرد و هەڵەکانمان کەمکردەوە. "  راهێنەرە ئەڵمانییەکە مان سیتی لەگەڵ تۆپ تیپێکی زۆرباشە، ئەوان چەند رێگەیەکیان هەیە بۆ بەرگریکردن، ئەوان زۆر هەلی ئاسانیان هەبوو، بەڵام نەیانتوانی گۆڵ بکەن، ئەمەش هەستێکی ناخۆشت پێدەدات و واتلێدەکات ئارەزووی بەردەوامبوونت نەبێت. "  کڵۆپ ستایشی ئاستی محەممەد سەڵاح، ئەستێرەی میسری و یانەکەی کرد و گوتی " ئەگەر ئەو گۆڵەی محەممەد سەڵاح کردی، مێسی یان کریستیانۆ رۆناڵدۆ تۆماریکردبا، دەیانگوت ئەمە گۆڵێکی جیهانییە، سەڵاح یەکێک لە ئەستێرە هەرە باشەکانی جیهانە و ئەمە راستییە. "  یۆرگن دەڵێت " ئەو گۆڵەی سەڵاح کردی ٦٠ ساڵی دیکە خەڵک لەبیری ناکات. "  لەلایەن خۆیەوە محەممەد سەڵاح دوای ئەوەی لە یارییەکەدا گۆڵێکی تۆمارکرد و ئاسیستێکی کرد، لە رێگەی ئینستاگرامەکەیەوە نووسیوویەتی " ئێمە دەمانویست یارییەکە ببەینەوە، بەڵام ئێمە هێشتا دەتوانین رکابەری بکەین، هەوڵدەدەین نازناوەکە ببەینەوە و ئەوەی پێویستە بۆ ئەنجامدانی ئەو کارە هەمانە. "  یاریی لووتکەی نێوان هەردوو یانەی لیڤەرپوول و مانچێستەر سیتی لەسەر یاریگەی ئانفێڵد بەڕێوەچوو، لەنیوە یەکەمدا یارییەکە هیچ گۆڵێکی بەخۆیەوە نەبینی، بەڵام لە نیوەی دووەمدا سادیۆ مانێ و محەممەد سەڵاح دوو گۆڵیان بۆ لیڤەرپوول تۆمارکرد، فیل فۆدین و کیڤن دیبرۆین دوو گۆڵیان بۆ مانچێستەر سیتی تۆمارکرد و یارییەکە بەیەکسانبوون کۆتاییهات.  ئێستا لیڤەرپوول خاوەنی ١٥ خاڵە و لە پلەی دووەمی ریزبەندی پرێمەرلیگە، مانچێستەر سیتی بە ١٤ خاڵ لە پلەی سێیەمی ریزبەندە.