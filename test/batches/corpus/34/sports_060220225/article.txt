ئەشرەف سوبحی، وەزیری لاوان و وەرزشی میسر، رایگەیاند کە بڕی ١٠ ملیۆن جونەی میسری، کە دەکاتە ٦٤٠ هەزار دۆلار، تەرخانکراوە بۆ ئەوەی وەک دیاری بەسەر یاریزنانی هەڵبژاردەی میسردا دابەش بکەن، ئەگەر توانیان لە یاریی کۆتاییدا لە سەنیگال ببەنەوە و نازناوی پاڵەوانی ئەفریقا بەدەستبێنن.  هەڵبژاردەی میسر بلیتی یاریی کۆتایی بەدەستهێنا دوای ئەوەی لە قۆناخی پێشکۆتاییدا بە لێدانەکانی یەکلاکەرەوە ٣ - ١ لە کامیرۆنی میوانداری پاڵەوانێتییەکەی بردەوە، ئەمشەو بەرامبەر سەنیگال یاریی کۆتایی دەکات، کە ئەمیش بە بردنەوە لە بورکینا فاسۆ گەیشتووەتە فایناڵ.  وەزیری لاوان و وەرزشی میسر، لەو بارەیەوە ئاشکرایکرد کە سەرمایەدارێکی میسری پەیوەندی پێوە کردووە و پێیڕاگەیاندووە کە ٦٤٠ هەزار دۆلار دەبەخشێتە یاریزانانی هەڵبژاردەی میسر، ئەگەر یارییەکە و نازناوەکە ببەنەوە.  وەزیری ناوبراو روونیشیکردەوە کە ئەو پاداشتە هیچ پەیوەندییەکی بەو پاداشتانەوە نییە کە یاریزانان بە بردنەوەی نازناوەکە لە لایەن یەکێتیی تۆپی پێی ئەفریقاوە پێیان دەدرێت، سوپاسی هەموو یاریزانانیشی کرد بۆ ئەو ئاستە بەرزەی پێشکەشیان کردووە و سوورن لەسەر بەدەستهێنانی نازناوەکە.  هەڵبژاردەی میسر زۆرترین نازناوی جامی نەتەوەکانی ئەفریقای بەدەستهێناوە، کە ٧ جارە و ١٦ جاریش گەیشتووەتە قۆناخی پێشکۆتایی، هەروەها هەڵبژاردەی فیرعەونەکانی میسر ٣ جار بەسەریەکەوە نازناوەکەی بردووەتەوە.