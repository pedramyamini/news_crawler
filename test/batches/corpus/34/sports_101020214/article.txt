کێبرکێکە بە بەشداری ٣٢ تیپی شار و شارۆچکەکەکانی هەرێمی کوردستان ماوەی بیست و یەک رۆژ لەنێو یاریگەی بارزان بە ئامادەبوونی ژمارەیەکی زۆری هاندەر بەردەوامبوو.  یەعقوب حەسکۆ، سەرپەرشتیاری خولی جەماوەر بۆ تیپە میللییەکان لە دەڤەری بارزان لە لێدوانێکی تایبەت بە تۆڕی میدیایی رووداو، رایگەیاند "خۆشحاڵبووین گەرموگوڕییەکی زۆرمان لە نێو لاوان و وەرزشوانانی دەڤەرەکەمان و بەشداری تیپەکانی دیکەمان دیت، یارییەکان بەشێوەیەکی بەهێز و پڕ لە ململانێ بوون و هاندەرێکی زۆریش ئامادەیبوون".   هەریەک لە تیپەکانی هێتیت و کەکلە گەیشتنە یاری کۆتایی پاڵەوانێتییەکە، تیپی هێتیت یارییەکە و نازناوی پاڵەوانێتییەکەی بە ئەنجامی ٣ - ٠ گۆڵ بردەوە.   حەسکۆ گوتیشی "لە رووی بەڕێوەبردنی یارییەکانیش ئێمە بۆ یەکەمجار کاری ناوبژیوانیمان بەشێوەیەکی زۆر پڕۆفیشاڵ و بەکارهێنانی هیدفۆن لە دەڤەرەکەمان بەکارهێنا، ئامانجی سەرەکیمان بایەخدان بوو بە بەهرە و توانای وەرزشوانان".   ساڵانە دەیان خول بۆ تیپە میللیەکان لە دەڤەری بارزان دەکرێنەوە، تۆپی پێ یارییەکە هەوادارێکی زۆری لەو دەڤەرە هەیە و یانەی هەڵۆ نوێنەری دەڤەری بارزانە لە خولی نایابی کوردستان.  شیڤان نادر، بەرپرسی هونەری خولی جەماوەر لە دەڤەری بارزان بۆ رووداوی روونکردەوە "خولێکی زۆر جوانمان بەڕێوەبرد بەتایبەت لە رووی ئامادەبوونی هاندەرانەوە، لە یاریی کۆتایدا زیاتر لە ٤ هەزار هاندەر ئامادەبوون، سوپاسی هەموو ئەو لایەنانە دەکەین کە سپۆنسەرمان بوون".