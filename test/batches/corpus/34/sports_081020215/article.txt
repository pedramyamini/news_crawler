لە رکابەرییەکانی گەڕی سێیەمی، پاڵەوانێتی رۆژئاوای ئاسیا بۆ هەڵبژاردەکانی خوار ٢٣ ساڵان، هەردوو هەڵبژاردەی ئۆڵیمپی عێراق و هەڵبژاردەی ئۆڵیمپی لوبنان رووبەڕووی یەکدەبنەوە.  یارییەکە کاژێر ٢١: ٣٠ لەسەر یاریگەی ئەمیر محەممەد بن فەهد بەڕێوەدەچێت، عێراق لە دوو یاریی رابردوودا لە هەڵبژاردەکانی فەڵەستین و ئیماراتی بردووەتەوە و ئێستا بە کۆکردنەوەی ٦ خاڵ پلەی یەکەمی ریزبەندی کۆمەڵەی دووەمی گرتووە و سەرکەوتنی بۆ قۆناخی پێشکۆتایی پاڵەوانێتییەکە یەکلابووەتەوە، ئەمشەو تەنیا بۆ پارێزگاری لە پلەی یەکەم یارییدەکات.  لە بەرامبەردا لوبنان هیچ هیوایەکی بۆ سەرکەوتن نەماوە و لە دوو یاریی رابردوودا دۆڕاوە.  لە ریزەکانی هەڵبژاردەی عێراق هەریەکە لە ئەحمەد سەرتیپ و عیماد عیسای گۆڵپارێز، وەک دوو یاریزانی کورد بانگهێشتکراون، بەڵام تاوەکو ئێستا عیماد عیسا یاریی نەکردووە.  یارییەکانی پاڵەوانێتی رۆژئاوای ئاسیای خوار ٢٣ ساڵ، بەبەشداریی ١١ هەڵبژاردە لە سعودیە بەڕێوەدەچن و هەڵبژاردەکان بەسەر سێ کۆمەڵەدا دابەشکراون.