یانەی پاریسی لە یاریی چوونی قۆناخی ١٦ ـی چامپیۆنزلیگدا، لەسەر یاریگەی باخچەی شازادەکان لە پاریس، میوانداری یانەی ریال مەدریدی کرد و ١ - ٠ لێیبردەوە.  پاریسییەکان بە هێرشبردن دەستیانپێکرد و مەدریدییەکانیش بە بەرگری، کە ریتمی یارییەکە تاوەکو کۆتایی بەو شێوەیە مایەوە و یاریزانانی ماورێسیۆ پۆچێتینۆ بەدرێژایی یارییەکە کۆنترۆکی یاریگەیان کردبوو.  لە نیوەی یەکەمدا پاریس سانجێرمان چەندجارێک خۆی گەیاندە بەردەم گۆڵی کۆرتوا، بەڵام هەموو جارێ گۆڵپارێزە بەلجیکییەکە سەرکەوتوو بوو لە پاراستنی گۆڵەکەی.  لە نیوەی دووەمدا سیناریۆی هێرشبردنی پاریسییەکان و بەرگری مەدریدییەکان بەردەوام بوو، تاوەکو کیلیان ئێمباپێی ئەستێرەی یارییەکە لە خولەکی ٦٢ لێدانێکی سزای بۆ یانەکەی بەدەستهێنا، کە دەرفەتێکی زێڕین بوو بۆ ئەوەی لیۆنێل مێسی گۆڵی پێشکەوتن بۆ پی ئێس جی تۆماربکات، بەڵام کۆرتوا لێدانەکەی لیۆی گەڕاندەوە و ئەنجامی یارییەکەی بە سپیی هێشتەوە تاوەکو ئێمباپێ لە خولەکی ٤ زیادکراودا، بە کۆششێکی تاکەکەسی توانی تۆڕی مەدرید بهەژێنێت و گۆڵی سەرکەوتنی تۆمارکرد.  ئەم سەرکەوتنە هەنگاوێکی باش بوو بۆ یانە پاریسییەکە، کە لە یاریی گەڕانەوەدا لە سانتیاگۆ برنابیۆ بە ورەیەکی بەرزترەوە یاری بکات.