لە یارییەکانی قۆناخی هەشتی پاڵەوانێتیی تێنسی رۆتەردامدا کە ٥٠٠ خاڵی لەسەرە، ئاندرێ رۆبلێڤی رووسی بە ئەنجامی دوو کۆمەڵەی بێ وەڵام لە مارتۆن ڤۆسکۆڤیچی هەنگاری بردەوە.  ئەنجامی کۆمەڵەکانیش شەش چوار و شەش سێ بوون.  لە قۆناخی داهاتوودا رۆبلێڤی رووبەڕووی فیلیکس ئاگۆر ئالیاسیمی کەنەدی دەبێتەوە.  لەلایەن خۆیەوە فیلیکس ئاگۆر ئالیاسیمی کەنەدی لە یارییەکی دیکەی پاڵەوانێتیی تێنسی رۆتەردامدا شکستی بە کامیرۆن نۆریی بەریتانی هێنا.  لەو یارییەی کە رکابەرییەکی بەهێزی لە نێوان هەردوو یاریزانەکەدا بەخۆیەوە بینی، سەرئەنجام فیلیکس ئاگۆر بە ئەنجامی دوو کۆمەڵەی بێ بەرامبەر یارییەکەی بردەوە، لە هەردوو کۆمەڵەکەدا یاریزانان هەڤڕکیی یەکدییان دەکرد لەسەر خاڵەکان، ئەنجامەکەش حەوت پێنج و حەوت شەش بوو.  ئەمڕۆ یارییەکانی قۆناخی پێشکۆتایی تێنسی رۆتەردام بەڕێوەدەچن و سبەیش یاریی کۆتایی دەکرێت.