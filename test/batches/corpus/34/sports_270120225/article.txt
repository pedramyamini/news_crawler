دلاوەر ئاژگەیی، نوێنەری حکومەتی هەرێمی کوردستان لە یەکێتیی ئەوروپا بە تۆڕی میدیایی رووداوی راگەیاند، رۆژی چوارشەممە ٢٦ ـی ١ ـی ٢٠٢٢ لە بارەگای سەرەکی فدراسیۆنی تۆپی پێی هۆڵەندا لەگەڵ یۆهان ڤان خێین، بەرپرسی بەشی نێودەوڵەتی فیدراسیۆنەکە کۆبووینەوە و لە کۆبوونەوەکەدا هەردوو پسپۆری کوردی بواری تۆپی پێ پێشڕەو حەسەن و فەيزی خان بەگزادە، ئامادەبوون، یۆهان ڤان، ئامادەیی فیدراسیۆنی تۆپی پێی وڵاتەکەی بۆ هاوکاریکردنی تۆپی پێی کوردستان بە تایبەت لە بوارەکانی پێگەیاندنی راهێنەر و یاریزانی لاوی کور و کچ پیشان دا.   دلاوەر ئاژگەیی، بە رووداوی گوتی "لە دیدارەکەدا باسی داڕشتنی میکانیرمی کارکردنی دوولایەنە کرا و بڕیاردرا لە داهاتوویەکی نزیکدا کۆبوونەوەیەکی دیکە لە نێوان نوێنەری حکومەتی هەرێمی کوردستان و وەزارەتی دەرەوەی هۆڵەندا و فیدراسیۆنی شاهانەی تۆپی پێی هۆڵەندا ئەنجامبدرێت بەمەبەستی داڕشتنی پلان و نەخشەڕێگەیەکی گونجاو بە ئاراستەی بەرزکردنەوەی ئاستی پەیوەندییەکان و پتەوکردن و بەردەوامیدان بە هاوکارییەکان".  نوێنەری حکومەتی هەرێمی کوردستان لە یەکێتیی ئەوروپا ئاماژەی بەوەشکرد، وەک رێزگرتنێک لە شاندی هەرێمی کورستان، مافی ئەندامێتی فەخری فیدراسیۆنی شاهانەی تۆپی پێی هۆڵەندام پێبەخشرا و درێسی هەڵبژاردەی هۆڵەندام پێشکێشکرا.