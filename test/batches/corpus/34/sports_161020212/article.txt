میدیای ئیسپانیا بڵاویکردەوە، دانی ئەلڤێش لەگەڵ هاوژینەکەی لە بارسێلۆنایە و بەدوای یانەیەکی نوێدا دەگەڕێت و بە ئەگەری زۆریش ئەو یانەیە یانەی بارسێلۆنایە.  ئەلڤێش لەلێدوانێکدا لەبارەی داهاتووی خۆیەوە دەڵێت " ئەگەر یانەی بارسێلۆنا پێویستیی بە من بێت، تەنیا لەسەرئەوان پێویستە پەیوەندیم پێوەبکەن، من هێشتا لە توانامدا هەیە لە هەر شوێنێکدا بێت یاریی بکەم و ئاستی خۆم پێشکێشبکەم، بەتایبەت لەگەڵ بارسێلۆنا کە ئێستا خاوەنی چەند یاریزانێکی لاو و زۆرباشە. "  بەرگریکارە بەرازیلییەکە زیاتر دەڵێت " تاکە شوێنێک کە لەم جیهانەدا تێیدا خاوەنی ماڵم بارسێلۆنایە. "  دانی ئەلڤێش، ئێستا تەمەنی ٣٨ ساڵە، بەهۆی کێشەی نەدانی مووچەکانییەوە گرێبەستەکەی لەگەڵ یانەی ساوپاوڵۆی بەرازیلی هەڵوەشاندەوە و ئێستا بەبێ یانە ماوەتەوە.  یاریزانەکە پێشتر لە ٢٠٠٨ تاوەکو ٢٠١٦ لە یانەی بارسێلۆنا یارییکردووە و ٢٣ نازناوی لەگەڵ یانەکە بردووەتەوە، دوای ئەوە پەیوەندیی بە یانەکانی یوڤێنتوس، پاریس سانجێرمان و ساوپاوڵۆ کرد.  ئەلڤێش پێشتر رایگەیاندبوو، تاوەکو ساڵی ٢٠٢١ تەواودەبێت ناچێتە هیچ یانەیەکی دیکە، بەڵام ئاماژەکان بۆ گەڕانەوەی ئەو یاریزانە بۆ بارسێلۆنا بەهێزن و ئێستا یاریزانەکە کاتەکانی لە بارسێلۆنا بەسەردەبات.