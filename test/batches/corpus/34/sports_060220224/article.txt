رۆژانە کۆمەڵێک هاندەری سەنیگال لە وڵاتەکەیانەوە ماوەی ٣ هەزار کیلۆمەتر بە فڕۆکە دەبڕن بۆ ئەوەی خۆیان بگەیننە هەڵبژاردەکەیان و لەنێو یاریگەدا هانی هەڵبژاردەکەیان بدەن بۆ بەدەستهینانی یەکەم نازناوی کیشوەرە رەشەکە لە مێژوویاندا.  پیر و گەنج، ژن و پیاو منداڵ و تەنانەت خاوەن پێداویستی تایبەتیش، بە ئەرکێکی نیشتیمانیی خۆیان دەزانن لەسەر خەرجی خۆیان گەشتی کامیرۆن بکەن بۆ یارمەتیدانی هەڵبژاردەی وڵاتەکەیان.  پاکۆ، گەنجێکی تەمەن ٢٧ ساڵانە، یەکێکە لەو گەنجانەی بە ئەرکی خۆی دەزانێت یارمەتی هەڵبژاردەی وڵاتەکەی بدات بۆ بردنەوەی نازناوی ئەفریقا.  پاکۆ دەڵێت "هەموو گەلی سەنیگالی لە پشت هەڵبژاردەی وڵاتەکەیە، ئێمە هەموو شتێک دەکەین بۆ ئەوەی یارییەکە ببەینەوە و جامی ئەفریقا بەدەستبێنین، ئێمە ماوەیەکی زۆرە بەدوای ئەو نازناوەوەین، لێرەین بۆ گەیشتن بە ئاواتەکەمان".  ئەوان هەر لە ماڵەوە خۆیان دەڕازێننەوە، جلی نەتەوەیی لەبەردەکەن و بە ئاڵا و کەرەستە کلتوورییەکانەوە روو لە فڕۆکەخانەکان دەکەن و هەر لەنێو وڵاتەکەیاندا دەست بە سەما و هەڵپەڕکێ و گۆرانی دەکەن، تا دەگەنە کامیرۆن، لەوێش شەقامەکان بە گۆرانی و دروشمە جوانەکانیان دێننە جۆش و خرۆش.  فاتۆ، کچێکی تەمەن ٣٠ ساڵی سەنیگالییە، ئەویش هاندەرێکی سەرسەختی وڵاتەکەیە و بۆ ئەوەی بە گۆرانیگوتن هانی یاریزانەکانی وڵاتەکەی بدات رووی لە کامیرۆن کردووە.  ئەو دەڵێت "ئێمە بۆ هەر یاریزانێک گۆرانییەکمان هەیە، ئەوە رێگەیەکی باشە بۆ هاندانیان، خودی یاریزانەکان لە رێگەی گۆرانییەکانمانەوە خۆیان دەناسنەوە، وەک سادیۆ مانێ، دیاتا و هەموو یاریزانانی دیکە، هەر ئەوەش وایکردووە کە ئێمە لە هەموو ئەوانەی دیکە جیاوازبین".  هەموو سەنیگالییەکان، بە دارو بەردی وڵاتەکەشیانەوە پشتیوانی سادیۆ مانێ و هاوڕێکانینە، بۆ ئەوەی بۆ یەکەمجار لە مێژوودا ببنە پاڵەوانی ئەفریقا.