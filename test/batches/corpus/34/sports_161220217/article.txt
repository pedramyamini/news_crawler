بلایلی بەو گۆڵەی لە نێوەڕاستی یاریگەدا لە تۆڕی گۆڵی مەغریبی کرد و بەهۆیەوە گەیشتە قۆناخی پێشکۆتایی بەر لەوەی بگاتە یاریی کۆتایی و نازناوەکە بباتەوە، زیاتر بووە جێگەی باس و خواستی میدیا و هاندەرانیش، ئەگەرچی بەر لە کەمتر لە دوو مانگ ئەو یاریزانە گۆڵێکی هاوشێوەی بۆ یانەکەی، قەتەری قەتەری لە بەرامبەر غەڕافەش تۆمارکردووە.  ئەو لە چەند ساڵی دواییدا وەک یەکێک لە باشترین یاریزانانی عەرەب ناسراوە، بەڵام لە پشت ئەم سەرکەوتنەی لەنێو یاریگەکاندا چیرۆکێکی دیکەی کاریگەر و سەرنجڕاکێشی هەیە، کە شایەنی ئەوەیە باسی بکەین، ناونیشانەکەیشی بریتییە لە "پاڵەوانێکی جەزائیری مەحاڵ ناناسێت".  ئەوەی چاوەڕواننەکراو بوو ئەوەبوو کە یانەی قەتەری قەتەری یاریزانی جەزائیری ھەڵوەشاندەوە، دوای ئەوەی گۆڵی بردنەوەی لە دژی ھەڵبژاردەی قەتەر تۆماركرد، لە قۆناخی پێشكۆتایی جامی عەرەبدا، ئەمە بەپێی هەندێک سەرچاوە، چونکە میدیای عەرەبی دەڵێت بە رەزامەندی ھەردوولا گرێبەستەكە ھەڵوەشێندراوەتەوە. تەنانەت هەندێک سەرچاوەی نزیک لە بلایلی دەڵێن "یاریزانەکە دەچێتە یانەیەکی ئەوروپی".  هەرچۆنێک بێت یوسف کاروانێکی دیکە و ئەزموونێکی دیکە لەگەڵ یانەیەکی دیکە دەستپێدەکات، کە بێگومان دوای کۆتاییهاتنی جامی عەرەب ناسنامەی ئەو یانەیە ئاشکرا دەبێت کە بلایلی یاری بۆ دەکات.  بلایلی سەرەتای کاروانی وەرزشیی خۆی لەگەڵ یانەی مەولودیە وەهرانی جەزائیری دەستپێکرد، کە لە وەرزی ٢٠٠٩ - ٢٠١٠ ـدا دەرفەتی بۆ رەخسا لەگەڵ تیپی یەکەمی یانەی ئەهلی بورجدا ٤ یاری بکات، بەر لەوەی بڕیار بدات بۆ ماوەی دوو ساڵ گرێبەست لەگەڵ یانەی مەولودیە وەهران بکات، کە لەگەڵیدا بەشداری لە ٤٧ یارییدا کرد و ١٦ گۆڵی تۆمارکرد.  درەوشانەوەی بلایلی لە خولی ناوخۆی جەزائیردا سەرنجی یانەی تەرەجی تونسی راکێشا و لە ساڵی ٢٠١٢ بلایلی بۆ ماوەی ٣ ساڵ بەرامبەر ٣٥٠ هەزار یۆرۆ چووە ریزەکانی ئەو یانە تونسییە.  یوسف ٥٥ یاری بە درێسی تەرەجییەوە ئەنجامدا و ١٠ گۆڵی بۆ ئەو یانەیە تۆمارکرد، دواتر لە وەرزی ٢٠١٤ - ٢٠١٥ لە رێگەی یانەی ئیتحاد عاسیمەوە گەڕایەوە خولی جەزائیری، کە لەگەڵیدا ئاستێکی بەرزی پێشکەشکرد و لە ٤١ یارییدا ١٣ گۆڵی تۆمارکرد.  ساڵی ٢٠١٥ و لە تەمەنی ٢٤ ساڵیدا، بلایلی لەسەر رێچکە راستەکە دەڕۆیشت بەرەو بوون بە ئەستێرەیەکی دیاری یارییەکە، بەڵام ئەو کەوتە داوی ماددە وزەبەخشەکان و بەهۆیەوە بۆ ماوەی ٤ ساڵ سڕکرا، بەڵام دواتر سزایەکەی بۆ ٢ ساڵ کەمکرایەوە.  ئەوکات بلایلی دانی بەوەدا نا کە دەرمانی وزەبەخشی بەکارهێناوە و رازی نەبوو بۆ جاری دووەم پشکنینەکان بکاتەوە، کە هەموو وەرزشوانێک مافی ئەوەی هەیە پشکنینەکانی بۆ دووبارە بکرێنەوە و دەرئەنجام لەسەر ئاستی ناوخۆیی و نێودەوڵەتی سڕکرا.  ئەوکات هەمووان وایاندەزانی کە یوسف بلایلی کۆتاییهات وەک چەندین یاریزانی دیکە، کە وزەبەخشەکان کۆتاییان بە بەهرەکانیان هێناوە، بەڵام یاریزانە جەزائیرییەکە رازی نەبوو چیرۆکەکەی بەمشێوەیە کۆتایی پێبێت.  گەورەترین ئاڵنگاری بۆ بلایلی لەو ماوە سەختەدا، هێشتنەوەی هیواکانی بوو بۆ بەردەوام بوون لە یاریکردن و پارێزگاریکردن لە توانای جەستەیی، بۆیە ئەو دەستی بە مەشقەکانی کردەوە و بەردەوام یاریشی دەکرد بۆ ئەوەی بەهرەکانی لەدەستنەدات.  ساڵی ٢٠١٧ دوای گەڕانەوە لە سڕکردن، یوسف پەیوەندی بە ریزەکانی یانەی ئانژێی فەرەنسییەوە کرد، کە تەنیا یەک یاری بە درێسی ئەو یانەیەوە ئەنجامدا، ئەو بیری لە گەڕانەوە بۆ خولی جەزائیری کردەوە، بەڵام یانەی تەرەجی تونسی جارێکی دیکە گەڕاندییەوە ریزەکانی، ئەمەش دوای کۆمەڵێک ناکۆکی لە نێوان بلایلی و سەرۆکی یانەی ئانژێی فەرەنسی.  بلایلی ئەو راستییەی دەزانی کە گەڕانەوەی بۆ تەرەجی باشترین دەرفەتە بۆ گەڕانەوە بۆ سەر رێگە راستەکە و رزگارکردنی کاروانی وەرزشیی خۆی لە لەنێوچوون، کە هەرزوو تواناکانی تەقینەوە و ئاستێکی بەرزی لەگەڵ یانە تونسییەکەی پێشکەش کرد و رۆڵێکی کاریگەری بینی لە بردنەوەی دوو نازناوی خولی یانە پاڵەوانەکانی ئەفریقا و دوو نازناوی خولی تونسیش، زێدەباری جامی سوپەری تونسیش.  ئەو ئاستە بەرزەی بلایلی وای لە جەمال بلمازیی راهێنەری هەڵبژاردەی جەزائیر کرد بانگهێشتی بکات بۆ بەشداریکردن لە جامی ئەفریقای ٢٠١٩ کە لەوێش یوسف رۆڵێکی باشی بینی لە بردنەوەی نازناوەکە لە لایەن هەڵبژاردەی جەزائیر.  دوای ئەو پاڵەوانێتییە، یوسف سەرنجی چەند یانەیەکی گەورەی عەرەبی راکێشا و دەرئەنجام چووە ریزەکانی یانەی ئەهلی جدەی سعودی، بەرامبەر بە ٣ ملیۆن یۆرۆ، کە ریکۆردێکی مێژوویی بوو لە مێژووی یانەی تەرەجی تونسیدا.  یوسف بلایلی لەگەڵ یانە سعودییەکە سەرکەوتوو نەبوو، بۆیە ئەمجارە پەیوەندی بە ریزەکانی یانەی قەتەری قەتەرییەوە کرد، کە تاوەکو ئێستا لە ٢٤ یارییدا بەشداری لە ٢٠ گۆڵدا هەیە، بەڵام ئیدی کاروانەکەی لەگەڵ ئەو یانەیەش کۆتاییهات.  بلایلی رۆڵێکی کاریگەری بینی لە بەدەستهێنانی یەکەم نازناوی مۆندیالی عەرەب لە لایەن هەڵبژاردەی وڵاتەکەی، کە لە قەتەر بەڕێوەچوو و یەکەمجار بوو ١٦ هەڵبژاردەی عەرەب بەشداری تێدا بکەن.  ئەم یاریزانە، کە تەمەنی ٢٩ ساڵە، هێشتا لە توانایدا هەیە شتی زۆرتر لەنێو یاریگەکاندا پێشکەش بکات، کە ئەو نموونەی ئەو یاریزانە خۆڕاگرانەیە، کە دەتوانن خۆیان لە تۆنێلە تاریکەکاندا رزگاربکەن و لەپێناو سەرکەوتندا تێبکۆشن، لە کۆتایی چیرۆکەکەشیاندا دێرە خەمناکەکان بە دێرە دڵخۆشکەرەکان بگۆڕنەوە.