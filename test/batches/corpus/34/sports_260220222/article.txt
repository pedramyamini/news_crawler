ئەو دوو برایە لە گرتەیەکی ڤیدیۆییدا دەرکەوتن و دەڵێن " دەکرێت ئەم شەڕە رووبەڕووی هەر وڵاتێکی دیکە ببێتەوە، ئەگەر هەموو لایەک بۆ راگرتنی بەشدار نەبن. "  ڤیتالی کلیچکۆ، سەرۆکی شارەوانی کیێڤ و بۆکسێنەری پێشووی ئەو وڵاتە لەبەردەم بارەگای شارەوانی کیێڤ لەگەڵ ڤلادیمێری برای و بۆکسێنەری پێشوو دەرکەوت و دڵنیایی دایە خەڵکی وڵاتەکەی و هۆشداریی دایە هەموو جیهانیش بۆ ئەوەی بەشداری لە راگرتنی شەڕەکەدا بکەن، کە ئەگەر ئەوە نەکەن دەکرێت لە رۆژانی داهاتوو ئەو شەڕە بگاتە بەر دەرگای وڵاتانی دیکەش.  ڤیتالی زیاتر قسەیکرد و دەڵێت " ئەمڕۆ رۆژێکی کارەساتاویی گەورەیە، نەک تەنیا بۆ ئۆکراینا، بەڵکو بۆ هەموو ئەوروپا و جیهان، هێزە چەکدارەکان پاڵەوانانە بەرگری لە ئۆکراینا دەکەن، ئێمە لە کیێڤ پرۆسەی ژێرخانی گرنگی پایتەخت دڵنیادەکەینەوە کە هەموو کارێک دەکەین بۆ پاراستنی شارەکەمان، خۆراگری و سووربوونمان وادەکات ئەمە بکەین و ئێمە تەنیا لێرە دەژین.  کلیچکۆ لە بەشێکی دیکەی قسەکانیدا دەڵێت " هەموو هاوپەیمانە نێودەوڵەتییەکانمان ئاگاداردەکەمەوە، کە ئێستا شەڕ لە ئۆکراینایە، بەڵام دەکرێت شەڕ بێتە ماڵەکەشتان، لە ئەوروپا و هەموو جیهانیش، بۆیە پێویستە هەموومان بەیەکەوە کاربکەین بۆ راگرتنی شەڕەکە و ئەم دەستدرێژییەی رووسیا.  ڤیتالی و ڤلادیمێر، دوای ئەو هێرشانەی روووسیا بۆ سەر وڵاتەکەیان، چەکیان هەڵگرتووە و ئامادەن بۆ پارێزگاریکردن لە خاکەکەیان و دەڵێن " ئێمە خاوەنی راستەقینەی ئۆکرایناین. "