ئەمشەو کاژێر ٢٣: ٠٠ بە کاتی باشووری کوردستان، یانەی پاریس سانجێرمانی فەرەنسی، لە یاریی گەڕانەوەی قۆناخی ١٦ ـی چامپیۆنزلیگدا، لەسەر یاریگەی باخچەی شازادەکان لە پاریس میوانداری یانەی ریال مەدریدی ئیسپانی دەکات.  ماورێسیۆ پۆچێتینۆ، لە کۆنگرەی رۆژنامەڤانی بەر لە یارییەکەدا قسەی بۆ رۆژنامەڤانان کرد و گوتی "تیپەکەمان ئامادەیە و بە پەرۆشە بۆ ئەم یارییە، یاریزانەکانمان بەباشی خۆیان ئامادە کردووە، من متمانەم بە یاریزانەکانم هەیە، هەروەها متمانەم بە جەماوەرەکەمان هەیە کە بە بەردەوامی پشتیوانمانن، ئەوەی من دەمەوێت لەم یارییەدا لە یاریزانەکانم داوا بکەم ئەوەیە کە لە سەرەتای وەرزدا داوام لێکردوون".  ئەو لە درێژەی قسەکانیدا گوتی "لەم یارییەدا تەنیا لایەنێک گوشار ناخاتە سەر ئەوەی دیکە، هیچ تیپێکیش لەوەی دیکە زیاتر بەربژێر نییە بۆ بردنەوە، ئێمە وەک یەکێک لە گەورەترین یانەکانی جیهان رێز لە ریال مەدرید دەگرین، ١٣ نازناوی چامپیۆنزلیگی بردووەتەوە، ئەمە ئەوە دەسەلمێنێت کە پرسەکە تەنیا راهێنەر و یاریزانان نییە".  راهێنەرە ئەرجەنتینییەکەی یانەی پاریسی، گوتیشی "دەکرێت یاریی پاریس سانجێرمان بەرامبەر ریال مەدرید یاریی کۆتایی پێشوەختە بێت، پاریس سانجێرمان ماوەیەکی زۆرە چاوەڕێی ئەم جامە دەکات".  ماورێسیۆ پۆچێتینۆ، لە بەشێکی قسەکانیدا باسی ئامادەباشی لیۆنێل مێسی ئەستێرەی ئەرجەنتینی بۆ ئەم یایریە کرد و گوتی "مێسی وەک هەموو یاریزانەکانی دیکەمان بە باشی بۆ ئەم یارییە ئامادەیە، بەپەرۆشە بۆ رووبەڕووبوونەوەی ریال مەدرید، کە بێگومان بە بەهرەی خۆی رۆڵێکی گرنگی دەبێت لەم یارییەدا".