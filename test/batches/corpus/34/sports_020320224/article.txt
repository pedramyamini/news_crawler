بڕیاربوو بەر لە چەند کاژێرێک سڤیتۆلینا و پۆتۆپۆڤا لە گەڕی ٣٢ ـی پاڵەوانێتی کراوەی تێنسی مۆنتێری لە مەکسیک رووبەڕووی یەکدی ببنەوە، بەڵام خانمە تێنسزانە ئۆکراینییەکە ئامادە نەبوو بەرامبەر خانمە تێنسزانە رووسییەکە یاری بکات، بەهۆی ئەو هێرشەی سوپای رووسیا لە دژی وڵاتەکەی دەستیپێکردووە.  سڤیتۆلینا دوای ئەوەی ریاگەیاند کە ئامادە نییە بەرامبەر پۆتۆپۆڤا یاری بکات، دووپاتیکردەوە کە ئەو پابەند دەبێت بە بڕیارەکانی لیژنەی ئۆڵیمپی نێودەوڵەتی، کە دەیەوێت یاریزانانی رووسیا و بیلاڕووس تەنیا وەک وەرزشوانی بێلایەن بەشداری لە پاڵەوانێتییە نێودەوڵەتییەکاندا بکەن.   خانمە ئەستێرەکەی ئۆکراینا، پەیامێکی لە تویتەر بڵاوکردەوە، کە تێیدا هاتووە "پێموایە بارودۆخی ئێستا هەڵوێستێکی روون و ئاشکرا لە هەموو دامەزراوەکانی تێنس دەخوازێت، ئێمەی یاریزانە ئۆکراینییەکان داوامان لە یەکێتیی تێنسی یاریزانە پیشەگەرەکان کردووە، کە پابەند بێت بە راسپاردەکانی لیژنەی ئۆڵیمپی نێودەوڵەتی، کە دەیەوێت وەرزشوانە رووسی و بیلاڕووسەکان تەنیا وەک وەرزشوانی بێلایەن و بێ بەکارهێنانی ئاڵا و سروودی نیشتیمانیی وڵاتەکانیان بەشداری بکەن".  ئەو خانمە تێنسزانە، هەروەها دەڵێت "هیچ یارییەکی دیکە لەگەڵ یاریزانانی رووسیا یان بیلاڕووس ناکەم، تاوەکو یەکێتیی تێنسی یاریزانە پیشەگەرەکان ئەو بڕیارە پێویستە دەدات، من گلەییم لە هیچ وەرزشوانێکی رووسی نییە، ئەوان بەرپرس نین لە داگیرکردنی وڵاتەکەم".  ئێلینا سڤیتۆلینا، خانمە تێنسزانی ئۆکراینی، بەوە کۆتایی بە پەیامەکەی هێنا، کە گوتی "من سڵاوم بۆ هەموو وەرزشوانان هەیە، بەتایبەتی ئەو وەرزشوانە رووسی و بیلاڕووسانەی کە بوێرانە هەڵوێستی خۆیان لە دژی ئەو جەنگە نیشاندا، کە بەسەر وڵاتەکەماندا سەپێنراوە".