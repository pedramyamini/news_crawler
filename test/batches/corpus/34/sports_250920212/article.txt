حەکیمی لە هەڤپەیڤینێکی نوێدا لەگەڵ رۆژنامەی لێکیپی فەرەنسی دەڵێت "زۆر شت لە زیدانەوە فێربووم، ئەو هیچ پەیوەندییەکی بەو رووداوانەوە نییە کە لە هاوینی ٢٠٢٠ روویاندا. "  بەرگریکارە مەغریبییەکە دەڵێت " زۆر شتی دیکە هەبوون، بەتایبەت بابەتی کۆرۆنا، کاریگەرییەکی زۆری هەبوو لەسەر ئەوەی کە لە ریال مەدرید بڕۆم، ئەوکاتە گفتوگۆم لەگەڵ زیدان کرد، بەڵام ئەوە لەنێوانماندا دەمێنێتەوە، ئەو بەشێوەیەکی جیاواز بیر دەکاتەوە. "  ئەشرەف حەکیمی سەبارەت بە یەکەم بانگهێشتکردنی بۆ ریال مەدرید گوتی " لەگەڵ هەندێک لە هاوڕێکانم لە بەردەم ماڵەکەمان قسەماندەکرد، زەنگی تەلەفۆنەکەم لێیدا، زیدان پەیوەندیی پێوەکردم و پێیگوتم کە تۆ یارییدەکەیت، ئەمە بۆ من شتێکی چاوەڕواننەکراو بوو. "  دەربارەی پەیوەندییەکەی لەگەڵ کیلیان ئێمباپێ، حەکیمی دەڵێت " ئێمە یاریزانی لاوین، زۆر شتی هاوبەشمان هەیە و چێژی لێ وەردەگرین، ئەم هاوڕێیەتییەی کە هەیە دەبێتە هۆکاری باشتربوون، هاوکاریمان دەکات بۆ ئەوەی لە یاریگەدا باشتر دەربکەوین. "  بەرگریکارەکەی پاریس سانجێرمان دەربارەی لیۆنێل مێسی قسەیکرد و گوتی " وەک هەموو کەسێکی دیکە پێشبینی ئەوەم نەدەکرد مێسی لە بارسێلۆنا بڕوات، من یاریم لەگەڵ زۆر یاریزانی گەورە کردووە، بەڵام هیوام دەخواست لەگەڵ مێسی یارییبکەم، ئەوە بۆ من خەونێک بوو، ئەو مامەڵەیەی مێسی لەگەڵ دەورووبەرەکەی دەکات بۆ من شتێکی چاوەڕواننەکراو بوو، ئەو یاریزانێکی سادە و ئارامە. "  ئەشرەف حەکیمی ئێستا تەمەنی ٢٢ ساڵە، یەکێک لە باشترین یاریزانەکانی باڵی راستە لەسەر ئاستی ئەوروپا، پێشتر لە ٢٠١٦ - ٢٠١٧ لە تیپی ریال مەدرید کاستیا دەرکەوت، دوای ئەوە بۆ تیپی یەکەم سەرخرا، ساڵی ٢٠٢٠ یاریزانەکە بەرامبەر ٤٠ ملیۆن یۆرۆ پەیوەندیی بە ریزەکانی یانەی ئینتەرمیلانی ئیتاڵییەوە کرد، لە گواستنەوەی هاوینی ئەمساڵیشدا لەو یانەیەوە چووە یانەی پاریس سانجێرمانی فەرەنسی.