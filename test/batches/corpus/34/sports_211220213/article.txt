ئەم یارییە جگە لەوەی بۆ سێڤییا و بارسێلۆنا گرنگە، بۆ ریال مەدریدی پێشەنگیش زۆر گرنگە، کە لەوانەیە ئەمە یەکێک بێت لەو جارە بەدەگمەنانەی ریال مەدرید چاوی لە بارسێلۆنا بێت و حەزبکات یارییەکە بباتەوە، چونکە سێڤییا کە تەنیا ٦ خاڵ لە دواوەی ریال مەدریدە، ئەگەر بیباتەوە جیاوازییەکە دەبێتە تەنیا ٣ خاڵ، بەڵام بردنەوەی بارسا جیاوازی نێوان ریال مەدرید و سێڤییا بە ٦ خاڵ دەهێڵێتەوە.  بارسا و سێڤییا ئەو یارییە دواخراوەیان ئەنجامدەدەن کە بڕیاربوو لە گەڕی چواری ئەم وەرزەی لالیگا بەڕێوەبچێت، بەڵام بەهۆی نەگەڕانەوەی یاریزانەکانی یانە کەتەلۆنییەکە لە ئەمریکای باشوور بەهۆی پاڵاوتنەکانی مۆندیالەوە دواخرابوو.  بارسێلۆنا ١٤ یارییە لە لالیگادا هیچ یارییەکی بەرامبەر سێڤییا نەدۆڕاندووە، بەڵام بەهۆی خراپیی بارودۆخی یانەکەوە چاوەڕێ دەکرێت کەتەلۆنییەکان لە یارییەکەدا رووبەڕووی بارودۆخێکی زەحمەت ببنەوە.  ئەم یارییە بۆ سێڤییا چەند گرنگە، کە دەیەوێت خۆی لە پێشەنگ نزیکبکاتەوە، بۆ بارسێلۆناش ئەوەندە و زیاتریش گرنگە، چونکە ئەو یانەیە پێویستی بە چەند ئەنجامێکی باشە بۆ ئەوەی باڵانس بەدەستبێنێتەوە و خۆی لە پلەکانی یەکەمی ریزبەندیی نزیکبکاتەوە، کە تاوەکو ئێستا بە کۆکردنەوەی ٢٧ خاڵ لە پلەی هەشتەمە.  بەر لە یارییەکە چاڤی پەسنی سێڤییای دا و رایگەیاند "سێڤییا لە هەر پاڵەوانێتییەکدا بەشداری بکات، دەتوانێت رکابەری لەسەر نازناوەکە بکات". ئەمەش بە مانای ئەوە دێت کە ئەرکی بارسێلۆنا لەم یارییەدا زۆر قورسە.  ڤیاڕیال - دیپۆرتیڤۆ ئالاڤێس ٢١: ٠٠