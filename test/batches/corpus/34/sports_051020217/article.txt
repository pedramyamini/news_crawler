بە سەرپەرشتیی دکتۆر حەیدەر عوفی و بە ئامادەبوونی نوێنەری یانەکان لە شاری بەغدا و لە بارەگای یەکێتیی تۆپی پێی عێراق، تیروپشکی وەرزی نوێی خولی یانە پلە یەکەکان راکێشرا، لە تیروپشکەکەدا سێ یانەی کوردستان بەشدارییان کردووە کە یانەکانی دهۆک، پێشمەرگەی سلێمانی و گازی باکوورن.  یانەکان کە ژمارەیان ٢٤ تیپ بوون بەسەر دوو کۆمەڵەدا دابەشکران، کە هەر کۆمەڵەیەک ١٢ یانە لەخۆدەگرێت، پێشەنگی هەر کۆمەڵەیەک دەگاتە خولی نایابی عێراق، دووەمەکانیش بەیەکەوە یاری دەکەن و دواتر لە پلەی ئۆفدا بەرامبەر بە یانەی خاوەن پلەی ١٨ ـی خولی نایاب یاری دەکەن.  کۆمەڵەی یەکەمی یارییەکانی خولی پلە یەکەکانی عێراق ئەم یانانەی تێدایە: دهۆک، سوق شیوخ، مەسافی جنووب، رەمادی، دیفاع مەدەنی، کوفە، عفک، میسان، عەلەم و سڵێخ.  کۆمەڵەی دووەمیش بریتین لە: پێشمەرگەی سلێمانی، گازی باکوور، سناعات کارەبایی، کەربەلا، سەماوە، بەحری، بابل، شەرگات، حوسێن، دیالە، جنسیە، ناسرییە، سناعات کارەبایی.  یارییەکانی وەرزی نوێی خولی پلە یەکی عێراق لە رۆژی ١٩ ـی ئەم مانگە بەڕێوەدەچێت، لەسەر یانەکان پێویستە تا رۆژی ١٤ ـی مانگ ناو و لیستی یاریزانەکانیان پێشکێشبکەن، ئەگەرنا دووردەخرێنەوە.  لە یاریی یەکەمدا، یانەی دهۆک لە یاریگەی خۆیدا بەرامبەر بە عفک یاری دەکات، پێشمەرگەی سلێمانیش لەگەڵ سەماوە و گازی باکووریش یاری بەرامبەر بە یانەی بابل دەکات.