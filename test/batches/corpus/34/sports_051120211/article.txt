چاڤی ئەمڕۆ دوایین کۆبوونەوەی لەگەڵ سەرۆکی یانەی سەد کرد، بۆ ئەوەی رێگەی پێبدات بچێتە بارسێلۆنا و پۆستی راهێنەری ئەو یانەیە وەربگرێت، سەرۆکی سەدیش داواکەی قبوڵکرد، بۆ ئەوەی چاڤی خەونی خۆی بێنێتەدی.  سێ رۆژ بوو شاندێکی یانەی بارسێلۆنا لە قەتەر بوو، بۆ ئەوەی دانوستاندن لەگەڵ یانەی سەد بکەن، سەبارەت بە گرێبەستکردنی بارسا لەگەڵ چاڤی هێرناندێزی راهێنەری سەد و دوای دانیشتنەکانی نێوان بەرپرسانی هەردوو یانە، چاڤی توانی رەزامەندی سەرۆکی یانەی سەد بەدەستبێنێت و یانە قەتەرییەکە بەفەرمی رۆیشتنی چاڤی لە یانەکەی راگەیاند.  تورکی ئەلعەلی، بەڕێوەبەری جێبەجێکاری یانەی سەد، لەو بارەیەوە گوتی "یانەی سەد رازی بوو بۆ بارسێلۆنا دەستبەرداری چاڤی ببێت، چاڤی بەشێکی گرنگه لە مێژووی یانەی سەد و لەمەودواش پەیوەندی و هاوئاهەنگی نێوان سەد و بارسێلۆنا بەردەوام دەبێت، هیوادارین چاڤی سەرکەوتوو بێت".  ئەو بەرپرسەی یانەی سەد، زیاتر گوتی "رۆژانی رابردوو چاڤی پێی راگەیاندین کە دەیەوێت ئەزموونێکی نوێ لەگەڵ بارسێلۆنا دەستپێبکات، بەتایبەتیش لەبەر ئەو بارودۆخە خراپەی یانەی شارەکەی پێدا تێپەڕدەبێت، ئێمەش تێگەیشتنمان بۆ ویستی ئەو هەبوو، بۆیە بڕیارماندا نەبینە بەربەست لەبەردەم خواست و حەزەکەی".  تورکی لە کۆتایی قسەکانیدا، گوتیشی "چاڤی و خانەوادەکەی هەمیشە لە لایەن دەوحەوە پێشوازییان لێدەکرێت، پەیوەندییەکانمان بەردەوام دەبن".