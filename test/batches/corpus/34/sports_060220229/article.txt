یارییەکانی ئۆڵیمپیادی زستانەی بەیجین بە بەشداریی هەزاران وەرزشوان لەسەر ئاستی جیهان لە وڵاتی چین بەڕێوەدەچێت، کە بۆ یەکەمجارە لە مێژوودا شارێک میوانداریی یارییەکانی ئۆڵیمپیادی زستانە دەکات، کە پێشتر میوانداریی ئۆڵیمپیادی هاوینەشی کردبوو، لە شاری بەیجین و یاریگەی هێلانەی باڵندە کە لە ساڵی ٢٠٠٨ میوانداریی یارییەکانی ئۆڵیمپیادی هاوینەی کردبوو.  ٩٠ وڵاتی جیهان بەشدارییان لە یارییەکانی ئۆڵیمپیادی زستانەی بەیجیندا کردووە، زیاتر لە چوار هەزار یاریزان رکابەری دەکەن، رکابەرییەکانی ئەم کەرنەڤاڵە جیهانییە تاوەکو ٢٠ ـی ئەم مانگە بەردەوام دەبن.  ئۆڵیمپیاد لەژێر هەڕەشەی ڤایرۆسی کۆرۆنا و پچڕاندنی پەیوەندیی دیپلۆماسی وڵاتەکانی بەریتانیا و ئەمریکا لەگەڵ چیندا بەڕێوەدەچێت، جگە لەوەش رێگە بە ئامادەبوونی هاندەران نادرێت.  شاندی هەڵبژاردەکان لەنێو شاری بەیجیندا دەمێننەوە، بەڵام بۆ یارییەکان بە شەمەندەفەر هاتوچۆ دەکەن.  ٨٨٠ ملیۆن دۆلار بۆ میوانداریکردنی ئۆڵیمپیاد خەرجکراوە، بەشێکی یاریگەکانی ئۆڵیمپیادی ٢٠٠٨ بەکاردەهیندرێنەوە بۆ یارییەکان.