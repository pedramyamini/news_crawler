ئەمشەو لە گەڕی دووەمی قۆناخی کۆمەڵەکانی چامپیۆنزلیگدا، لە چوارچێوەی یارییەکانی کۆمەڵەی دووەمدا، یانەی میلان کاژێر ٢٢: ٠٠ لەسەر یاریگەی سانسیرۆ میوانداری ئاتلێتیکۆ مەدرید دەکات.  دیێگۆ سیمیۆنی راهێنەری یانەی ئاتلیتیکۆ مەدریدی ئیسپانی، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "لە زۆربەی یارییەکانی ئەم وەرزەدا تیپی بەرامبەر رووبەریان لێداگیرکردبووین، خەریکە یانەکان شێوازی یاریکردنی ئێمە لەبەردەکەن، ئەمەش دەقۆزنەوە بەڵام تۆپ هێشتا لە یاریگەی ئێمەدایە بۆ ئەوەی گۆڕانکاریی بکەین".  سیمیۆنی ئەوەشی نەشاردەوە کە بەرامبەرەکەیان تیپێکی زەحمەتە و گوتی "دەزانم ئێمە رووبەڕووی رکابەرێکی بەهێز دەبینەوە و تیپێکی باشیان هەیە، زۆر جوانە یاریکردن بەرامبەر بە تیپێکی وەک میلان لە خولی یانە پاڵەوانەکان".  ئەو زیاتر وەسفی یانە ئیتاڵییەکەی دا و گوتی "لەم چەند ساڵەی دواییدا زۆر پێشکەوتنیان بەخۆیانەوە بینیوە، بەدڵنیاییەوە کەشی یاریگەکەم بەدڵ دەبێت".