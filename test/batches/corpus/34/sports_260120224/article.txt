رۆژنامەکانی ئیتاڵیا ئەمڕۆ بایەخێکی زۆریان بە هەواڵی گواستنەوەی ڤلاهۆڤیچ لە لایەن یوڤێنتوسەوە دا و دووپاتیانکردووەتەوە، کە یانەی خانمە پیرەکە گرەوەکەی لە هەمووان بردووەتەوە و سەرکەوتوو بووە لە بەدەستهێنانی تواناکانی هێرشبەرە سربییەکە.    رۆژنامەی لاگازیتا دیلۆ سپۆرتی ئیتاڵی، لەو بارەیەوە نووسیویەتی "یوڤێنتوس مووشەکەکەی بەدەستهێنا و خولی ئیتاڵیا دەهەژێنێت".    ئەو رۆژنامەیە دووپاتیدەکاتەوە کە یوڤێنتوس ئەو یاریزانەی بە ٦٧ ملیۆن یۆرۆ لە فیۆرێنتینا کڕیوە، لەگەڵ ٨ ملیۆن یۆرۆی دیکەش وەک گۆڕانکاری دانراوە.    بەگوێرەی میدیای ئیتاڵیا، رۆژی شەممە دوشان ڤلاهۆڤیچ دەگاتە شاری تۆرینۆ بۆ ئەنجامدانی پشکنینە پزیشکییەکان، بەر لەوەی بەفەرمی گرێبەستەکەی واژۆ بکات و دواتریش بە میدیاکان بناسێنرێت.    رۆژنامەی لاگازیتا دیلۆ سپۆرت. لەسەر زاری جەماوەری یوڤێنتوس نووسیویەتی "بەم رێگایە جارێکی دیکە گەورە دەبینەوە".    هەروەها نووسیویەتی "ئێستا بەهۆی بوونی دیبالا و مۆراتاوە، هەروەها بە هاتنی ڤلاهۆڤیچەوە،  راهێنەر ئالێگری لە هێڵی هێرشبردنیدا چەندین چارەسەری بەدەستەوەیە".    دوشان ڤلاهۆڤیچ، تەمەنی ٢١ ساڵە، لەگەڵ هەڵبژاردەی سربیا و یانەی فیۆرێنتینا وەک هێرشبەری سەرەڕم یاری دەکات، پێشتر بۆ یانەی پارتیزانی سربی یاریکردووە و لە ٢٠١٨ پەیوەندی بە ریزەکانی فیۆرێنتیناوە کردووە.