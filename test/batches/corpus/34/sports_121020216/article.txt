دانیال لیڤی، سەرۆکی یانەی تۆتێنهامی ئینگلیزی ئامادەیە بۆ بەدەستهێنانی قازانجێکی زۆر سێرخیۆ ریگیلۆنی بەرگریکاری ئیسپانی جارێکی دیکە بە ریال مەدرید بفرۆشێتەوە، کە لەو یانەیەی کڕیوە.  سەرچاوەکانی نزیک لە یانەی شاهانە دووپاتیدەکەنەوە، کە ریال مەدرید لەسەر داوای کارلۆ ئەنچیلۆتی دەیەوێت گرێبەست لەگەڵ یاریزانەکە بکات و ئەو هەڵەیەی چاکبکاتەوە، کە ئەو یاریزانەی لەدەستداوە.  بەگوێرەی ئەو سەرچاوانە، ریال مەدرید پلانی داناوە لە مێرکاتۆی هاوینەی داهاتوودا دەستەوارەیەک پێشکەشی تۆتێنهام بکات، بۆ ئەوەی دەستبەرداری ریگیلۆن ببێت و یاریزانەکە جارێکی دیکە بگەڕێتەوە سانتیاگۆ برنابیۆ.  ئەمە لە کاتێکدایە کە ریگیلۆن نەیتوانیوە تواناکانی لەگەڵ یانەکەی باکووری لەندەن بسەلمێنێت و تاوەکو ئێستا تەنیا بەشداری لە ٤٥ یاری یانەکەدا کردووە، لە سەرجەم خول و پاڵەوانێتییەکاندا، بەڵام ئەنچیلۆتی دڵنیایە کە سوود لە تواناکانی وەردەگرێت.  بەگوێرەی هەندێک لە راپۆرتە رۆژنامەڤانییەکان، ریال مەدرید بۆ بەدەستهێنانەوەی ریگیلۆن دەتوانێت سوود لە مەرجێکی نێو گرێبەستی فرۆشتنی یاریزانەکە بە تۆتێنهام وەربگرێت، کە بەهۆیەوە هەر کاتێک ریال مەدرید ویستی یاریزانەکە بگەڕێنێتەوە، دەتوانێت بە ٤٠ ملیۆن یۆرۆ بباتەوە ریزەکانی، بەڵام فلۆرێنتینۆ پێرێزی سەرۆکی یانەی ریال مەدرید هەوڵدەدات بڕی ئەو مەرجەی کەمبکاتەوە بۆ ٣٣ ملیۆن یۆرۆ.  ئەو سەرچاوانە باس لەوەش دەکەن کە بە ئەگەرێکی زۆرەوە دانیال لیڤیی سەرۆکی تۆتێنهام رازی نابێت بە کەمتر لە ٤٠ ملیۆن یۆرۆ دەستبەرداری ریگیلۆنی تەمەن ٢٤ ساڵان ببێت.