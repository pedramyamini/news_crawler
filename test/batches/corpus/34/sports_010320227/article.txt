نۆێل لو گرات، سەرۆکی فیدراسیۆنی تۆپی پێی فەرەنسا، لەبارەی سزادانی رووسیا لەلایەن فیفاوە دەڵێت " بڕیارەکە دەبووایە بدرێت، بەڕێوەچوونی مۆندیال بەبێ رووسیا شتێکی ئاساییە و بڕیارەکەش رەهەندی زۆر هەڵدەگرێت. "  سەرۆکی فیدراسیۆنەکە زیاتر گوتی " پێویستە بەهۆی ئەم بڕیارەوە ئاهەنگ بگێڕین، فیفا و یوفا لەم پرسەدا بێلایەنی خۆیان پاراست. "  لو گرات زیاتر دەڵێت " سزا ئابوورییەکانی سەر رووسیا باشن، بەڵام هێشتا بەس نین و پێویستە سزای دیکەی بەسەردا بسەپێندرێت. "  پێشتریش سەرۆکی فیدراسیۆنی تۆپی پێی فەرەنسا رایگەیاندبوو، پێویستە هەرچی زووە فیفا بڕیاری دوورخستنەوەی رووسیا لە مۆندیال بدات، دوای ئەمەش هەریەکە لە فیفا و یوفا، بڕیارییاندا هەموو هەڵبژاردە و یانەکانی رووسیا لە سەرجەم چالاکییە وەرزشییەکانی خۆیان دووربخەنەوە.  جگە لەوەش فیدراسیۆنی تۆپی پێی ئەوروپا گرێبەستەکەی لەگەڵ کۆمپانیای گازپرۆم هەڵوەشاند، کە لە ٢٠١٢ ـەوە سپۆنسەری خولی یانە پاڵەوانەکانی ئەوروپا بوو.