لۆب لە دواوە گەڕایەوە و گەیشتە لووتکەی شۆفێرانی رالی، دوای ئەوەی لە گەڕەکانی رابردوودا هەمیشە لەدوای ناسر عەتییەی قەتەرییەوە دەهات، بەڵام ئەمجارە بووە پاڵەوان و براوەی گەڕی حەوتەم.  لۆبی فەرەنسی دووەم بردنەوەی خۆی لە ساڵی ٢٠٢٢ تۆمارکرد، ئەم بردنەوەیەیان دوای ماندووبوونێکی زۆر بەدیهات، دوای ئەوەی ٤٠٢ کیلۆمەتری بڕی و لە نێوان شارەکانی ریاز بۆ داوادیمی، نزیکەی ٥ کاژێر و نیو خولەکی پێچوو، هەرچەندە لە دوایین ٥٠ کیلۆمەتردا تووشی چەند کێشەیەکی تەکنیکی بوو.  رکابەرییەکانی رالی داکار لە سعودیە بەڕێوەدەچن، پشبڕکێی ئۆتۆمبێل، ئۆتۆمبێلی بارهەڵگر و مۆتۆرسواری بەخۆیەوە دەبینێت.  ناسر عەتییەی قەتەری، شۆفێری بەنێوبانگی پاڵەوانێتییەکە پلەی یەکەمی ریزبەندی گشتیی پێشبڕکێی ئۆتۆمبێلی لە رکابەرییەکەدا گرتووە.  لۆب کە پلەی یەکەمی رکابەرییەکانی گەڕی حەوتەمی بردەوە، ٤٥ خولەک لە دواوەی ناسر عەتییەی پێشەنگی ریزبەند دێت و دەڵێت " بیر لەوە ناکەمەوە رکابەری عەتییە بکەم، بابزانین تاوەکو کەی دەتوانین لە رکابەریکردن بەردەوامبین. "