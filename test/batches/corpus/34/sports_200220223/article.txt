وەک ئەو سەرچاوانە باسی دەکەن، مانگی ئاداری داهاتوو یەکلاکەرەوە دەبێت بۆ بارسێلۆنا بۆ گرێبەستکردن لەگەڵ ئێرلینگ هالاندی یاریزانی لاوی نەرویجیی یانەی بۆرووسیا دۆرتموندی ئەڵمانی.  ئێرلینگ هالاند، پێشتر رایگەیاندووە، ئارەزوو دەکات لە خولی ئیسپانیا یاری بکات، بەبێ ئەوەی ناسنامەی ئەو یانەیە ئاشکرا بکات کە دەیەوێت درێسەکەی لەبەربکات.  بەپێی هەواڵی رۆژنامەکانی ئیسپانیا، ریال مەدرید و بارسێلۆنا دەیانەوێت بۆ وەرزی داهاتوو گرێبەست لەگەڵ هالاند بکەن و هەریەک لەو دوو یانەیە هەموو هەوڵێک دەدات بۆ یەکلاکردنەوەی رکابەرییەکە لە بەرژەوەندی خۆیدا.  یانەی بۆرووسیا دۆرتموندیش داوای لە ئێرلینگ هالاند کردووە بەر لە کۆتاییهاتنی ئەم مانگە بڕیاری خۆی لەبارەی داهاتووی بدات، کە بێگومان ئەمەش وادەکات هەردوو یانە گەورەکەی لالیگا هەوڵەکانیان زیاتر بکەن بۆ بەدەستهێنانی رەزامەندی ئێرلینگ.  میدیای کەتەلۆنیا ئاشکرایکرد کە بەرپرسانی بارسێلۆنا بە سەرۆکایەتی خوان لاپۆرتای سەرۆکی یانەکەیان لە مانگی ئاداردا کۆبوونەوەیەکی یەکلاکەرەوە لەگەڵ نوێنەر و بەڕێوەبەری کارەکانی ئێرلینگ هالاند دەکەن، بۆ ئەوەی دەست بە پلانی گواستنەوەی یاریزانەکە لە هاویندا بۆ ریزەکانی بارسا بکەن.  ئەو سەرچاوانە، بە گەشبینییەوە دەڕواننە ئەو کۆبوونەوەیە، چونکە وەک خۆیان دەڵێن "بارسێلۆنا بڕیاری داوە هەموو شتێک بکات لەپێناو گواستنەوەی هالاند بۆ ریزەکانی و لە لایەکی دیکەشەوە خودی یاریزانەکەش پێیباشە لە نێوان ریال مەدرید و بارسێلۆنادا یانە کەتەلۆنییەکە هەڵبژێرێت، بەهۆی ئەوەی کە یانەی شاهانە نزیکە لە گرێبەستکردن لە کیلیان ئێمباپێی ئەستێرەی فەرەنسیی یانەی پاریس سانجێرمان، چونکە دەیەوێت رکابەری ئێمباپێ بێت، نەک پێکەوە لە تیپێکدا بن".  رۆژنامەکانی کەتەلۆنیا، بارسێلۆنا دەستەوارەیەک پێشکێشی هالاند دەکات، بۆ ئەوەی ماوەی ٥ ساڵ یاری بۆ بکات، بەرامبەر مووچەیەکی ساڵانە، کە ٢٠ ملیۆن یۆرۆ دەبێت، لەگەڵ گۆڕانکارییەکان کە پەیوەندییان بە ئاستی یاریزانەکە، ژمارەی گۆڵەکانی و دەستکەوتە تاکەکەسی و بەکۆمەڵەکانی دەبێت.  جگە لەمە، بارسێلۆنا پێویستە بۆ هەڵوەشاندنەوەی گرێبەستەکەی لەگەڵ بۆرووسیا دۆرتموند، مەرجی هەڵوەشاندنەوەکەی بداتە یانە ئەڵمانییەکە کە ٧٥ ملیۆن یۆرۆیە، زێدەباری بڕە پارەیەکیش کە دەبێت وەک پاداشت بداتە مینۆ رایۆلای بەڕێوەبەری کارەکانی هالاند و هارڤنجی باوکیشی.  خوان لاپۆرتا، سەرۆکی یانەی بارسێلۆنا، پێشتر لە کۆنگرەی رۆژنامەڤانی تایبەت بە ناساندنی فێران تۆرێسی یاریزانی نوێی یانەکەی، رایگەیاند کە ئەو دەیەوێت گرێبەست لەگەڵ ئێرلینگ هالاند بکات، کە بێگومان ئەو لێدوانەی لاپۆرتا بەو متمانەوە ئەوە دەردەخات کە بارسا سوورە لەسەر هێنانی ئەستێرە نەرویجییەکە بۆ ریزەکانی.