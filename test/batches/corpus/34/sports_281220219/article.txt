فریدرێك سینیسترا، پاڵەوانی جیهان لە کیک بۆکسینگ لە تەمەنی ٤١ ساڵیدا بە ڤایرۆسی کۆرۆنا گیانی لەدەستدا، کە هەمیشە دژی وەرگرتنی ڤاکسینی دژە کۆرۆنا بوو.  ئەو پاڵەوانە بەلجیکییە ٣ جار نازناوی پاڵەوانێتی کیک بۆکسینگی جیهانی بەدەستهێناوە، بۆیە بە "بەهێزترین پیاوی جیهان" ناودەبرێت.  ئەو دوای تووشبوونی بە کۆرۆنا رازی نەبوو لە نەخۆشخانە بمێنێتەوە و لەسەر بەرپرسیاریەتی خۆی گەڕایەوە ماڵەوە، بەڵام دوای تەنیا چەند رۆژێک کۆرۆنا بەسەریدا زاڵبوو، کوشتی.  سینیسترا لە ماڵی خۆی لە شاری سینی لە بەلجیکا کۆچی دواییکرد، دوای ئەوەی بڕیاریدا خۆی لە ماڵەوە چارەسەری ئەوە ڤایرۆسە بچووکە (وەکخۆی وەسفی دەکرد) دەکات، کە سەرەتاش هەر راهێنەرەکەی ناچاری کردبوو بچێتە نەخۆشخانە، کە ئەوکات گواستیانەوە بەشی چاودێری چڕ، بەڵام دواتر سووربوو لەسەر گەڕانەوە بۆ ماڵەوە.  بەر لە گیانلەدەستدانی، ئەو پاڵەوانە بەلجیکییە، رایگەیاند "ڤایرۆسە بچووکەکە ناتوانێت بموەستێنێت، تەنانەت هەمیشە رەخنەی لەو رێنامییانە دەگرت کە بۆ خۆپاراستن لە ڤایرۆسەکە دەردەکران، تەنانەت ئامادە نەبوو هیچ کاتێک ماسک ببەستێت".  میدیای بەلجیکا باس لەوە دەکات کە ئەوکاتەی فردریک بە زەحمەت هەناسەشی دەدا، هەر دەیگوت "ناتوانم کاتی خۆم لەگەڵ پیاوە تەمبەڵەکان بەسەرببەم".  بەگوێرەی ئەو سەرچاوانە، لە کاتێکدا کە پزیشکانی هۆشدارییان پێدابوو، ئەو واژۆی بۆ کردن و لەسەر بەرپرسیاریەتی خۆی نەخۆشخانەی بەرەو ماڵەوە جێهێشت، بەڵام دوای دوو رۆژ بە جەڵتەی دڵ گیانی لەدەستدا.  هاوژینی سینیسترا هەواڵی گیانلەدەستدانی بەهێزترین پیاوی جیهانی راگەیاند و دووپاتیکردەوە کە ئەو بە کۆرۆنا نەمردووە و گوتی "ئەو هەرگیز رازی نەدەبوو هەواڵی تووشبوونی بە کۆرۆنا بڵاوبکرێتەوە، بۆ ئەوەی ترس لەنێو خەڵکیدا بڵاونەبێتەوە و نەبێتە هۆکارێک بۆ ئەوەی خەڵکی ڤاکسین وەربگرن".