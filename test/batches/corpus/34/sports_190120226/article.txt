چاڤی لە کۆنگرەی رۆژنامەڤانی بەر لە یارییەکەی بەرامبەر ئاتلێتیک بیلباو لە قۆناخی شازدەی جامی شای ئیسپانیا، لەبارەی داهاتووی دێمبێلیییەوە زۆرترین پرسیاری لێکرا، بەڵام هیچ یەکێک لە وەڵامەکانی بۆ هاندەرانی یانە کەتەلۆنییەکە دڵخۆشکەر نەبوون و قسەکانی راهێنەری بلاوگرانا ترسی زیاتر دەخاتە دڵی هاندەرانەوە.  راهێنەری بارسا لەبارەی دێمبێلییەوە گوتی " بڕیاری کارگێڕیی یانەکە روونە، ئەگەر ئەو گرێبەستەکەی نوێنەکاتەوە، پێویستە چارەسەرێک بدۆزینەوە، ماتیۆ لەگەڵ بەڕێوەبەری کارەکانی لە گفتوگۆدایە و پێویستە بە زووترین کات بگەینە چارەسەر. "  لە وەڵامی پرسیارێکدا کە دێمبێلی لە یارییکردن بێبەشدەکات؟ چاڤی لە وەڵامدا گوتی " بابزانین سبەی چۆن دەبێت، ئەو زۆرباش لە بارودۆخەکە دەگات، ئێمە باشترینمان بۆ ئەو دەوێت، بەڵام تیپ لە هەموو کەسێک گرنگترە، بەڵام ئەگەر گرێبەستەکەی نوێشنەکاتەوە، ئەوە بژاردەی ئێمە نییە کە یاریزانەکە لەسەر کورسی دابینشێت. "  چاڤی هێرناندێز لە بەشێکی دیکەی قسەکانیدا گوتی " ماوەیەکی زۆرە چاوەڕێی بڕیاری دێمبێلی دەکەین، ئێستا پێویستیمان بەبڕیارێکی بەپەلە هەیە، نەک وەک راهێنەر، بەڵکو وەک یانەش، تکایە با ئەمە دوایین پرسیار لەبارەی دێمبێلییەوە. "  رۆژنامەڤانەکان جارێکی دیکە پرسیاریان لە چاڤی کرد و گوتیان، گەشبینیت بۆ داهاتووی دێمبێلی؟ ئەو لە وەڵامدا گوتی " بابزانین، بابزانین. "  راهێنەری یانە کەتەلۆنییەکە لەبارەی یارییەکەوە گوتی " یارییەکی گرنگمان لەپێشە، دەبێت هەموو بیرکردنەوەمان لای ئەو یارییە بێت، من لە گرنگی داهاتووی دێمبێلی دەگەم، بەڵام یارییەکی گرنگمان لەپێشە و هەمووان ئەوە دەزانن، یان دەبێت گرێبەستەکەی نوێبکاتەوە یانیش بڕوات. "  بەڕێوەبەری کارەکانی دێمبێلی رەخنەی لە بارسێلۆنا گرتووە و تۆش دەڵێیت دەمەوێت بمێنێتەوە، ئەمە پرسیارێکی لە چاڤی کرا، ئەو لە وەڵامدا گوتی " نامەوێت وەڵامی کەس بدەمەوە و بێڕێزی بەرامبەر کەس بکەم، بیرۆکەی ئێمە روونە، یان نوێکردنەوە یان رۆیشتن. "