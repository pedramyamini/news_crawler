لە پاڵاوتنەکانی گەیشتن بە مۆندیالی ٢٠٢٢ ـی قەتەر لە کیشوەری ئەمریکای باشوور، بەرەبەیانی ئەمڕۆ هەڵبژاردەی بەرازیل میوانداریی هەڵبژاردەی ئۆرۆگوای کرد و سیلیساو یارییەکەی بە چوارەم گۆڵ بەرامبەر گۆڵێک بردەوە.  لە خولەکی ١٠ نەیمار دەرگای گۆڵکردنی بۆ خاوەن یاریگە کردەوە و بە ١٣ گۆڵ بووە گۆڵکاری مێژووی بەرازیل لە پاڵاوتنەکانی مۆندیالدا، دوای ئەوەی پێش زیکۆ و رۆماریۆ کەوت کە پێشتر هەریەکەیان ١١ گۆڵیان لە پاڵاوتندا تۆمارکردبوو.  لە خولەکی ١٨ رافینیای یاریزانی یانەی لیدز یونایتدی ئینگلیزی بۆ یەکەمجار بەدرێسی بەرازیلەوە گۆڵی تۆمارکرد، سامبا بووە خاوەنی دوو گۆڵ و نیوەی یەکەم بەو ئەنجامە تەواوبوو.  لە نیوەی دووەمدا لە خولەکی ٥٨ جارێکی دیکە رافینیا تۆڕی موسلێرای هەژاند و خاوەن یاریگەی زیاتر لە بردنەوەی یارییەکە نزیککردەوە، لە خولەکی ٧٧ لویس سوارێز بەلێدانێکی راستەوخۆ ئەنجامەکەی بۆ ئۆرۆگوای کەمکردەوە و گۆڵێکی تۆمارکرد، بەڵام زۆری نەبرد لە خولەکی ٨٣ گابریێل باربۆسا گۆڵی چوارەم و یەکلاکردنەوەی یارییەکەی تۆمارکرد و بەرازیل بە چوار گۆڵ بەرامبەر گۆڵێک یارییەکەی بردەوە.  بەم بردنەوەیە هەڵبژاردەی بەرازیل لە پێشەنگی هەڵبژاردەکانی ئەمریکای باشوور بووە خاوەنی ٣١ خاڵ و بەیەک بردنەوەی دیکە سەرکەوتنی بۆ مۆندیالی ٢٠٢٢ یەکلادەبێتەوە.  ئەمە چوارەم یاریی لەسەریەکە بەرازیل لە ئۆرۆگوای دەباتەوە و لە ساڵی ٢٠٠١ ـەوە ئۆرۆگوای هیچ یارییەکی لە بەرازیل نەبردووەتەوە.