لە رکابەرییەکانی گەڕی ٢٢ ـی خولی یانەکانی عێراقدا، یانەی نەورۆز لە یاریگەی زانکۆ لە سلێمانی بەرامبەر یانەی نەفتی وەسەت یارییکرد، نوێنەرەکەی کوردستان یارییەکەی بە گۆڵێکی بێبەرامبەر بردەوە و سێ خاڵی گرنگی بەدەستهێنا.  لە نیوەی یەکەمی یارییەکەدا و دوای تەنیا ٢٠ خولەک یارییکردن، بێنیامین ئۆکۆرنکۆ، یاریزانی پیشەگەر گۆڵێکی بۆ یانەی نەورۆز تۆمارکرد و نیوەی یەکەم بەو گۆڵە لە بەرژەوەندی خاوەن یاریگە کۆتاییهات.  لە نیوەی دووەمی یارییەکەدا، یانەی میوان هەرچەند زۆر هەوڵیدا ئەنجامەکە راستبکاتەوە، بەڵام یاریزانانی وەلی کەریم، ئاستێکی بەرزیان پێشکێشکرد و بەرگریان لە گۆڵەکەیان کرد، بەمەش یارییەکە بە گۆڵێکی بێبەرامبەر لە بەرژەوەندی یانەی نەورۆز کۆتاییهات.  نەورۆز بەبردنەوەیە بووە خاوەنی ٦ بردنەوە لەم وەرزەی خولەکەدا و ژمارەی خاڵەکانی بۆ ٢٣ خاڵ بەرزکردەوە و بەشێوەیەکی کاتی پێش یانەی ئەمانەی بەغدا کەوت و چووە پلەی پازدەیەمی ریزبەندی خولەکە.  یانەی نەفتی وەسەت، ئەمە جاری پێنجەمە لەم وەرزەی خولەکەدا تووشی دۆڕان دەبێت و ئەگەری هەیە پلەی چوارەمی ریزبەندی خولەکە لە بەرژەوەندی یانەی قوە جەوییە لەدەستبدات.