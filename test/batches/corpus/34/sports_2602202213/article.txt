کریستیانۆ لە لێدوانێکی نوێدا، رایگەیاند کە زۆر دڵخۆشە بەو ئاستەی ئەمساڵ لەگەڵ مانچێستەر یونایتددا پێشکێشی کردووە، سەرەڕای ئەوەی بەمدواییە رووبەڕووی رەخنەیەکی زۆر بووەوە، دوای ئەوەی لە ٦ یارییدا بەسەریەکەوە گۆڵی نەکرد، کە دۆن لە ساڵی ٢٠٢٢ ـدا تەنیا گۆڵێکی کردووە، ئەویش بەرامبەر برایتۆن بوو لە پرێمەرلیگدا.  کریستیانۆ لەوەتەی پەیوەندی بە ریزەکانی یانەی مانچێستەر یونایتدەوە کردووە، لە ٢٩ یارییدا ١٥ گۆڵی کردووە، کە رێژەیەکی کەمە بەراورد بەو ئامارە سەرسوڕهێنەرانەی لە وەرزەکانی پیشوودا تۆماریکردوون.  سەرەڕای ئەوەش رۆناڵدۆ بە میدیاکانی راگەیاند کە ئاستی ئەو هیچ عەیبی نییە و گوتی "ناچارنیم بە کەس بڵێم کە من زۆر باشم، چونکە ئامارەکان دیارن، راستییەکان راستین، ئیدی هەرچی دەڵێن راست نییە و گرنگ نییە چیدەڵێن".  کریستیانۆ زیاتر گوتی "دەبێت عاقڵ و ژیر بی و ئەو راستییە بزانی کە لە تەمەنی ١٨ یان ٢٠ یان ٢٥ ساڵیدا وەک تەمەنی ٣٥ ساڵی نابی، ئەمە پێگەیشتنە، ئەزموون و شارەزاییە، ژیرییە ئەگەر تۆ لەوە تێبگەی کە لەوانەیە تۆ هەندێک شت لەدەستبدەی بۆ ئەوەی هەندێک شتی دیکە بەدەستبێنی و هاوسەنگیی پێویست هەیە بۆ ئەوەی بتوانی لە ئاستێکی بەرزدا بەردەوام بی لە رکابەری".  ئەو لە بەردەوامی قسەکانیدا، گوتی "ئەوە بۆ من ئاسان نییە، بەڵام پێموایە بۆ من بەو شێوەیە، چونکە من ساڵ بە ساڵ دەیسەلمێنم کە ئاستێکی بەرز پێشکەش دەکەم و ئامارەکان شایەتی بۆ ئەوە دەدەن".  لە کۆتاییدا دۆن کریستیانۆ گوتیشی "لەبەرئەوەیە کە من زۆر دڵخۆشم بە ئاستی خۆم، هێشتا گۆڵ تۆماردەکەم، یارمەتی خەڵکی و تیپەکانیش دەدەم، چ لەگەڵ هەڵبژاردەی پۆرتوگال یان مانچێستەر یونایتد، بۆیە دەمەوێت بەو شێوەیە بەردەوام بم".