بنزیما لە یارییەکەدا لە نیوەی یەکەمدا لێدانێکی سزای لەدەستدا، کە یەکەمجارە بەدرێسی یانەکەوە لێدانێکی سزا لەدەستدەدات، کە لە ١٧ لێداندا ١٦ گۆڵی کردووە، دوای ئەوە لە نیوەی دووەمدا یاریزانەکە تووشی پێکانبوو و بەو هۆیەوە گۆڕانکاریی پێکرا و یاریگەی بەجێهێشت.  بنزیما سەرەڕای ئەوەی لە یارییەکەدا تووشی پێکانبوو و یانەکەشی یەکسانبوو، رووبەڕووی دزی بووەوە و دز چووەتە سەر ماڵەکەی.  رۆژنامەی مارکای نزیک لە یانەی شاهانە دەڵێت " لە مەدریدی پایتەختی ئیسپانیا، دز چووەتە سەر ماڵی کەریم بنزیما و چەندین کەلوپەلی یاریزانەکەیان دزیوە، بەڵام تاوەکو ئێستا شێوازی ئەنجامدانی دزییەکە و بڕی ئەو کەلوپەلانەی دزراون ئاشکرا نەکراوە.  ئەمە جاری یەکەم نییە دزی لە ماڵی بنزیما دەکرێت، پێشتر لە شوباتی ٢٠١٩ لە کاتی بەڕێوەچوونی یاریی کلاسیکۆی نێوان ریال مەدرید و بارسێلۆنا دزی لە ماڵی یاریزانەکە کرابوو.  جگە لە بنزیما دزیکردن لە ماڵی یاریزانە بەنێوبانگەکان بووەتە دیاردە و لەسەر ئاستی خولە گەورەکانی ئەوروپا چەندین یاریزانی جیاواز رووبەڕووی دزی بوونەتەوە.  ماوەیەک پێش ئێستا چەند دزێک چوونە سەر ماڵی جواو کانسێلۆ، بەرگریکاری پۆرتوگالی و یانەی مانچێستەر سیتی، بەو هۆیەوە شەڕ و بەریەککەوتن لەنێوان یاریزانەکە و دزەکان روویدا.  ئەوەی تایبەت بە پێکانی یاریزانەکەیە، میدیای ئیسپانیا دەڵێت " بەهۆی ئەو پێکانەی تووشی بووە، بنزیما لە ماسوولکەکانی قاچی چەپیدا هەستی بە ئازار کردووە و بەو هۆیەوە یاریزانەکە پێویستیی بە هەفتەیەک بۆ ١٠ رۆژ هەیە بۆ ئەوەی بگەڕێتەوە نێو یاریگەکان.  بەمەش کەریم بنزیما لە یاریی جامی شای ئیسپانیا، بەرامبەر یانەی ئاتلێتیک بیلباو ناتوانێت یاریی بکات و کاردەکات بۆ ئەوەی بۆ یاریی بەرامبەر پاریس سانجێرمان لە چامپیۆنزلیگدا ئامادەبێت.