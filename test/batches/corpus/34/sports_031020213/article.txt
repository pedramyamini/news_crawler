کاژێر ١٨: ٣٠ چاوەکان بۆ یارییەکی لووتکەی چاوەڕوانکراو، لەسەر یاریگەی ئانفێڵد دەبن کاتێک هەردوو یانەی لیڤەرپوول و مانچێستەر سیتی پاڵەوانی وەرزی رابردووی پرێمەرلیگ رووبەڕووی یەکدەبنەوە.  لیڤەرپوول بەر لەم یارییە خاوەنی ١٤ خاڵە و بە جیاوازیی خاڵێک لە پێش مانچێستەر سیتییە، بردنەوەی یارییەکە ئەو یانەیە دەباتە پێشەنگی پرێمەرلیگ، بردنەوەی سیتیش یانەکە لەگەڵ چێڵسیی پێشەنگ یەکساندەکاتەوە و رکابەریی یانەکانیش لەسەر پێشەنگی ریزبەند بەهێزتر و گەرمتر دەکات.  لە گەڕی رابردوودا لیڤەرپوول یارییەکی زەحمەتی ئەنجامدا و لەگەڵ برێنتفۆرد یەکسانبوو، لە چامپیۆنزلیگدا بە ئەنجامێکی گەورە لە پۆرتۆی بردەوە، بەڵام مان سیتی لە پرێمەرلیگدا لە چێڵسی بردەوە و لە چامپیۆنزلیگدا بە پاریس سانجێرمان دۆڕا، ئەمڕۆ بۆ کڵۆپ و گواردیۆلا تاقیکردنەوەیەکی دیکەیە بۆ زیاتر چوونە نێو وردەکارییەکانی تیپەکانیان، لەکاتێکدا هێشتا لە قۆناخی سەرەتای ئەم وەرزەدان.  بۆ ئەم یارییە محەممەد سەڵاح، ئەستێرەی میسری و یانەی لیڤەرپوول لەبەردەم شکاندنی ریکۆردێکی دیکەدایە، لەکاتێکدا یاریزانەکە پێویستیی بە دوو گۆڵی دیکە هەیە بۆ ئەوەی ببێتە باشترین گۆڵکاری ئەفریقا لە پرێمەرلیگدا، لەکاتێکدا ئێستا ١٠٢ گۆڵی کردووە و دیدێ درۆگبا پێشتر ١٠٤ گۆڵی تۆمارکردووە.  یۆرگن کڵۆپ و گواردیۆلا مێژوویەکی دوور و درێژیان بەرامبەر یەکدی هەیە، پێشتر لە ئەڵمانیا و ئێستاش لە پرێمەرلیگدا رووبەڕووی یەکدەبنەوە، هەردوو راهێنەرەکە ٢١ یارییان لە پاڵەوانێتییە جیاوازەکاندا بەرامبەر یەکدی کردووە، هەریەکەیان ٩ بردنەوەیان هەیە و ٣ یاریی نێوانیشیان بەیەکسانبوون کۆتاییهاتووە.  لە دوایین یاریی نێوانیاندا کە لە ئانفێڵد بەڕێوەچوو، مانچێستەر سیتی بە چوار گۆڵ بەرامبەر گۆڵێک لە تیپەکەی کڵۆپی بردەوە، ئەم ئێوارەیەش دوای دۆڕانیان بەرامبەر پاریس سیتیزن دەیەوێت بەبردنەوەی لە رێدز بگەڕێتەوە سەر رێگەی راست و هەنگاو بەرەو پێشەوە بنێت، بەڵام تیپەکەی کڵۆپ لە یاریگەی خۆیدا هەمیشە باش یارییدەکات و بەربەستێکی زەحمەت دەبێت لە بەردەم پێکهاتەی پێپدا.  لە مێژوودا لەسەرجەم خول و پاڵەوانێتییەکاندا، لیڤەرپوول و مانچێستەر سیتی ١٨٩ یارییان بەرامبەر یەکدی کردووە، سوور پۆشەکان بەبردنەوەی ٩١ یاریی باڵادەستن، ٤٨ یاریی بەبردنەوەی مانچێستەر سیتی کۆتاییهاتووە، ٥٠ یارییش بەیەکسانبوون کۆتاییهاتوون.  محەممەد سەڵاح گۆڵکاری ئەم وەرزەی لیڤەرپوولە لە پرێمەرلیگدا بە تۆمارکردنی ٥ گۆڵ و هاوشانی میشێل ئەنتۆنیۆ و جەیمی ڤاردی رکابەری لەسەر گۆڵکاری خولەکە دەکەن، بەڵام لە مانچێستەر سیتی جگە لە فێران تۆرێس و گابریێل جیسۆس هیچ یاریزانێک دوو گۆڵیشی نەکردووە، ئەمەش کێشە بۆ گواردیۆلا دروستدەکات، بەتایبەتیش لە بەردەم بەرگرییەکی بەهێزدا کە ڤێرجل ڤان دایک سەرکردایەتیی دەکات.