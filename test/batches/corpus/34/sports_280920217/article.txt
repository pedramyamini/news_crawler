ئەمشەو لە گەڕی دووەمی قۆناخی کۆمەڵەکانی چامپیۆنزلیگدا، لە چوارچێوەی یارییەکانی کۆمەڵەی دووەمدا، یانەی میلان کاژێر ٢٢: ٠٠ لەسەر یاریگەی سانسیرۆ میوانداری ئاتلێتیکۆ مەدرید دەکات.  ستیفانۆ پیۆلی، راهێنەری میلان لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و دووپاتیکردەوە کە ئەرکیان ئاسان نابێت و گوتیشی "ئێمە ئەزموونی خۆمان دروستدەکەین، تا ئێستا باش هاتووین، ئێمە تیپێکی لاوین، بۆیە نابێت بە پێوەری ئەزموون بچینە ئەم یارییەوە، دەبێت بە گرەوی گڕوتینەوە ئەم یارییە بکەین، ئەو گڕوتینەی کە هاندەران لە یاریگەدا پێماندەدەن".  ئەو راهێنەرە پەسنی یانە ئیسپانییەکە و راهێنەرەکەی دا و گوتی "ئاتلێتیکۆ مەدرید تیپێکی ئامادەیە بۆ ئەم یارییە، راهێنەرێکی گەورە و یاریزانی باشیان هەیە، بۆیە لەسەر ئێمە پێویستە کە ئەم یارییە زۆر بەباشی بکەین لە رووی ئاستی هونەرییەوە، پارێزگاریی لە تەرکیز بکەین بە درێژایی یارییەکە".  ستیفانۆ پیۆلی، باسی یاریی یەکەمیشیان بەرامبەر لیڤەرپوول کرد و گوتی "لە یاریی یەکەمدا بەرامبەر لیڤەرپوول هەڵەی بچووکمانکرد و باجەکەیماندا، لە هەڵەکانمانەوە وانە فێربووین، لەم یارییەدا پێویستمانە کە ئاستێکی باڵا پێشکێشبکەین".