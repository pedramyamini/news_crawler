بڕیارە رۆژی ١٧ی ئەم مانگە هەڵبژاردنی دەستەی کارگێری یانەی هەولێر بەڕێوەبچێت، ٢٤ کەس بەربژێرن بۆ وەرگرتنی پۆستەکانی یانەکە، بەشی زۆری ئەوانەی خۆیان بەربژێرکردووە کەسانی گەنجن و یەکەمجاریانە کە خۆیان بۆ دەستەی کارگێڕیی بەربژێردەکەن، هەندێک دەموچاویش چەندبارەبوونەتەوە کە دەیانەوێ جارێکی دیکە پۆستەکانیان وەربگردنەوە.  سەرچاوەیەک بە رووداوی راگەیاند " عەبدوڵڵا مەجید سەرۆکی یانەی هەولێر بەربژێرە بۆ ئەوەی جارێکی دیکە سەرۆکایەتی یانەی هەولێر وەربگرێتەوە، بەڵام موئەیەد مەغدید بەربژێرێکی دیکەیە بۆ پۆستی سەرۆکایەتی یانەکە ".   تاوەکو ئێستا جگە لە موئەیەد مەغدید، هیچ کەسێک خۆی بە رکابەری عەبدوڵڵا مەجید نەزانیوە، ئەمە جیا لەوەی کە بەپێی سەرچاوەیەک کە بۆ رووداوی پشتڕاستکردەوە، پاڵپشتییەکان بۆ موئەیەد مەغدید لە نێوخۆی یانەکەدا هەن، چەند کەسایەتییەک کە ئێستاش لە یانەکەدان هەوڵ دەدەن ئەو ببێتە سەرۆکی نوێی یانەی هەولێر.   جگە لە عەبدوڵڵا مەجید، ئەمجارە عومەر مەجیدی برای دکتۆر عەبدوڵڵاش خۆی بەربژێر کردووە، جیا لەوانیش هەریەکە لە بێجان ئیبراهیم، محەممەد خۆشناو، بەسیم عیسا، پشتیوان شبیب و سەفین کانەبیش جارێکی دیکە هەوڵی بەدەستهێنانەوەی کورسییەکانیان دەدەن.  هەرچەندە دوو مانگ بەر لە ئێستا لە هەڤپەیڤینێکی تایبەیتدا لەگەڵ رووداو، عەبدوڵڵا مەجید گوتی: جارێکی دیکە خۆم بۆ پۆستی سەرۆکایەتیی یانەی هەولێر بەربژێر ناکەمەوە. بەڵام وادیارە دکتۆر عەبدوڵڵا بۆچوونی گۆڕاوە و جارێکی دیکە رکابەریی لەسەر کورسییەکەی دەکاتەوە.  ئەمە جیا لەوەی کورسیی کۆتا کە بۆ ئافرەتە لە بەرژەوەندیی ئاڵا دێدەوان یەکلایی بووەتەوە، ئەو خانمە یاریزانە کە هاوژینی نەوزاد شێرزادی یاریزانی پێشووی یانەی هەولێر بوو لە تیپی بالە، خۆیشی یاریزانی تۆپی دەستی یانەی هەولێرە.  یانەی هەولێر بە یانەی دایک  و بالکێشترین یانەی پایتەختی هەرێمی کوردستانە، چوار جار نازناوی خولی نایابی عێراقی بردووەتەوە و دووجاریش گەیشتووەتە یاری کۆتای جامی یەکێتیی یانەکانی ئاسیا.