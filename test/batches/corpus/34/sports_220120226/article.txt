جیمی کاراگێر، باس لەوە دەکات کە لە کاتی سەرقاڵبوونی بە پێشکەشکردنی بەرنامەی مەندەی نایت شۆ لە تەلەڤزیۆنی سکای سپۆرتی بەریتانی، نامەیەکی لە مێسییەوە بۆ هاتووە و کە سەیری کردووە، بینیویەتی کە مێسی بۆی نووسیوە "تۆ گوێدرێژی".  کاراگێر باس لە هۆکاری تووڕەبوونی مێسی دەکات و دەڵێت "من لە بەرنامەکەماندا گوتم رۆیشتنی مێسی بۆ پاریس سانجێرمان هەنگاوێکی باش نەبوو، دواتر نامەیەکی تایبەتم لە رێگەی ئینیستاگرامەوە لە مێسییەوە بۆ هات و منی بە گوێدرێژ ناوبردبوو".  کاپتنی پێشووی یانەی لیڤەرپوول، قسەکانی زیاتر رووندەکاتەوە و دەڵێت "من پێشتر گوتبووم گرێبەستی کریستیانۆ رۆناڵدۆ بۆ مانچێستەر یونایتد باش نەبوو، هەروەها گوتم بۆ نموونە گرێبەستی مێسیش بۆ پاریس سانجێرمان باش نییە، ئیدی مێسی نامەکەی بۆ ناردم، کە نامەوێت پیشانی کەس بدەم".  کاراگێر زیاتر دەڵێت "ئەوە مانای ئەوە دەگەینێت کە مێسی سەیری بەرنامەکەمان دەکات، هیوادارم سەیری بکات"، ئینجا رووی قسەکانی لە لیۆ دەکات و دەڵێت "مێسی، من تۆم خۆشدەوێت و تۆ باشترین یاریزانی مێژووی، راستە بەراورد بە تۆ من گوێدرێژم و من ئەوەم قبوڵە، بەڵام تۆ ناهێیتە نێو تیپی نموونەیی من بۆ ساڵی ٢٠٢١، سەرەڕای ئەو ئاستە بەرزەی لە کۆپا ئەمریکادا پێشکێشتکرد، لەجیاتی تۆ محەممەد سەڵاح دادەنێم".  لە بەرنامەکەدا، کاراگێر پێکهاتەی نموونەی خۆی بۆ ساڵی ٢٠٢١ ـی دانا، کە لە هێڵی هێرشبردندا کیلیان ئێمباپێ، محەممەد سەڵاح و کریستیانۆ رۆناڵدۆ دانا، لیۆنێل مێسی پشتگوێخست.  لیۆنێل مێسی بەپێچەوانەی ئەم هەڵوێستەی، بەوە ناسراوە کە سەرەڕای ناوبانگ و گەورەیی خۆی، لە نێو یاریگە و لە دەرەوەشدا کوڕێکی هێمن و لەسەرخۆیە و تەنانەت شەرمنیشە، کەمجار دەمەقاڵێی لەگەڵ یاریزانانی بەرامبەری کردووە، هەرچەندە زۆرجار بەرامبەرەکانی بۆ راگرتنی توندوتیژییان لە دژی بەکارهێناوە.