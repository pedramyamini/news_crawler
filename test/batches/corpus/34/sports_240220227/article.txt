لە یاریی گەڕانەوەی قۆناخی دەرچوونی دۆرا و بۆ گەیشتن بە قۆناخی ١٦ ـی یۆرۆپالیگدا، یانەی ناپۆلی ئیتاڵی میوانداری بارسێلۆنای ئیسپانی دەکات، بۆ یەکلاییکردنەوەی ئەو حسابەی کە هەردوو یانە لە یاریی چووندا لەسەر یاریگەی کامپ نودا نەیانتوانی یەکلاییان بکەنەوە و یارییەکە ١ - ١ کۆتاییهات.  لۆچیانۆ سپالێتی، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و بە بڕوا بەخۆبوونەوە گوتی "ئێمە دەتوانین سەرکەوتن بەدەستبێنین تەنانەت ئەگەر ناوی رکابەرمان بارسێلۆناش بێت".  لە وەڵامی پرسیارێکی دیکەدا، سەبارەت بە رۆیشتنی لیۆنێل مێسی لە بارسێلۆنا و کاریگەرییەکەی لەسەر ئاستی ئەو یانەیە؟ سپالێتی گوتی "بێگومان بارسێلۆنا بیری مێسی دەکات، بەڵام هێشتا تیپێکی بەهێزە و لە هەموو هێڵەکانیدا یاریزانی باشی هەیە".  ئەو گوتیشی "هەردوو تیپ هەوڵدەدەن یارییەکە نەگاتە دوو نیوەی زیادکراو و لێدانەکانی یەکلاکەرەوە".  ئینجا لەبارەی چاڤیشەوە، سپالێتی گوتی "چاڤی دەزانێت چیدەکات، ئەوان لەسەر رێگەی راستن بۆ ئەوەی وەکجاران بەهێز ببنەوە، هەوڵ دەدەین لە ماوەی ٩٠ خولەکدا یارییەکە یەکلایی بکەینەوە، پێویستە تیپێکی جددی بین و دەریبخەین کە دەمانەوێت تاوەکو کوێ بەردەوام بین".  راهێنەری ناپۆلی، دووپاتیشیکردەوە کە ئۆسپینا بەشێوەی سەرەکی یاری دەکات و گوتیشی "بەڵام بەداخەوە کە لۆزانۆ پێکانی هەیە و ناتوانێت بەشداری لەم یارییەدا بکات، دڵنیام رۆحی مارادۆنا یارمەتیمان دەدات بۆ ئەوەی ئەم یارییە ببەینەوە".