کاژێر ١٧: ١٥ لەسەر یاریگەی کامپ نو، بارسێلۆنا و ریال مەدرید لە کلاسیکۆیەکی دیکەدا رووبەڕووی یەکدەبنەوە، رابردوو بووە و مێژوو و داهاتووش چاوەڕێی ئەستێرە لاوەکانە، بۆ ئەوەی بیسلەمێنن کامیان گرەوەکە دەباتەوە و کێ لە کێ باشترە.  لاوەکان ئەمڕۆ سەرکردایەتی یارییە مێژووییەکە دەکەن، فاتی، پێدری، خاڤی، ڤینیسیۆس، رۆدریگۆ و میگێل، هەموو ئەوانەن کە تەمەنیان لە خوار ٢١ ساڵە و لەگەڵ پیکێ، بوسکێس، بنزیما، مۆدریچ، کرووس، ئەگوێرۆ، مارسێلۆ و ئەلبا کە ئەوانەی تەمەنیان لەسەرووی ٣٠ ساڵەوەیە رکابەری دەکەن، بۆ ئەوەی دووپاتیبکەنەوە کلاسیکۆی داهاتوو بۆ ئەوانە.  ریال مەدرید و بارسێلۆنا لە دوو بارودۆخی جیاوازدا یارییدەکەن، بارسا هێشتا متمانەی لەلای هاندەرانی نییە، هێشتا ئەو ئاستەی پێشکێشی دەکات جێگەی ئۆمێد نییە، ئەمڕۆ تاقیکردنەوەی راستییە بۆ کۆمان و تیپەکەی، بەڵام ریال مەدرید ئامادەتر و رێکخراوترە، بەتایبەت دوای ئەو بردنەوە گەورەیەی لە چامپیۆنزلیگدا بەرامبەر شاختار تۆماریکرد.  بنزیما لەنێو ئەستێرە گەورەکاندا دیارترینی یارییەکە دەبێت، بەتایبەت کە ئەم وەرزە لە باشترین کاتەکانیدایە و لەم وەرزەی لالیگادا بە ٩ گۆڵ پێشەنگی گۆڵکارانە و ناویشی لەگەڵ باڵۆن دۆر دەهێندرێت، ئەمەش ورەیەکی زیاتری داوەتە یاریزانەکە و زیاتر خۆی بۆ هاوکاریکردنی یانەکە ماندوو دەکات.  بارسێلۆنا لەبەردەم تاقیکردنەوەیەکدا کە دۆڕان تێیدا جێگەی قبوڵ نییە، بەتایبەت کە لە چوار کلاسیکۆی رابردوودا لە ریال مەدریدی نەبردووەتەوە و لەهەردوو یاریی وەرزی رابردووشدا دۆڕاوە، ئامادەبوونی هاندەران بەرێژەی ١٠٠ % و کامپ بۆ ئەم رووبەڕووبوونەوەیە هاوکاریی بلاوگرانا دەکەن، یان ریال مەدرید بردنەوەیەکی دیکە دەنووسێتەوە و هەنگاوی زیاتر دەنێت بۆ گەیشتنەوە بە پێشەنگ، ئەم ئێوارەیە وەڵامەکەی دەبینن و دەبیستن  ئامارەکانی بەر لەم کلاسیکۆیە  - ریال مەدرید لە وەرزی رابردوودا دووجار بەسەریەک لە بارسای بردووەتەوە، کە لە دوای وەرزی ٢٠٠٨ - ٢٠٠٧ ـەوە یەکەمجار بوو یانەی شاهانە لە دوو کلاسیکۆی لەسەریەک لە بارسێلۆنا بباتەوە، کە ئەوکاتە بێرند شوستەر، ١ - ٠ لە دەرەوەی یاریگەی خۆی و ٤ - ١ لەنێو یاریگەی خۆی کلاسیکۆی لەگەڵ یانەکە بردەوە.  - وەرزی رابردوو ریال مەدرید بۆ یەکەمجار لەدوای وەرزی ١٩٧٨ - ١٩٧٧ ـەوە توانی ٣ کلاسیکۆی لەسەریەک بباتەوە.  - رۆناڵد کۆمان لە دوای ٤١ ساڵ یەکەم راهێنەری بارسێلۆنایە، لە وەرزێکدا دوو کلاسیکۆ بدۆڕێنێت، ئایا ئەمڕۆش دەدۆڕێنێت؟  - کەریم بنزیما دوای ٥ ساڵ، لە دوایین کلاسیکۆدا توانی گۆڵ بکات، کە ئێستا خاوەنی ١٠ گۆڵە لە کلاسیکۆدا.  - تۆنی کرووس دوای ئەنجامدانی ١٧ یاریی کلاسیکۆ، لە دوایین کلاسیکۆدا بۆ یەکەمجار  گۆڵی کرد.  - گۆڵەکەی کرووس، کە بە لێدانی راستەوخۆ بوو، یەکەم گۆڵی ریال مەدرید بوو لەم سەدەیەدا بەو شێوەیە تۆمارکرابێت.  - ئۆسکار مینگێزا لە دوایین کلاسیکۆدا، بۆ یەکەمجار بەشداری لە کلاسیکۆدا کرد و گۆڵی تۆمارکرد، یەکەم بەرگریکاری بارسێلۆنایە لە دوای نیسانی ٢٠١٤ و لە دوای مارک بارترا گۆڵ لە ریال مەدرید بکات.  - لیۆنێل مێسی، کە ریزەکانی بارسای جێهێشتووە و چیدی بەشداری لە کلاسیکۆدا ناکات، گۆڵکاری مێژوویی کلاسیکۆیە بە تۆمارکردنی ٢٦ گۆڵ، ئەگەرچی لە دوایین ٧ یاریی کلاسیکۆدا هیچ گۆڵێکی تۆمارنەکرد و هیچ ئاسیستێکی نەبوو.  - لیۆنێل مێسی لە دوایین ٢١ لێداندا کە لە کلاسیکۆکاندا ئاراستەی گۆڵی ریال مەدریدی کردوون هیچ گۆڵێکی نەکرد.