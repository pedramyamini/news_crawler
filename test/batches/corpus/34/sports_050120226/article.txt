ئێرلینگ هالاند، بەر لە چەند رۆژێک رایگەیاند، ئارەزوو دەکات لە خولی ئیسپانیا یاری بکات، بەبێ ئەوەی ناسنامەی ئەو یانەیە ئاشکرا بکات کە دەیەوێت درێسەکەی لەبەربکات.  بەپێی هەواڵی رۆژنامەکانی ئیسپانیا، ریال مەدرید و بارسێلۆنا دەیانەوێت بۆ وەرزی داهاتوو گرێبەست لەگەڵ هالاند بکەن و هەریەک لەو دوو یانەیە هەموو هەوڵێک دەدات بۆ یەکلاکردنەوەی رکابەرییەکە لە بەرژەوەندی خۆیدا.  یانەی بۆرووسیا دۆرتموند داوای لە ئێرلینگ هالاند کردووە بەر لە کۆتاییهاتنی ئەم مانگە بڕیاری خۆی لەبارەی داهاتووی بدات، کە بێگومان ئەمەش وادەکات هەردوو یانە گەورەکەی لالیگا هەوڵەکانیان زیاتر بکەن بۆ بەدەستهێنانی رەزامەندی ئێرلینگ.  خوان لاپۆرتا، سەرۆکی یانەی بارسێلۆنا، لە کۆنگرەی رۆژنامەڤانی تایبەت بە ناساندنی فێران تۆرێسی یاریزانی نوێی یانەکەی، رایگەیاند کە ئەو دەیەوێت گرێبەست لەگەڵ هالاند بکات، کە بێگومان ئەو لێدوانەی لاپۆرتا بەو متمانەوە ئەوە دەردەخات کە بارسا سوورە لەسەر هێنانی هالاند بۆ ریزەکانی.  لە لایەکی دیکەشەوە، خەونی فلۆرێنتینۆ پێرێزی سەرۆکی ریال مەدریدیش ئەوەیە ئێرلینگ هالاند و کیلیان ئێمباپێ بە درێسی یانەکەی ببینێت، بۆیە هەموو شتێک دەکات لەپێناو بەدیهێنانی ئەو خەونەی.  هەر چۆنێک بێت رکابەری هەردوو یانەکەی ئیسپانیا لەسەر تواناکانی هاڵاند گەرم و گوڕ دەبێت و هەردوو سەرۆک یانە رۆژ بە رۆژ هەوڵەکانیان چڕتر دەکەنەوە بۆ ئەوەی ئەو ئستێرە لاوە بکەنە یاریزانی یانەکەیان.