لە دواین گەڕی خولی یانە نایابەکانی عێراق، لە قۆناخی یەکەمی خولەکەدا یانەی هەولێر کاژێر ١٤: ٠٠ لە نێو یاریگەی ئەحمەد رازی رووبەڕووی یانەی کەرخ دەبێتەوە.  یانەی هەولێر هەولێر سی و سێ جار یاری لەگەڵ یانەی کەرخ ئەنجامداوە، هەولێر هەشت یاری بردووەتەوە، یانەی کەرخ سێزدە بردنەوەی هەیە و لە دوازدە یاریشدا یەکسانبوون.  یارییەکە لە شاری بەغدا ئەنجامدەدەرێت و یانەی هەولێر دواین ئامادەکارییەکانی لەسەر یاریگەی دووەمی فڕانسۆ هەریری بەسەرپەرشتی نزار مەحروسی راهێنەری سوری ئەنجامدا بەر لە گەشتکردن بۆ شاری بەغدا، هەولێر لە چوار یاری رابردوویدا ئاستێکی بەرزیی نمایشکردووە و هەموو هیوایەکی تیپەکە نوسینەوەی سەرکەوتنێکی دیکەیە.  شێرکۆ کەریم، ئەستێرەی یانەی هەولێر لە لێدوانێکی تایبەت بە تۆڕی میدیایی رووداو، گوتی " بەدڵنیاییەوە دەمانەوێت بایەخێکی زۆر بەو یارییە بدەین و دواین یاریمان بەسەرکەوتن تەواوبکەین، تەواوی یاریزانانمان ئامادەن و هەموو هەوڵێکمان بۆ سەرکەوتنە".   نزار مەحروس، راهێنەری هەولێر ئاشکرایکرد بایەخێکی زۆری بەبەرزکردنەوەی مۆڕاڵی یاریزانانی داوە بۆ ئەوەی لە چوار یاریی رابردوودا بتوانن دڵی هاندەرانیان خۆش بکەن و ئەنجامی تیپەکە گۆڕانکاری بەسەر بێت.   ئەم راهێنەرە دووەمجارە ئەرکی راهێنەرایەتی یانەی هەولێر وەردەگرێت، لەگەڵ یانەکە نازناوی خولی نایابی عێراقی بردووەتەوە و گەیشتووەتە یاری کۆتایی جامی یەکێتیی یانەکانی ئاسیا.    دوای دەستبەرکاربوونی نزار مەحروسی راهێنەر ریتمی یانەی هەولێر بەرەو رکابەری و بەدەستهێنانی بردنەوەکان بەرزبووەوە، بەشێوەیەک لە چوار یاری کە سەرکردایەتی یانەکەی کردووە، هەولێر توانیوویەتی واژۆ لەسەر بردنەوەکان بکات.  نزار مەحروس، لە لێدوانێکی تایبەت بە تۆڕی میدیایی رووداو باسی شێوازی کارکردنی لەگەڵ تیپەکەیدا کرد و رایگەیاند " ئەوە سوپاسگوزاری خوای دەوێت و لە تۆپی پێدا هەموو شتێک هەیە بردنەوە و دۆڕان، من سەیرم کرد یاریزانانەکان رووحی سەرکەوتنیان تێدا بوو، هەندێک رێنمایم کردن و زیاترییان لێ چاوەڕوانم، نابێ ئەوەمان بیر نەچێت یارییەکانی داهاتوومان قورسە و تیپەکان چاوییان لە ئەنجامی باشە، هیوام وایە سەرکەوتوو بین ".  مەحروس زیاتر گوتی " چاوەڕێی ئەنجامی باشتر لە یانەکە دەکەم و کار لەسەر ئەوە دەکەین. "  لە دەسپێکی وەرزی ئەمساڵ تەها قادر راهێنەری یانەی هەولێر بوو، بەڵام خۆی کاندید کرد بۆ هەڵبژاردنی دەستەی کارگێری و ئێستا سکرتێری یانەی هەولێرە، هەربۆیە یانەکە تاریق جرایای راهێنەری تونسی کردە سەرکردەی تیپەکەی، لەماوەی کارکردنی تاریق جرایای تونسی تیپەکە خراپترین ئاستی نمایشکرد، هەر بۆیە بەرپرسانی یانەکە راهێنەرەکەیان دوورخستەوە و گرێبەستیان لەگەڵ نزار مەحروسی راهێنەر واژۆکرد.   مەحروس، زیاتر روونیکردەوە "  سەیرمکرد کە یاریزانەکان داواکانم وەردەگرن و گوێگری باشن و هیوام بەردەوامیانە، بەدڵنیاییەوە راهێنەر نییە کار لەسەر لایەنی دەروونی نەکات، جیا لە لایەنی تەکتیک و توانای جەستەیی باری دەروونی زۆر گرینگە، هەروەها حەزی یاریزانەکان لایەنێکی دیکەی سەرکەوتنی کارەکانمانە و یاریزانەکانم ئاستبەرزن و ئەنجامی باشتر بەدەستدەهێنین".    لە بازاڕی گواستنەوەی زستانەدا یانەی هەولێر گرێبەستی لەگەڵ هەریەک مەڕوان حوسێن یاریزانی پێشووی یانەی نەفت لەگەڵ ماتیۆس جولیانی یاریزانی بەرازیلی و سەعد ئەحمەدی بەرگریکاری هەڵبژاردەی سوریا واژۆکردووە، یانەکە گفتوگۆکانی لەگەڵ چەند یاریزانێکی دیکە بۆ تۆکمەکردنی ریزەکانی بەردەوامە.   راهێنەری یانەی هەولێر لەبارەی گرێبەستەکان باسی بۆشایی ناو تیپەکەی کرد و هێنانی یاریزانی دیکەی بە پێویستزانی " سەیری دۆخەکە ناکەین بەشێوەیەکی هەڕەمەکی، ئێمە پێویستمان بەیاریزانە لەو هێڵانەی کە کەموکوریمان هەیە، ئەمساڵ ناتوانین زۆر یاریزان بهێنین، دەمەوێت گرێبەستەکان بۆ بەهێزکردنی تیپەکە بێت، چوار یاریزانی پیشەگەرمان هەیە و پێویستم بە یاریزانێکی دیکەی پیشەگەرە، هەروەها لە ناوخۆش دوو تا سێ یاریزانم پێویستە".  نزار مەحروس لە ١٩٦٣ لە شاری دیمەشق لە دایکبووە، یاریزانی هەڵبژاردەی سوریا بووە لە ١٩٨٢ تا ١٩٩٤ خاوەن ١٠٠ یاری نێودەوڵەتییە، دواتر روویکردووەتە بوای راهێنەری راهێنەری هەڵبژاردەی یەکەمی سوریا بووە، هەروەها لە وڵاتانی سعودیە، لوبنان، ئوردن لەگەڵ ئیمارات وەک راهێنەر کاریکردووە، ئەم راهێنەرە لەنێو هاندەرانی یانەی هەولێر زۆر خۆشەویستە و بە راهێنەری دەسکەوتەکان ناوبانگی دەرکردووە.