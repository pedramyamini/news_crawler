بەپێی هەواڵی میدیای ئیسپانیا، بارسێلۆنا بۆ ماوەی پێنج وەرزی داهاتوو گرێبەستی یاریزانەکە نوێدەکاتەوە و دەیەوێت پێش ئەنجامدانی یاریی کلاسیکۆ، نوێکردنەوەی گرێبەستی فاتی رابگەیێنێت و مەرجی هەڵوەشاندنەوەی گرێبەستی یاریزانەکەش بۆ یەک ملیار یۆرۆ بەرزبکاتەوە، جگە لەوەش مووچەی یاریزانەکە لە گرێبەستە نوێیەکەدا بەشێوەیەکی بەرچاو بەرزدەکاتەوە.  بەپێی میدیای ئیسپانیا، یەکێک لە کێشەکانی بەردەم بارسێلۆنا بۆ نوێکردنەوەی گرێبەستی فاتی ئەوەیە کە یاریزانەکە گوشارێکی زۆری لەسەرە و ژمارەیەکی زۆری یانە دەیانەوێت ئەو یاریزانە ببەنە ریزەکانیان.  چەند یانەیەک لە ئیتاڵیا، ئینگلتەرا و فەرەنسا چاودێری بارودۆخی فاتی دەکەن بۆ ئەوەی گوشار بخەنە سەر خۆرخی مێندێز، بەڕێوەبەری کارەکانی یاریزانەکە بۆ بردنە دەرەوەی فاتی لە بارسێلۆنا.  ئەو یانانەی داوای فاتی دەکەن، دەیانەوێت سوود لە بارودۆخی دارایی بارسێلۆنا وەربگرن بۆ ئەوەی یانەکە رازیبکەن دەستبەرداری ئانسۆ ببێت، بەڵام خوان لاپۆرتا سوورە لەسەر نوێکردنەوەی گرێبەستەکەی و نایەوێت بەهیچ شێوەیەک دەستبەرداری ببێت.  بەپێی زانیارییەکان لاپۆرتا لە هاوینی رابردوودا هەوڵیداوە دەستبەرداری یاریزانەکە ببێت بەرامبەر ١٠٠ ملیۆن یۆرۆ، بەڵام یاریزانەکە هیچ دەستەوارەیەکی گەورەی پێشکێشنەکرا، بەهۆی ئەوەی کە تووشی پێکانبووبوو.  جۆزێپ ماریا بارتۆمیۆ، سەرۆکی پێشووی یانەی بارسێلۆنا لە هەڤپەیڤینێکدا ئاشکرایکرد، "لە ساڵی ٢٠٢٠ یانەیەکی گەورەی ئینگلتەرا ١٥٠ ملیۆن یۆرۆی بۆ گواستنەوەی فاتی پێشکێشی یانەی بارسێلۆنا کردووە، بەڵام یانەکە بەر لە هەموو شتێک بیر لە پرۆژەی وەرزشی خۆی دەکاتەوە و ئامادەنەبوو ئەو دەستەوارەیە قبوڵ بکات، بۆیە رەتیکردەوە دەستبەرداری فاتی ببێت. "      ئانسۆ فاتی