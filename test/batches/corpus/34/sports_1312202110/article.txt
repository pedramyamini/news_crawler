دوای ئەوەی بەهۆی چەند هەڵەیەکی تەکنیکییەوە تیروپشكی خولی یانە پاڵەوانەکان دووبارەکرایەوە، ئەمجارە ئەرکی یانەی ریال مەدرید لە ئاسانە بۆ زەحمەت گۆڕا، دوای ئەوەی لە یاریکردن بەرامبەر بە یانەی بێنفیکاوە بۆ یاریکردن بەرامبەر بە پاریس سانجێرمان گۆڕانی بەسەرداهات.  لە تیروپشکەکەدا ئەرکی یانەی بایرن میونشن لە رووبەڕووبوونەوەی ئاتلێتیکۆ مەدریدەوە بۆ یاریکردن بەرامبەر بە یانەی سالزبورگ گۆڕدرا، یانەی ئینتەرمیلانی ئیتاڵیش دوای ئەوەی لە تیروپشکی یەکەمدا یاریی لەگەڵ ئایاکس دەکرد، ئەمجارە دەبێت رووبەڕووی یانەی لیڤەرپوول ببێتەوە.  لەلایەکی دیکەوە یانەی مانچێستەر یونایتد یاری لەگەڵ یانەی ئاتلێتیکۆ مەدرید دەکات، کە پێشتر دەبوو رووبەڕووی پاریس ببێتەوە و جارێکی دیکە مێسی و رۆناڵدۆ بەیەکبگەنەوە.  ئەوەی جێگەی سەرنجیشە یارییەکەی چێڵسی و لیلی فەرەنسی وەک خۆی مایەوە و هیچ گۆڕانکارییەکی بەسەردا نەهات.  یوڤێنتوس لە ئەرکێکی مانناوەندەوە بۆ ئەرکێكی هاوشێوە چوو، لە تیروپشکی یەکەمدا یاری لەگەڵ سپۆرتینگ دەکرد، بەڵام لەوەی دووەمدا کەوتە بەرامبەر یانەی ڤیاریالی ئیسپانی.  مانچێستەر سیتیی پێشەنگی پرێمەرلیگ لەگەڵ یوڤێنتوسدا رکابەرەکەیان گۆڕییەوە و لە تیروپشكی دووەمدا کەوتە بەرامبەر یانەی سپۆرتینگ لیشبۆنە، دواجاریش یانەی ئایاکسی هۆڵەندی رکابەری لەگەڵ یانەی بێنفیکای پۆرتوگالی دەکات.  هۆکاری دووبارەکردنەوەی تیروپشکەکە ئەوەیە کە لە یەکێك لە راکێشانەکاندا بە هەڵە ناوی یانەی مانچێستەر یونایتد لە جێگەی یانەی مانچێستەر سیتی هاتووە و هەر ئەو کات دووبارەکرایەوە کە نەدەبوو یانەی مانچێستەر یونایتد بکەوێتە بەرامبەر یانەی ڤیاریال چونکە هەردووکیان لەیەک کۆمەڵەدا بوون.  جگە لەوەش لە کاتی راکێشانی ناوی ئاتلێتیکۆ مەدرید، ناوی یانەی مان یونایتد نەخراوەتەوە نێو شووشەکە و یانەی مان یونایتد و ئاتلێتیکۆ مەدرید و ڤیاریال بەفەرمی سکاڵایان تۆمارکردوو و بەو هۆیەوە بڕیاری دووبارەکردنەوەی تیروپشکەکە درا.  دووبارەکردنەوەی تیروپشکی قۆناخی شازدەی چامپیۆنزلیگ، لەسەر داوای هەرسێ یانەی مانچێستەر یونایتد، ئاتلێتیکۆ مەدرید و ڤیاریال بوو، لەکاتێکدا کە هەڵەکە بەرامبەر ئەوان روویداوە.  سپۆرتینگ لیشبۆنە - مانچێستەر سیتی  ئاتلێتیكۆ مەدرید - مانچێستەر یونایتد  پاریس سانجێرمان - ریال مەدرید