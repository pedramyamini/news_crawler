پێشتر براوەی ٣ نازناوی پاڵەوانێتی کراوەی تێنسی وێمبڵدۆن تۆمەتبار کرابوو بە حەواڵەکردنی هەزاران دۆلاری ئەمریکی لە هەژمارە بانکییەکان و شاردنەوەی مایەپووچبوونەکەی لە ساڵی ٢٠١٧.  لیژنەیەکی تایبەت لە دادگا بەریتانییەکە، ٤ تۆمەتی گەورەی خستبووە پاڵ بۆریس بیکەری تەمەن ٥٤ ساڵان، لەوانەش شاردنەوەی بڕی قەرزەکانی و ئاشکرا نەکردنی موڵکیەتی خانووبەرەکانی، هەروەها حەواڵەکردنی پارەیەکی زۆر بۆ سەر هەژماری بانکیی هەریەکە لە باربارای هاوژینی پێشووی و شارلی بیکەری دووەم هاوژینی، کە بەمدواییە لێیجیابووەتەوە.  ئەم سزایە لە کاتێکدایە، کە دەستەی سوێندخۆران لە دادگای ساوسوارک کراون لە لەندەن ٢٠ تۆمەتی دیکەی لەسەر بیکەر لابرد، لەوانەش نەگڕاندنەوەی ژمارەیەکی زۆر لە جام و نازناوەکانی، بەتایبەتیش جامەکانی وێمبڵدۆن و مەدالیای زێڕی ئۆڵیمپیاد.  بەشێوەیەکی گشتی زیاتر لە ٢٠ تۆمەت درابوونە پاڵ براوەی ٦ نازناوی گراند سلام، بەڵام بیکەر هەموو ئەو تۆمەتانە رەتکردبووە، بەتایبەتیش کە رازی نەبوو ئەو جامانە بگەڕێنێتەوە کە بەدەستیهێناون.  تەنانەت راپۆرتە رۆژنامەڤانییەکان باسیان لەوە دەکرد کە ئەگەری هەیە ئەفسانەی تێنسی ئەڵمانیا بەهۆی ئەو تۆمەتانەوە کەمترین سزای ٧ ساڵ زیندانیکردن بێت.  بۆریس بیکەر دەستبەسەر نەکرا، بە کەفاڵەت ئازادکرا تاوەکو دوێنێ ئامادەی دانیشتنی دادگا بوو، و سزایەکەی بۆ دەرکراو گوێزرایەوە زیندان.  ریبیکا چالکلی خانمە دادوەر، لە کاتی راگەیاندنی سزای بیکەر، رایگەیاند "بیکەر بە ئەنقەست و بەشێوەیەکی ناپاک هەڵسوکەوتی کردووە، هێشتاش دەیەوێت خەڵکی دیکە تۆمەتبار بکات".  بۆریس بیکەر، ساڵی ١٩٨٥ لە تەمەنی ١٧ ساڵیدا وەک ئەستێرەیەک دەرکەوت، کاتێک توانی نازناوی وێمبێڵدۆن بباتەوە، بێئەوەی لە پۆلینی باشترینەکاندا بێت، کە دواتر گەیشتە پلەی یەکەمی باشترین ریزبەندیی تێنسزانانی جیهان، ئەو لە ساڵی ٢٠١٢ ـەوە لە بەریتانیا دەژیت.