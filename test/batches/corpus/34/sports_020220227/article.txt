سەرۆکی بارسێلۆنا، کۆنگرە رۆژنامەڤانییەکەی بە رەوشی دارایی یانەکەی دەستیپێکرد و گوتی "خەرجییەکانی یانەکەمان بە بڕی ١٥٩ ملیۆن یۆرۆ کەمکردووەتەوە، وەک لە راپۆرتەکدا هاتووە یانەکە بە بڕی یەک ملیار و ٣٥٠ ملیۆن یۆرۆ قەرزدار بووە کاتێک ئێمە دەستەی کارگێڕیی یانەکەمان وەرگرت".  ئەو باسی هەڵەکانی کارگێڕیی پێشووی یانەی بارسێلۆنای کرد و گوتی "یانەکە لەسەر بنەمای هەڵەی زۆردا رۆیشتبوو، سێ بنەمای هەڵەی گەورە وایانکرد کە ئەم دۆخە رووبدەن، یەکەمیان پارەدان بەبێ هۆکار، دووەمیان خەرجکردنی پارە بە هەڵە و سێیەمیاشیان دانی پارەی بێ بنەما و نەگونجاو، ئەمانە هۆکاری ئەوەن کە دۆخەکە وایلێبێت، من دەڵێم ئەو سێ تێگەیشتن و بنەمایە رێگەیان لێگیراوە و کۆتاییانهات".  ئەو گوتیشی "ئێمە پارە بەبێ بەرامبەر نادەینە هیچ شتێک و هەوڵدەدەین سنوورێک بۆ ئەوانە دابنێین".  لاپۆرتا قسەکانی زیاتر روونکردەوە و گوتی "ئەگەر یاریزانێکمان بوێت بە بەهێزی دەچینە پێشەوە و داوای دەکەین، ئەگەر بتوانین پارەی زۆر بدەین ئەوا ئاشکرای دەکەین، بەڵام بە دڵنیاییەوە ناڵێین کە گرێبەستەکە ١٧ ملیۆنی تێچووە و لە ژێریشەوە ٤٠ ملیۆن بدەینە باوکی یاریزانەکە".  لە وەڵامی پرسیارێکدا سەبارەت بە ئێرلینگ هالاندی یاریزانی نەرویجی، کە ئایا هەوڵ بۆ گواستنەوەی دەدەن؟ لاپۆرتا گوتی "تۆ باسی گرێبەستی هالاند دەکەیت، من لەوە تێدەگەم، گوێم لەو قسەوقسەڵۆکانەش دەبێت کە باسی پارەیەکی زۆر دەکەن، لە رابردوودا ئەگەر بتویستایە گرێبەست لەگەڵ یاریزانێک بکەی دەبوو پارەیەکی دیاریکراو بدەیت، یانیش بە نهێنی گرێبەستەکان بکرێن و دیار نەبن، ئەگەر ئێمە ئەوەمانکرد ئەوا لە کەسی ناشارینەوە، زۆر بە روونی باسی دەکەین".  سەرۆکی یانەی بارسێلۆنا، لە کۆتایی قسەکانیدا، باسی عوسمان دێمبێلی کرد، کە نەیانتوانی گرێبەستەکەی نوێ بکەنەوە و لە هاویندا بەبێ بەرامبەر دەچێتە یانەیەکی دیکە.  ئەو گوتی "ئێمە دەستەوارەیەکمان پێشکەشی دێمبێلی کرد بۆ نوێکردنەوەی گرێبەستەکەی، بەڵام ئەوان داوای زیاتریان کرد، ئەوەی لە توانامدا بوو کردمان، بەڵام رازی نەبوون واژۆ بکەن. وابزانم ئەو رێککەوتنی لەگەڵ یانەیەکی دیکە هەیە".  سەرۆکی بارسێلۆنا روونکردنەوەی زیاتری لەبارەی دێمبێلییەوە دا و گوتی "عوسمان وەرزی داهاتوو یاریزانی ئێمە نابێت، ئەوە بۆ خۆی و یانەکەشمان باشترە، ئێمە بۆ بەرژەوەندی یانەکەمان کاردەکەین".