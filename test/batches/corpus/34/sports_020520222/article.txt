فابریزیۆ رۆمانۆ، رۆژنامەڤانی بەنێوبانگی تایبەت بە گواستنەوەی یاریزانان دەڵێت " ریال مەدرید لە چەند رۆژی داهاتوودا، گرێبەستکردنی لەگەڵ ئەنتۆنیۆ رۆدیگێر، بەرگریکاری یانەی چێڵسی ئینگلیزی رادەگەیێنێت. "  رۆژنامەڤانەکە نووسیوویەتی " یاریزانە ئەڵمانییەکە بۆ چوار ساڵ دەچێتە ریال مەدرید، رێککەوتنی زیاتریش لەسەر کارەکانی دیکە دەکرێت. "  رۆمانۆ دەڵێت " کارلۆ ئەنچێلۆتی کلیلی ئەنجامدانی ئەم گرێبەستەیە، بەتایبەت کە ئەو یاریزانەکەی دەوێت. "  جگە لە یانەی ریال مەدرید هەریەکە لە پاریس سانجێرمان، یوڤێنتوس و مانچێستەر یونایتد داوای ئەنتۆنیۆ رۆدیگێر دەکەن، بەڵام یاریزانەکە دەیەوێت بچێتە ریال مەدرید.  پێشتر میدیای بەریتانیا بڵاویکردبووە، رۆدیگێر دەستەوارەیەکی یانەی مانچێستەر یونایتدی وەک رێزێک بۆ چێڵسی رەتکردووەتەوە.  تۆماس توخێل، راهێنەری یانەی چێڵسی بە روونی بە رۆژنامەڤانانی گوت " هەوڵی زۆر لەگەڵ رۆدیگێر دراوە بۆ ئەوەی لەگەڵ یانەکە بەردەوامبێت، بەڵام یاریزانەکە ویستی رۆیشتنی هەیە و دەیەوێت ئەزموونێکی نوێ تاقیبکاتەوە. "  گرێبەستی بەرگریکارە ئەڵمانییەکە لە هاوینی داهاتوودا کۆتاییدێت و بێبەرامبەر دەچێتە ریال مەدرید.