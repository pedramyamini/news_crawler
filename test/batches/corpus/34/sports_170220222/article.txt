لە یاریی چوونی قۆناخی ١٦ ـی چامپیۆنزلیگدا، لیڤەرپوول لەسەر یاریگەی جۆسێپی میاتزا لە میلانۆ، بە ئەنجامی ٢ - ٠ شکستی بە ئینتەرمیلان هێنا و هەنگاوێک لە قۆناخی هەشت نزیکبووەوە.  یۆرگن کڵۆپ، لە کۆنگرەی رۆژنامەڤانی دوای یارییەکەدا، قسەی بۆ میدیاکان کرد و لەبارەی یارییەکەوە گوتی "یارییەکی باوەڕپێنەکراو بوو لە رووی توانای جەستەییەوە، پێویست بوو رێگەیەک بدۆزینەوە، بەڕاستی بەباشی دەستمان پێکرد، یارییمان بەپێی پێکهاتەکەی ئەوان کرد، دواتر ئەوان پشتیان بە یاریکردن لە هەردوو باڵەوە بەست".  راهێنەرە ئەڵمانییەکەی یانە ئینگلیزییەکە، زیاتر گوتی "لە یارییەکی وادا پێویستە ماوەیەکی درێژ کۆنترۆلی تۆپ بکەی، بەڵام ئەوە وەک پێویست رووینەدا، لە راستیدا تۆ ناتوانی بێیتە ئێرە و هیوات بە رۆژێکی جوان بێت، بەڵام ئەمڕۆ باش بوو، توانیمان سەرکەوتن بەدەستبێنین، کە شایەنی بووین، چونکە دوو گۆڵمان تۆمارکرد".  ئەو لە درێژەی قسەکانیدا، گوتیشی "راستە ئەوان هەندێجار لە ئاستێکی بەرزدا بوون، بەڵام ئەوکاتانە بوو کە ئێمە تۆپمان لەدەستدەدا و ئەوان هێرشی هەڵگەڕاوەیان دەکردە سەر گۆڵی ئێمە".  کڵۆپ لە کۆتایی قسەکانیدا، گوتی "من بە هەموو شتێک دڵخۆش بووم، جگە لە دەرچوونی جۆتا لە یاریگە، بەهۆی پێکانەوە، بەڵام ئاماژەکان باش بوون، لەوانەیە پێکانێکی قورس نەبێت".