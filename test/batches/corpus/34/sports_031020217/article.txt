یایا تۆرێ، یاریزانی کوتدیڤواری، پێشووی یانەی بارسێلۆنا، لە هەڵوێستێکی چاوەڕواننەکراودا، تواناکانی دەخاتە خزمەت بارسێلۆنا بۆ ئەوەی جارێکی دیکە بگەڕێتەوە ئەو یانەیە و هاوکاری بکات بۆ رزگاربوون لەو دۆخە خراپەی.  بارسێلۆنا بە کاتێکی زۆر خراپدا گوزەردەکات، کە چەندین ساڵە ئەوەندەی ئەمساڵ خراپ نەبووە، کە دوای تێپەڕبوونی ٨ گەڕ لە لالیگادا پلەی نۆیەمی گرتووە و لە چامپیۆنزلیگیشدا لە دوو  یارییدا هیچ خاڵ و هیچ گۆڵێکی نییە.  یایا تۆرێ لە تویتەری خۆیدا نووسیویەتی "لەوانەیە ئەمە کاتێکی زەحمەت بێت بۆ یانەی بارسێلۆنا، بەڵام من پێموایە بارسا تیپێکی بەهێزە".  ئەو ئامادەیی خۆی بۆ گەڕانەوە بۆ بارسێلۆنا دووپاتکردووەتەوە و نووسیویەتی "من هەمیشە ئامادەم و هەر کاتێک پێویستییان بە من بێت من لە خزمەتدام، چونکە دڵی من هەمیشە لەگەڵ یانەکە و خەڵکی بارسێلۆنا و جەماوەرەکەیدایە".  ئەو ئەستێرە ئەفریقییە، کە چەندین ساڵ یاری بۆ بارسا کردووە و لەگەڵیدا نازناوی چامپیۆنزلیگی ٢٠٠٩ و چەندین نازناوی دیکەی بەدەستهێناوە، زیاتر لەبارەی بارسێلۆناوە نووسیووە "ئەو ماوەیەی لە بارسێلۆنا بەسەرم برد، یەکێک لە جوانترین یادگارییەکانی کاروانی وەرزشیمە، ئەوکاتەی من هێشتا یاریزانێکی لاو بووم، یانەی بارسا بڕیاریدا متمانەم پێبکات، ئەگەرچی هێشتا لە پاڵەوانێتییە گەورەکاندا تواناکانی خۆم نەسەلماندبوو، لەبەرئەوە من بۆ هەتا هەتایە خۆم بە قەرزاری ئەو یانەیە دەزانم، کە ئەو هەموو شتەی لەپێناو مندا کردی".  یایا تۆرێ ناچاربوو ریزەکانی بارسێلۆنا جێبهێڵێت، دوای ئەوەی بۆی دەرکەوت کە پێپ گواردیۆلای راهێنەری ئەوکاتەی بارسێلۆنا زیاتر متمانەی بە تواناکانی بۆسکێتسی یاریزانی ئیسپانییە و ئامادە نییە ئەو بکاتە یەدەگی یایا، بۆیە لە هاوینی ٢٠١٠ ریزەکانی بارسێلۆنای جێهێشت و پەیوەندی بە ریزەکانی یانەی مانچێستەر سیتی ئینگلیزییەوە کرد.  یایا تۆرێ، ئێستا یاریدەدەری راهێنەری یانەی ئەحمەد گرۆزنیی چیچانییە، کە لە خولی نایابی رووسیدا بەشداری دەکات، پێشتریش وەک یاریدەدری راهێنەر لەگەڵ یانەی ئۆڵیمپیک دۆنێتسکی ئۆکراینی کاریکردووە، بەڵام دوای ٤ مانگ وازیهێناوە، بۆیە مەبەستی تۆرێ گەڕانەوەیە وەک راهێنەر بۆ بارسێلۆنا، لانی کەم وەک یاریدەدەری راهێنەریش دەتوانێت یارمەتی دەستەی راهێنەرانی یانەکە بدات.