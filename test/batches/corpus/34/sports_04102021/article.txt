کوڕانی ئیسپانیۆلی تازە گەڕاوە بۆ لالیگا هەرزوو دەستیان بە هێرشکردن کرد و جاری یەکەم کۆرتوا رێگربوو لە گۆڵکردن، بەڵام جاری دووەم نەیتوانی بەر رائول دێ تۆماس بگرێت، کە لە خولەکی ١٧ گۆڵی پێشکەوتنی بۆ خاوەن ماڵ تۆمارکرد.  لە نیوەی دووەمدا ریال مەدرید هیچی لێ بەدی نەدەکرا، کە دوای ١٥ خولەک ئەلێکس ڤیدالی یاریزانی پێشووی بارسێلۆنا لە کۆششێکی تاکەکەسی جواندا گۆڵی دووەمی بۆ ئیسپانیۆل تۆمارکرد و ئەرکی مەدریدییەکانی زەحمەتتر کرد.  دوای ٣ خولەک سێرجی داردێر دەیتوانی گۆڵی سێیەم بۆ ئیسپانیۆل بەدەستبێنێت، کاتێک بەتەنیا لەگەڵ کۆرتوا مایەوە، بەڵام ئەمجارە بەخت یاوەری گۆڵپارێزە بەلجیکییەکە و یانەکەی بوو.  ئیدی ریالییەکان کەوتنە خۆیان و لە خولەکی ٦٧ کەریم بنزیما گۆڵێکی بۆ یانەی شاهانە تۆمارکرد، بەڵام ڤار رەتیکردەوە و رایگەیاند کە گۆڵێکی ناشەرعییە، لەگەڵ ئەوەشدا کەریمی کاپتن خۆی بەدەستەوە نەدا و دوای ٣ خولەک بە کۆششێکی تاکەکەسی، کە تەنیا ئەستێرە گەورەکان دەیکەن، گۆڵی یەکەمی بۆ یانەکەی تۆمارکرد.  کەریم ئەمجارەش ئاسیستێکی بۆ ئێدین هازارد کرد و کوڕە بەلجیکییەکەش بە جوانی خستییە نێو تۆڕی گۆڵی ئیسپانیۆلەوە، بەڵام ئەمجارەش ڤار بە هانای تیپەکەی شاری بارسێلۆناوە هات و دەریخست کە بنزیما لە ئۆفساید بووە.  ئیسپانیۆل بەم سەرکەوتنە ژمارەی خاڵەکانی گەیاندە ٩ خاڵ و گەیشتە پلەی ١٣ ـی ریزبەندیی، ریال مەدریدیش بە ١٧ خاڵ و بەجیاوازی گۆڵ لەگەڵ ئاتلێتیکۆ مەدرید و ریال سۆسیداد لە پێشەنگ مایەوە.