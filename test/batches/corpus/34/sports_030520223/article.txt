ئەو دەستپێشخەرییە بەهاوبەشی لە لایەن رێکخراوێکی خێرخوازی تایبەت بە نەخۆشییەکانی دڵ و دەستەی بەڕێوەبردنی پرێمەرلیگەوە، بە بۆنەی ساڵیادی کۆچی دوایی رۆبێرت روانی راهێنەری پێشووی یانەی برێنتفۆردەوە رێکخرابوو.  لەو هەڵمەتەدا پشکنینی دڵ بۆ ٢٠٠ هاندەر و کارمەندی ئەو یانەیە ئەنجام درا.  کریستیان ئێریکسن، لە یەکەم یاریی هەڵبژاردەی وڵاتەکەی بەرامبەر فینلەندا لە یۆرۆی ٢٠٢٠ ـدا، لە خولەکی ٤٢ ـدا هەموو جیهانی ترساند، کاتێک لە خۆیەوە و بێئەوەی بەریەککەتنی لەگەڵ کەس هەبێت کەوتەسەر زەوی.  پزیشکان چارەسەری سەرەتایی خێرایان بۆ کرد و زوو گەیێنرایە نەخۆشخانەیەکی نزیک لە یاریگەی پارکێن لە کۆپنهاگن، پزیشکان کە دواتر رایانگەیاند ئێریکسن تووشی جەڵتەی دڵ بووە، توانیان ژیانی پێببەخشنەوە.  ئێستا دۆخی یاریزانە تەمەن ٢٩ ساڵییەکە زۆر باشە و ئامێرێکی رێکخستنی لێدانەکانی دڵی بۆ دانراوە و یاری بۆ برێنتفۆرد دەکات، دوای ئەوەی ئینتەرمیلانی ئیتاڵی بە ناچاری دەستبەرداری بوو، بەهۆی یاسایەکی سێریا ئەی کە رێگە نادات هیچ یاریزانێک بەشداری لە خولەکەدا بکات، کە ئامێری رێکخستنی لێدانەکانی دڵی لە جەستەدا بێت.