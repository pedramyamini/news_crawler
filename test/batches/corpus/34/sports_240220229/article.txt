لە پیرمام یانەی پێشمەرگەی هەولێر دوای ئەوەی لە چەند هەفتەی رابردوودا ئەنجامەکانی لە ئاست چاوەڕوانی هاندەرانیدا نەبوو میوانداری یانەی دەربەندیخان دەکات، پێشمەرگەی هەولێر هیوای بردنەوەی ٣ خاڵی یارییەکەی هەیە.   هێمن ئەسکەندەر، بەرپرسی راگەیاندنی یانەی پێشمەرگەی هەولێر، بە تۆڕی میدیایی رووداو، رایگەیاند "تیپەکەمان بەشێوەیەکی باش راهێنان و ئامادەکاری بۆ ئەم یارییە کردووە، لەبەرئەوەی لە ٧ یاری رابردووماندا تامی سەرکەوتنمان نەکردووە، هەروەها هەڤاڵ محەممەد لەم یارییەدا بەهۆی تووشبوونی بە ڤایرۆسی کۆرۆنا ناتوانێت یاری بکات".  لە پایتەختی رۆشنبیری بەهێزترین کێبرکێی ئەم گەڕە لەنێوان یانەی نەورۆز و یانەی هەولێر دەبێت، یانەی هەولێر لە دوای هاتنی بژار ئەکرەمی راهێنەر ئاستێکی بەرزی پێشکەشکردووە و هیوای تیپەکە درێژەدانە بەو ئاستە بەرزە، بەڵام ئەرکی درێس زەردەکان قورسە، لەبەرئەوەی نەورۆز بریندارە و هەفتەی رابردوو نەیتوانی یانەی هەندرێن بباتەوە و بە ئەنجامی دوو گۆڵی بێوەڵام دۆڕا.  هەر لە یارییەکانی ئەم گەڕەدا سبەی هەینی ٣ یاریی دیکە بەڕێوەدەچن، لە شاری هەولێر یانەی برایەتی پاڵەوانی وەرزی رابردووی خولەکە رکابەری یانەی زاخۆ دەکات، یانەی سیروانی نوێ ململانێی یانەی ئارارات دەکات، لە یارییەکی دیکەدا یانەی سۆران ئەرکی قورسە و لەنێو هاندەرانی یاری لەگەڵ یانەی هەندرێنی پێشەنگی ریزبەندی دەکات.   ئێستا یانەی هەندرێن بە کۆکردنەوەی ٤٠ خاڵ لە پلەی پێشەنگی ریزبەندی خولی نایابی کوردستانە، یانەی سیروانی نوێ بە ٣٤ خاڵ و یانەی چەمچەماڵ بە ٢٩ خاڵ لە پلەکانی دووەم و سێیەمن.