لە رکابەرییەکانی لالیگادا و لە یارییەکی دواخراوی گەڕی ٢١، یانەی ئاتلێتیکۆ مەدرید میوانداریی لیڤانتێ کرد و سێ خاڵی لە بەردەم هاندەرانیدا لەدەستدا.  لە نیوەی یەکەمدا چەند هێرشێک بینران، بەڵام یاریزانانی هەردوولا لە هەژاندنی تۆڕدا سەرکەوتوو نەبوون.  لە خولەکی ٥٤ گۆنزالۆ مێلێرۆ گۆڵێکی بۆ یانەی لیڤانتێ تۆمارکرد، ئاتلێتیکۆ مەدرید کەوتە بارودۆخێکی خراپەوە، لەکاتێکدا لیڤانتێ هەوڵی گۆڵی زیاتری دەدات، بەڵام ۆبلاک رێگریی دەکرد.  لە خولەکی ٩٥ ئانخێل کۆریا ئەنجامەکەی یەکسانکردەوە، بەڵام بەهۆی فاولەوە رەتکرایەوە، دوایین ساتەکانی یارییەکەدا لیڤانتێ نزیکبوو لە تۆمارکردنی گۆڵێکی سەرنجڕاکێش، بەڵام ستوون رێگری کرد، بەمەش یانەی میوان بە ١ - ٠ یارییەکەی بردەوە و رۆخی بلانکۆس لە یاریگەی خۆیدا دۆڕا.  بەم دۆڕانە ئاتلێتیکۆ مەدرید بەشێوەیەکی کاتی لە پلەی پێنجەم دەمێنێتەوە و ٣٩ خاڵی هەیە، لیڤانتێ بووە خاوەنی ١٤ خاڵ، بەڵام هەر لە پلەی کۆتایی ریزبەندە.  پێکهاتەی دیێگۆ سیمیۆنی، لەم وەرزەدا ئەنجامەکانی وەک پێویست نین و هاندەران تووڕە و ناڕازین، بەمەش زۆرن ئەوانەی داوای رۆیشتنی دیێگۆ سیمیۆنی، راهێنەری یانەکەیان دەکەن.  میدیای ئیسپانیا دەڵێت " لە کۆتایی ئەم وەرزەدا سیمیۆنی و ئاتلێتیکۆ مەدرید جیادەبنەوە و فێرناندۆ تۆرێس، راهێنەری تیپی دووەمی یانە مەدریدییەکە نزیکترین بەربژێرە بۆ وەرگرتنی راهێنەرایەتی یانەکە. "