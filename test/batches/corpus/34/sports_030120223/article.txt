یانەی دهۆک لەگەڵ یانەی دالکوردی سوێدی گەیشتووەتە رێککەوتن، بۆ ئەوەی چەند یاریزانێکی یانە سوێدییەکە لە قۆناخی دووەمی خولی پلە یەکی عێراقدا یاری بۆ یانەی دهۆک بکەن، بۆ ئەوەی هاوکاریی یانەکە بکەن بۆ گەیشتن بە خولی پلە نایابەکانی عێراق.  تۆڕی میدیایی رووداو ناوی ئەو یاریزانانە بڵاودەکاتەوە کە لە دالکوردەوە پەیوەندی بە یانەی دهۆکەوە دەکەن، ئەمڕۆ کاژێر ١٢: ٣٠ بڕیارە بەشێوەیەکی فەرمی هاروون ئەحمەد گرێبەست لەگەڵ یانەی دهۆک واژۆبکات، دوای ئەوەش بەشداری لە یەکەم مەشقی یانەکەدا بکات بۆ خۆ ئامادەکردن بۆ قۆناخی داهاتووی خولەکە.  بەپێی زانیارییەکانی رووداو، رۆژی یەکشەممە دوایین کۆبوونەوە لەنێوان یانەی دهۆک و بەرپرسانی دالکورد و هاروون ئەحمەد کراوە و گەیشتوونەتە رێککەوتنی کۆتایی.  یەکێکی دیکە لەو یاریزانانەی دهۆک دەیباتە ریزەکانی، بەختیار رەحمانی، یاریزانی کوردی رۆژهەڵاتی کوردستان و یانەی دالکوردە، بڕیارە سبەی بەختیار رەحمانی بەرەو باشووری کوردستان بەڕێبکەوێت بۆ ئەوەی بەدرێسی دهۆکەوە یاری بکات.      بەختیار رەحمانی  ئیزیکێل مۆنتانا، یاریزانی ئەرجەنتینی بەهەمان شێوە رێککەوتنی لەگەڵ کراوە و لە قۆناخی دووەمدا یاریزانی یانەی دهۆک دەبێت، فرانک ئارهین، یاریزانی غانیش پەیوەندی بە یانەی دهۆکەوە دەکات، بەڵام ئەمیان هێشتا کارەکانی گرێبەستەکەی تەواو نەبوون.  هەموو ئەم گرێبەستانەی یانەی دهۆک لەگەڵ یاریزانانی دالکورد کردوویەتی بێبەرامبەر کراون، دالکورد سەرجەم خەرجییەکانی ئەو یاریزانانە دابیندەکات و وەک هاوکارییەک بۆ یانەی دهۆک بۆ گەیشتن بە خولی نایاب ئەو یاریزانانەی بەشێوەی خواستن دەداتە یانەکە.  یانەی دهۆک لە خولی پلە یەکی عێراق یارییدەکات، یانەکە لە ١١ یاریی قۆناخی یەکەمی خولەکەدا ٧ بردنەوە، ٣ یەکسانبوون و دۆڕانێکی هەیە و بە کۆکردنەوەی ٢٤ خاڵ لە پلەی دووەمی کۆمەڵەکەیە، رکابەرییەکانی قۆناخی دووەمی خولەکە رۆژی ١٧ و ١٨ ـی ئەم مانگە دەستپێدەکەن.