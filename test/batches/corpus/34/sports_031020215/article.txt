مێسی تاوەکو ئیستا لە خولی فەرەنسادا هیچ گۆڵێکی بۆ خۆی و پاریس سانجێرمان تۆمار نەکردووە، بۆیە ئەمڕۆ بەرامبەر رێن بەدوای ئەو گۆڵەدا دەگەڕێت، هاوڕێیانیشی هەوڵدەدەن یارمەتی لیۆ بدەن بۆ ئەوەی گۆڵ بکات و کاروانی راستەقینەی خۆی لە لیگ وەندا دەستپێبکات.  ئەمڕۆ کاژێر ١٤: ٠٠ بە کاتی باشووری کوردستان، یانەی پاریس سانجێرمان لە گەڕی هەشتەمی لیگ وەندا دەبێتە میوانی یانەی رێن، کە مێسی و هاوڕێکانی هەوڵدەدەن بەردەوام بن لەسەر ئەنجامە باشەکانی و درێژەدان بە زنجیرە سەرکەوتنەکانی، کە تاوەکو ئێستا هەموو یارییەکانی لەم وەرزەی خولی ناوخۆدا بردووەتەوە و لە ٨ یارییدا ٢٤ خاڵی بەدەستهێناوە، یاریزانەکانی ٢٢ گۆڵیان کردووە، کە هیچ یەکێکیان لە لایەن مێسییەوە تۆمارنەکراوە.  رێن بە کۆکردنەوەی ٩ خاڵ پلەی ١٤ ـی ریزبەندیی گرتووە، بەڵام لە دوایین دوو یارییدا نەدۆراوە و ئەمڕۆ بەخۆپارێزییەوە بەرامبەر تیپە گەورەکەی پایتەخت یاری دەکات، بەهیوای ئەوەی سوپرایزێک بکات و هیچ نەبێت خاڵێکی گرنگ لە مێسی و هاوڕێکانی وەربگرێت.  لیۆنێل مێسی تەنیا دوو یاری لە لیگ وەندا بۆ پاریس سانجێرمان کردووە و هیوادارە لە سێیەم یارییدا یەکەم گۆڵی خۆی تۆماربکات، بۆ ئەوەی ببێتە رێخۆشکەرێک بۆ ئەوەی گۆڵی زیاتر بۆ یانە نوێیەکەی تۆماربکات.