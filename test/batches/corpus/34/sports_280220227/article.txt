ئەبرامۆڤیچ هەڵگری وڵاتینامەی ئیسرائیلە و لەسەر ئاینی جووە، یەکێک لە ملیاردێرە دیارەکانی جیهانە و خاوەنی ملیاران دۆلارە.  ناوی تەواوی رۆمان ئەرکادیفیچ ئەبرامۆڤیچ، لە ٢٤ ـی ١٠ ـی ١٩٦٦ لە دایکبووە و ئێستا تەمەنی ٥٥ ساڵە، یەکێک لە بێسنزمانە گەورەکانی نەفت، ئەلەمنیۆم و پۆڵایە لە رووسیا، لە ماوەی نزیکەی ٢٠ ساڵی رابردوودا خاوەنی یانەی چێڵسی ئینگلیزی بووە، خاوەنی کۆمپانیای میلیهاوس کاپیتەڵی بواری وەبەرهێنانە، یەکێک لە سیمبۆلە دیارەکانی رووسیایە.  ساڵی ٢٠٠٦ داهاتەکەی بەپێی گۆڤاری فۆربس گەیشتە ١٨ ملیار و ٢٠٠ ملیۆن دۆلار، پاشان لە ٢٠٠٧ گەیشتە ٢١ ملیار دۆلار و دیارترین کەسایەتی رووسیایە لە بەریتانیا کاری کردبێت، تاوەکو لە ٢٠٠٣ یانەی چێڵسی ئینگلیزیی کڕی.  لە سەردەمی ئەبرامۆڤیچدا، چێڵسی گۆڕانکاریی گەورەی بەخۆیەوە بینی، لە گواستنەوەی یاریزانان، لە هێنانی راهێنەری گەورە، تاوەکو دەستگرتن بەسەر سەرجەم نازناوەکاندا، لە سەردەمی ملیاردێرە رووسییەکەدا، چێڵسی ١٩ نازناوی بردووەتەوە، ٥ نازناوی پرێمەرلیگ، ٢ نازناوی چامپیۆنزلیگ، نازناوێکی مۆندیالی یانەکان، ٢ نازناوی یۆرۆپالیگ و نازناوێکی سوپەری ئەوروپا لە دیارترین نازناوەکانی سەردەمی ئەون.  ئەبرامۆڤیچ لە خانەوادەیەکی جوولەکە لە ساراتۆڤی رووسیا، لە سەردەمی یەکێتیی سۆڤیەتی پێشوو لە دایکبووە، لە منداڵیدا بەبێ باوکی گەورە بووە، بەهۆی ئەوەی کە دایکی بە پێنج منداڵەوە تەڵاق دراوە، بەهۆی سەختی ژیانەوە ئەو کاتە نەچووەتە زانکۆ، بەڵام لە نەوەدەکانی سەدەی بیستەمدا، دەستدەکات بە کۆکردنەوەی سامانێکی زۆر لە رێگەی چەند گرێبەستێکەوە کە دەبێتە جێگەی مشتومڕی زۆر.  لە ١٩٩٥ لەگەڵ کەسێک بەناوی بۆریس پیریزۆڤسکی کۆمپانیای سیبنفتی رووسی بەرامبەر پارەیەکی کەم وەردەگرن کە ئەو کاتە کۆمپانیایەکی گەورەی بواری نەفت بووە لە رووسیا، لەو رێگەیەوە وردە وردە دەست دەکات بە کۆکردنەوەی داهاتێکی زۆر و لە ٢٠٠٠ پێرێزۆڤسکی بەهۆی ساختەکارییەوە لە رووسیا هەڵات و پشکەکانی دایە رۆمان ئەبرامۆڤیچ، ملیاردێرە رووسییەکەش بازرگانییەکەی دەباتە دەرەوەی رووسیا و بڕیاری کڕینی یانەی چێڵسی ئینگلیزی دەدات.  لە ساڵی ٢٠٠٣ بۆ ٢٠٠٤ ئەبرامۆڤیچ پشکەکانی خۆی لە ئەلەمنیۆم بەرامبەر یەک ملیار دۆلار، بە ملیاردێری رووسی ئۆلیگ دریباسکا دەفرۆشێت، لە ٢٠٠٥، ٧٢.٦ % ـی پشکەکانی سیبنفت بەرامبەر ١٣٣ ملیار دۆلار دەفرۆشێتە کۆمپانیای گازپرۆم، لەبەرامبەردا کاردەکات بۆ بەرفراونکردنی بازرگانییەکەی لە بواری پۆڵادا.  رۆمان ئەبرامۆڤیچ کەسێکە خۆی نەبێت کەس سەری لێ دەرناکات، سەتان کاری بەیەکەوە کردووە، لە ١٩٩٩ خۆی بۆ ئەندامی ئەنجوومەنی دۆما بەربژێر دەکات، ساڵی ٢٠٠٠ بووە حاکمی ناوچەی چوکۆتکا، لە سەردەمی ئەودا ناوچەکە بۆژانەوەیەکی گەورەی بەخۆیەوە بینی و ١ ملیار دۆلاری بۆ خزمەتگوزاری لە ناوچەکەدا خەرجکردووە.  ئەبرامۆڤیچ پەیوەندییەکی بەهێزی لەگەڵ ڤلادیمێر پووتین، سەرۆکی رووسیا هەیە، بەهۆی هێرشەکانی رووسیا بۆ سەر ئۆکراینا، ناچاربوو دەست لە خاوەنداریەتی یانەی چێڵسی بەربدات و دەڵێت " هەمیشە وەک پاسەوانی یانەکە دەمێنمەوە و لە بەرژەوەندیی یانەکەدا بڕیارمدا دەستەڵاتەکانم بدەمە رێکخراوی خێرخوازیی یانەی چێڵسی. "