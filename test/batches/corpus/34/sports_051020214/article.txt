سۆلشایەر دوای ئەوەی لە یارییەکەی بەرامبەر ئێڤێرتۆن بەشێوەی سەرەکی یاری بە کریستیانۆ نەکرد، دوای یارییەکە کە بە ئەنجامی ١ - ١ کۆتاییهات، رووبەڕووی رەخنەیەکی زۆر بووەوە، لەوانەش ئەلێکس فێرگسۆنی راهێنەری پێشووی شەیتانە سوورەکان، کە پێیوایە نەدەبووایە رۆناڵدۆ لەو یارییەدا یەدەگ بێت.  ئەگەرچی سۆلشایەر بەوە پاساوی بۆ بڕیارەکەی نایەوە، کە دەیویست کریستیانۆی تەمەن ٣٦ ساڵ بپارێزێت، دوای ئەوەی لە چامپیۆنزلیگدا ٩٠ خولەکی تەواو بەرامبەر ڤیاڕیالی ئیسپانی یاریکرد، بەڵام فێرگسۆن ئەوە بە پاساوێکی لاواز دەزانێت.  لە گرتەیەکی ڤیدیۆییدا، کە لە تۆڕە کۆمەڵایەتییەکاندا بڵاوبووەتەوە، فێرگسۆن بە حەبیب نۆرماگۆمیدۆڤی پاڵەوانی رووسی لە هونەرەکانی شەڕ، کە هاوڕێیەکی نزیکی کریستیانۆیە، دەڵێت "یاریزانانی ئێڤێرتۆن ورەیان بەرزبووەوە کاتێک زانیان رۆناڵدۆ یاری ناکات".  کاتێک حەبیب نۆرماگۆمیدۆڤ بە فێرگسۆنی گوت "رۆناڵدۆ لە نیوەی دووەمدا وەک یاریزانێکی یەدەگ یاریکرد"، ئەفسانەی سکۆتلەندی گوتی "بێگومان دەزانم.. بەڵام پێویستە هەمیشە بە باشترین یاریزانەکانت دەست بە یاری بکەی".  کریستیانۆ رۆناڵدۆ هەمیشە وەک باوک سەیری ئەلێکس فێرگسۆنی کردووە، کە لە تەمەنی ١٨ ساڵیدا لە یانەی سپۆرتینگ لیشبۆنەوە بردە مانچێستەر یونایتد، ئەو لە چەندین بۆنەدا گوتوویەتی "فێرگسۆن لە تۆپی پێدا باوکی منە، ئەو رۆڵی هەبووە لە گەیاندنی من بەم رۆژە".  ئەلێکس فێرگسۆن جارێکی دیکە رۆڵی سەرەکی هەبوو لە گەڕاندنەوەی رۆناڵدۆ بۆ ریزەکانی مانچێستەر یونایتد، وەک چۆن هەر ئەو راهێنەرە ئەفسانەییە رۆڵی هەبوو لە کردنی ئۆلێ سۆلشایەر بە راهێنەری یانەکە.  مانچێستەر یونایتد تاوەکو ئێستا لە ٧ یاری پرێمەرلیگدا ١٤ خاڵی هەیە و پلەی چوارەمی ریزبەندیی خولەکەی گرتووە، یاری داهاتووی بەرامبەر لێستەر سیتی دەبێت، کە دوای هەفتەی فیفا و لە رۆژی ١٤ ـی ئەم مانگە ئەنجام دەدرێت.