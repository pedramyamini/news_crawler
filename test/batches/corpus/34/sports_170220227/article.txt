بارسا لەسەر یاریگەی کامۆ نودا میوانداری ناپۆلی دەکات و بەدوای گەڕاندنەوەی بەشێک لە شکۆیدا دەگەڕێت، کە ئەمساڵ بەپێچەوانەی مێژوویەکی دوور و درێژی لە قۆناخی کۆمەڵەکانی چامپیۆنزلیگ دەرکرا و ناچاربوو بەشداری لەو پاڵەوانێتییە کیشوەرییەدا بکات، کە بە پاڵەوانێتی یانە ئاست ناوەڕاستەکانی ئەوروپا دەناسرێت.  چاڤی هێرناندێز، کە دوای وەرگرتنی پۆستی راهێنەری بارسێلۆنا، جۆرێک لە گۆڕانکاری دروستکردووە، ئەم یارییە تاقیکردنەوەیەکی راستەقینە دەبێت بۆ خۆی و تیپەکەی، چونکە بردنەوە واتا هاندەرانی ناچار دەبن ئەو واقیعە قبوڵ بکەن کە یانەکەیان رکابەری لەسەر نازناوێکی ئەوروپی بکات، لە هەر ئاستێکدا بێت، باشترە لەوەی لەم وەرزەدا دەستبەتاڵ دەربچێت، کە لە جامی شا دەرکراوە و لە لالیگاشدا گەیشتنەوە بە ریال مەدرید زۆر دوورە لە روودان.  چاڤی بەبێ ئاراوخۆ لەوانەیە کێشەی بۆ دروست ببێت، بەتایبەتی کە زۆر لە بەرگریکارەکانی بەهۆی پێکانەوە دوورکەوتوونەتەوە و پێناچێت ئێریک گارسیاش کە تازە لە پێکان گەڕاوەتەوە، بتوانێت بۆشایی بەرگریکارە ئۆرۆگواییەکە پڕبکاتەوە.  ئەرکی یاریزانانی چاڤی ئاسان نابێت، چونکە جگە لەوەی لە ژێر گوشارێکی بەرزدا یاری دەکەن، رکابەرەکەیشی تیپێکی بەهێزە و ئێستا سێیەمی سێریا ئەیە، لە بەرگریدا دەتوانن ئاستەنگی زۆر بخەنە بەردەم هێرشبەرانی بارسا و لە هێرشبردنیشدا دەتوانن زیاتر لە جارێک هەڕەشە لەسەر گۆڵی تیرشتیگن دروست بکەن.  ناپۆلی مافی ئەوەی هەیە بە ورەیەکی بەرزەوە بەرامبەر بارسای ئێستا یاری بکات و ئامانجیشی دەرکردنی یانە کەتەلۆنییەکە و بەدەستهێنانی بلیتی سەرکەوتن بێت، چونکە ئەگەرچی بارسا لە رووی ناو و مێژووە یانەیەکی گەورەیە، بەڵام ئێستا نقومبووە لە قەیرانێکدا، کە چاڤی کاتێکی زیاتری دەوێت بۆ گەڕاندنەوەی کەشتییەکەی بۆ کەناری ئارامی و ئاستبەرزی.  هەر چۆنێک بێت یاریگە و جەماوەر لە بەرژەوەندی بارسێلۆنادان و مێژووش هەر دەچێتەوە لای ئەو یانەیە، کە دووجار رووبەڕووی ناپۆلی بووەتەوە، بارسا یارییەکی بردووەتەوە و یەکێکیش بە یەکسانبوون کۆتاییهاتووە، بۆیە بەدڵنیاییەوە چاڤی هەوڵدەدات مێژوو هەر لە لای خۆیاندا بهێڵێتەوە.