چەند کاژێرێکی کەم لە بەردەم کارگێڕیی یانەکەدا ماوە بۆ ئەوەی مووچەی یاریزانەکانی بدات، کە ماوەی ٤٧ رۆژە مووچەکانیان نەدراوە، ئەگەر هاتوو نەیتوانی ئەوە بکات ئەگەری هەیە یاریزانان و تەنانەت کارگێڕیی یانەکەش بڕیاری بایکۆتکردن بدەن و یاریزانەکانیش چیدیکە ئامادەنین نە لە خولی پلە یەکی عێراق و نە لە خولی کوردستان بە درێسی یانەی دهۆکەوە یاریی بکەن.  میللەت جەمال، بەرپرسی راگەیاندنی یانەی دهۆک میوانی بووڵتەنی کاژێر ٠٨: ٣٠ هەواڵە وەرزشییەکانی رووداو بوو، کە لەلایەن سامان وڵاتژێرییەوە پێشکێشدەکرێت و گوتی " لەگەڵ دەستبەکاربوونمان وەک کارگێڕیی یانەکە بەدواداچوونمان بۆ داهاتی یانەکە کرد، هەموو داهاتەکان وەرگیراون و هیچ داهاتێک لەبەردەست نەماوە بۆ ئەوەی مووچەی یاریزانەکان بدەین، لە رێگەی نووسراوەوە داوای خەرجکردنی مووچەکانمان لە وەزارەتی دارایی کراوە، بەڵام بەبێ ئەوەی هۆکارەکەی بزانین داواکارییەکەمان رەتکراوەتەوە، پارێزگاری دهۆک و بەڕێوەبەری گشتیی وەرزش ئاگاداری کێشەکانی یانەی دهۆکن و دەیانەوێت هاوکاری یانەکە بکەن لە چارەسەرکردنی کێشەکاندا. "  بەرپرسی راگەیاندنی یانەکە زیاتر گوتی " پێش ئەوەی یاریزانەکانمان بچنە بەسرە بۆ ئەنجامدانی یارییەکەیان بەرامبەر یانەی مەسافی جنووب، بەڵێنمان بە یاریزانەکان دابوو لەگەڵ گەڕانەوەیان بۆ دهۆک لە یەکەم مەشق و راهێنانەکانیاندا مووچەکانیان دەدەین، ئەگەر هاتوو نەمانتوانی ئەوەبکەن وەک یاریزان و کارگێڕیی یانەکە هەڵوێست وەردەگرین و لە کۆنگرەیەکی رۆژنامەڤانیدا رەنگە بڕیاری چاوەڕواننەکراو دەدەین. "  لە وەڵامی پرسیارێکدا کە تاوەکو ئێستا مووچەکان دراون یان نا؟ میللەت جەمال گوتی " تاوەکو ئێستا کە کاژێر ٠٨: ٤٥ ـە مووچەکانمان نەداوەتە یاریزانەکان، بەڵام هێشتا کاتەکەمان بۆ ئەنجامدانی مەشقەکان چەند کاژێرێکی ماوە و هەموو هەوڵێک دەدەین بۆ ئەوەی کێشەکانی یانەکە چارەسەربکەین، لە ماوەی رابردووشدا مووچەی یاریزانان لەلایەن کارگێڕیی یانەکە دابینکراوە کە لە ماڵەکانیان پارەیان هێناوە کە زیاتر لە ١٣٠ ملیۆن دینارە و لە خەرجیی خۆیان داوەتە یاریزانانی یانەکە، کە یەکەم کارگێڕییە ئەمە بۆ یانەکە دەکات و هەمووشی بۆ ئەوەبووە کە یانەی دهۆک لە خولەکاندا بەردەوامبێت و پاڵپشتی یاریزانەکان بکەین. "  لەبارەی ئەوەی کە بۆچی هیچ کۆمپانیایەک نابێتە سپۆنسەری یانەی دهۆک، بەرپرسی راگەیاندنی ئەو یانەیە بە رووداوی گوت " کارگێڕیی پێشوو گرێبەستی لەگەڵ کۆمپانیایەک کردووە بۆ ئەوەی سپۆنسەرایەتی یانەکە بکات، بەڵام ئەو گرێبەستە لە ئاستی پێویستدا نییە، ئێمە هەنگاوی باشمان ناوە بۆ ئەوەی هەندێک کۆمپانی رازیبکەین بۆ ئەوەی سپۆنسەری یانەکە بکەن، بەڵام هەر کۆمپانیایەک دێت ببێتە سپۆنسەر پێویستە یانەش هەندێک شت بۆ ئەوان بکەن چ وەک ریکلام یان گواستنەوەی یارییەکان، بۆیە دەکرێت کۆمپانیاکانیش خۆیان لە یانەکە بە خاوەن بزانن و پاڵپشتی یانەکە بکەن بۆ ئەوەی ئەنجامی باشترمان هەبێت و بگەینە خولی نایابی عێراق. "  خالید موشیر، ئەستێرەی پێشووی یانەی دهۆک و جێگری سەرۆکی یانەکە بە رووداوی گوت " یانەکە لە بارودۆخێکی زۆرباشدایە و خاوەنی یاریزانی باشین، ئەنجامەکانمان باشین، تەنیا پێویستیمان بەوە هەندێک پاڵپشتی بکرێین، زیاتر چاودێری یانەکە بکرێت بۆ ئەوەی بتوانین مووچەی یاریزانەکان بدەین، بەمەش یانەکە زیاتر باش دەبێت، چونکە ساڵی داهاتوو چوار یانە لە خولی عێراق دادەبەزن، ئەگەر ئەوەش روویدا زۆر زەحمەت دەبێت، کە ئێستا ئێمە هەلێکی زۆرباشمان هەیە بگەینە خولی نایاب، بۆیە دەمانەوێت بەرپرسانی ئێمە خۆیان بە خاوەنی یانەکە بزانن. "  یانەی دهۆک بۆ چارەسەرکردنی کێشەکانی مانگانە پێویستی بە ١٢٩ ملیۆن دینارە، بەپێی زانیارییەکانی تۆڕی میدیایی رووداو، ئەگەر یانەکە ئەمڕۆ نەیتوانی مووچەی یاریزانەکانی دابینبکات، ئەگەری هەیە کارگێڕیی یانەکە بڕیاری خۆ کشانەوە لە هەردوو خولی یانە پلە یەکەکانی عێراق و خولی یانە نایابەکانی کوردستان بدات، بەڵام سەرچاوەیەکی تایبەت بە رووداوی گوت " بە ئەگەری زۆر بۆ ئەم مانگەش کارگێڕیی یانەی دهۆک لە ماڵەوە پارە دەهێنن بۆ ئەوەی مووچەی یاریزانەکانیان بدەن، بەڵام ئەمەش هەر چارەسەر نییە بۆ ئەو بارودۆخەی تێیکەوتوون. "  یانەی دهۆک لە خولی پلە یەکی عێراقدا، لە کۆمەڵەی یەکەم یارییدەکات، لە ١٠ یارییدا ٧ بردنەوە، ٢ یەکسانبوون و ١ دۆڕانی هەیە و بە ٢٣ خاڵ پێشەنگی کۆمەڵەی یەکەمی خولەکەی گرتووە.  لە خولی یانە نایابەکانی کوردستاندا، یانەی دهۆک لە ٩ یاریی ئەم وەرزەدا، ٥ بردنەوە، ١ یەکسانبوون و ٣ دۆڕانی هەیە و بە کۆکردنەوەی ١٦ خاڵ لە پلەی چوارەمی ریزبەندی خولەکەیە.  یانەی دهۆک یانەیەکی بە ئەزموون و خاوەن مێژوویەکی گەورەیە لەسەر ئاستی وەرزشیی کوردستان، عێراق و تەنانەت ناوچەکەش، ساڵی ٢٠١٠ بۆ یەکەمجار یانەکە نازناوی خولی یانە نایابەکانی عێراقی بردەوە.