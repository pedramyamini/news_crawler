ماوریسیۆ پۆچێتینۆ، راهێنەری یانەی پاریس سانجێرمان، هێشتا ئەنجامەکانی بەدڵی کارگێڕیی یانەکە نین، لەکاتێکدا لە گواستنەوەی هاوینی رابردوودا پێنج ئەستێرەی گواستووەتەوە، لە پێش هەمووشیانەوە لیۆنێل مێسی.  میدیای فەرەنسا دەڵێت " پەیوەندییەکانی زینەدین زیدان و پاریس سانجێرمان دەستیانپێکردووە، بۆ ئەوەی راهێنەرە فەرەنسییەکە جێگەی پۆچێتینۆ بگرێتەوە و راهێنەرایەتی یانەکە بکات.  بەپێی راپۆرتە رۆژنامەڤانییەکان، پاریس سانجێرمان پۆچێتینۆ لە پۆستەکەی دوورناخاتەوە، بەڵام هەوڵدەدات گەرەنتیی ئەوەبکات کە لە ئەگەری دوورخستنەوەی زیدان دەبێتە راهێنەری یانەکە.  پێشتر زینەدین زیدان، لە دوای وازهێنانی لە راهێنەرایەتی یانەی ریال مەدرید رایگەیاند، کە پێویستی بە پشووە و لە کارەکەی دووردەکەوێتەوە.  لە ماوەی چەند هەفتەی رابردوودا ناوی زیدان بە مانچێستەر یونایتدەوە بەسترابووە، بەڵام میدیای بەریتانیا رایگەیاند، زیدان دووپاتیکردووەتەوە کە درێژە بە پشوو وەرگرتن دەدات و نایەوێت جارێ بگەڕێتەوە نێو کاری راهێنەرایەتی.  یەکێک لەو هۆکارانەی کە وادەکات زیدان بیر لە راهێنەرایەتی پاریس سانجێرمان بکاتەوە، ئەوەیە کە ئێمباپێ لەگەڵ یانەکە بەردەوامبێت، بۆ ئەوەی لە ئەگەری وەرگرتنی ئەو یانەیەدا پشت بەو یاریزانە ببەستێت.