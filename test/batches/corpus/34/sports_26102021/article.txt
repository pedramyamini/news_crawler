دوای ئەو شکستە گەورەیەی لە یاریی بەرامبەر لیڤەرپوول لە یاریگەی خۆیاندا بە ٠ - ٥ تووشی بوو، ئۆلێ گونار سۆڵشایەر، راهێنەری یانەی مانچێستەر یونایتد داهاتووی لەگەڵ یانەکە کەوتووەتەوە مەترسییەوە و ئەگەری هەیە لە راهێنەرایەتی یانەکە دووربخرێتەوە.  میدیای بەریتانیا دەڵێت " مانچێستەر یونایتد هەنگاوەکانی بۆ رازیکردنی ئەنتۆنیۆ کۆنتی دەستپێکردووە، بۆ ئەوەی جێگەی سۆڵشایەر بگرێتەوە و ببێتە راهێنەری داهاتووی یانەکە. "  بەپێی زانیارییەکان مانچێستەر یونایتد ئەگەری هەیە چەند یارییەکی دیکە دەرفەت بداتە سۆڵشایەر، کە ئەمەی لەسەر ماڵپەری فەرمی خۆیشی بڵاوکردەوە و نووسیوویەتی " سۆڵشایەر بیرکردنەوەی لای سێ یاریی داهاتوو دەبێت"، بەڵام لە ئەگەری دوورخستنەوەی ئەو راهێنەرە، نزیکترین بەربژێر بۆ وەرگرتنی یانەکە ئەنتۆنیۆ کۆنتییە.  ئەنتۆنیۆ کۆنتی پێشوازی لە وەرگرتنی یانەکە دەکات لە ناوەڕاستی وەرزدا، لەکاتێکدا ئەو یەکێکە لەو راهێنەرانەی ئەم شتەی بەلاوە خۆش نییە و هەمیشە دەیەوێت لەسەرەتای وەرزەوە لەگەڵ یانەکان کاربکات.  چەند سەرچاوەیەک ئاماژە بۆ ئەوە دەکەن، ئەگەر کۆنتی بووە راهێنەری مانچێستەر یونایتد، گرێبەستەکەی بۆ ماوەی ٣ ساڵ دەبێت و مووچەکەیشی ١٢ ملیۆن یۆرۆ دەبێت.  میدیای بەریتانیا ئاماژە بۆ ئەوە دەکات، مەرجی رازیبوونی کۆنتی بۆ وەرگرتنی راهێنەرایەتی یانە ئینگلیزییەکە ئەوەبووە، کە لە گرێبەستکردندا لەگەڵ یاریزانان خۆی خاوەنی بڕیاربێت.  ئەنتۆنیۆ کۆنتی، تەمەنی ٥٢ ساڵە و ١٥ ساڵ ئەزموونی لە کاری راهێنەرایەتیدا هەیە، وەرزی رابردوو راهێنەری یانەی ئینتەرمیلان بوو و نازناوی خولی ئیتاڵیای بۆ یانەکە بردەوە، بەڵام بەهۆی کێشە داراییەکانی ئەو یانەیە وازی لە کارەکەی هێنا.  پێشتر لە ساڵی ٢٠١٦ تاوەکو ٢٠١٨ کۆنتی لە پرێمەرلیگ کاریکردووە و راهێنەری یانەی چێڵسی بوو، لە وەرزی دووەمی کارکردنیدا لەگەڵ ئەو یانەیە نازناوی خولی ئینگلتەرای بۆ یانە لەندەنییەکە بردەوە.