چەند کاژێرێک بەر لە یاریی کلاسیکۆی جامی سوپەری ئیسپانیا، کە لە سعودیە بەڕێوەدەچێت، میدیاکانی کەتەلۆنیا باسیان لە کێشەیەکی دیکە کرد، کە کەوتووەتە نێوان بارسێلۆنا و دێمبێلی سەبارەت بە نوێکردنەوەی گرێبەستی یاریزانەکە.  ماوەی گرێبەستی عوسمانی تەمەن ٢٤ ساڵ، لە کۆتایی ئەم وەرزەدا بەسەردەچێت، لەگەڵ ئەوەشدا دانوستاندنەکانی نێوان یانەکە و یاریزانەکە گەیشتوونەتە رێگەیەکی داخراو، بەو پێیەی بارسێلۆنا ناتوانێت داواکارییەکانی دێمبێلی جێبەجێبکات و یاریزانەکەش ئامادە نییە دەستبەردای هیچ مەرجێکی ببێت.  وەک ئەو سەرچاوانە باسی دەکەن، بەرپرسانی یانەی کەتەلۆنی بێهیوا بوونە لەوەی دێمبێلی گرێبەستەکەی نوێبکاتەوە، بۆیە دەیانەوێت لەم زستانەدا بیفرۆشن بۆ ئەوەی لە کۆتایی وەرزدا بەبێ بەرامبەر نەڕاوت، بەڵام دێمبێلی سوورە لەسەر ئەوەی کە لە زستاندا ناڕوات، بۆ ئەوەی لە هاویندا بەخۆڕایی بڕوات.  بەگوێرەی ئەو سەرچاوانە، دێمبێلی بارسێلۆنای تووشی کێشەیەکی گەورە کردووە، چونکە سوورە لەسەر ئەوەی یان دەبێت گرێبەستەکەی بەپێی مەرجەکانی خۆی نوێبکاتەوە، یان لە زستاندا ناڕوات بۆ ئەوەی لە هاویندا بەبێبەرامبەر بڕوات  بەگوێرەی راپۆرتە رۆژنامەڤانییەکانی کەتەلۆنیا، عوسمان بە بارسای گووتووە "دەبێت مووچەی ساڵانەم بکەیتە ٤٣ ملیۆن یۆرۆ، ئەگەر لالیگا ببەینەوە ٢ ملیۆن یۆرۆی دیکەم دەوێت و ئەگەر چامپیۆنزلیگیش ببەینەوە ٣ ملیۆن یۆرۆی دیکەشم پێدەدەن".  بەر لە چەند رۆژێک رۆژنامەکانی کەتەلۆنیا، هێرشێکی تووندیان کردە سەر دێمبێلی بە یاریزانێکی بەکرێگیراو ناویانبرد و گوتیان "عوسمان تەنیا لەپێناو پارە یاری دەکات".  ئەو رۆژنامانە هەروەها لە وەسفی عوسمان دێمبێلیدا، نووسیوبوویان "دێمبێلی بووەتە گێلاسێکی گەنیو لە ژووری جڵگۆرینی بارسێلۆنادا، ئەو وەرزشوانێکە عەقڵی پێنەگەیشتووە، وەک منداڵێکە، راستە یاریزانێکە بەهرەی هەیە، بەڵام بە ئاستێکی نا دڵخوشکەر دەردەکەوێت، کەسێکی زۆر خۆویستە، خراپترین گرێبەستە لە مێژووی بارسێلۆنا".   هەندێک لە راپۆرتە رۆژنامەڤانییەکان لە بەریتانیا، ئاماژە بۆ ئەوە دەکەن کە دوای ئەو هەڵوێستەی دێمبێلی، هەر پێنج یانەی مانچێستەر یونایتد، چێڵسی، لیڤەرپوول، تۆتێنهام و نیوکاسڵ هاتوونەتەوە سەر هێڵ بۆ گواستنەوەی عوسمان.  هەروەها میدیای ئیتاڵیاش باس لەوە دەکات کە یانەی یوڤێنتوسیش هەوڵدەدات عوسمان بگوازێتە ریزەکانی.