لە رکابەرییەکانی گەڕی پێنجەمی لالیگادا، بارسێلۆنا لە دەرەوەی یاریگەی خۆی بەرامبەر یانەی کادیز یارییکرد، یانەکە جارێکی دیکە نەیتوانی بردنەوە تۆماربکات و دوو خاڵی دیکەی لەدەستدا.  لە نیوەی یەکەمی یارییەکەدا، یاریزانانی هەردوولا چەند هێرشکیان بردە سەر گۆڵی یەکدی، مەتریسدارترینیان لێدانێکی ئەلڤارۆ نیگریدۆ بوو لە دوایین خولەکی نیوەی یەکەمدا، بەڵام ئاندرێ تێر شتیگن تۆپەکەی گەڕاندەوە.  لە سەرەتای نیوەی دووەمدا مێمفێس دێپای هەلێکی ئاسانی لەدەستدا و هەوڵەکەی بۆ پێشخستنی بارسا سەری نەگرت.  هەمان یاریزانێک لێدانێکی بەهێزی ئاراستەی خاوەن یاریگە کرد، بەڵام گۆڵپارێز ئازایانە تۆپەکەی دوورخستەوە.  لە خولەکی ٦٤ فرێنکی دی یۆنگ، یاریزانی بارسێلۆنا بە کارتی سوور لە یارییەکە کرایە دەرەوە، ئەمەش ئەرکی بلاوگرانای زیاتر قورسکرد.  لە خولەکی ٨٠ سالڤادۆر بۆنسی مەترسیی خستە سەر گۆڵی بارسێلۆنا، بەڵام شتیگن تۆپەکەی گەڕاندەوە و گۆڵەکەی پاراست.  لە دوایین خولەکەکاندا دێپای جارێکی دیکە هەوڵیدا گۆڵ تۆماربکات، بەڵام ئەمجارەش هەوڵەکەی بێ ئەنجامبوو، یارییەکە بەیەکسانبوون بەبێ گۆڵ کۆتاییهات، تێر شتیگن بووە باشترین یاریزانی یارییەکە.  بارسێلۆنا لەم وەرزەدا لە دوای ٥ یاری تەنیا ٨ گۆڵی کردووە، ئەمە خراپترین ئاماری یانەکەیە لە دوای وەرزی ٢٠٠٣ - ٢٠٠٤.  هاوکات لە سێ یاریی رابردووی نێوانیاندا، بارسێلۆنا هیچ یارییەکی لە یانەی کادیز نەبردووەتەوە.