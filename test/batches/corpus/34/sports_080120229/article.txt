لە رکابەرییەکەدا کە جاری ٣٣ ـەمینە ئەنجامدەدرێت، ٢٤ هەڵبژاردە بەشداری دەکەن، فیدراسیۆنی تۆپی پێی ئەفریقا بڕیارییدا کۆی گشتی خەڵاتە داراییەکانی پاڵەوانێتییەکەدا بۆ ٢٣.٧ ملیۆن دۆلار بەرزبکاتەوە، کە ملیۆنێک و ٨٠٠ هەزار دۆلاری بۆ خەڵاتە داراییەکانی پاڵەوانێتییەکە زیادکردووە.  ئەو پارەیەی بۆ پاڵەوانێتییەکە دابەشکراوە، ٤ ملیۆن و ٥٠٠ هەزار دۆلار بۆ ئەو هەڵبژاردەیە دەبێت کە نازناوەکە دەباتەوە، ٢ ملیۆن و ٥٠٠ هەزار دۆلار بۆ خاوەنی پلەی دووەمە، ئەوانەی دەگەنە پێشکۆتایی هەریەکەیان یەک ملیۆن دۆلار وەردەگرن کە پێشتر ملیۆنێک و نیویا وەردەگرت، ئەوانەی دەگەنە قۆناخی هەشت یەک ملیۆن دۆلار وەردەگرن، کە پێشتر ٧٠٠ هەزار دۆلاریان پێدەدرا.  ئەو هەڵبژاردەیە پلەی کۆتایی قۆناخی کۆمەڵەکانیش دەباتەوە و ماڵئاوایی دەکات ٥٠٠ هەزار دۆلار وەردەگرێت، کە پێشتر ٤٧٥ هەزار دۆلاری پێدەدرا.  لە ٢٠١٩ فیدراسیۆنی تۆپی پێی ئەفریقا بۆ پاڵەوانێتیی میسر خەڵاتەکانی زیادکرد، ئەمساڵ جارێکی دیکە خەڵاتە داراییەکانی زیاترکرد.  جامی نەتەوەکانی ئەفریقا رۆژی یەکشەممە بەبەشداریی ٢٤ هەڵبژاردە کە بەسەر ٦ کۆمەڵەدا دابەشکراون لە کامیرۆن دەستپێدەکات، یەکەم و دووەمی کۆمەڵەکان و چوار باشترین سێیەم دەگەنە قۆناخی هەشتی پاڵەوانێتییەکە.  کۆمەڵەکانی پاڵەوانێتی جامی نەتەوەکانی ئەفریقا  کۆمەڵەی یەکەم - کامیرۆن، بورکینا فاسۆ، ئەسیۆبیا، کاپ ڤێردی  کۆمەڵەی دووەم - سەنیگال - گینیا - زیمبابۆی - مالاوی  کۆمەڵەی سێیەم - مەغریب - غانا - گابۆن - کۆمۆرۆس  کۆمەڵەی چوارەم - نەیجیریا - میسر، گینیا بیساو - سودان  کۆمەڵەی پێنجەم - جەزائیر - کوتدیڤوار - سیرالیۆن - گینیای ئیستوائی  کۆمەڵەی شەشەم - تونس - مالی، موریتانیا - گامبیا