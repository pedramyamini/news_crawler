لە رکابەرییەکانی گەڕی ٣٥ ـی خولی ئینگلتەرا، مانچێستەر لە دوایین یاریی ئەم وەرزەدا لە یاریگەی خۆیدا میوانداریی یانەی برێنتفۆردی کرد و یارییەکەی بە سێ گۆڵی بێبەرامبەر بردەوە.  لە یارییەکەدا کریستیانۆ رۆناڵدۆ ئاستێکی بەرزی پێشکێشکرد، گۆڵێکی بەلێدانی سزا تۆمارکرد و هاوکاریی یانەکەی کرد بۆ بردنەوەی سێ خاڵی یارییەکە و دڵخۆشکردنی هاندەران کە دوایین یارییان بۆ لە یاریگەی خۆیاندا.  رۆناڵدۆ دوای یارییەکە بەگریانەوە دەرکەوت و کە چووە دەرەوەی یاریگەی چەپڵەی بۆ هاندەرانی یانەکە لێدا، دوای ئەوەش لە رێگەی پەیامێکەوە لە ئینستاگرامەکەی سوپاسی پاڵپشتی هاندەرانی کرد، ئەمەش کاردانەوەی زۆری دروستکرد و ئەگەرەکانی رۆیشتنی ئەو یاریزانەی زیاتر کرد.      رۆناڵدۆ  رۆناڵدۆ لەکاتی چوونە دەرەوەی لە یاریگەدا لەبەردەم کامێرەدا گوتی " من کۆتایی نەهاتووم"، میدیای بەریتانیاش وای لێکدایەوە کە ئەمە پەیامێکە بۆ ئێریک تێن هاگ، کە بەشێکی زۆری سەرچاوەکان ئاماژە بۆ ئەوە دەکەن، ئەو راهێنەرە نایەوێت پشت بە رۆناڵدۆ ببەستێت لە وەرزی داهاتوودا.  رۆناڵدۆ لەم وەرزەی پرێمەرلیگدا ئاستێکی بەرزی پێشکێشکردووە و ١٨ گۆڵی بۆ یانەکە تۆمارکردووە و سێیەم گۆڵکاری خولەکەیە، ئەم ١٨ گۆڵەی یاریزانەکە لە ٢٩ یاریی پرێمەرلیگ بووە، لەکاتێکدا پێشتر لە وەرزی یەکەمی یارییکردنیدا بۆ مانچێستەر یونایتد لە وەرزی ٢٠٠٩ - ٢٠٠٨ لە ٣٣ یارییدا ١٨ گۆڵی تۆمارکردبوو.  جگە لە تۆمارکردنی ئەم ژمارە زۆرەی گۆڵ رۆناڵدۆ ١٤ گۆڵی لەم وەرزەدا لەنێو یاریگەی خۆیان کردووە، هیچ یاریزانێکی دیکە ئەم ژمارە زۆرەی گۆڵی لە یاریگەی خۆیاندا نەکردووە.