ئەنچیلۆتی بەنیازە لە یاریی سێشەممە لە چامپیۆنزلیگدا بەرامبەر پاریس سانجێرمانی فەرەنسی یاری بە کەریم بنزیما بکات، کە هێشتا بە تەواوی لە پێکانەکەی چاکنەبووتەوە.  کەریم بنزیما ماوەیەکە لە ئەژنۆیدا تووشی پێکان بووە، کە بۆ یاریی ڤیاڕیال لە لالیگاشدا دوورخراوەتەوە، بەڵام کارلیتۆ بەنیازە بەرامبەر پاریس سانجێرمان یاری پێبکات.  بەگوێرەی سەرچاوەیەکی نزیک لە یانەی شاهانە، پزیشکانی ریال مەدرید هۆشدارییان لەبارەی بنزیماوە داوەتە ئەنچیلۆتی و داوایان لێکردووە لەو یارییەدا سەرکێشی بە بنزیماوە نەکات، لە ترسی ئەوەی پێکانەکەی کە نزیکە لە چاکبوونەوە دووبارە ببێتەوە.  هەندێک لە راپۆرتە رۆژانەمەڤانییەکان باس لەوە دەکەن کە سەرەڕای ئەوەی ئەنچیلۆتی دەزانێت کە کەریم بەتەواوی لە پێکانەکەی چاکنەبووەتەوە و سەرکێشییەکی مەترسیدارە ئەگەر یاری پێبکات، بەڵام ئەگەری ئەوە هەیە بە ناچاری یاری پێبکات، چونکە باش دەزانێت کە یاریکردنی کەریم بۆ تیپەکەی چەند گرنگە و یارینەکردنیشی چ کاریگەرییەکی خراپی بەسەر ئاستی هاوڕێکانییەوە دەبێت.