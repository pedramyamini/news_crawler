ناکۆکی و ئاڵۆزییە سیاسییەکان هەمیشە کاریگەرییان لەسەر هەموو شتێک هەبووە و کاریگەرییەکانیش ماوەیەکی زۆر رەنگدانەوەیان دەبێت، یانەی شاختار بەهۆی ئەم بڕیارەی سەرۆکی رووسیاوە، دەکەوێتەوە بارودۆخێکی خراپ و ئاڵۆزەوە و کاریگەرییەکی نەرێنی لەسەر ئەو یانەیە لەسەر ئاستی ناوخۆ و پاڵەوانێتییە ئەوروپییەکان دروستدەکات.  شاختار ١٣ جار نازناوی خولی ئۆکراینای بردووەتەوە و لە ٢٠٠٩ نازناوی یۆرۆپالیگی بەدەستهێنا، ئێستا لەنێو قەیرانی "ئینتیما" بۆ وڵاتەکەی تێدەپەڕێت، دوای ئەوەی هاندەران زانیان، یانەیەکی ئۆکراینی ژمارەیەکی یاریزانی درەوشاوەی پێگەیاندووە، کە لە یاریگەکانی ئەوروپادا رۆڵی گەورەیان هەبووە، لەوانەش دۆگلاس کۆستا، فێرناندینیۆ و چەندین یاریزانی دیکەی دیار لە جیهاندا.  شاختار ئێستا لە پلەی یەکەمی ریزبەندی خولی ئۆکراینایە بە کۆکردنەوەی ٤٧ خاڵ، بە جیاوازیی دوو خاڵ لە پێش یانەی دینامۆ کیێڤی دووەم و رکابەری هەمیشەییە، بەڵام بڕیاری سەرۆکی رووسیا، یانەکەی خستووەتە بەردەم بارودۆخێکی زۆر بێزارکەر.  شاختار دۆنێتسک دەکەوێتە رۆژهەڵاتی ئۆکراینا، خاوەنی کەسایەتییەکی زۆر بەهێزە، لە ساڵی ٢٠١٤ کارگێریی یانەکە بڕیارییدا یارییەکانی بگوازێتەوە بۆ شاری لڤیڤ، بەپێی رۆژنامەی دەیلی مەیلی بەریتانیش، دوای ئەوەی رووسیا دوورگەی قرمی داگیرکرد و چەند مۆشەکێک بەر یاریگەی یانەکە کەوتن لە هەرێمی دۆنێتسک، کە ئەمە هۆکاری گواستنەوەی یارییەکانی بوو.  لە ساڵی ٢٠١٧ کارگێڕیی یانەکە بڕیارییدا یارییەکانی بباتە یاریگەی میتالێست لە شاری خارکیێڤ لە باکووری رۆژئاوای دۆنێتسک، بەڵام کۆمەڵگەی ئۆڵیمپی کیێڤی پایتەختی کردە بارەگای یانەکە.  ئێستا خولی ئۆکراینا بەهۆی زستانەوە یارییەکانی وەستاوە و یانەکان لە دەرەوەی وڵاتەکەیان خۆیان ئامادەدەکەن بۆ یارییەکانی داهاتوو، بڕیارە رۆژی هەینی ٢٥ ـی شوباتی ٢٠٢٢ یارییەکانی خولەکە دەستپێبکەنەوە، بەڵام تاوەکو ئێستا چارەنووسی خولەکە دیارنییە.  یانەی شاختار لەنێو ئاڵۆزییەکی زۆردا تێدەپەڕێت و لە بەردەم تاقیکردنەوەیەکی گەورەدایە، یان پێویستە واز لە ئینتیما و خولی ئۆکراینا بدات و پێگە جەماوەرییەکەی رازیبکات و بڕیاری سەرۆکی رووسیا جێبەجێبکات، کە ئەگەر ئەو بڕیارە جێبەجێبکات پێویستە بێبەشکردنی لە چامپیۆنزلیگ و یۆرۆپالیگ قبوڵبکات یانیش واز لە هەموو ئەو شتانە بێنێت و بڵێت من شاختار دۆنێتسکم.  یاریزانە بەنێوبانگەکانی ئۆکراینا لەو بارودۆخە نیگەرانن کە لەنێوان رووسیا و وڵاتەکەیان دروستبووە، ئاندرێ شێڤچینکۆ، ئەستێرەی بەنێوبانگی تۆپی پێی ئەو وڵاتە و راهێنەری پێشووی هەڵبژاردەی ئۆکراینا دەڵێت " ئۆکراینا وڵاتی دایکە، هەمیشە شانازی بە گەل و وڵاتەکەمەوە کردوومە، ئێمە بە کاتی زۆر قورسدا تێپەڕین، لە ماوەی ٣٠ ساڵی رابردوودا نەتەوەیەکمان لە کەسانی دڵسوز دروستکردووە، کە بە جیددی کاریان کردووە و ئازادیان خۆشویستووە و ئەمە گرنگترین سەرمایەمانە. "  ئاندرێ یارمولینکۆ، ئەستێرەی ئۆکراینا و یانەی وێستهام یونایتدی ئینگلیزی نووسیوویەتی " نزا لە پێناو ئۆکراینا. "  داریۆ سێرنا، یەکێک لە دیارترین ئەستێرەکانی پێشووی یانەی شاختار دۆنێتسک بە رۆژنامەی مارکای ئیسپانی گوت " هەموو رۆژێک نز دەکەم لەپێناو گەڕانەوەم بۆ شارەکەم. "  ئەلیکساندەر زینچینکۆ، یاریزانی ئۆکراینی و یانەی مانچێستەر سیتی دەڵێت " هەرگیز وڵاتەکەمان رادەستی کەس ناکەین، ئەگەر هەر چییەکیش بێت. "  ئەوەی تایبەتە بە یانەی زوریا لوهانسک، ئەویش بەهەمان شێوەی شاختار لە بارودۆخێکی خراپدایە و دەکەوێتە قەیرانێکی قوڵەوە، ئەو یانەیەش لە شاری زاباروجیا لە دووریی ٤٠٠ کیلۆمەترەوە لە یاریگەی سەرەکی خۆی یارییدەکات. "  ئێستا تەنیا دوو یانە لە هەرێمی دۆنباس لە یاریگەی خۆیان یارییدەکەن، ئەوانیش یانەکانی ماریۆپۆل و کراماتۆرسکن کە لە خولی پلە دووی ئۆکراینا یارییدەکەن.