لە یەکەم یاریی ئەمڕۆدا، کاژێر ١٧: ٠٠ بە کاتی باشووری کوردستان، لە یەکەم یارییدا سپێزیای هەژدەمی ریزبەندی، کە تەنیا ٨ خاڵی هەیە، میوانداری تۆرینۆ دەکات، کە ئەمیان خاوەنی ١٤ خاڵە و لە پلەی ١٢ ـدایە.  تۆرینۆ لە گەڕی رابردوودا لە سامپدۆریای بردووەتەوە و بەنیازە جارێکی دیکەش بە سەرکەوتنەوە بگەڕێتەوە ماڵەوە، بەڵام سپێزیا هەفتەی پێشوو بە فیۆرێنتینا دۆڕاوە و هەوڵدەدات قەرەبووی بکاتەوە.  لە یارییەکی بەهێزدا، یوڤێنتوسی باڵشکاو کە لە دوایین دوو گەڕدا دۆڕاوە، لە ژێر گوشارێکی زۆردایە و خەریکە جەماوەرەکەی ئارامی نامێنێت، چونکە زۆر بەدەگمەن وا روویداوە یوڤێنتوس دوای ١١ گەڕ لە پلەی نۆیەمی ریزبەندیدا بێت، هەم ئالێگریش هەرگیز بەو شێوەیە تیپەکەی خراپ نەبووە.   ئەم یارییە بۆ ئالێگری و تیپەکەی زۆر گرنگە، چونکە ئەگەر لە فیۆرێنتینای حەوتەم ببەنەوە، هەنگاوێکی باش دەچنە پێشەوە، کە جیاوازی نێوانیان تەنیا ٣ خاڵە، بەڵام یانەکەی شاری فلۆرەنساش لە گەڕی رابردوودا سەرکەوتنێکی گەورەی بەسەر سپێزیادا بەدەستهێناوە، یاریزانەکانی هەوڵدەدەن سوود لەو دۆخە خراپەی خانمە پیرەکە وەربگرن و بە ئەنجامێکی باش لە شاری تۆرینۆوە بگەڕێنەوە.  لە دوایین یارییشدا، کالیاریی دوایینی ریزبەندی میوانێکی رەزاگرانی دەبێت، کاتێک لەسەر یاریگەی خۆیدا پێشوازی لە ئاتالانتای پێنجەمی ریزبەندیی دەبێتەوە.  یوڤێنتوس - فیۆرێنتینا ٢٠: ٠٠