میدیای عێراق بڵاویکردەوە، راهێنەرەکە لە کاتی وانە گوتنەوەدا بە یاریزانەکانی یانەی مەسافی بۆ خۆ ئامادەکردن بۆ یاریی داهاتوویان لە خولی پلە یەکی عێراقدا، بەهۆی جەڵتەی دڵەوە گیانی لەدەستدا.  ئەحمەد دەحام، لە ١٩٦٥ لە دایکبووە، پێشتر وەک یاریزانێکی دیار و بەنێوبانگ لە یانەکانی ئەلرەشید، کەرخ، تەڵەبە و قوە جەوییەی عێراقی یارییکردووە.  دەحام وەک یاریزان لە ریزەکانی هەڵبژاردەی عێراقیش یارییکردووە.  دوای وازهێنانی روویکردووەتەوە کاری راهێنەرایەتی و لەگەڵ چەند یانەیەکی جیاواز کاریکردووە، یەکەم کاروانی کارکردنی لەگەڵ یانەی نەفتی میسان بووە، پاشان بووەتە یاریدەدەری راهێنەری یانەی قوە جەوییە.  دوای ئەوانیش لەگەڵ یانەکانی قوە جەوییەی عێراقی، بەقعەی ئوردنی، کەرخ، کەربەلا، نەفتی میسان، ناسرییە، رومادی و مەسافیی عێراقی کاریکردووە.  ئەحمەد دەحام، یاریزانی پێشووی هەڵبژاردەی عێراق، پێشتر لە لێدوانێکی تایبەت بە تۆڕی میدیایی رووداو لەبارەی رووداوەکانی یاریی نێوان هەردوو یانەی هەولێر و شورتە لە جامی عێراقدا، دووپاتیکردەوە کە هاندەرانی یانەی شورتە مافی ئەوەیان نییە لەنێو یاریگەی هەولێردا ئاڵای عێراق بەرزبکەنەوە، گوتیشی "من ئەو قسەیەم کردووە و سووریشم لەسەر ئەوەی کە نەدەبووایە هاندەرانی شورتە لەنێو یاریگەی هەولێردا ئاڵای عێراق بەرزبکەنەوە".  ئەحمەد دەحام، ئەو کاتە بە رووداوی گوت "من گوتوومە و دووپاتیدەکەمەوە کە بۆچی ئاڵای عێراق لەنێو یاریگەی هەولێردا بەرزدەکەنەوە، ئەوە یاریی نێوان دوو یانەی عێراقییە، چ پێویست دەکات ئاڵای عێراق بەرزبکەنەوە، یانەکانی عێراق بەرامبەر یەکدی دەبێت لۆگۆیەکانیان بەکاربهێنن نەک ئاڵا".  کاپتن دەحام هەروەها گوتیشی "ئێوە هاتوون بەرامبەر کوەیت یان سعودیە یاری بکەن تاوەکو ئاڵای عێراق بەرزبکەنەوە؟! کەی یانەکانی عێراق بەرامبەر یانەکانی قەتەر، سعودیە یان کوەیت یارییان هەبوو دەتوانن ئاڵای عێراق بەرزبکەنەوە، خۆ ئێوە قەدۆری و مەهدی نین".  ئەو هێرشبەرەی پێشووی هەڵبژاردەی عێراق و یانەی رەشید و کەرخ، بۆ رووداو باسی ئەوەی کرد کە لە لایەن سۆشیال میدیای عێراقییەوە رووبەڕووی رەخنەیەکی زۆر بووەتەوە، گوایە گوتوویەتی نابێت ئاڵای عێراق بەرزبکرێتەوە، گوتی "من قسەی هەقم کردووە، دەبێت هەموومان لە کاتی ئەو رووداوانەدا قسەی خێر بکەین و نەهێڵین گرژییەکە زۆرتر بێت".  بەهۆی ئەو قسانەشی کە پێشتر لەبارەی رووداوەکانی ئەو یارییەوە کردبووی، گیان لەدەستدانی ئەو راهێنەرە عێراقییە کەوتووەتە ژێر پرسیارەوە.