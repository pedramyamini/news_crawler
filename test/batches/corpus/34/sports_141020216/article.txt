کاژێر ٠٣: ٣٠ بەرەبەیانی رۆژی هەینی، هەڵبژاردەی بەرازیلی پێشەنگی ئەمریکای باشوور لە یاریگەی ئارینا دێ ئامازۆنیا لەشاری ماوناس میوانداریی ئۆرۆگوای دەکات، بەرازیل دوای یەکسانبوونی بەرامبەر کۆڵۆمبیا و ئەو ئاستەی پێشکێشیکرد هاندەرانی ناڕازیکرد و دەنگی ناڕەزایەتی بەرامبەر هەڵبژاردەکە بەرزبووە، بۆیە چاوی لەگەڕاندنەوەی ئاستی خۆی و ئاشتکردنەوەی هاندەران دەبێت لەم یارییەدا.  لە ١١ یاریی رابردووی نێوان هەردوو هەڵبژاردەدا، بە یارییە فەرمی و دۆستانەکانەوە، بەرازیل هیچ یارییەکی بەرامبەر ئۆرۆگوای نەدۆڕاندووە، دوایین دۆڕانیشی بەرامبەر هەڵبژاردەکە لە ساڵی ٢٠٠١ بووە، بەڵام ئەمانە هەمیشە ئاماری مێژوون و ٩٠ خولەک یارییکردن یەکلایدەکاتەوە کێ سێ خاڵ دەباتەوە.  بەرازیل بەبردنەوەی یارییەکە بەتەواوی لە مۆندیال نزیکدەبێتەوە و بەرگری لە یارییە بەبێ دۆڕانەکانی دەکات، ئێستا سامبا لە ١٠ یارییدا ٢٨ خاڵی هەیە و بەجیاوازیی ٦ خاڵ لە پێشەوەی ئەرجەنتینی دووەمە، ئۆرۆگوای لە پلەی چوارەم ١٦ خاڵی هەیە و نایەوێت بە دۆڕان لە یارییەکەدا هیواکانی بکەونە ژێر مەترسییەوە، بەتایبەت کە پلەی چوارەم دوایین پلەی سەرکەوتنی راستەوخۆیە بۆ مۆندیال.  لە یارییەکەدا رۆناڵد ئاراوخۆ لە ئۆرۆگوای بەشداری ناکات، بەڵام ئیدینسۆن کاڤانی و لویس سوارێز ئامادەن بۆ سەرکردایەتیکردنی پێکهاتەی ئۆسکار تابارێز.  لە یارییەکی دیکەدا کە کاژێر ٠٢: ٣٠ بەڕێوەدەچێت، هەڵبژاردەی ئەرجەنتین لە یاریگەی مۆنۆمێنتال رووبەڕووی هەڵبژاردەی پێرو دەبێتەوە.  جارێکی دیکە هاندەرانی تانگۆ بینەری مێسی و هاوڕێکانیان دەبن، ئەمجارە هاندەران بەهیوای گەیشتنی هەڵبژاردەکە بە مۆندیال چاوەڕێی بردنەوەیەکی دیکەی هەڵبژاردەکەیان دەکەن، بەتایبەت کە ئەرجەنتین بەرامبەر پێرو خاوەنی مێژوویەکی گەورە و دوور و درێژە و لە ٥٧ یاریی نێوانیاندا ٣٧ جار لە هەڵبژاردەکەی بردووەتەوە و تەنیا ٥ یاریی دۆڕاندووە، دوایین دۆڕانی تانگۆش بەرامبەر ئەو هەڵبژاردەیەش بەر لە ٢٤ ساڵ بووە.  جگە لەوەی کە ئەرجەنتین دەیەوێت هەنگاوێکی زیاتر لە گەیشتن بە مۆندیال نزیکببێتەوە، چاوی لەوەیە درێژە بە ریکۆردەکەی بدات کە ٢٤ یارییە نەدۆڕاوە.