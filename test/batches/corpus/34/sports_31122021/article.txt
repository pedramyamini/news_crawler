لە درێژەی یارییەکانی بۆکسینگ دەیدا و لە گەڕی ٢٠ ـی پرێمەرلیگدا، مانچێستەر یونایتد لەسەر یاریگەی ئۆڵدترافۆرد میوانداری یانەی بێرنلی کرد و ٣ - ١ لێیبردەوە.  سکۆت ماکتۆمینای تەنیا ٨ خولەکی پێویست بوو بۆ ئەوەی شەیتانە سوورەکان بە گۆڵێک پێشبخات، کە تۆپێک لە رۆناڵدۆوە پێگەیشت و ئەویش بە لێدانێکی بەهێز تۆڕی گۆڵی تیپی میوانی هەژاند.  مانچێستەر یونایتد بەردەوام بوو لە گوشار خستنە سەر بەرگری بێرنلی، تاوەکو بێن می بە هەڵە گۆڵی دووەمی بۆ مانچێستەر یونایتد لە گۆڵی خۆیان کرد.  دوای ٨ خولەکی دیکە کریستیانۆ رۆناڵدۆ گۆڵی سێیەمی بۆ مان یونایتد بەدەستهێنا، کە دوای ئەوەی تۆپەکە بەر ستوونی گۆڵ کەوت کریس بە ئاسانی خستییە گۆڵەوە.  تەنیا ٣ خولەک لەدوای گۆڵەکەی کریس، ئارۆن لینۆن گۆڵێکی بۆ بێرنلی تۆمارکرد و نیوەی یەکەم بە پێشکەوتنی شەیتانە سوورەکان بە ئەنجامی ٣ - ١ کۆتاییهات.  لە نیوەی دووەمدا هیچ شتێک نەگۆڕا و ئەنجامەکە وەکخۆی مایەوە، کە بەهۆیەوە مان یونایتد بووە خاوەنی ٣١ خاڵ لە پلەی شەشەمی ریزبەندیی خولەکە، لە کاتێکدا بێرنلی بە ١١ خاڵ لە پلەی ١٨ ـی ریزبەندیدا مایەوە.  رۆناڵدۆ بەردەوامە لە شکاندنی ریکۆردەکان  کریستیانۆ رۆناڵدۆ بەردەوامە لە شکاندنی ریکۆردەکانی، کە تا دێت ژمارەی قوربانییەکانی دەست ئەو ئەستێرەیە لە زیادبووندایە.  کریس بە تۆمارکردنی گۆڵی سێیەمی مانچێستەر یونایتد لە بێرنلی، بووە خاوەنی ٩٢ گۆڵ لە پرێمەرلیگ، بەمەش ژمارەی ئۆلێ گونار سۆلشایەری راهێنەری پێشووی تێپەڕاند، کە ئەو ٩١ گۆڵی بۆ شەیتانە سوورەکان لە پرێمەرلیگدا تۆمار کردووە.  بێرنلی بووە قوربانییەکی دیکەی دەست رۆناڵدۆ و بووە تیپی ژمارە ١٢١ کە کریستیانۆ تۆڕی هەژاندووە.  کریستیانۆ رۆناڵدۆ هەروەها گەیشتە پلەی چوارەمی ریزبەندیی گۆڵکارانی ئەم وەرزەی پرێمەرلیگ، کە ٨ گۆڵی هەیە، محەممەد سەڵاحی ئەستێرەی میسریی یانەی لیڤەرپوول تاوەکو ئێستا بە ١٥ گۆڵ و بەجیاوازی ٧ گۆڵ لە رۆناڵدۆ، پلەی یەکەمی ریزبەندیی گۆڵکارانی پرێمەرلیگی گرتووە.