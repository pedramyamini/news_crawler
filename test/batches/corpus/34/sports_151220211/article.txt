ماجید لەبەردەم قەڵای هەولێر بە ئامادەبوونی ژمارەیەکی زۆری هاندەر، پاسێکی دوو نهۆمیی بە چەند نەفەرێکەوە راکێشا بۆ ئەوەی ریکۆردێکی مێژوویی تۆماربکات و ناوی بچێتە نێو کتێبی گینس بۆ ژمارە پێوانەییەکان.  ماجید یەحیا، لە تۆڕی میدیایی رووداو میوانی بووڵتەنی هەواڵەکانی وەرزش بوو، ئەو بیرۆکەی راکێشانی پاسەکە باس دەکات و دەڵێت " من ماوەی ٣٥ ساڵە یاریی لەشجوانی دەکەم، لە ماوەی رابردوودا هاوڕێیەکم لە هۆڵەکەم سەردانی کردم و راهێنانەکانمی بینی کە بە کێشی قورس دەیکەم و پێشنیازی بۆ کرد بۆ ئەوەی شتێکی لەم شێوەیە بکەم بۆ ئەوەی بگەمە ئاستێکی جیهانی، سەرەتا بیرۆکەکە بەو شێوەیە بوو کە پاسێکی یەک نهۆمیم راکێشا  و سەرکەوتوو بووم، دوای ئەوەی کێشەکەمان زیادکرد و دوو پاسم بەیەکەوە راکێشا و لەوەش سەرکەوتوو بووم، دوای ئەوە ئۆتۆمبێلێکی بارهەڵگرم راکێشا و لەوەشدار سەرکەوتم، جارێکیان چووم بۆ رێگەی کەرکووک لەوێ کارگەیەکی خواردەمەنیی لێیە، ئۆتۆمبێلێکی بارهەڵگرم لەوێ تاقیکردەوە کە ٢٧ تەن باری هەڵگرتبوو ٨ بۆ ١٠ مەتر رامکێشا. "  یاریزانە کوردەکە روونکردنەوە لەبارەی کێشی ئەو پاسە دەدات کە رایکێشاوە و دەڵێت " دوای راکێشانەکە چوومەتەوە بۆ کۆمپانیای تایبەت بە پاسەکە و پێیانگوتم کە کێشەکەی ٤٢ تەنە و ١٥ کەسیشی تێدابوو، بەڵام هەرچەند کەسی تێدابێت بۆ من کێشە نییە و دەکرێت پڕبێت و رایدەکێشم. "  ماجید یەحیا زیاتر گوتی " دەمتوانی پاسەکە مەودایەکی درێژتر رایبکێشم،. رکابەرەکەم کە کەنەدییە بە ناوی کیڤن فاست پێشتر ٣١ مەتر رایکێشاوە، من ٥١ مەتر و نیوم راکێشاوە کە ٢٠ مەتر و نیو زیاتر لەوم راکێشاوە. "  لە وەڵامی پرسیارێکی سامان وڵاتژێریدا کە پێشتر رکابەرەکەی فرۆکەی راکێشاوە، ئەو بیری لەوە نەکردووەتەوە شتێکی لەمشێوەیە بکات؟ ماجید لە وەڵامدا گوتی " لە پڕۆژەمدا هەیە فرۆکە رابکێشم، ٢٠ ئۆتۆمبێلی بچووک بەیەکەوە رابکێشم، لە پڕۆژەم دایە ١٠ کۆستەر بەیەکەوە رابکێشم، بەڵام دەبێت پاڵپشتمان هەبێت لەرووی مەعنەوییە، دەبێت سەرۆکوەزیران هاوکاریمان بکات، بۆ نموونە فرۆکەخانە دەزگایەکی حکومییە و ناکرێت من بچم فرۆکە رابکێشم ئەگەر پاڵپشتیم نەکرێت. "  لەبارەی ئەوەی کە ئەوەی ماجید یەحیا کردوویەتی متمانەپێکراوە بۆ ئەوەی لە کتێبی گینسدا وەربگرێت؟ یاریزانەکە گوتی " هاتنی ناوبژیوانەکان بۆ کوردستان پێویستیی بە ١٥ هەزار دۆلار هەیە و ئێمە ئەو توانایەمان نییە، دەبێت لایەنێک یان سپۆنسەرێک یان حکومەت ئەو پارەیە دابینبکرێت کە دەکرێت بگاتە ٢٠ هەزار دۆلار، ئێمە ڤیدیۆکانی تایبەت بە راکێشانی پاسەکەمان بۆ گینس ناردووە، وەڵامیان داینەوە کە هەفتەیەکی دیکە وەڵاممان دەدەنە، دوای وەڵامدانەوەش دەبێت خۆمان ئامادەبکەین بۆ راکێشانی ٢٠ ئۆتۆمبێلەکە بەیەکەوە، ئەو کاتە ناوبژیوانەکان دێن، بە ئامادەبوونی هاندەرەکانم و هەندێک لە لایەنە پەیوەندیدارەکان بڕوانامەکە وەردەگرم و نازناوی بەهێزترین پیاوی جیهان وەردەگرم. "  ماجید یەحیا، لەناو بازاڕی هەولێر بە ئامادەبوونی ژمارەیەکی زۆری هاندەر پاسێکی دوو نهۆمی کە کێشەکەی ٤٢ تەن بوو بە مەودای ٥١ مەتر راکێشا، رووداو ڤیدیۆکانی لە سۆشیاڵ میدیا بڵاوکردەوە و کاردانەوەی گەورەی بەدوای خۆیدا هێنا.