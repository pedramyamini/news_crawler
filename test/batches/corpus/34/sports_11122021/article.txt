یانەی هەولێر تەواوی ئامادەکارییەکانی بۆ ئەم یارییە ئەنجامداوە، هەروەها تیپەکە لە رێگای فڕۆکەخانەی نێودەوڵەتی هەولێرەوە دوێنێ گەشتی شاری نەجەفی کرد، بەهیوای بردنەوەی ٣ خاڵی یارییەکە، کە شاندی یانەکەی پایتەخت لە فڕۆکەخانەی نەجەفەوە تاوەکو شوێنی نیشتەجێبوونی لە لایەن هێزێکی ئەمنی زۆرەوە پارێزگاری لێکرا، ئەمەش دوای ئەو رووداوانە دێت کە لە یاریی هەولێر و شورتە لە نێو یاریگەی فرانسۆ هەریری روویاندا.  ئیبراهیم قادر، بەرپرسی راگەیاندنی یانەی هەولێر لە لێدوانێکی تایبەت بە تۆڕی میدیایی رووداو، رایگەیاند "تیپەکەمان بەشێوەیەکی زۆر باش ئامادەیە و مۆڕاڵی یاریزانانمان بەرزە بۆ بەدەستهێنانی سەرکەوتنێکی دیکە".   هەفتەی رابردوو یانەی هەولێر لە جامی عێراق سەرکەوتنێکی گەورەی تۆمارکرد، دوای ئەوەی یانەی شورتەی تووشی یەکەم دۆڕاندن کرد لە وەرزی ئەمساڵدا، هەولێر بەم سەرکەوتنە گەیشتە قۆناخی هەشتی جامی عێراق.   قادر زیاتر روونیکردەوە "چاومان لە درێژەدانە بە ریتمی دڵخۆشکردنی هاندەرانمان، یارییەکە ئاسان نییە و دەزانین تیپی بەرامبەرمان بەهێزە".   یانەی هەولێر و یانەی نەفتی وەسەت ١٤ جار یارییان لەگەڵ یەکدا کردووە، نەفتی وەسەت ٧ یاری بردووەتەوە، هەولێر ٢ بردنەوەی هەیە و لە ٥ یاریش یەکسانبوونە. یانەی هەولێر ١١ جار تۆڕی نەفتی وەسەتی هەژاندووە، نەفتی وەسەتیش ١٧ گۆڵی لە یانەی هەولێر کردووە.   یانەی هەولێر خاوەنی ٤ نازناوی خولی یانە نایابەکانی عێراقە، وەرزی ئەمساڵ ئاستێکی باشی لە خولی نایابی عێراق پێشکەش نەکردووە و بە کۆکردنەوەی ٨ خاڵ لە پلەی ١٦ ـی ریزبەندییە، یانەی نەفتی ناوەڕاست رکابەری لەسەر بەدەستهێنانی نازناوی خولەکە دەکات و بە کۆکردنەوەی ٢٥ خاڵ لە پلەی سێیەمی ریزبەندییە.