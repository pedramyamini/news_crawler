یارییەکە لەسەر یاریگەی سانسیرۆ لە شاری میلانۆ بەڕێوەچوو، هەر لەسەرەتای یارییەکەوە هەردوو هەڵبژاردە بە هێرشکردن دەستیانپێکرد، بەڵام ئیسپانیا سەرکەوتووتر بوو، لە خولەکی ١٧ فێران تۆرێس دەرگای گۆڵکردنی کردەوە و تۆڕی جیانلویجی دۆناروومای هەژاند.  لە خولەکی ٤٢ بەهۆی تووند یارییکردنەوە، لیۆناردۆ بۆنوچی، کاپتنی هەڵبژاردەی ئیتاڵیا بە کارتی سوور لە یارییەکە کرایە دەرەوە، ئەمەش رێگەی لە بەردەم ئیسپانیا کردەوە و هەڵبژاردەکە لەسەر گوشارخستنە سەر گۆڵی ئیتاڵیا بەردەوامبوو، لە دوایین خولەکی نیوەی یەکەمدا جارێکی دیکە ئۆیارزابال ئاسیستی کرد و فێران تۆرێس گۆڵی دووەمی خۆی و هەڵبژاردەی ئیسپانیای تۆمارکرد و نیوەی یەکەم بە دوو گۆڵی بێبەرامبەر کۆتاییهات.  لە نیوەی دووەمدا رۆبێرتۆ مانچینی لە پێناو گەڕانەوە بۆ نێو رکابەرییەکە و راستکردنەوەی ئەنجامەکە چەند گۆڕانکارییەکی کرد، لە خولەکی ٨٣ لۆرێنزۆ پێلێگرینی گۆڵێکی بۆ پاڵەوانی ئەوروپا تۆمارکرد، بەڵام کاریگەرییەکی وای لەسەر ئەنجامەکە دروستنەکرد و ئیسپانیا بە دوو گۆڵ بەرامبەر گۆڵێک یارییەکەی بردەوە و گەیشتە یاریی کۆتایی پاڵەوانێتییەکە، ئیتاڵیای پاڵەوانی ئەوروپاش دوای ٣٧ یاریی بەبێ دۆڕان تووشی یەکەم شکستبوو.  لە یاریی کۆتایی پاڵەوانێتییەکە ئیسپانیا بەرامبەر براوەی یاریی نێوان هەردوو هەڵبژاردەی فەرەنسا و بەلجیکا یارییدەکات، کە ئەمەش دووەم یاریی قۆناخی پێشکۆتایی نەیشنسلیگ دەکەن.  ئامارەکانی یارییەکەی ئیتاڵیا و ئیسپانیا  - ئیتاڵیا دوای ٣٧ یاریی بەبێ دۆڕان ٢٨ بردنەوە و ٩ یەکسانبوون، تووشی یەکەم شکستبوو، درێژترین ریکۆردە لە مێژووی تۆپی پێدا هەڵبژاردەیەک تۆماریکردبێت، دوایین دۆڕانیان لە ساڵی ٢٠١٨ بوو بەرامبەر فەرەنسا.  - ئیتاڵیا دوای ٢٢ ساڵ یەکەمجارە لە نێو یاریگەی خۆیدا دەدۆڕێت.  - ئیسپانیا یەکەمجارە لەنێو یاریگەی ئیتاڵیادا بردنەوە تۆماربکات.  - ئیتاڵیا دووجار لەژێر سەرپەرشتی رۆبێرتۆ مانچینی خراپترین رێژەی کۆنتڕۆڵی تۆپی تۆمارکردووە، لە یاریی پێشکۆتایی یۆرۆی ٢٠٢٠ بەرامبەر ئیسپانیا ٢٩.٨ % و لە یاریی پێشکۆتایی نەیشنسلیگ ٢٥.٢ % هەر بەرامبەر ئیسپانیا.  - فێران تۆرێس لە دوایین ٧ لێدانیدا بۆ گۆڵ لەگەڵ هەڵبژاردەی ئیسپانیا ٦ گۆڵی تۆمارکردووە.  - ئیتاڵیا دووەمجارە لەژێر سەرپەرشتی مانچینی لە یارییەکدا زیاتر لە گۆڵێکی لێدەکرێت، پێشتر بەرامبەر فەرەنسا لە ٢٠١٨، ٣ - ١ دۆڕابوو.  - لیۆناردۆ بۆنوچی، دووەمجارە لە مێژووی یارییکردنیدا کارتی سوور وەردەگرێت، پێشتر لە ٢٠١٤ بەرامبەر ماڵتا بۆ یەکەمجار وەریگرتبوو.  - یەکەمجارە دوای ٣٧ یاری، جیانلویجی دۆنارووما لە یارییەکی ئیتاڵیادا زیاتر لە گۆڵێکی لێدەکرێت.  - لیۆناردۆ بۆنوچی ١١٢ یاریی بۆ ئیتاڵیا ئەنجامداوە، ژمارەی دینۆ زۆڤی یەکسانکردەوە و حەوتەم یاریزانە زۆرترین یاریی بۆ هەڵبژاردەکە کردبێت.  - پابلۆ گاڤی، تەمەنی ١٧ ساڵ و ٦٢ رۆژ بوو، بووە بچووکترین یاریزان یارییەکی نێودەوڵەتی بۆ ئیسپانیا بکات، بەمەش ریکۆردی ئانخێل زوبییتای شکاند کە لە ١٩٣٦ لە تەمەنی ١٧ ساڵی و ٢٨٤ رۆژیدا یاریی بۆ هەڵبژاردەکە کردبوو.