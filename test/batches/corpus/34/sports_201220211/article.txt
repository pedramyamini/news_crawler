لە درێژەی یارییەکانی گەڕی ١٨ ـی لالیگادا، ریال مەدرید لەسەر یاریگەی سانتیاگۆ برنابیۆ میوانداری کادیزی کرد و دوو خاڵی گرنگی لەدەستدا دوای ئەوەی بەبێ گۆڵ لەگەڵیدا یەکسان بوو.  ریال مەدرید بە هێرشبردن دەستیپێکرد و چەندینجار گەیشتە گۆڵی کادیز، بەڵام هێرشبەرانی هیچ جارێک سەرکەوتوو نەبوون لە هەژاندنی گۆڵی تیپی میوان، کە یانەی شاهانە دوای ٧ سەرکەوتنی بەسەریەکەوە لەم یارییەدا زنجیرەی سەرکەوتنەکانی وەستا و تەنیا خاڵێکی پێبڕا.  سەرەڕای ئەم ئەنجامە، ریال مەدرید بە ٤٣ خاڵ و بە جیاوازی ٦ خاڵ لەگەڵ سێڤییا پێشەنگی گرتووە، کادیزیش کە لە پلەی پێشکۆتایی ریزبەندییە ژمارەی خاڵەکانی کردە ١٤ خاڵ.  ریال مەدرید دوای ئەوەی وەرزی رابردوو بەبێ نازناو کۆتایی پێهێنا، ئەم وەرزە باش دەرکەوتووە و ئێستا تیپکی بەهێز و رێکخراوە، کە لە لالیگادا بە شایستەیی پێشەنگی گرتووە و لە قۆناخی کۆمەڵەکانی چامپیۆنزلیگیشدا پلەی یەکەمی کۆمەڵەکەی بەدەستهێنا و بلیتی قۆناخی ١٦ ـی وەرگرتووە.  کارلۆ ئەنچیلۆتی، راهێنەری یانەی شاهانە دوای یارییەکە، نیگەرانی خۆی لە ئەنجامەکە نیشاندا، بەڵام دووپاتیکردەوە کە گلەیی لە یاریزانەکانی ناکات و گوتی "تاوەکو کۆتایی هەوڵماندا، بەڵام لە دوایین ٣٠ مەتردا سەرکەوتوو نەبووین، ئێمە شایەنی بردنەوە بووین، بەڵام هەندێجاریش لەوانەیە شایەنی ئەوە نەبیت ببەیتەوە".