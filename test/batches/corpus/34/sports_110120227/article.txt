سەڵاح لە کۆنگرەی رۆژنامەڤانی بەر لە یارییەکەی ئەمڕۆیان بەرامبەر نەیجیریا لە رکابەرییەکانی گەڕی یەکەمی جامی ئەفریقا گوتی " ئێمە وەک تیپ متمانەیەکی تەواو و ١٠٠ % مان بەخۆمان هەیە، هاتووینەتە ئێرە بۆ ئەوەی بۆ بردنەوەی نازناوەکە تێبکۆشین، بەڵام ناتوانم بڵێم کە ئێمە باشترین بەربژێرین بۆ بردنەوەی نازناوەکە، بەڵام لەگەڵ ئەوەشدا دووپاتیدەکەمەوە کە هەموو هەوڵێک بۆ ئەوە دەدەین و دەمانەوێت بەبردنەوەی نازناوەکە گەلی میسر دڵخۆش بکەین. "  کاپتنی هەڵبژاردەی میسر لە بەشێکی دیکەی قسەکانیدا گوتی " ئەو شتەی کە شانازیی پێوەدەکەم و دڵخۆشم دەکات ئەوەیە کە لە هەموو جیهان هاندەرم هەیە، ئەمە پاڵت دەنێت بۆ ئەوەی هەمیشە باشترین پێشکێشبکەیت، بەڵام ئەمەم خۆشدەوێت، لە کۆتاییدا ئەمڕۆ من ئەفریقیم،  بەڵام گوشارە راستەقینەکە لەوەوە دێت کە هێشتا لەگەڵ میسر هیچم نەبردووەتەوە، کە دڵنیام رۆژێک لە رۆژان ئەوە روودەدات و هیوادارم ئەمەی ئێستا ئەوە بێت. "  هەڵبژاردەی میسر خاوەنی ٧ نازناوی جامی نەتەوەکانی ئەفریقایە، بەڵام هیچ یەکێک لەو دەستکەوتانە سەڵاح تێیدا بەشدار نەبووە و ئەستێرە میسرییەکە چاوی لەوەیە، ئەو ئاستە بەرزەی لەگەڵ لیڤەرپوول پێشکێشیدەکات بخاتە خزمەت هەڵبژاردەی وڵاتەکەی.  میسر لە جامی نەتەوەکانی ئەفریقای ٢٠٢١ کە ئێستا لە کامیرۆن بەڕێوەدەچێت لە کۆمەڵەی سێیەمە، بەرامبەر هەڵبژاردەکانی نەیجیریا، غینیای بیساو و سودان یارییدەکات.