هەندێک لە سەرچاوە رۆژنامەڤانییەکان، باس لەوە دەکەن کە زینەدین زێدانی راهێنەری فەرەنسی، لە کۆتایی مانگی حوزەیرانی ئەمساڵ، بەفەرمی دەبێتە راهێنەری یانەی پاریس سانجێرمانی فەرەنسی، چونکە پەیوەندییەکی بەهێز لەنێوان زێدان و بەرپرسانی یانە پاریسییەکە دروست بووە".  دەشڵێن "ناکۆکییەکانی ئەم دواییەی نێوان لیۆناردۆی بەڕێوەبەری وەرزشیی پاریس سانجێرمان و ماورێسیۆ پۆچێتینۆی راهێنەری ئێستای یانەکە، لە ئاستێکی خراپدایە، ئەوەش ئاماژەیەکە بۆ کۆتاییهاتنی ماوەی کارکردنی راهێنەرە ئەرجەنتینییەکە لە کۆتایی ئەم وەرزەدا".  بە گوێرەی ئەو سەرچاوانە، یەکێک لەو هۆکارە سەرەکییانەی وای لە بەرپرسانی پاریس سانجێرمان کردووە بیر لە زیدان بکەنەوە و بیکەنە راهێنەری یانەکەیان، ئەوەیە کە پێیانوایە بە هاتنی ئەو کیلیان ئێمباپێ لە یانەکە دەمێنێتەوە، کە هەمیشە گوتوویەتی "خەونی منە لە ژێر سەرپەرشتی زیداندا یاری بکەم".  دوای بڵاوبوونەوەی ئەم هەواڵە، سەرچاوەیەکی نزیک لە کیلیان ئێمباپێ، بە ماڵپەڕی دیفێنسا سێنترالی ئیسپانی راگەیاند کە بوونی زینەدین زیدان بە راهێنەری یانەی پاریسی واناکات کیلیان لە بڕیارەکەی پاشگەزبێتەوە، کە بڕیاریداوە بڕواتە ریزەکانی ریال مەدریدی ئیسپانی.  ئەو سەرچاوەیە دەڵێت "هاتنی زیدان هیچ کاریگەرییەکی بەسەر کیلیانەوە نابێت، ئەو بڕیاری خۆی یەکلاییکردووەتەوە و لە هاوینی داهاتووەوە دەچێتە سانتیاگۆ برنابیۆ و یاری بۆ ریال مەدریدی ئیسپانی دەکات".  کیلیان ئێمباپێ، لە هاوینی ساڵی داهاتوودا، ماوەی گرێبەستەکەی لەگەڵ یانەی پاریس سانجێرمان کۆتاییدێت، ئەو ئێستا ئازادە لەوەی دانوستاندن لەگەڵ هەر یانەیەکی دیکە بکات بۆ ئەوەی لە سەرەتای وەرزی داهاتوودا بچێتە ریزەکانی.  ئەستێرە فەرەنسییەکە تاوەکو ئێستا بەتەواوی بڕیاری کۆتایی خۆی نەداوە، کە یانەکەی دەیەوێت گرێبەستەکەی نوێبکاتەوە و ئەویش بەپێی راپۆرتەکان نیازی رۆیشتنی هەیە، بەتایبەت کە ماوەیەکی زۆرە ناوی بە یانەی ریال مەدریدەوە بەستراوەتەوە.  هەندێک سەرچاوەش ئاماژە بۆ ئەوە دەکەن کە ئێمباپێ بڕیاری کۆتایی خۆی داوە و لە هاوینی داهاتوودا بەبێ بەرامبەر دەچێتە ریزەکانی یانەی ریال مەدریدی ئیسپانی، کە بەپێی ئەو سەرچاوانە، ئێمباپێ بە پۆچێتینۆی گوتووە "من گرێبەستەکەم نوێ ناکەمەوە و لە کۆتایی وەرزی داهاتوودا هیچ پەیوەندییەکم بە پاریس سانجێرمانەوە نامێنێت".