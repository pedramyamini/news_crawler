یارییەکەی ئەمشەو لە کاژێر ٢١: ٣٠ لەسەر یاریگەی میر سعود بن جەلەوی دەکرێت لە شاری خەبەر، هەردوو هەڵبژاردە لە یاریی یەکەمدا بردنەوەیان تۆمارکردووە و چآویان لە داگیرکردنی پلەی یەکەمی ریزبەندییە.  هەڵبژاردەی عێراق کە دوو یاریزانی کورد لەخۆدەگرێت، دوایین یەکەی مەشقیی خۆی لەسەر یاریگەکە ئەنجامدا، لە مەشقەکاندا زیدان ئیقبال، یاریزانی خوار ٢٣ ساڵانی یانەی مانچێستەر یونایتد بەشداریکرد کە لە یاریی یەکەمدا نەیتوانی ئامادەبێت.  میرۆسلاڤ سوکۆپی راهێنەری چیکی کە سەرپەرشتیی هەڵبژاردەی عێراق دەکات تیشکی خستەسەر چەند کەموکوڕییەکی تیپەکە کە لە یاریی یەکەمدا بەرامبەر بە هەڵبژاردەی فەڵەستین لە تیپەکەیدا هەیبوو، یاریی دواتری هەڵبژاردەکە بەرامبەر بە هەڵبژاردەی لوبنان دەبێت لە رۆژی هەینی.  ئۆڵیمپیی عێراق لە یاریی یەکەمیدا بەرامەر بە هەڵبژاردەی فەڵەستین بە گۆڵێکی بێ وەڵام کە لە خولەکی ٨١ دا حەسەن عەبدولکەریم تۆماریکرد، توانی سێ خاڵی یارییەکە بباتەوە و ئەحمەد سەرتیپی کوردیش بەشێوەی سەرەکی یاریکرد.  عێراق لە رکابەرییەکانی کۆمەڵەی دووەم یارییدەکات، کە ١١ هەڵبژاردە بەشدارییان لە پاڵەوانێتییەکەدا کردووە و بەسەر سێ کۆمەڵەدا دابەشکراون.