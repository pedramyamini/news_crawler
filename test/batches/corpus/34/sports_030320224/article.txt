ساوسامپتۆن لە  یارییەکی بەهێزی قۆناخی پێنجەمدا، لەسەر یاریگەی خۆیدا میوانداری وێستهام یونایتدی کرد و بە ئەنجامی ٣ - ١ شکستیپێهێنا و بلیتی سەرکەوتنی بەدەستهێنا.  تیپی خاوەن یاریگە لە خولەکی ٣١ لە رێگەی رۆمان بیرۆدەوە بە گۆڵێک پێشکەوت و نیوەی یەکەم بەو تاکە گۆڵە کۆتاییهات.  میشێل ئەنتۆنیۆ لە خولەکی ٦٠ گۆڵی یەکسانبوونی بۆ وێستهام تۆمارکرد، بەڵام دوای ٩ خولەک جەیمس وارد برۆس گۆڵی دووەمی بۆ ساوسامپتۆن تۆمارکرد و لە خولەکی پێنجی زیادکراویشدا یانەی خاوەن یاریگە لە رێگەی ئارماندۆ برۆخاوە بووە خاوەنی گۆڵی سێیەم و بردنەوە.  یانەی وێستهام، یەکێکە لە یانە باشەکانی ئەمساڵی ئینگلتەرا، کە ئێستا لە پرێمەرلیگدا بە کۆکردنەوەی ٤٥ خاڵ پلەی پێنجەمی ریزبەندیی گرتووە و زۆر بە توندی رکابەری لەسەر بلیتێکی چامپیۆنزلیگ بۆ وەرزی داهاتوو دەکات، لە کاتێکدا یانەی ساوسامپتۆن بە ٣٥ خاڵ لە پلەی نۆیەمی ریزبەندیی دێت.