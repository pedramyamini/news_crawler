ئەو راپۆرتە رۆژنامەڤانیانە، ئاماژە بۆ ئەوە دەکەن کە هێرشبەری فەرەنسی لە هاوینی داهاتوودا و دوای تەواوبوونی ماوەی گرێبەستەکەی، لە بارسێلۆنا دەڕوات بۆ ئەوەی بەبێ بەرامبەر پەیوەندی بە ریزەکانی یانەیەکی دیکەوە بکات.  ماوەی گرێبەستی دێمبێلی لەگەڵ بارسا لە کۆتایی ئەم وەرزەدا کۆتاییدێت و رێگە لە بەردەمیدا دەکرێتەوە بە ئارەزووی خۆی و بێبەرامبەر بچێتە ئەو یانەیەی کە حەزی لێیە.  ئەمە لە کاتێکدایە کە کارگێڕیی یانەی بارسێلۆنا و خودی خوان لاپۆرتای سەرۆکی یانەکە هەموو هەوڵێکیان داوە بۆ رازیکردنی عوسمان بۆ مانەوە لە بارسا و نوێکردنەوەی گرێبەستەکەی، تەنانەت رۆژنامەکانی کەتەلۆنیا دەڵێن "لاپۆرتا هەموو شتێکی کردووە بۆ هێشتنەوەی عوسمان دێمبێلی، بەڵام پێناچێت ئەو لەو یانەیە بمێنێتەوە".  ئەو رۆژنامانە هەروەها دەڵێن "بارسا و لاپۆرتا ناتوانن هیچ دەستەوارەیەکی دیکە پێشکەشی دێمبێلی بکەن بۆ نوێکردنەوەی گرێبەستەکەی و مانەوە لەگەڵ یانەی کەتەلۆنی.  بەگوێرەی ئەو سەرچاوانە، لاپۆرتا هیچ نەماوە لەگەڵ بەڕێوەبەری کارەکانی عوسمان نەکات، بەڵام وادیارە خۆی و یاریزانەکە بڕیاریانداوە لە بارسێلۆنا بڕۆن و دەڵێن "تاوەکو ئێرە بەسە، لاپۆرتا ناتوانێت چیدیکە بکات بۆ رازیکردنی دێمبێلی، بۆیە وازی لێدەنێت بەبێ بەرامبەر لە یانەکەی بڕوات".  هەروەها دەشڵێن "دێمبێلی شێتی پارەیە، داوای پارەیەکی زۆر و مووچەیەکی گەورە دەکات، کە لە بنەڕەتدا لە توانای بارسادا نییە ئێستا ئەو پارەیە دابین بکات، بۆیە ئەو یاریزانە تەمەن ٢٤ ساڵییە، کە بە ١٤٠ ملیۆن یۆرۆ لە لایەن بارساوە گرێبەستی لەگەڵ کراوە بەخۆڕایی لەو یانەیە دەڕوات.  "بەرپرسانی بارسێلۆنا پێیان وایە عوسمان دەیەوێت لە یانە کەتەلۆنییەکە بەردەوام بێت، بەڵام ئارامگری بەرپرسانی یانەکەش سنووری هەیە، چونکە لە حوزەیرانی ٢٠٢٢ ماوەی گرێبەستەکەی بەسەردەچێت، بۆیە بەرپرسانی بارسا هەموو هەوڵێک دەدەن، بەر لە کۆتایی ئەمساڵ بگەن بە دەرئەنجامێک، سەبارەت بە چارەنووسی ئەستێرەی یانەکەیان".  سەرباری ئەوەی لە ماوەی رابردوودا بەرپرسانی بارسێلۆنا چەند جارێک دەستەوارەیان پێشکەشی عوسمان دێمبێلی کردووە، بەڵام تاوەکو ئێستا هەردوولا نەگەیشتوون بە رێککەوتنی کۆتایی سەبارەت بە نوێکردنەوەی گرێبەستەکەی، ئەوەشی پڕۆسەکەی پەکخستووە عوسمان دێمبێلی و بەڕێوەبەری کارەکانیەتی، کە تاوەکو ئێستا هەڵویستی خۆیان یەکلایی نەکردووەتەوە.  عوسمان دێمبێلی دوای ئەوەی لەلایەن چاڤی هێرناندێزی راهێنەری نوێی یانەکەوە گرنگی پێدەدرێت و بەرپرسانی یانەکەش رەزامەندی چاڤییان وەرگرتووە، تاوەکو گرێبەستی عوسمان نوێبکەنەوە، بەڵام ئەو نایەوێت بمێنێتەوە.  عوسمان دێمبێلی لە هاوینی ٢٠١٧ بە بەهای نزیکەی ١٤٠ ملیۆن یۆرۆ لە یانەی بۆرووسیا دۆرتمۆندی ئەڵمانییەوە، پەیوەندی کرد بە یانەی بارسێلۆناوە، بەڵام پێکانە یەک لەدوای یەکەکان رێگربوون لەبەردەم درەوشانەوەیدا، چونکە لە ژیانی وەرزشیدا ٢٥ جار تووشی پێکان بووە، کە ٢١ جاریان لەگەڵ بارسادا تووشی پێکان بووە.