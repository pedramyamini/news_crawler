چەندین ئەستێرەی جیهان بەشدارییان لەو بۆنەیەدا کرد و لە کۆتاییشدا کیلیان ئێمباپێ وەک باشترین یاریزانی ساڵی ٢٠٢١ دیاریکرا، چەند خەڵاتێکی دیکەش پێشکێشکران.  زیاتر لە ٥ ملیۆن هاندەر لە سەرانسەری جیهان بە ئۆنلاین دەنگیان بۆ دەستنیشانکردنی باشترینەکان دابوو، کە بەپێی دەنگدانی هاندەران، ئێمباپێ وەک باشترین یاریزانی ساڵ هەڵبژێردرا و رۆبێرت لیڤاندۆڤیسکی، ئەستێرەی پۆڵەندیی یانەی بایرن میونشنیش خەڵاتی مارادۆنای بۆ گۆڵکاری ساڵ بەدەستهێنا، هەروەها خەڵاتی تیکتۆک بۆ باشترین یاریزانی ساڵیش، کە بەشداربووانی تۆڕی کۆمەڵایەتیی تیکتۆک دەنگیان پێیدابوو، هەر بەر ئەستێرە پۆڵەندییەکە کەوت.  باشترین گۆڵپارێزی ساڵ جیانلویجی دۆناروومای ئیتاڵی بوو، رۆبێرتۆ مانچینیی راهێنەری هەڵبژاردەی ئیتاڵیاش کە جامی یۆرۆی بەدەستهێنا وەک باشترین راهێنەری ساڵ دەستنیشانکرا.  خەڵاتی باشترین بەرگریکاریش هەر بەر ئیتاڵییەکان کەوت، کە بە لیۆناردۆ بۆنوچیی بەرگریکاری هەڵبژاردەی ئیتاڵیا و یانەی یوڤێنتوس درا.  لەسەر ئاستی یانەکانیش، یانەی چێڵسیی ئینگلیزی وەک باشترین تیپ دیاریکرا، ئەلیکسیا پوتێیاسی یاریزانی بارسێلۆناش وەک باشترین خانمە یاریزانی ساڵ هەڵبژێردرا.