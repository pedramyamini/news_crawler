کاژێر ٢: ٣٠ ـی خولەکی بەرەبەیان، هەڵبژاردەی بەرازیلی پێشەنگی ریزبەندی هەڵبژاردەکان لە دەرەوەی یاریگەی خۆی بەرامبەر هەڵبژاردەی ڤێنزوێلا یارییدەکات، بەرازیل لە ٨ یارییدا ٨ بردنەوەی هەیە و بە ٢٤ خاڵ لە پلەی یەکەمی ریزبەندە و بەبردنەوەی ئەم یارییە زیاتر لە گەیشتن بە مۆندیال نزیکدەبێتەوە.  بەرازیل ماوەی چەند رۆژێکبوو لە شاری بۆگۆتای کۆڵۆمبیا خۆی بۆ ئەم یارییە ئامادەدەکرد، بۆ یارییەکەی بەرامبەر ڤێنزوێلا کاسێمیرۆ بەشداری ناکات، بەڵام بەر لە هەردوو یارییەکەی بەرامبەر کۆڵۆمبیا و ئۆرۆگوای هەڵسەنگاندن بۆ بارودۆخی یاریزانەکە دەکرێت پاشان بڕیار لەبارەی یارییکردنییەوە دەدرێت.  لە یارییەکی دیکەدا کە کاژێر ٠٢: ٠٠ بەڕێوەدەچێت، هەڵبژاردەی ئەرجەنتینی دووەمی ریزبەند لە دەرەوەی یاریگەی خۆی رووبەڕووی هەڵبژاردەی پاراگوای دەبێتەوە، ئەرجەنتین هاوشێوەی بەرازیل لە پاڵاوتنەکاندا نەدۆڕاوە، بەڵام ئەمیان لە سێ یارییدا یەکسانبووە.  مێسی، پارادێس و دیماریا، چەند رۆژێک لەمەوبەر لە پاریسەوە گەڕانەوە و پەیوەندییان بە هەڵبژاردەکەوە کردووە و بەتەواوی بۆ یارییەکە ئامادەن.  ئەرجەنتین دوای سێ رۆژ لەم یارییە بەرامبەر ئۆرۆگوای یارییدەکات و پاشانیش رووبەڕووی پێرو دەبێتەوە.  ئەرجەنتین ٢٢ یارییە هیچ یارییەکی نەدۆڕاندووە، ئەمە یەکەمجارە هەڵبژاردەکە ئەم رێژەیەی یارییکردن بەبێ دۆڕان ئەنجامبدات، ١٤ بردنەوە و ٨ یەکسانبوونی هەیە و دوایین دۆڕانی لە ٦ - ٧ - ٢٠١٩ بووە.  یارییەکانی پاڵاوتنەکانی مۆندیال لە ئەمریکای باشوور  پاراگوای - ئەرجەنتین - ٠٢: ٠٠ ئۆرۆگوای - کۆڵۆمبیا - ٠٢: ٠٠ ڤێنزوێلا - بەرازیل - ٠٢: ٣٠ ئیکوادۆر - بۆلیڤیا - ٠٣: ٣٠