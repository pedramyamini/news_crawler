یارییەکەی هەولێر و نەجەف کاژێر حەڤدەوپازدە خولەک لە نێو یاریگەی فڕانسۆ هەریری بەڕێوەدەچێت، لەم یارییەدا ئەحمەد موناجد ئەستێرەی پێشووی هەڵبژاردەی عێراق سەرپەرشتی یانەی هەولێر دەکات و دەیەوێت لەیەکەم یارییدا وەک راهێنەری تیپی خولی عێراقی یانەکە بردنەوە تۆماربکات.  یانەی هەولێر دواین ئامادەکارییەکانی لەسەر یاریگەی خۆی ئەنجامدا، لەم یارییەدا هاندەران ناتوانن ئامادەبن و یەکێتی تۆپی پێی عێراق دەرگای یاریگەکانی بە رووی هاندەراندا نەکردووەتەوە، ئەمەش نیگەرانی لای هاندەرانی یانەکە دروستکردووە.   هەولێر بەرامبەر نەجەف خاوەنی مێژوویەکی گەورەیە و دەیەوێت ئەمڕۆش درێژە بەو مێژووە بدات.  ئەحمەد موناجد، راهێنەری یانەی هەولێر لە لێدوانێکی تایبەت بە تۆڕی میدیایی رووداو، گوت " یارییەکەی ئەمجارە یارییەکی گرنگە بەرامبەر بە یانەی نەجەف بە تایبەت کە یارییەکە لەسەر یاریگەی خۆمانە لە کاتێکدا کە ت یپەکە تاوەکو ئێستا هیچ بردنەوەیەکی نییە، ئێمە پێنج رۆژە ئەرکی راهێنەرایەتیمان وەرگرتووە، گۆڕانکاریمان کردووە بەڵام تیپەکە پێویستی بە کاری زیاتر هەیە، یانەی هەولێر ناوێکی گەورەیە و ئاسان نییە، ناکرێ هیچ خاڵێک لەسەر یاریگەی خۆی بەفیڕۆ بدەیت".   یانەی نەجەف چەند رۆژێکە بۆ یارییەکەی ئەمڕۆیان گەیشتووەتە هەولێر و لە مەشق و ئامادەکارییەکی بەردەوامدایە بۆ ئەوەی لە دەرەوەی یاریگەی خۆی بە ئەنجامێکی باشەوە بگەڕێتەوە.  نەجەف رۆژی پێنجشەممە دوایین مەشقی خۆی لەسەر یاریگەی فەرەنسۆ هەریری ئەنجامدا و بۆ یارییەکە ئامادەیە، یانەکە لە سێ یاریی ئەم وەرزەی خولی عێراقدا بردنەوەیەک، یەکسانبوون و دۆڕانێکی هەیە و خاوەنی چوار خاڵە.  نەجەف وەرزی رابردوو یەکێک لە یانە بەهێزەکانی خولی عێراق بوو و پلەی سێیەمی خولەکەی بەدەستهێنا، بۆ ئەم وەرزەش لەژێر سەرپەرشتی هاتف شەمران چاوی لەوەیە هەمان سیناریۆ دووبارەبکاتەوە و ئەنجامێکی باش بەدەستبهێنێت، بەڵام یانەکە لە ٢٠٠٣ ـەوە لە یاریگەی فەرەنسۆ هەریریدا هیچ بردنەوەیەکی نییە.  لە یارییەکی دیکەی خولی عێراقدا، کە چاوەڕواندەکرێت رکابەرییەکی بەهێز بەخۆیەوە ببینێت، یانەی نەورۆزی باشووری کوردستان  میوانداریی یانەی قوە جەوییە دەکات.  یارییەکە  لەسەر یاریگەی مەلعەبەکە لە شاری سلێمانی، کاژێر ١٥: ٠٠ دەستپێدەکات.  نەورۆز تاوەکو ئێستا لەم وەرزەی خولی یانە نایابەکانی عێراق سەرەتایەکی خراپی هەبووە، لە سێ یارییدا دوو یاریی دۆڕاندووە و لە یارییەکدا یەکسانبووە، بۆ یارییەکەی ئەمڕۆش ئەرکی یانەکە قورسە، بەڵام لەگەڵ ئەوەشدا یانەکە چاوی لەوەیە بە ئەنجامێکی باشەوە لە یاریگە بچێتە دەرەوە و یەکەم سێ خاڵ بەدەستبهێنێت.  لە بەرامبەردا جەوییە لەم وەرزەدا لە سێ یارییدا سێ بردنەوەی و هەیە و خاوەنی ٩ خاڵە.