لە یاریی تونس و مالی لە قۆناخی کۆمەڵەکاندا، سیکازۆی لە خولەکی ٨٥ فیکەی کۆتایی یارییەکەی لێدا، دواتر یاریزانەکان گەڕانەوە نێو یاریگە و دەست بە یاری کرایەوە، بەڵام ناوبژیوانەکە ئەمجارەش ١٣ چرکە پێش ئەوەی کاتی یارییەکە بگاتە ٩٠ خولەک کۆتاییپێهێنا، کە ئەو رووداوە بووە جێگەی سەرسوڕمانی هەموو جیهان بوو.  دواتر سەرچاوەکانی هەواڵ ئاشکرایانکرد کە ناوبژیوانەکە بەهۆی گەرمی و بەرکەوتنی تیشکی خۆر لە یارییەکەدا بەدەست وشکبوونەوەیەکی سەختەوە ناڵاندوویەتی و خەریکبووە لە هۆش خۆی بچێت بۆیە یارییەکەی تەواوکردووە.  جانی سیکازۆی بۆ میدیاکانی زامبیا ئاشکرایکرد "ئەوکات من بەبەخت بووم کە لە هۆش خۆم نەچووم، ئەگەر ئەوە روویدابا چیرۆکەکە زۆر جیاواز دەبوو".  ئەو گوتیشی "پزیشکان پێیانگوتم کە جەستەم سارد نەبووەتەوە، بەڵام کاتێکی کەم مابوو کە لە هۆش خۆم بچم، ئەوە کۆتایی دەبوو".  هەروەها گوتی "وابزانم خوا داوایلێکردم یارییەکە تەواو بکەم، ئەو منی رزگارکرد".  ناوبژیوانەکە، کە بەشداری لە بەڕێوەبردنی یارییەکانی مۆندیالی ٢٠١٨ ـدا کردووە، زیاتر باسی رەوشی خۆی لەو یارییەدا دەکات و دەڵێت "دۆخی من زۆر خراپ بوو، گوێم لە قسەکانی هیچ کەسێک نەبوو، تەنانەت ئەو هێدفۆنەی لەنێو گوێمدا بوو هێندە گەرم بووبوو دەمویست فڕێی بدەم، دەنگی نامۆم دەبیست، تەنانەت نەمدەتوانی بە ناوبژیوانی چوارەم بڵێم وەرە یارییەکە تەواو بکە".  جانی سیکازۆی، کە رۆژی دواتر لە نەخۆشخانە هەموو پشکنینەکانی کرد و هەموو ئەنجامەکان نۆرماڵ بوون و هیچ شتێکی نامۆ دەرنەچوو، لە بەردەوامی قسەکانیدا دەڵێت "کاتێک لە نەخۆشخانە هاوڕێیەکم پێیگوتم تۆ یارییەکەت زووتر لە کاتی خۆی تەواوکردووە، تووشی شۆک بووم".