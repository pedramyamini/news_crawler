یارییەکە کاژێر ١٤: ٠٠ لە بەسرە بەرێوەدەچێت، یانەی دهۆک بە بارودۆخێکی خراپەوە چووەتە بەسرە، بەڵام لەگەڵ ئەوەش دەیەوێت رکابەری لەسەر بردنەوەی سێ خاڵی یارییەکە بکات و بەرگری لە پلەی یەکەمی ریزبەندی خولەکە بکات.  یاریزانانی یانەی دهۆک هەڕەشەی بایکۆتکردنی مەشقەکانی یانەکەیان کردبووو، بەهۆی ئەوەی کە ماوەیەکی زۆرە مافە داراییەکانیان وەرنەگرتووە، لەکاتێکدا لەم وەرزەدا ئاستێکی بەرزیان پێشکێشکردووە و دەیانەوێت بگەڕێنێتەوە خولی نایابی عێراق.  دهۆک بە کۆکردنەوەی ٢٠ خاڵ لە پلەی یەکەمی ریزبەندی کۆمەڵەی یەکەمە و مەسافی جنووب لە پلەی پێنجەمی کۆمەڵەکەیە بە ١٤ خاڵ.  جاسم حاجی، ئەندامی دەستەی کارگێڕیی یانەی دهۆک لە بەسرەوە بە تۆڕی میدیایی رووداوی گوت " یانەی دهۆک لە قەیرانێکی گەورەدایە، هیوادارم پارێزگاری دهۆک و سەرۆکوەزیران چارەیەک بۆ بارودۆخی دهۆک بدۆزنەوە، لەکاتێکدا لە خولی پلە یەکی عێراقدا یەکەم و لە کوردستانیش چوارەم، بەر لە گەشتەکەمان بۆ بەسرە، یاریزانەکانمان ئامادەنەبوون بێن بۆ شارەکە لە کاتێکدا کە ٤٥ رۆژە مووچەی یاریزانەکانمان نەداوە، ئێمە یاریزانەکانمان رازیکردوون بۆ ئەوەی تاوەکو رۆژی سێشەممە چاوەڕێمان بکەن تاوەکو چارەسەری کێشەکان دەکەین. "  ئەندامی کارگێڕیی یانەی دهۆک زیاتر گوتی " یاریزانانی تیپەکەی بەشدار لە خولی نایابی کوردستانیش بەهەمان شێوە بە زۆر مەشق و راهێنان دەکەن، چونکە مووچەی ئەوانیشمان نەداوە، داوامان لێکردوون بۆ ئەوەی چەند رۆژێک موڵەتمان بدەنێ بۆ ئەوەی مووچەکانیان دابینبکەین، مانگی رابردووش بەڕێوەبەری گشتیی وەرزش هاوکاریی یانەکەی کردووە بۆ دابینکردنی مووچەی یاریزانەکان. "  یانەی دهۆک لەم وەرزەی خولی یانە پلە یەکەکانی عێراقدا، تاوەکو ئێستا ٩ یاریی ئەنجامداوە، ٦ بردنەوە، ٢ یەکسانبوون و دۆڕانێکی هەیە و بە کۆکردنەوەی ٢٠ خاڵ پلەی یەکەمی رکابەرییەکانی خولەکەی گرتووە.