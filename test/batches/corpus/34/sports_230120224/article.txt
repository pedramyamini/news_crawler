میدیاکانی پۆرتوگال ئاشکرایانکرد کە نوێنەکردنەوەی گرێبەستی شانسێل مبێمبای یاریزانی کۆنگۆلی لە لایەن یانەی پۆرتۆی پۆرتوگالییەوە، بەهۆی ئەوەیە کە گومانی هەیە لە تەمەنی راستەقینەی یاریزانەکە.  وەک ئەوە سەرچاوانە باسی دەکەن، ئەو یاریزانە ٤ رێککەوتی لەدایکبوونی هەیە، واتا لە چوار بۆنەدا بە چوار رێککەوتی لەدایکبوون دەرکەوتووە و هێشتا نازانرێت کە تەمەنی راستەقینەی چەندە.  بەگوێرەی میدیاکانی پۆرتوگال، یەکەم رێکەوتی لەدایکبوونی شانسێل مبێمبا ساڵی ١٩٨٨ ـە، کە لەوانەیە ئەوە راستەقینەکە بێت، دووەمیان ساڵی ١٩٩٤ ـە کە بەو تەمەنەوە چووە ریزەکانی یانەی ئاندێرلێخت، ساڵی ١٩٩١ ساڵێکی دیکەی لەدایکبوونیەتی، کاتێک لەگەڵ هەڵبژاردەی وڵاتەکەی بەشداری لە جامی نەتەوەکانی لاوانی ئەفریقا کرد، بە هاوڕێکانیش دەڵێت لە ساڵی ١٩٩٠ لەدایکبووە.  شانسێل مبێمبا، لە ساڵی ٢٠١٨ ـەوە لە نیوکاسڵی ئینگلیزییەوە پەیوەندی بە ریزەکانی پۆرتووە کردووە.  سەرچاوەیەکی نزیک لە یانە پۆرتوگالییەکە، ئاشکرایکرد کە پۆرتو تەمەنی راستەقینەی ئەو یاریزانەی ئاشکراکردووە، بۆیە بڕیاری داوە گرێبەستەکەی نوێ نەکاتەوە.  شانسێل مبێمبا، بەپێی ناسنامە و بەڵگەنامە کەسییە فەرمییەکان، تەمەنی ٢٧ ساڵە، بەڵام بە هاوڕێکانی گوتووە لە ساڵی ١٩٩٠ لەدایکبووە، واتا تەمەنی راستەقینەی زیاتر لە ٣١ ساڵە.  لە چەندین ساڵی رابردوودا گومان لە تەمەنی راستەقینەی ئەو یاریزانە کۆنگۆلییە دەکرا، کە هەندێک لە راپۆرتە رۆژنامەڤانییەکان باس لەوە دەکەن کە رێککەوتی راستەقینەی لەدایکبوونی مبێمبا مانگی ٨ ـی ساڵی ١٩٨٨ ـە، واتا ئەو بەرگریکارە تەمەنی ٣٣ ساڵە.  شانسێل مبێمبا کاتێک گرێبەستی لەگەڵ نیوکاسڵ کرد، یانە ئینگلیزییەکە پشکنینی بۆ کرد و رایگەیاند کە بەپێی پشکنینەکانی ئێسک ئەو یاریزانە لە ساڵی ١٩٩٤ لەدایکبووە، ئەویش ئەوەی بە دەرفەت زانی و سووربوو لەسەر ئەوەی کە لەو ساڵەدا لەدایکبووە.  ئەم هەواڵە لە کاتێکدایە کە دەنگۆی ئەوە هەیە گوایە یانەی میلانی ئیتاڵی بایەخ بە تواناکانی ئەو یاریزانە دەدات و هەوڵدەدات گرێبەستی لەگەڵ بکات، بەڵام بڵاوبوونەوەی ئەم هەواڵە لەوانەیە بەرپرسانی رۆسۆنێری لەو بژاردەیان پاشگەز بکەنەوە.  ئەم یاریزانە ساڵی ٢٠١٢ ساختەکاری لە تەمەنی خۆیدا کرد بۆ ئەوەی بتوانێت بەشداری لە ئۆڵیمپیادی ٢٠١٢ ـی لەندەندا بکات، بەڵام دواتر ئاشکرابوو کە ئەوە تەمەنی راستەقینەی نییە.  سەرەڕای هەموو ئەمانە، بەم دواییە پشکنینێکی تایبەت کرا بۆ شانسێل مبێمبا بۆ ئەوەی تەمەنی راستەقینەی بزانن، بەڵام بەپێی ئەنجامەکانی پشکنینەکە دەرکەوت کە تەمەنی ٢٧ ساڵە.