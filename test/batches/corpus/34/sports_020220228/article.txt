بوشرای تەمەن ٣٦ ساڵان، کە دایکی دوو منداڵە و خەڵکی شاری نەجەفە، رووبەڕووی زەحمەتی زۆر و ناڕەزایەتییەکی زۆری خانەوادەکەی بووەتەوە، بە پاساوی ئەوەی لە کۆمەڵگاکەیاندا ئەم یارییانە بۆ ئافرەت گونجاو نین.  ئەو بازدەدات و بۆکس ئاراستەی بەرامبەرەکەی دەکات، بەڵام لە راستیدا ئامانجی راستەقینەی ئەو بۆکس وەشاندنە لە دابونەریتە نابووت و کۆت و بەندە کۆمەڵایەتییەکان.  لەم هۆڵە وەرزشییەدا، لە شاری نەجەفی شیعەنشین، کە بەلای خەڵکەکەیەوە پیرۆزە، بوشرا شەڕی نەریتە قەدەخەکراوەکان دەکات، ئەو لە ماڵەوەش ژوورێکی گەورەی تایبەت کردووە بە مەشقەکانی، کە هەموو پێداویستییەکانی تێدایە.  بوشرا دەڵێت "یەکەمجار کە دەستم بە مەشقدانی کچان کرد، زەحمەتی زۆرمان هاتە پێش، زۆر لە کچەکان کێشەیان بۆ دروست دەبوو، تەنانەت خۆشیان دەیانپرسی بۆچی دەبێت ئێمە لە هۆڵی کراوەدا وەرزش بکەین، بەڵام سوپاس بۆ خوا ئێستا بارودۆخەکە زۆر گۆڕاوە، زۆر هۆڵی وەرزشی کراونەتەوە، نەجەف پارێزگایە و ئاستی شارستانی زۆر بەرەو پێشچووە".  لە حەفتاکان و هەشتاکاندا، عێراق شانازی بە خانمە وەرشوانەکانی دەکرد، لە باسکە، بالە و پایسکیسواریدا تیپی خانمانی عێراق بەشداریان لە پاڵەوانێتییە نێودەوڵەتییەکاندا دەکرد، بەڵام دواتر کۆت و بەندەکانی کۆمەڵگا کۆتاییان بەم قۆناخەی عێراق هێنا، تەنیا هەرێمی کوردستانی نەگرتەوە، کە لە جۆرێک لە سەربەخۆییدا دەژیت.  یەکێتیی بۆکسێنی عێراق باس لەوە دەکات کە تێکەڵبوونەوەی خانمانی عێراق لەگەڵ وەرزشدا خەریکە دەبێتەوە دیاردە و زۆر لە خانمان ئارەزووی وەرزشکردنیان هەیە، کە لە عێراقدا ئێستا نزیکەی ٢٠ یانەی تایبەت بە بۆکسێنی خانمان هەیە.  مانگی رابردوو لە پاڵەوانێتی بۆکسێنی عێراقدا ١٠٠ خانمە بۆکسێنەر لە هەموو ئاستەکاندا بەشداریان تێدا کرد، ئەمە لە کاتێکدایە کە وەرزشی خانمان لە عێراق هێشتا وەک پێویست گرنگی پێنادرێت.  یاریزانەکانی بوشرا دان بەوەدا دەنێن کە پشتیوانی بوشرا یارمەتی داون لەپێناو ئامانجەکەیاندا رووبەڕووی زەحمەتییەکان ببنەوە لەگەڵ خۆشیاندا دیدی کۆمەڵگاکەیان بگۆڕن.  عەلا مستەفا، تەمەن ١٦ ساڵان باس لەوە دەکات کە کۆمەڵگا دژی سەرکەوتنی ئافرەتە، بەڵام ئەو بە پشتیوانی بوشرای راهێنەری و دایک و باوکی توانیویەتی گۆڕان دروستبکات  عەلا دەڵێت "کۆمەڵگاکەمان پیاوساڵاریە و دژایەتی سەرکەوتنی ئافرەت دەکات، بەڵام هێدی هێدی قبوڵی دەکەن، چونکە ئەگەر زۆرترین کچ بێنە نێو وەرزش کۆمەڵگاش هەنگاو بە هەنگاو قبوڵی دەکات".  ئەگەرچی هێشتا زۆر بەربەست و نەریتی هەستیار رێگرن لە بەردەم خانمە وەرزشوانانی عێراقیدا، بەڵام بوشرا نموونەیەکی ئەو خانمە پێشەنگانەیە کە خەریکە بەرهەمی تێکۆشانیان بەدیاردەکەوێت و خەڵکی لەم وڵاتە وەرزشی خانمان قبوڵ دەکەن.