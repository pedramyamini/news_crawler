یانەی بارسێلۆنا لە راگەیێنراوێکی فەرمیدا گواستنەوەی ئاداما تراورێ، یاریزانی ئیسپانیی بەشێوەی خواستن لەگەڵ ئەگەری کڕینەوە دوای کۆتاییهاتنی وادەی خواستنەکەی بۆ یانەکەی راگەیاند.  گواستنەوەی ئاداما لەلایەن بارسێلۆناوە بۆ شەش مانگ دەبێت، دوای تەواوبوونی ئەو وادەیە یانەکە دەتوانێت بەرامبەر ٣٠ ملیۆن یۆرۆ، بەشێوەی هەمیشەیی یاریزانەکە بگوازێتەوە یانەکەی.  ئەمە سێیەم گرێبەستی گواستنەوەی زستانەی یانە کەتەلۆنییەکەیە، دوای گواستنەوەی دانی ئەلڤێش بە گرێبەستێکی بێبەرامبەر و فێران تۆرێس بەرامبەر ٥٥ ملیۆن یۆرۆ.  ئاداما تراورێ لە کاتێکدا دەگەڕێتەوە پێشتر لە ٢٠٠٤ لە ئەکادیمیای لاماسیای ئەو یانەیە دەرکەوتووە، کە تەمەنی ٨ ساڵ بوو و لە تیپە جیاوازەکانی یانە کەتەلۆنییەکە یارییکردووە، تاوەکو ٢٠١٥ بەشێوەی کۆتایی لە یانەکە رۆیشت.  یاریزانە ئیسپانییەکە پێشتر ٤ یاریی بۆ تیپی یەکەمی بارسێلۆنا کردووە، ٢ لەو یارییانە لە جامی شای ئیسپانیا بووە، یەکێکیان لەلالیگا و ئەوەی دیکەشیان لە چامپیۆنزلیگدا بووە، یاریزانەکە تەنیا یەک گۆڵی بۆ یانەکە کردووە ئەویش لە جامی شا بووە بەرامبەر یانەی ویسکا.  تراورێ یەکێک لەو یاریزانانەیە کە بەهۆی پتەوی جەستەییەوە زیاتر ناسراوە وەک لە توانا و ئاستی یارییکردنی، لە کۆی ١٥٤ یارییدا لەگەڵ یانەی ولڤەرهامتۆن یاریزانەکە ١١ گۆڵی کردووە و ١٨ ئاسیستی هەبووە.  لەسەر ئاستی هەڵبژاردەی ئیسپانیاش ئاداما ٨ یاریی بۆ هەڵبژاردەکە کردووە و کە یۆرۆی ٢٠٢٠ یەکێک بوو لە یاریزانەکانی پێکهاتەی لویس ئێنریکی.  تراورێ لە هەردوو باڵی راست و چەپ یارییدەکات و بەهۆی خێراییەکەیەوە ناوبانگێکی زۆری پەیداکردووە، هەرچەند لەو یاریزانە زۆرباشانە نییە.