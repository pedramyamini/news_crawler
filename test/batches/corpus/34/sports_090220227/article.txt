یانەی هەولێر بە هێنانی ٨ یاریزان لە ماوەی گواستنەوەی زستانەدا و دوای ئامادەکارییەکی زۆر، کە کەمپێکی راهێنانی ناوخۆیی کردەوە، نەهیوایە رکابەریی لە قۆناخی دووەمی خولی نایابی عێراقدا بکات، لەم یارییەدا یانەی هەولێر دوای ٦٥ رۆژ دوورکەوتنەوە لە یاریگەی خۆیدا، جارێکی دیکە بەپاڵپشتی هاندەرانی یاریدەکاتەوە و بەرپرسانی یانەکەش هاتنە ژوورەوەی هاندەرانیان کردووەتە خۆڕایی.    دڵشاد ئەحمەد، یاریدەدەری راهێنەری یانەی هەولێر، لە لێدوانێکی تایبەت بە تۆڕی میدیایی رووداو، رایگەیاند "لە قۆناخی یەکەمی خولی عێراق هەندێک کەموکوڕیمان هەبوو، بەڵام بە هاتنی یاریزانەکان و کەمپی راهێنان تیپەکەمان پێشکەوتنێکی زۆری لە رووی هونەری و توانای جەستەییەوە بەخۆیەوە بینیوە، ئێمە لە قۆناخی دووەمدا رکابەری دەکەین".   لە سەرەتای وەرزی ئەمساڵ خولی عێراق، یانەی هەولێر ئاستێکی خراپی پیشاندا، بەڵام دوای هاتنی نزار مەحروس راهێنەری سوری کە نازناوێکی خولەکەی لەگەڵ درێس زەردەکان بەدەستهێناوە، هەولێر چوار بردنەوە و یەکسانبوونێکی نووسییەوە و تیپەکە لە ناوچەی مەترسی ریزبەندیی دوورکەوتەوە.   عومەر عەدنان، یەکێکە لە یاریزانە نوێیەکانی یانەی هەولێر بە مۆرالێکی بەرز گوتی " بەدڵنیاییەوە ئامادەین و بەشێوەیەکی باش دوای ئەوەی چووینە نێو کەمپێکی راهێنانی ناوخۆ، سوودێکی زۆرمان لەرووی توانای جەستەیی و هونەری وەرگرتم ئامادەین بۆ یارییەکەی مینا، هەرچەندە دەزانین قۆناخی دووەم سەختە، پەنابەخوا هەوڵی سەرکەوتن دەدەین".  یانەی مینا ئەنجامە خراپەکانی هاندەرانی نیگەران کردووە، بەرپرسانی یانەکە دوای گۆڕینی راهێنەرەکەیان هەفتەیەکە ئامادەکاری تیپەکەیان هێناوەتە شاری هەولێر، بەهیوای رکابەری لە ئەرکێکی قورسدا.  ئەمین فلیپ، راهێنەری نوێی یانەی مینا، لەبارەی رووبەڕووبوونەوەی یانەی هەولێر بۆ رووداوی روونکردەوە "سەبارەت بە یاریی هەولێر و مینا پێموایە یارییەکی زۆر جوانە لەبەرئەوەی دەستپێکی قۆناخی دووەمە و هاندەرێکی باشە بۆمان کە بتوانین ئاست و ئەنجامێکی باش بەدەستبێنین، نابێت ئەوەمان لەیاد بچێت هەولێر خاوەن راهێنەرێکی گەورەی وەک نزار مەحروسە، هەولێریش تیپێکی بەهێز و ژمارەیەکی زۆری هاندەرە، بەڵام هاتووین بۆ ئەنجامێکی دڵخۆشکەر".   یانەی هەولێر خاوەن چوار نازناوی خولی نایابی عێراق بە کۆکردنەوەی ٢١ خاڵ لە پلەی سێزدەمی ریزبەندە، یانەی مینا بە ١٤ خاڵ لە پلەی پێشکۆتایی ریزبەندییە.   یانەی هەولێر لە مێژووی خۆیدا ٤٠ یاری بەرامبەر یانەی مینا ئەنجامداوە، یانەی هەولێر ١٥ بردنەوەی هەیە و یانەی مینا ١١ بردنەوە، لە ١٤ یاریشدا هەر دوو یانە یەکسانبوون.  هەر ئەمڕۆ لە خولی نایابی عێراق ئەم یارییانە بەڕێوەدەچن:   سامەرا - نەفتی ناوەڕاست ١٤: ٠٠