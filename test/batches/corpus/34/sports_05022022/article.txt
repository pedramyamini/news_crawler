ئەم یارییە لە نێوان یەکەم و سێیەمی خولی ئیتاڵیدا دەبێت، میلان بە بردنەوەی ئەم یارییە چێژ و رکابەری بۆ خولەکە دەگەڕێنێتەوە و جیاوازیی خاڵەکانی لەگەڵ ئینتەردا دەکاتە خاڵێك، بەڵام لە ئەگەری دۆڕانی میلان و سەرکەوتنی ئینتەرمیلاندا، ئەوا بە رێژەیەکی زۆر نیرازووری لە نازناوی ئەم وەرزە نزیکدەبێتەوە، بەلانی کەمەوە میلان لە دوو پلەکەی پێشەوە دووردەکەوێتەوە و تاڕادەیەکیش خۆی بەدەستەوەدەدات.  یارییەکە لە یاریگەی ئینتەرمیلاندا دەکرێت، واتا ئەو لە ٧٥ % ـیەی هاندەران کە ئامادەدەبن زۆرینەیان هاندەری ئینتەر دەبن، بەهۆی ڤایرۆسی کۆرۆنا و دۆخی تەندروستیی ئیتاڵیاوە رێگە بە ئامادەبوونی تەواوی هاندەران نادرێت، بەگشتی ئەمشەو ٥٧ هەزار کەس ئامادەی دێربی دەبن و سەرجەم بلیتەکان فرۆشراون.  ئینتەر لە بازاڕی گواستنەوەی یاریزاناندا کایسیدۆ و گۆسێنسی گواستەوە، بەڵام میلان تەنیا یەک گرێبەستیکردووە کە مارکۆ لازێتیچی سێربییە کە لە رێد ستارەوە هێنایە ریزەکانی.  لە ریزەکانی میلان کایەر و بالۆ تۆرێ لەگەڵ ئیبراهیمۆڤیچ و رێبیچ یاری ناکەن، تۆمۆریش بەشێوەی سەرەکی ئامادەنابێت، لە ئینتەریش خواکین کۆریا و گۆسێنس لەم یارییەدا بەشداری ناکەن.  یارییەکە کاژێر ٢٠: ٠٠ دەکرێت، ئینتەر یارییەکی دواخراوی هەیە و خاوەنی ٥٣ خاڵە، میلانیش بە جیاوازیی گۆڵ لەگەڵ ناپۆلی لە پلەی سێیەمە و ٤٩ خاڵی هەیە.