ئەمڕۆ ٧ یاری لە گەڕی ٧ ـی پرێمەرلیگدا بەڕێوەدەچن، کە بە یارییەکی ئاگرین دەستپێدەکەن، کاتێک مانچێستەر یونایتد میوانداری ئێڤێرتۆن دەکات.  مان یو لە گەڕی رابردوودا تووشی شکستێکی چاوەڕواننەکراو بوو، کاتێک بە ئاستۆن ڤێلا دۆڕا، کە ئێستا لە پلەی چوارەمی ریزبەندیدایە و ١٣ خاڵی هەیە.  ئێڤێرتۆنیش کە هەمان ژمارەی خاڵەکانی مانچێستەر یونایتدی هەیە و بەجیاوازی گۆڵ لە پلەی پێنجەم دێت، هەوڵدەدات خۆی بخاتە نێو چوار گەورەکان.  کوڕانی سۆلشایەر بە سەرکردایەتی کریستیانۆ رۆناڵدۆ، هەوڵدەدەن بردنەوەیەکی دیکە بکەنە دیاری بۆ هاندەرانیان، دوای ئەوەی لە چامپیۆنزلیگیشدا دڵی جەماوەرەکەیان خۆشکرد، کاتێک رۆناڵدۆ لە کاتی زیادکراودا گۆڵی سەرکەوتنی دژی ڤیاڕیالی ئیسپانی تۆمارکرد.  چێڵسی لەسەر یاریگەی خۆی ئەرکی زەحمەت نابێت، کاتێک میوانداری ساوسامپتۆن دەکات، کە تاوەکو ئێستا هیچ یارییەکی نەبردووەتەوە.  تیپەکەی توخێل کە هەفتەی رابردوو بە مانچێستەر سیتی دۆڕا، ئەگەر ئەم یارییە بباتەوە بەشێوەی کاتی دەچێتە پێشەنگی ریزبەندیی.  مانچێستەر یونایتد - ئێڤێرتۆن ١٤: ٣٠  لیدز یونایتد - واتفۆرد ١٧: ٠٠  بێرنلی - نۆرویچ سیتی ١٧: ٠٠