چاڤی لە کۆنگرەیەکی رۆژنامەڤانیدا بەر لە یاریی یانەکەی بەرامبەر یانەی لینارێس، لە جامی شای ئیسپانیادا کە رۆژی چوارشەممە کاژێر ٢١: ٣٠ دەکرێت گوتی " لەگەڵ سەرۆک رێککەوتووم، گەشبینم و نزیکم لێیەوە، ئامانجەکانیم خۆشدەوێت، ئەو کەسێکی زۆر نایابە و دڵخۆشم بەیەکەوە کاردەکەین بۆ ئەوەی یانەکە بگەڕێنینەوە. "  راهێنەری یانە کەتەلۆنییەکە گوتی " ئێستا نزیکین لە پلەکانی گەیشتن بە چامپیۆنزلیگ، لە راستیدا ئێستا ئێمە لەسەر رێگەی راستین و دەمانەوێت بەردەوامبین. "  چاڤی لەبارەی ئەگەری گواستنەوەی ئەلڤارۆ مۆراتا و ئێرلینگ هالاند لە وەڵامی رۆژنامەڤانێکدا گوتی " دەمەوێت تەنیا لەبارەی ئەو یاریزانانە قسەبکەم کە لێرەن، مۆراتا و هالاند یاریزانی ئێمە نین، کاتێک مۆراتا هاتە ئێرە، چێژ لە پرسیارەکەت وەردەگرم، بەڵام ئێستا نا. "  لە وەڵامی پرسیارێکدا لەبارەی ئەوەی هەست بەبێزاری دەکەیت بەهۆی دێمبێلییەوە؟ چاڤی لە وەڵامدا گوتی " نەخێر، تاوەکو ئێستا لە چاوەڕوانیداین، لە راستیدا پرۆژەکەمان زۆرباشە، ناتوانێت لە شوێنێکی دیکە لێرە دڵخۆشتربێت، ئەمە پێویستیی بە کاتە و دواتر بڕیاردەدات لە کوێ یاریدەکات.  یانەی بارسێلۆنا دەیەوێت لە گواستنەوەی زستانەدا چەند گۆڕانکارییەک لە یانەکەیدا بکات، بەڵام لویس سوارێز، هێرشبەری پێشووی یانەی بارسێلۆنا و ئێستای یانەی ئاتلێتیکۆ مەدرید، بووەتە بەربەست لەبەردەم ئەنجامدانی گرێبەستێکی یانە کەتەلۆنییەکە.  بارسێلۆنا دەیەوێت گرێبەست لەگەڵ ئەلڤارۆ مۆراتا، هێرشبەری ئیسپانی و یانەی یوڤێنتوسی ئیتاڵی واژۆبکات، بۆ ئەوەی هێڵی پێشەوەی یانەکەی بەهێزتربکات، لەکاتێکدا یانەکە دەیەوێت دەستبەرداری هەریەکە لە لوک دییۆنگ و مێمفێس دێپای، هێرشبەرانی هۆڵەندی ببێت.  لە ماوەی رابردوودا هەواڵی زۆر لەبارەی نزیکبوونەوەی مۆراتا لە بارسێلۆنا بڵاوکرانەوە، بەڵام بەپێی دوایین پێشهاتەکان، یانەی یوڤێنتوس تاوەکو ئێستا جێگرەوەیەکی بۆ ئەو یاریزانە نەدۆزیوەتەوە، بەتایبەت دوای ئەوەی لویس سوارێز، هێرشبەری ئۆرۆگوایی و یانەی ئاتلێتیکۆ مەدرید رەتیکردەوە پەیوەندی بە یانەکەوە بکات.  یەکێکی دیکە لە ئامانجەکانی یوڤێنتوس بۆ جێگرتنەوەی مۆراتا، ماورۆ ئیکاردی، هێرشبەری ئەرجەنتینی و یانەی پاریس سانجێرمانی فەرەنسییە، کە یانەکە ماوەیەکی زۆرە چاودێری ئەو یاریزانە دەکات و دەیەوێت گرێبەستی لەگەڵدا بکات، بەڵام تاوەکو ئێستا هەنگاوەکانی خانمە پیرەکە هیچ بەرهەمێکیان نەبووە.  یانەی بارسێلۆنا دوای گرێبەستکردنی لەگەڵ چاڤی هێرناندێز، دەیەوێت لە گواستنەوەی زستانەدا چەند گۆڕانکارییەک لە ریزەکانیدا بکات، دوای ئەوەی هەریەکە لە دانی ئالڤێش و فێران تۆرێسی گواستەوە، ئامانجی داهاتووی گرێبەستکردنە لەگەڵ ئەلڤارۆ مۆراتا، بەڵام نەبوونی جێگرەوەیەک بۆ ئەو یاریزانە لە یوڤێنتوس کارەکەی لە بارسێلۆنا ئاڵۆز کردووە.  بارسا دوای ئەوەی بە بارودۆخێکی خراپدا تێپەڕی، لە یەکەم یارییدا لە ساڵی نوێدا بەبێ ئامادەبوونی بەشێکی زۆری یاریزانەکانی لە دەرەوەی یاریگەی خۆی لە یانەی ریال مایۆرکای بردەوە و ئێستا لە پلەی پێنجەمی ریزبەندی لالیگایە.  خوان لاپۆرتا، سەرۆکی یانە کەتەلۆنییەکە رایگەیاندووە، ئەو داواکارییانەی چاڤی بۆ گواستنەوەی یاریزانان هەیەتی، بەپێی توانا جێبەجێیان دەکەین و تیپێکی بەهێز ئامادەدەکەین بۆ ئەوەی بگەڕێینەوە نێو رکابەرییەکان.  چاڤی هێرناندێز بەر لە یارییەکەی ریال مایۆرکا گوتی " دەستبەرداری هەندێک یاریزان دەبین، بۆ ئەوەی بتوانین تیپەکە رێکبخەینەوە و گۆڕانکاری لە یانەکەدا بکەین. "