لە بڵاوکراوەکەی یانەی ریال مەدریددا هاتووە، هەردوو یاریزانی یانەکەمان، لوکا مۆدریچ و مارسێلۆ تووشی کۆرۆنا بوون، کە ئەنجامی پشکنینەکانیان پۆزەتیڤ بوو.  سەرچاوەکانی نزیک لە یانەی شاهانە دووپاتیدەکەنەوە کە ئەو دوو یاریزانە بەدڵنیاییەوە بەشداری لە دوو یاریی داهاتووی یانەکەیان بەرامبەر کادیز و ئاتلێتیک بیلباو ناکەن، بەڵام ئەگەر چاکبوونەوەیان دوابکەوێت واتا ماوەیەکی زۆرتر دووردەکەونەوە.  مارسێلۆ ئەگەرچی ئەمساڵ یاریزانێکی کاریگەر نییە و کارلۆ ئەنچیلۆتیی راهێنەری ریال مەدرید زۆر پشتی پێنابەستێت، بەڵام لوکا مۆدریچ بە یەکێک لە باشترین یاریزانانی پێکهاتەی کارلیتۆ دادەنرێت و دوورکەوتنەوەی ئەو کاریگەری بەسەر ریال مەدریدەوە دەبێت.  ریال مەدرید لە بڵاوکراوەکەیدا دووپاتیدەکاتەوە کە هەردوو یاریزانەکە کەرەنتینە دەکرێن، تاوەکو ئەنجامی پشکنینەکانیان دەبێتە پۆزەتیڤ ئینجا دەگەڕێنەوە نێو مەشقەکانی یانەکە.  لە یاری رابردوویدا، ریال مەدرید بە سەرکردایەتی لوکا مۆدریچ توانی بە دوو گۆڵی بێبەرامبەر دێربیی مەدرید لە ئاتلێتیکۆ مەدریدی هاوشاری بباتەوە، کە بە کۆکردنەوەی ٤٢ خاڵ یانەی شاهانە پێشەنگی ریزبەندیی لالیگای گرتووە و لە قۆناخی ١٦ ـی چامپیۆنزلیگیشدا کەوتووەتە بەرامبەر پاریس سانجێرمانی فەرەنسی.