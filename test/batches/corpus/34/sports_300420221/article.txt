ئەمڕۆ کاژێڕ ١٧: ١٥ بە کاتی باشووری کوردستان، یانەی ریال مەدرید لە گەڕی ٣٤ ـی لالیگادا، لەسەر یاریگەی سانتیاگۆ برنابیۆ لە مەدرید میوانداری یانەی ئیسپانیۆل دەکات، تەنیا پێویستی بە خاڵێکە بۆ ئەوەی نازناوی لالیگا بباتەوە.  کارلۆ ئەنچیلۆتی، راهێنەری یانەی ریال مەدرید، لە کۆنگرەی رۆژنامەڤانی بەر لە یارییەکەدا، قسەی بۆ میدیاکاران کرد و گوتی "ئێمە دەزانین کە نزیکبووینەتەوە لە بەدەستهێنانی نازناوی لالیگا، بەڵام ئێمە پێویستیمان بە خاڵەکانی یارییەکە هەیە، چونکە هێشتا نازناوەکەمان نەبردووەتەوە".  ئەو زیاتر گوتی "وابزانم یاریزانەکانیشم لە گرنگیی ئەم یارییە تێدەگەن، ئەوان دەزانن کە پێویستیمان بەوەیە لەم رووبەڕووبوونەوەیەدا باش یاری بکەین".  راهێنەرە ئیتاڵییەکەی یانەی شاهانە، باسی ئەوەشی کرد کە دوای یەکلاکردنەوەی نازناوەکە، ئاهەنگ دەگێڕن یان نا؟ ئەو گوتی "ئێمە بیرمان لەوە نەکردووەتەوە کە چۆن ئاهەنگ دەگێڕین".  کارلیتۆ زیاتر گوتی "زۆربەی یاریزانەکانمان لە دۆخێکی جەستەیی باشدان، بۆیە ئەگەر لەم یارییەدا یەکێک پێویستی بە پشوو بێت رێگەی پێدەدەین یاری نەکات، ئێمە یارییەکی ئاسانمان نییە، من یاری بە هیچ یاریزانێک ناکەم ئەگەر ١٠٠ % ئامادە نەبێت، بۆ ئەوەی تووشی پێکان نەبێت".  راهێنەری ریال مەدرید لە کۆتایی قسەکانیدا، گوتیشی "کەس لەو بڕوایەدا نەبوو کە ئێمە ١٥ خاڵ لە پێش رکابەرمان دەبین، بەڵام ئێمە ئاستێکی باشمان پێشکێش کرد و زۆر یاری باشمان لە دەرەوەی یاریگەی خۆمان و لەنێو یاریگە زەحمەتەکاندا بردەوە، دووجار لە سێڤییامان بردەوە، لە سيباستيان، بیلباو و لە بارسێلۆنامان بردەوە، ئەمە جیاوازییەکەی دروستکرد".