لە درێژەی یارییەکانی ئۆڵیمپیادی زستانە کە لە بەیجین دەکرێت، دوای ئەوەی ٨٣.٠٩ خاڵی کۆکردەوە، خانمە وەرزشوانی ئوسترالی جاکارا ئانتۆنی بووە براوەی رکابەرییەکانی یاریی مۆگول، کە یارییەکە بریتییە لە رۆیشتن بەسەر بەربەستەکان و فریستایل، ئەمە یەکەم میدالیای زێڕی ئوسترالیا بوو لە پاڵەوانێتییەکەدا،  بەگشتیش دوو میدالیای هەیە کە دانەیەکیان زیوە..  جاکارا ئانتۆنی تەمەنی ٢٣ ساڵانە، لە کوینسلاند لەدایکبووە، بەشداری لە دوو پاڵەوانێتیی نێودەوڵەتیدا کردووە کە ئەمەیان یەکێکیانە، دووەم میدالیای لە ژیانیدا بردووەتەوە کە پێشتر تەنیا زیوێکی هەبوو، ئەمەیان یەکەم میدالیای زێرە کە دەیباتەوە.  پلەی دووەم بۆ جایلین کاوفی ئەمریکی بوو، پلەی سێیەمیش بۆ ئاناستاسیا سیمیرنۆڤای رووسی بوو، ئەوەی جێگەی سەرسوڕمانیش بوو پێرین لافۆنی فەرەنسی کە پاڵەوانی ئۆڵیمپیادی پێشوو بوو نەیتوانی هیچ میدالیایەک بباتەوە.