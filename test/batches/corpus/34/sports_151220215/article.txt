درجال بە میدیاکانی عێراقی راگەیاند کە جەیمس کالاگێری باڵیۆزی بەریتانیا لە عێراق، لە کاتی کۆبوونەوەیاندا پێیگوتووە دەستەی بەڕێوەبردنی خولی ئینگلیزی ئامادەباشیی خۆی نیشانداوە بۆ ئەوەی یارمەتی عێراق بدات لە برەودان و پێشخستنی تۆپی پێ.  سەرۆکی یەکێتیی تۆپی پێی عێراق، دووپاتیکردەوە کە بەخۆشحاڵییەوە پێشوازی لە بیرۆکەی کارکردن لەگەڵ وڵاتێکی پێشکەوتوو لە بواری تۆپی پێ دەکەن و گوتی "بێگومان ئەو هەنگاوە ئاستی تۆپی پێ لە وڵاتەکەماندا بەرەو پێشەوە دەبات".  عەدنان درجال ئاماژەی بۆ ئەوەش کرد کە لە سەرەتای ساڵی داهاتوودا لەگەڵ لایەنی بەریتانی کۆدەبێتەوە بۆ دەستکردن بە جێبەجێکردنی ئەم پڕۆژەیە و کردنەوەی هەموو دەرگاکانی هاوکاری و هاوئاهەنگی لەنێوان دەستەی بەڕێوەبردنی خولی نایابی ئینگلیزی و یەکێتیی تۆپی پێی عێراق.  وەزیری لاوان و وەرزشی عێراق، هەروەها گوتیشی "پێویستە بە هاوکاری دەستەی بەڕێوەبردنی خولی نایابی ئینگلیزی پلانێکی تێروتەسەڵ دابنێین بۆ ئاستە تەمەنییەکان، کە بێگومان رۆڵی دەبێت لە بەرەوپێشبردنی تۆپی پێی عێراق".  درجال روونیشیکردەوە کە دەستەی بەڕێوەبردنی خولی نایابی ئینگلیزی رۆڵێکی گەورە و کاریگەری دەبێت لە دەستپێکردنی خولی پێشەگەرەکانی عێراق لە دوای دوو وەرزی دیکە، هەروەها رۆڵی دەبێت لە برەودان بە وەرزشی خانمان و سەرجەم دۆسییە وەرزشییەکانی دیکەش.