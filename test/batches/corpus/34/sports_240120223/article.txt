کاژێر ١٤: ٠٠ لەسەر یاریگەی خۆی لە شاری دهۆک، یانەی دهۆک لە یارییەکی بەهێزدا میوانداری یانەی حدوود دەکات، بۆ یەکلاکردنەوەی پلەی یەکەمی ریزبەندی کۆمەڵەی یەکەمی خولەکە، یارییەکە راستەوخۆ لە پەیجی رووداو سپۆرت لە فەیسبووک بەدەنگی شۆڕش سەڵاح، کۆمێنتاری رووداو دەگوازرێتەوە.  دهۆک بەر لەم یارییە گۆڕانکارییەکی زۆری کردووە، راهێنەری یانەکە گۆڕاوە و شەش یاریزانی نوێش بۆ یانەکە گواستراونەتەوە، لە ماوەی چەند رۆژی رابردوودا یانەکە بەشێوەیەکی بەرفراوان لە تۆڕە کۆمەڵایەتییەکان داوا لە هاندەرانیان دەکات بۆ ئەم یارییە گرنگە لە یاریگە ئامادەبن و پاڵپشتیی یانەکە بکەن.  ئەحمەد کازم، راهێنەری نوێی یانەی دهۆکە، پێشتر هەردوو یانەی زاخۆ و سامەڕای گەیاندووەتە خولی نایابی عێراق، بۆ ئەم وەرزەش لە قۆناخی دووەمی خولی پلە یەکی عێراقدا دەیەوێت سەرکردایەتی یانەی دهۆک بکات بۆ ئەوەی جارێکی دیکە بگاتەوە خولەکە.  بەر لە ئەنجامدانی یارییەکە رێورەسمێکی رێزلێنان بۆ نیعمەت مەحموود، ئەستێرە و یەکێک لە دامەزرێنەرانی یانەی دهۆک رێکدەخرێت، کە چەند رۆژێک لەمەوبەر بەهۆی شێرپەنجەوە کۆچی دواییکرد.  دهۆک ماوەیەکی زۆرە خۆی بۆ ئەم یارییە ئامادەدەکات، پێشتر کەمپێکی راهێنانی لە هەولێر ئەنجامدا و دوو یاریی دۆستانەی بەرامبەر یانەی پێشمەرگەی سلێمانی ئەنجامدا، هەردوو یارییەکەی بردەوە.  بەر لەم یارییە یانەی حدوود بە کۆکردنەوەی ٢٦ خاڵ لە پلەی یەکەمی ریزبەندی کۆمەڵەی یەکەمە و یانەی دهۆک بە کۆکردنەوەی ٢٤ خاڵ لە پلەی دووەمی ریزبەندی خولەکەیە.  لە یاریی گەڕی دووەمی قۆناخی یەکەمی خولەکەدا، هەردوو یانە لە یاریگەی حدوود بەبێ گۆڵ یەکسانبووبوون.  لە رکابەرییەکانی خولی پلە یەکی عێراقدا، یەکەمی هەردوو کۆمەڵەی یەکەم و دووەم راستەوخۆ دەگەنە خولی نایابی عێراق، دووەمی هەردوو کۆمەڵە بەرامبەر یەکدی یارییدەکەن و براوەیان یاریی پلەی ئۆف بەرامبەر خاوەنی پلەی هەژدەیەمی ریزبەندی خولی نایابی عێراق دەکات.  هاندەرانی یانەی دهۆک بە گرنگییەکی زۆرەوە سەیری ئەم یارییە دەکەن و بە یاریی یەکلاکردنەوەی رکابەرییەکانی کۆمەڵەی یەکەمی ناودەبەن، بەوپێیەی ئەگەر حدوود یارییەکە بباتەوە، جیاوازیی نێوان هەردوو یانە دەبێتە ٥ خاڵ و ئەرکی یانەی دهۆک زۆر قورس دەبێت.  یانەی دهۆک لە ٢٠٠٨ ـەوە تاوەکو ئێستا ٧ یاریی بەرامبەر یانەی حدوود ئەنجامداوە، دهۆک ٥ یاریی بردووەتەوە، تەنیا یەک یاریی دۆڕاندووە و لە یارییەکیشدا یەکسانبوون کە ئەم وەزە بووە.