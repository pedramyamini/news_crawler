لەم یارییەدا کریستیانۆ رۆناڵدۆ و هاوڕێکانی هەوڵدەدەن لە ژێر سەرپەرشتی رالف رانگنیکی راهێنەری ئەڵمانیدا بەردەوام بن لەسەر ئەنجامە باشەکانیان.  مانچێستەر یونایتد تاوەکو ئێستا بە کۆککردنەوەی ٢٧ خاڵ پلەی شەشەمی ریزبەندیی پرێمەرلیگی گرتووە، لە کاتێکدا نیوکاسڵ یونایتد بە ١٠ خاڵ لە پلەی ١٩ دێت.  مانچێستەر یونایتد لەم وەرزەدا لە پرێمەرلیگدا، لە وەتەی هاتنی رالف رانگنیکی راهێنەری ئەڵمانی، کە جێگەی ئۆلێ گونار سۆلشایەری نەرویجی گرتووەتەوە، بە ماوەیەکی سەقامگیردا تێدەپەڕێت.  رالف رانگنیک سەرپەرشتی یانەی شەیتانە سوورەکانی کردووە بۆ بردنەوە لە کریستال پاڵاس و نۆرویچ سیتی، لە گەڕەکانی ١٥ و ١٦ ـی پرێمەرلیگدا، کە دەیەوێت تیپەکەی بەردەوام بێت لە بردنەوە بۆ ئەوەی بەرەو لوتکە بچێت و رکابەری بکات لەسەر نازناوی پرێمەرلیگ.  مانچێستەر یونایتد لە وەرزی ٢٠٢١ - ٢٠٢٢ ـی پرێمەرلیگدا ١٦ یاری ئەنجامداوە، کە ٨ جار سەرکەوتنی بەدەستهێناوە و ٣ جاریش یەکسانبووە و ٥ جاریش دۆڕاوە، بەڵام لە دوایین ٣ یارییدا سەرکەوتنی بەدەستهێناوە.  نیوکاسڵ یونایتد لەم وەرزەدا لە پرێمەرلیگدا زۆر خراپ دەرکەوتووە، کە ١٠ یاری دۆڕاندووە و ٧ یاری یەکسانبووە و تەنیا لە یەک یارییدا سەرکەوتنی بەدەستهێناوە و تەنیا ١٠ خاڵی هەیە.   هەر چۆنێک بێت کریستیانۆ رۆناڵدۆ و هاوڕێکانی بە ئامانجی بردنەوەی ٣ خاڵی دیکە دەچنە نیوکاسڵ، کە بێگومان بردنەوەی ئەو یارییە ورەیەکی زۆرتر بە کوڕانی رالف دەدات بۆ ئەوەی بچنەوە نێو رکابەری نازناوەکە.