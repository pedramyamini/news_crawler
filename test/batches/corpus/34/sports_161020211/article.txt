لە دەستپێکی رکابەرییەکانی گەڕی هەشتەمی سێریا ئەی، یانەی ئینتەرمیلانی سێیەمی ریزبەندی خولەکە و پاڵەوانی وەرزی رابردوو، لە یاریگەی ئۆڵیمپیکۆ رووبەڕووی یانەی لازیۆی شەشەم دەبێتەوە، لەو یارییەدا کە کاژێر ١٩: ٠٠ بەکاتی باشووری کوردستان دەکرێت.  یارییەکە بۆ سیمۆنی ئینزاگی تایبەت دەبێت، لەکاتێکدا وەک راهێنەری ئینتەرمیلان ئەمە یەکەمجارە رووبەڕووی یانەی پێشووی دەبێتەوە، کە وەرزی رابردوو راهێنەری یانەی لازیۆ بوو.  بەر لە یارییەکە ئینزاگی لە کۆنگرەی رۆژنامەڤانیدا گوتی " یارییەکەمان بەرامبەر لازیۆ قورس دەبێت، بەڵام هەوڵدەدەین بەباشترین شێوە دەربکەوین و سەرکەوتن بەدەستبهێنین. "  لەبارەی گەڕانەوەی بۆ یاریگەی ئۆڵیمیپکۆ راهێنەری ئینتەرمیلان گوتی " دەزانم دژایەتیم دەکرێت و چەپڵەشم بۆ لێدەدرێت، بەڵام ئەمە بەشێکە لە کارکردن و بەڵام هەرچییەک رووبدات قبوڵی دەکەم، هەمووان دەزانن من هەموو شتێکم پێشکێشی لازیۆ کردووە، ئەم یارییە هاوشێوەی یارییەکانی دیکە نییە، ئەمە گەڕانەوەی منە بۆ ئەو ماڵەی ٢٢ ساڵ تێیدا ژیام. "  لە یارییەکی دیکەدا کە کاژێر ٢١: ٤٥ دەکرێت، یانەی میلان لەنێو یاریگە و هاندەرانیدا بەرامبەر یانەی هێلاس ڤیرۆنا یارییدەکات، بۆ ئەم یارییە میلان کێشەی زۆری هەیە، ئەمەش ستیفانۆ پیۆلیی راهێنەری یانەکە رووبەڕووی کێشەی زۆر دەکاتەوە.  لە یارییەکەدا تیۆ هێرناندێز و براهیم دیاز بەهۆی پێکانەوە یاریی ناکەن، مایک ماینانی گۆڵپارێزی یانەکە پێکانی هەیە، ئەلیساندرۆ فلۆرێنزی، جونیۆر میسیاس، داڤید کالابریا و دانیێل ماڵدینیش بەهەمان شێوە پێکانیان هەیە، بەڵام ئەوەی بۆ یانەکە جێگەی دڵخۆشییە ئیبراهیمۆڤیچ گەڕاتەوە و ئەگەری هەیە ئەمشەو چەند خولەکێک یاریی بکات.  میلان لەم وەرزەی سێریا ئەیدا ئاستێکی بەرزی پێشکێشکردووە و لە ٧ یارییدا ٦ بردنەوە و یەکسانبوونێکی هەیە و ئێستا بە ١٩ خاڵ لە پلەی دووەمی ریزبەندی خولەکەیە.