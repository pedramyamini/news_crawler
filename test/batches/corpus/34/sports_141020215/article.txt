ئەگوێرۆ کە لەم هاوینەدا دوای تەواوبوونی ماوەی گرێبەستەکەی لەگەڵ یانەی مانچێستەر سیتیی ئینگلیزی، پەیوەندی بە ریزەکانی یانەی بارسێلۆناوە کرد، لە لێدوانێکی نوێدا دڵخۆشیی خۆی دووپاتکردەوە و گوتی "زۆر دڵخۆشم کە بە درێسی بارساوە یاری دەکەم".  ئەستێرەی ئەرجەنتینی، کە ئێستا لە پێکان چاکبووەتەوە و ئامادەیە بۆ ئەوەی یەکەم یاری فەرمی بە درێسی بارسێلۆناوە بکات، گوتی "کێ هەیە حەز لەوە نەکات بە درێسی بارساوە یاری بکات؟ لە راستیدا زۆرینەی یاریزانانی تۆپی پێ حەزدەکەن درێسی بارسێلۆنا لەبەربکەن، یانەکە لە بارودۆخێکی باشدا بێت یان خراپ".  هێرشبەری ئەرجەنتینی، ئاماژەی بۆ ئەوەش کرد کە هەوڵدەدات لەگەڵ بارسادا سەرکەوتنی زۆر و نازناوەکان بەدەستبێنێت و گوتیشی "هەرگیز پەشیمان نیم لەوەی گرێبەستم لەگەڵ بارسێلۆنا کردووە".  ئەو زیاتر گوتی "کاتێک بارسێلۆنا پەیوەندی پێوەکردم، لام گرنگ نەبوو باسی مووچە بکەم، چونکە ئامانجی گەورەم گەیشتن بوو بە بارسێلۆنا لەپێناو بەدەستهێنانی سەرکەوتن".  ئەگوێرۆ لە وەڵامی پرسیارێکدا، سەبارەت بە رۆیشتنی لیۆنێل مێسی هاوڕێی لە بارسا، گوتی "کە هەواڵی رۆیشتنی مێسیم زانی تووشی شۆک بووم، بۆ من هەواڵێکی زۆر ناخۆش و خراپ بوو، سەرەتا بڕوام نەدەکرد ئەوە رووبدات، بەڵام لە کۆتاییدا روویدا و ئەوە واقیعەکە بوو".  لەبارەی ئەوەی کە ئەگەری ئەوە هەیە وەک یاریزانی یەدەگ لە بارسا یاری بکات، گۆڵکاری پێشووی یانەی مانچێستەر سیتی، روونیکردەوە "ناتوانی خۆت بە یاریزانی سەرەکی یانەکەت بزانی، تاوەکو کاری باش نەکەی و ئاستێکی بەرز پێشکەش نەکەی و یارمەتی هاوڕێکانت نەدەی، بێگومان ئەگەر باشترین ئاست پێشکەش نەکەی دەبیتە یاریزانی یەدەگ، بەڵام ئامانجی من ئەوەیە یارمەتی هاوڕێکانم بدەم لە رێگەی گۆڵکردن لە هەر یارییەکدا کە ئەنجامی دەدەم".