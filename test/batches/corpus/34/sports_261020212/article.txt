کاژێر ١٥: ٠٠ یانەی زاخۆ لەنێو یاریگە خۆیدا و بە ئامادەبوونی هاندەران، میوانداری یانەی نەجەف دەکات، بە ئامانجی بەدەستهێنانی سێ خاڵ و درێژەدان بەو ئەنجامە باشانەی تاوەکو ئێستا لەم وەرزەی خولەکەدا بەدەستیهێناون.  لە حەوت یاریی رابردووی نێوانیاندا یانەی زاخۆ هیچ بردنەوەیەکی بەرامبەر یانەی نەجەف نییە و دوایین بردنەوەشی لە ٢٠١٦ بووە، بۆیە یانەکە دەیەوێت ئەو گرێیە بکاتەوە و بەبردنەوەی یارییەکە بەخێرهاتنەوەی هاندەرانی بۆ نێو یاریگە بکات.  زاخۆ لەم وەرزەی خولی عێراقدا، لە پێنج یارییدا ٣ بردنەوە، یەکسانبوونێک و دۆڕانێکی هەیە و بە کۆکردنەوەی ١٠ خاڵ لە پلەی حەوتەمی ریزبەندی خولەکەیە، یانەی نەجەف کە وەرزی رابردوو پلەی سێیەمی بەدەستهێنابوو، لەم وەرزەی خولەکەدا تاوەکو ئێستا یەک بردنەوە، دوو یەکسانبوون و دوو دۆڕانی هەیە و لە پلەی دوازدەیەم خاوەنی ٥ خاڵە.  لە یارییەکی دیکەدا کە کاژێر ١٧: ١٥ خولەک لەسەر یاریگەی فەرەنسۆ هەریری دەکرێت، یانەی هەولێر میوانداری یانەی تەڵەبە دەکات.  هەولێر تاوەکو ئێستا هیچ یارییەکی لە خولەکەدا نەبردووەتەوە، لە یاریی رابردووشدا بەرامبەر یانەی دیوانییە دۆڕا، ئەمە دووەم یاریی یانەکەیە لەژێر سەرپەرشتی تاریق جەرایەی راهێنەری تونسی و دەیەوێت یەکەم بردنەوە لە خولەکەدا تۆماربکات.  هەولێر وەرزی رابردوو لە خولی عێراقدا لەنێو یاریگەی خۆی بە ٥ - ٠ لە یانەی تەڵەبەی بردەوە، ئەم وەرزەش چاوی لەوەیە بەرامبەر ئەو یانەیە بردنەوەکانی لە خولەکەدا دەستپێبکات.  قەڵای زەرد لەم وەرزەی خولەکەدا بە ٣ خاڵ لە پلەی پازدەیەمی ریزبەندی خولەکەیە، لە یارییەکەی ئەمڕۆدا ئەرکی قورس دەبێت، بەوپێیەی تەڵەبە ئەنجامەکانی باشن و بە کۆکردنەوەی ١٠ خاڵ لە پلەی شەشەمی ریزبەندی خولەکەیە.  لە دەستپێکی رکابەرییەکانی ئەم گەڕەی خولەکەدا، یانەی نەورۆز یەکەم بردنەوەی لە مێژووی خۆیدا لە خولی عێراق تۆمارکرد، دوای ئەوەی لە یاریگەی خۆیدا بە ٣ - ٢ لە یانەی قاسمی بردەوە.