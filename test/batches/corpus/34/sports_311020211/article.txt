لە رکابەرییەکانی گەڕی دەیەمی پرێمەرلیگدا، مانچێستەر یونایتد لە دەرەوەی یاریگەی خۆی بەرامبەر یانەی تۆتێنهام یارییکرد و بە سێ گۆڵی بێبەرامبەر یارییەکەی بردەوە.  لە خولەکی ٣٩ کریستیانۆ رۆناڵدۆ گۆڵی هوگۆ لۆریسی بەلێدانێکی بەهێز هەژاند و مان یونایتدی پێشخست.  لە خولەکی ٦٤ رۆناڵدۆ پاسێکی سەرنجڕاکێشی دایە ئیدینسۆن کاڤانی و هێرشبەر ئۆرۆگواییەکەش گۆڵی دووەمی رێد دیڤڵزی تۆمارکرد.  لە خولەکی ٨٦ مارکۆس راشفۆرد گۆڵی سێیەم و یەکلاکردنەوەی سێ خاڵی یارییەکەی تۆمارکرد و مان یونایتد لە دەرەوەی یاریگەی خۆی سەرکەوتنێکی گرنگی بەدەستهێنا و ئێستا لە پلەی پێنجەمی ریزبەندی خولەکەیە.  کریستیانۆ رۆناڵدۆ، دوای یارییەکە دڵخۆشیی خۆی بەرامبەر ئەم بردنەوەیە پێشاندا و لە پەیامێکدا لە ئینستاگرام نووسی " ئەمە مانچێستەر یونایتدە "، پاشانیش بە رۆژنامەڤانانی گوت " یارییەکە قورسبوو و پێشبینی ئەم ئەنجامەم نەدەکرد، هیوادارم ئەمجارە وێنەکە بگۆڕین. "  رۆناڵدۆ زیاتر دەڵێت " مانچێستەر یونایتد یانەیەکی زۆر گەورەیە، بۆیە ئاساییە کە رەخنەی لێدەگیرێت، بەڵام ئەمە من نیگەران ناکات و گوێی پێنادەم، دەزانم رۆژێک هەست بە ئامادەیەکی تەواو دەکەین، لەکاتێکدا لە چەند رۆژێکدا وەک پێویست نەبووین، بەڵام ئەمە سرووشی ژیانە و هەندێکجار پێویستە بە کاتی خراپدا تێبپەڕین. "  کریستیانۆ رۆناڵدۆ لەو کاتەوەی گەڕاوەتەوە مانچێستەر یونایتد لە ١٠ یارییدا ٧ گۆڵی بۆ یانەکە تۆمارکردووە.  ئەستێرە پۆرتوگالییەکە لە تەمەنی ٣٦ ساڵی و ٢٦٧ رۆژیدا لەگەڵ دیدێ درۆگبا یەكسانبووە و گەورەترین یاریزانن لە یارییەكی پرێمەرلیگدا گۆڵ و ئاسیست بكەن، ھەردووكیشیان بەرامبەر تۆتێنھام بووە.