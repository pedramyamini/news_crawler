سەرۆکی هەرێمی کوردستان لەگەڵ هەشت کچە وەرزشوانی بەرزکردنەوەی قورسایی کورد کۆبووەوە، کە ماوەیەک لەمەوبەر لە رکابەرییەکانی پاڵەوانێتی بەرزکردنەوەی قورسایی وڵاتانی عەرەبدا کە لە شەقڵاوە بەڕێوەچوو چەندین میدالیای جۆراوجۆریان لەسەر ئاستە جیاوازەکان بردەوە.  نێچیرڤان بارزانی لە کۆبوونەوەکەدا لەگەڵ وەرزشوانە کوردەکان پیرۆزبایی لە یاریزانەکان کرد و دووپاتیکردەوە کە پێکەوە، لەگەڵ خانەوادەی یاریزانەکان بەو سەرکەوتنەیان خۆشحاڵە و شانازییان پێوە دەکات، هەروەها هەموو پاڵپشتی و پشتگیرییەکیشی بۆ بەردەوامیی کاروانی وەرزشییان پێشاندا.  سەرۆکی هەرێمی کوردستان هیوای خواست یاریزانەکان بەرەوپێشچوونی زیاتر بەخۆیانەوە ببینن و لەسەر سەرکەوتنەکانیان بەردەوامبن.  پێشوازیی سەرۆکی هەرێمی کوردستان لە کچە وەرزشوانەکان  یاریزانان و خانەوادەی یاریزانەکان، لەبەرامبەر پێشوازیی سەرۆکی هەرێمی کوردستان سوپاس و خۆشحاڵیان بۆ پێزانینی سەرۆکی هەرێمی کوردستان دەربڕی و  دووپاتیانکردەوە کە پشتگیری و ئاوڕلێدانەوەیان، هاندەر دەبێت بۆ بەردەوامی و سەرکەوتن و هەنگاوی گەورەتر.  لە پاڵەوانێتیی بەرزکردنەوەی قورسایی عەرەبیدا کە لە شەقڵاوە بەڕێوەچوو، ١٤ وڵات بەشدارییانکردبوو، یاریزانە کوردەکان نوێنەرایەتی عێراقیان و چەندین میدالیای زێڕیان بردەوە.  ئۆشین موحسین، ئیناس موحسین، ئیسرا موحسین، رەیان لوقمان، ئیمان محەممەد، رازاوە محەممەد، وارڤین کوسرەت و دەریا محەممەد، ئەو یاریزانە کوردانەن کە لە پاڵەوانێتییەکەدا ئەنجامی باشیان بەدەستهێنا و توانییان چەندین میدالیای زێڕ، زیو و برۆنز لەسەر ئاستی وڵاتانی عەرەبی ببەنەوە، کە بەشێوەیەکی ٣٣ میدالیایان بردووەتەوە و لەلایەن دوو راهێنەری کوردەوە سەرپەرشتیان دەکرا، کە هەریەکە لە واجد نەجم و ئیسماعیل مەولودن.