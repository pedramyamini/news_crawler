یواخیم ڤاتسکێ، بەڕێوەبەری جێبەجێکاری یانەی بۆرووسیا دۆرتموند دەڵێت " هەمووان لەبارەی هالاندەوە قسەم لەگەڵ دەکەن، یانە گەورەکانی ئەوروپا زۆر گرنگی بە یاریزانەکە دەدەن، ریال مەدرید گرنگییەکی تایبەت بە یاریزانەکەمان دەدات و دڵنیام لەوەی کە دەیڵێم. "  ئەو بەرپرسەی یانە ئەڵمانییەکە گوتی " ئێستا دەتوانم بڵێم ئێستا ٢٥ یانە گرنگی بە گواستنەوەی هالاند دەدەن. "  ڤاتسکێ زیاتر قسەیکرد و رایگەیاند، گرنگ نییە بۆ کوێ بڕۆم، دەچمە هەر شوێنێک پرسیاری هالاندم لێدەکرێت، تاکە شت کە دەتوانم بڵێم ئەوەیە کە ریال مەدرید زۆر گرنگی بە یاریزانەکە دەدات، راستییەکە ئەمەیە، بەڵام دواجار یەکلادەبێتەوە کە یاریزانەکە دەڕوات یان دەمێنێتەوە. "  بەڕێوەبەری دۆرتموند دەڵێت " بۆ هالاند گونجاوترە بچێتە لالیگا نەک پرێمەرلیگ. "  ئەم قسانەی بەڕێوەبەری جێبەجێکاری یانەی بۆرووسیا دۆرتموند لەکاتێکدایە کە ماوەی رابردوو ناوی ئێرلینگ هالاند، هێرشبەری لاوی نەرویجی و یانەکە بە یانەی ریال مەدرید و چەند یانەیەکی دیکەی ئەوروپا بەستراوەتەوە، لەکاتێکدا گرێبەستی یاریزانەکە هێشتا نزیکەی سێ ساڵی ماوە و لە هاوینی ٢٠٢٤ کۆتاییدێت.  هالاند تەمەنی ٢١ ساڵە، بەهۆی ئەو ئاستە بەرزەی لە ماوەی رابردوودا پێشکێشیکردووە بووەتە جێگەی تێڕوانینی یانە گەورەکانی ئەوروپا و نرخەکەشی لە بازاڕی گواستنەوەدا دەگاتە ١٥٠ ملیۆن یۆرۆ.