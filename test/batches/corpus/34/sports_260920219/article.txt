نیوەڕۆی ئەمڕۆ کاژێر ١٣: ٠٠ مەشقەکانی یانەی پاریس سانجێرمانی فەرەنسی دەستیپێکرد و لیۆنێل مێسی و مارکۆ ڤێراتی بەشداریی تەواوی راهێنانەکانیانکرد.  بەپێی هەواڵی میدیاکانی فەرەنسا، مێسی هەست بە ئازار نەکردووە و تاوەکو کۆتایی لە مەشقە بەکۆمەڵەکان بەشداریکردووە، دوای ئەوەی لە هەفتەی رابردوودا بەهۆی ئازاری ئەژنۆیەوە بەشداری لە دوو یاریی رابردووی یانەکەی نەکرد، ئەمەش دوای ئەوەی لە یاریی بەرامبەر بە یانەی لیۆن تووشی پێکانبوو، گۆڕانکاریی پێکرا و دەنگۆی زۆریشی بەدوای خۆیدا هێنا.  رۆژی سێشەممە یانەی پاریس سانجێرمان لەسەر یاریگەی خۆی میوانداریی یانەی مانچێستەر سیتی دەکات لە کاژێر ٢٢: ٠٠.  بەگوێرەی راپۆرتی میدیاکان، مێسی بۆ یارییەکەی مان سیتی یاریدەکات، بەڵام بۆ ئەوەی گڵۆپی سەوزی لەلایەن دەستەی پزیشکانی یانەکەیەوە بۆ هەڵبکرێت دەبێت تاوەکو بەیانیی رۆژی دووشەممە چاوەڕێبکەن و دوایین پشکنین بۆ شوێنی پێکانەکەی بکرێت.