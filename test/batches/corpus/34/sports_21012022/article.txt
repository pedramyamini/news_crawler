دوای دوو ساڵ لە رووبەڕووبوونەوەی لەگەڵ نەخۆشیی شێرپەنجە، کاژێر ٠٤: ٠٠ی بەیانیی ئەمڕۆ ٢١ - ٠١ - ٢٠٢٢ نیعمەت مەحموود، وەرزشڤانی دیاری دهۆک لە نەخۆشخانەی ئازادیی شاری دهۆک کۆچی دواییکرد.  حەمید مەحموود، برای وەرزشڤانەکە بە رووداوی راگەیاند، "پێش ئەوەی یانەی وەرزشیی دهۆک لە ساڵی ١٩٧٢ دابمەزرێت، نیعمەت لە یانەی هەڵگوردی سەر بە یەکێتیی قوتابیان یاریی تۆپی پێی دەکرد، دواتر لەگەڵ دامەزراندنی یانەی وەرزشیی دهۆک بووە یاریزانی یانەی دهۆک، تاوەکو ساڵەکانی ١٩٨٥ و دواتر بووە راهێنەری یانەی وەرزشیی دهۆک تاوەکو ساڵی ٢٠٠٦ راهێنەر و یاریدەدەری راهێنەر بووە، دواتر وەکو شرۆڤەکارێکی وەرزشی هەموو وەرزەکانی یاری و جامەکانی جیهانی لە تەلەڤزیۆنەکانی دهۆک شرۆڤە دەکرد. هەرگیز لە وەرزش تێر نەدەبوو، هەر دەیویست خزمەتی وەرزش بکات".  لەبارەی هۆکاری گیانلەدەستدانی براکەی نیعمەت گوتی، "دوو ساڵ بوو تووشی نەخۆشیی شێرپەنجە ببوو، چەند جارێکی هەوڵی چارەسەرکردنیمان دا، بەڵام پێش ١٢ رۆژ رەوشی زۆر خراپ بوو و رەوانەی نەخۆشیی ئازادیی دهۆکمان کرد، بەداخەوە بەرەبەیانی ئەمڕۆ کۆچی دواییکرد، تەرمەکەی هەر لە گۆڕستانی شاخکێ لە سەنتەری دهۆک بەخاک دەسپێرین".  نیعمەت مەحموود ساڵی ١٩٥٠ لە شاری دهۆک لەدایکبووە، خوێندنی ئامادەیی تەواوکردووە و لە ساڵی ١٩٦٨ وەکو یاریزان لە یانەی هەڵگوردی سەر بە یەکێتیی قوتابیان بووەتە یاریزان، دواتر لەگەڵ دامەزراندنی یانەی وەرزشیی دهۆک دەبێتە یاریزانی یانەکە و تاوەکو کۆتایی رۆژەکانی تەمەنی وەکو شرۆڤەکار لە کەناڵەکانی راگەیاندن لە کوردستان، لەنێویاندا تۆڕی میدیایی رووداو، چەندین جار شرۆڤەی یارییەکانی دەکرد، کچێک و سێ کوڕی هەیە.