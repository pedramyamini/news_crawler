دەستەی کارگێڕیی یانەی پاریس سانجێرمان رکابەری یانەی لیۆن دەکات، بۆ ئەوەی لە گواستنەوەی داهاتوودا گرێبەست لەگەڵ ئانتۆنی مارسیاڵ، هێرشبەری یانەی مانچێستەر یونایتد واژۆبکەن.  بەپێی هەواڵی میدیای فەرەنسا، پاریس سانجێرمان بەدوای هێرشبەرێکدا دەگەڕێت، بۆ ئەوەی لە ئەگەری رۆیشتنی کیلیان ئێمباپێ، لە هێڵی پێشەوەدا هاوکاریی یانەکە بکات، لەکاتێکدا گرێبەستی ئێمباپێ بەرەو کۆتایی دەچێت و تاوەکو ئێستا داهاتووی یاریزانە لاوەکە لەگەڵ یانە فەرەنسییەکە دیارنییە.  ئانتۆنی مارسیاڵ، بەتەواوی لەسەر کورسیی یەدەگ بێزاربووە و دەیەوێت ئەزموونێکی نوێ لەگەڵ یانەیەکی دیکە تاقیبکاتەوە، بەتایبەت کە دوای دەستبەکاربوونی راڵف رانگنیکیش وەک راهێنەری مان یونایتد، گرنگییەکی وا بە یاریزانەکە نادرێت، ئەویش ئامادەنییە وەک یاریزانی یەدەگ لەگەڵ یانەکە بمێنێتەوە.  جگە لە پاریس سانجێرمان و لیۆن، هەردوو یانەی یوڤێنتوسی ئیتاڵی و بارسێلۆنای ئیسپانی چاودێری بەرەوپێشچوونەکانی تایبەت بەو یاریزانە دەکەن، بۆ ئەوەی لە هەلێکدا ببەنە ریزەکانیان، بەتایبەت کە هەردوو یانە لەم وەرزەدا کێشەی گۆڵ تۆمارکردنیان هەیە.  گرێبەستی ئانتۆنی مارسیاڵی فەرەنسی، لە هاوینی ٢٠٢٤ لەگەڵ یانەی مانچێستەر یونایتد کۆتاییدێت، گرێبەستەکەی ئەگەری نوێکردنەوەی بۆ ساڵێکی دیکەشی لەگەڵە، بەڵام بەپێی زۆرینەی پێشهاتەکان ئەو یاریزانە بەر لە تەواوبوونی گرێبەستەکەی لە ئۆڵدترافۆرد دەڕوات.  هێرشبەرە فەرەنسییەکە تەمەنی ٢٦ ساڵە، پێشتر لە یانەکانی لیۆن و مۆناکۆی فەرەنسی یارییکردووە و لە ٢٠١٥ ـەوە لە یانەی مانچێستەر یونایتدی ئینگلیزییە، لە ٢٦٨ یاریی ئەو یانەیەدا لە سەرجەم پاڵەوانێتییەکاندا ٧٩ گۆڵی تۆمارکردووە.