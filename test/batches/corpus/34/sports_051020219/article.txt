یانەی ئینتەرمیلان زۆر نزیکە لە گرێبەستکردن لەگەڵ ئاندرێ ئۆنانای گۆڵپارێزی کامیرۆنیی یانەی ئایاکسی هۆڵەندی، بۆ ئەوەی لە کۆتایی ئەم وەرزەدا بەبێ بەرامبەر بچێتە ریزەکانی، کە لە حوزەیرانی ٢٠٢٢ ماوەی گرێبەستەکەی لەگەڵ یانە هۆڵەندییەکەی کۆتاییدێت.  لە مانگی دووی ٢٠٢٠ ئەو گۆڵپارێزە، ئاشکرایکرد کە یانەیەکی ئیتاڵی زۆر نزیک بوو لە گرێبەستکردن لەگەڵیدا، بەڵام دواجار گرێبەستەکە واژۆ نەکرا بەهۆی رەنگی پێستی.  ئەوکات ئۆنانا گوتی "بەر لە ٣ ساڵ، دوای دۆڕانی ئایاکس بە مانچێستەر یونایتدی ئینگلیزی، لە یاریی کۆتایی یۆرۆپالیگدا، یانەیەکی ئیتاڵی دانوستاندنی لەگەڵ کردم، کە نامەوێت ناوی بڵێم، هەموو شتێک بە باشی دەڕۆیشت، تاوەکو بەڕێوەبەری وەرزشیی یانەکە پەیوەندی بە بەڕێوەبەری کارەکانمەوە کرد و پێیگوت، ئێمە پێمانوایە ئۆنانا گۆڵپارێزێکی زۆر باشە، بەڵام بەداخەوە کە ناتوانین گرێبەستی لەگەڵ بکەین، گۆڵپارێزێکی رەشپێست لەوانەیە کێشەی زۆرمان لەگەڵ هاندەرانمان بۆ دروست بکات".  گۆڵپارێزی کامیرۆنی لەگەڵ یانەی ئایاکس بەشداری لە ٢٠٤ یارییدا کردووە و دوو نازناوی خولی هۆڵەندی و جامی هۆڵەندا و جامی سوپەری هۆڵەندای بردووەتەوە. لە چامپیۆنزلیگیشدا لە ٣٦ یارییدا بەرگری لە تۆڕی گۆڵی ئایاکس کردووە، هەروەها لە یۆرۆپالیگیشدا بەشداری لە ١٦ یاری ئایاکسدا کردووە، خاوەنی ١٨ یاری نێودەوڵەتیشە لەگەڵ هەڵبژاردەی کامیرۆن.   ئەو گۆڵپارێزە ئێستا یاری ناکات، بەهۆی سڕکردنی لە لایەن یەکێتیی تۆپی پێی ئەوروپاوە، دوای ئەوەی پشکنینەکانی پزیشکی دەریانخست دەرمانی وزەبەخشی بەکارهێناوە، کە بڕیارە سزایەکەی رۆژی ٣ ـی مانگی داهاتوو کۆتایی بێت و بگەڕێتەوە نێو یاریگەکان.