یارییەکە کاژێر ٢٢: ٠٠ لەسەر یاریگەی کامپ نو لە رکابەرییەکانی گەڕی ١٢ ـی لالیگا دەکرێت، ئەمە یەکەم یاریی یانە کەتەلۆنییەکەیە دوای دوورخستنەوەی رۆناڵد کۆمان و دەستنیشانکردنی سێرخی بارخوان، وەک راهێنەری کاتیی یانەکە.  بارخوان دەڵێت " هەموو یاریزانەکان باشن، بژاردەی زۆرمان هەیە بۆ یاریی بەرامبەر دیپۆرتیڤۆ ئالاڤێش، هەموو یاریزانەکان دەیانەوێت لەگەڵ راهێنەری نوێ باشترین پێشکێشبکەن. "  بارسێلۆنا لە دوو یاریی رابردووی لالیگادا دۆڕاوە، کە بەرامبەر ریال مەدرید و رایۆ ڤاییکانۆ بوو، بەو هۆیەوە کۆمان لە راهێنەرایەتی یانەکە دوورخرایەوە.  یانە کەتەلۆنییەکە ئێستا بە ١٥ خاڵ لە پلەی نۆیەمی ریزبەندی لالیگایە، یارییەکی دواخراویشی ماوە، یانەی دیپۆرتیڤۆ ئالاڤێش لە پلەی شازدەیەمی ریزبەندە بە ٩ خاڵ.  لە یارییەکی دیکەدا کە کاژێر ١٥: ٠٠ دەکرێت، یانەی ریال مەدرید بە ئامانجی گەیشتنەوە بە پێشەنگی ریزبەندی خولەکە و درێژەدان بە رکابەریکردنی ریال سۆسیداد، لە دەرەوەی یاریگەی خۆی بەرامبەر یانەی ئێلچی یارییدەکات.  لە یارییەکەدا کەریم بنزیما بەشداری ناکات، بەڵام لوکا مۆدریچ و ئیسکۆ گەڕاونەتەوە نێو پێکهاتەی یانەی شاهانە.  میدیای ئیسپانیا دەڵێت " بنزیما هیچ پێکانێکی نییە و کارلۆ ئەنچێلۆتی دەیەوێت پشوو بە یاریزانەکە بدات، بۆ ئەوەی بە ئارامییەوە بۆ یاریی بەرامبەر شاختار لە چامپیۆنزلیگدا ئامادەبێت. "