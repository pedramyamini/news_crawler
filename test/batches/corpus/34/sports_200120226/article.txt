یارییەکانی قۆناخی کۆتایی خولەکە بە بەشداری ٨ یانەیە و کێبرکێکانی بە شێوازی چوون و گەڕانەوە دەکرێن، هەریەک لە یانەکانی هەولێر و پێشمەرگەی سلێمانی دوو نوێنەری یانەکانی هەرێمی کوردستانن لە خولەکەدا.   لە دەستپێکی یارییەکاندا، یانەی پێشمەرگەی سلێمانی لە یاری لوتکەدا میوانداری یانەی هەولێر دەکات، بەردەوام رووبەڕووبوونەوەی ئەم دوو تیپە ململانێی و ئامادەبوونی ژمارەیەکی زۆری هاندەر بەخۆیەوە دەبینێت، هەر لەنێو هەمان هۆڵدا یانەی مەسافی شیمال و یانەی جەیش یاری دەکەن.  یانەی هەولێر لە مێژووی بەشداریکردنی لە خولی نایابی عێراقدا، یەکجار نازناوەکەی بردووەتەوە، وەرزی ئەمساڵ تیپەکە ئاستێکی بەرزی پێشکەشکردووە و چاوی لە پلەکانی پێشەوەیە.  خالید ساڵح، راهێنەری یانەی هەولێر، لە لێدوانێکی تایبەت بە تۆڕی میدیایی رووداو، رایگەیاند "یانەی هەولێر خاوەن هاندەرێکی زۆر و بناخەیەکی باشی یاریزانانی بالەیە، لە شاری هەولێر بالە خۆشەویستە و گۆڕەپانی یاریکردنی زۆرە، لە ماوەی دوو وەرزدا کاری باشمان بۆ دروستکردنی پێکهاتەیەکی بەهێزی یاریزانان کردووە، وەرزی رابردوو تەنیا ئامانجمان مانەوە بوو لە خولەکە، وەرزی ئەمساڵ بە پاڵپشتی دەستەی کارگێڕیی یانە دەمانەوێت رکابەرییەکی بەهێز لەسەر پلەکانی پێشەوەی ریزبەندیی بکەین".  هەر لە یارییەکانی قۆناخی کۆتاییدا لە شاری بەسرە دوو یاری دیکە ئەنجامدەدرێن، یانەی بەحری پاڵەوانی وەرزی رابردووی خولەکە میوانداری یانەی شورتە دەکات و دواتر یانەی غازی جنووب یاری لەگەڵ یانەی حەبانییە دەکات.   یەکێتیی ناوەندی بالەی عێراق وەرزی ئەمساڵ دەیەوێت یانەکان زۆرترین یاری بکەن، هەربۆیە دوای تەواوبوونی یارییەکانی قۆناخی کۆتایی ٤ یانەی پێشەنگی ریزبەند بۆ قۆناخی چوارگۆشەی زێڕین سەردەکەون بۆ یەکلایکردنەوەی یانەی پاڵەوانی وەرزی ئەمساڵ.