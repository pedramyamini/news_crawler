بارتۆمیۆ لە هەڤپەیڤینێکدا چەند زانیارییەکی نوێی بۆ یەکەمجار لەبارەی بارسێلۆناوە ئاشکراکرد و گوتی " بڕیاری رۆیشتنی مێسی لە بارسێلۆنا بڕیارێکی سەیربوو، ئەگەر من سەرۆکی یانەکەبام رێگەم بە رۆیشتنی ئەو نەدەدا و رۆیشتنی بڕیارێکی هەڵەبوو. "  بارتۆمیۆ زیاتر گوتی " کۆمان مێسیی لەدەستدا، ئەگەر من سەرۆکی یانەکەبام هەموو شتێکم دەکرد بۆ ئەوەی رێگە لە رۆیشتنی بگرم. "  سەرۆکی پێشوو یانەی بارسێلۆنا زیاتر قسەیکرد گوتی " لە راستیدا بۆ مێسی و بارسێلۆنا باشتربوو پێکەوە بەردەوامبن، بڕیاری رۆیشتنی یاریزانەکە بۆ من بڕیارێکی سەیربوو، یارییکردن بەبێ مێسی واتە گۆڕانکاری لە زۆر شتدا. "  جۆزێپ ماریا بارتۆمیۆ دەربارەی ئانسۆ فاتی، ئەستێرەی لاوی یانەی بارسێلۆنا زانیارییەکی ئاشکرا کرد و رایگەیاند " لە ساڵی ٢٠٢٠ یانەیەکی گەورەی ئینگلتەرا ١٥٠ ملیۆن یۆرۆی بۆ گواستنەوەی فاتی پێشکێشی یانەی بارسێلۆنا کردووە، بەڵام یانەکە بەر لە هەموو شتێک بیر لە پرۆژەی وەرزشی خۆی دەکاتەوە و ئامادەنەبوو ئەو دەستەوارەیە قبوڵ بکات، بۆیە رەتیکردەوە دەستبەرداری فاتی ببێت. "  بارتۆمیۆ ئەوەشی ئاشکراکرد، کە هەمان ئەو یانەیە دەستەوارەیەکی گەورە و زیاتری لەو پارەیە خستووەتە بەردەم بارسێلۆنا کە بۆ گواستنەوەی عوسمان دێمبێلی خەرجیکردبوو، بۆ ئەوەی یاریزانە فەرەنسییەکە بفرۆشێت، بەڵام یانەکە ئەو دەستەوارەیەشی رەتکردووەتەوە. "  دەربارەی رۆناڵد کۆمان، راهێنەری یانەکە بارتۆمیۆ دەڵێت " ئەو لە بارودۆخێکی زۆر هەستیاردا پەیوەندیی بە یانەکەوە کرد، دوای دۆڕانێکی بێزارکەر ئەو ئاڵنگاریی وەرگرتنی بارسێلۆنای کرد، لە وەرزی یەکەمدا ئاستێکی زۆرباشیان پێشکێشکرد و جامی شایان بردەوە، نازانم بۆ لالیگایان نەبردەوە، لەکاتێکدا وەرزێکی باشیان هەبوو، بەڵام ئەوەی تایبەتە بە چامپیۆنزلیگ، ئەوە کێشەیەکی دیکەیە. "  بارتۆمیۆ گوتی " کۆمان راهێنەرێکی ئامادەیە، پێویستە ئارامبگرن لەسەری، بۆ ئەوەی تیپێکی زۆرباش بەبێ باشترین یاریزانی جیهان دروستبکات، کە لە راستیدا تیپەکە توانای زۆرباشی هەیە، بەتایبەت یاریزانە لاوەکان. "  لە بەشێکی دیکەی قسەکانیدا سەرۆکی پێشووی بارسێلۆنا دەڵێت " پێویستە ئەم وەرزە یانەکە خول و جامی شا بباتەوە، ئەمە ئامانجێکی زۆر روونە، پێویستە تیپەکە لە پێناویدا تێبکوشێت. "