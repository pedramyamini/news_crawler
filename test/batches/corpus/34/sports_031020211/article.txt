لە درێژەی یارییەکانی گەڕی هەشتەمی لالیگادا ٥ یاری بەڕێوەدەچن، کە سەرەتا ئێلچیی خاوەنی پلەی ١٦ ـی ریزبەندیی میوانداری سێلتا ڤیکۆی سیانزدەمی ریزبەندیی دەکات.  لە یارییەکی گرنگدا ئیسپانیۆلی ئەمساڵ گەڕاوە بۆ لالیگا لەسەر یاریگەی پاوەر میوانداری ریال مەدریدی پێشەنگی ریزبەندیی دەکات و هەوڵدەدات مەحاڵ بەدەستبێنێت و لە ریال مەدرید بباتەوە بۆ ئەوەی دۆخی ناڵەباری خۆی هەندێک بەرەو باشی بباتەوە، کە تاوەکو ئێستا تەنیا ٦ خاڵی هەیە و پلەی ١٥ ـی ریزبەدنیی گرتووە.  ریال مەدرید کە لە گەڕی رابردوودا ٢ خاڵی گرنگی بەرامبەر ڤیاڕیال لەدەستداوە، هەوڵدەدات دەرفەت بۆ هیچ سوپرایزێک نەهێڵێتەوە، چونکە باش دەزانێت کە ئاتلێتیکۆ مەدریدی هاوشارەکەی بە بردنەوە لە بارسێلۆنا زەنگی مەترسی لێیداوە و ئیدی ریالییەکان دەبێت ئەو راستییە بزانن کە ئەگەر ئەم وەرزە بارسا بە رکابەری خۆیان نەزانن بەهۆی ئەو دۆخە خراپەی یانە کەتەلۆنییەکە پێیدا تێپەڕدەبێت، ئەوا ئاتلێتیکۆ لە توانایدا دەبێت وەک وەرزی رابردوو جارێکی دیکە نازناوی لالیگا لە قورگیان دەربێنێت.  سێڤییا ١٤ خاڵی هەیە و لە پلەی پێنجەمدایە، بەڵام تەنیا بە ٦ یاری، واتە بە بردنەوەی یاری ئەمڕۆی، کە دەبێتە میوانی گرانادای خاوەن پلەی ١٨ دەتوانێت ببێتە رکابەری راستەقینەی بەدەستهێنانی پێشەنگی، چونکە ئەگەر گریمان هەردوو یارییەکەی بباتەوە دەبێتە خاوەنی ٢٠ خاڵ.  ئیسپانیۆل - ریال مەدرید ١٧: ١٥ خیتافی - ریال سۆسیداد ١٩: ٣٠ ڤیاریال - ریال بێتیس ١٩: ٣٠