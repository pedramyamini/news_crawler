یارییەکە کاژێر ١٣: ٤٥ لەسەر یاریگەی مەلعەبەکە لە سلێمانی بەڕێوەدەچێت، نەورۆز بە پشت بەستن بە یاریگە و هاندەرانی دەیەوێت سێ خاڵی یارییەکە بباتەوە و بەبردنەوە دەست بە پشووی نێوان قۆناخی یەکەم و قۆناخی دووەمی خولەکە بکات، لەکاتێکدا ئەمە دوایین یاریی قۆناخی یەکەمی خولەکەیە.  نەورۆز یەکەمجارە بەشداری لە خولی یانە نایابەکانی عێراقدا دەکات، ئەنجامەکانی لەسەرەتای وەرز باشبوون، بەڵام لە چەند گەڕی رابردوودا ئەنجامەکانی روو لە خراپین، بۆیە ئەمڕۆ یانەکە بەهەر شێوەیەک بێت دەیەوێت سێ خاڵ بباتەوە، بۆ ئەوەی بە ئارامییەوە دەست بە پشووەکەی بکات و کاربکات بۆ بەهێزکردنی تیپەکە لە قۆناخی دووەمی خولەکەدا.  ئەوەی لە یانەی نەورۆزدا لەم وەرزەی خولی عێراقدا جێگەی دڵخۆشیی هاندەران و سەرنجی میدیای عێراقییە، ئاستبەرزیی ئاسۆ رۆستەم، هێرشبەری یانەکەیە، لەکاتێکدا تاوەکو ئێستا ٧ گۆڵی لە خولەکەدا تۆمارکردووە و لەنێو ریزبەندی گۆڵکارانی خولەکەدایە.  بەر لەم یارییە نەورۆز لە پلەی حەڤدەیەمی ریزبەندی خولەکە خاوەنی ١٦ خاڵە و یانەی نەفتی بەسڕە لە پلەی هەشتەمە بە کۆکردنەوەی ٢٥ خاڵ.