فابریزیۆ رۆمانۆ، رۆژنامەڤانی بەنێوبانگی تایبەت بە گواستنەوەی یاریزانان دەڵێت " محەممەد سەڵاح، لە یانەی لیڤەرپوول دڵخۆشە، یانەکەش سوورە لەسەر ئەوەی کە گرێبەستی یاریزانەکە نوێبکاتەوە، بەڵام لەگەڵ ئەوەشدا گفتوگۆکان لەنێوان هەردوولادا بەردەوامدەبن. "  رۆمانۆ زیاتر دەڵێت " سەڵاح دەیەوێت قازانجێکی زۆری لە گرێبەستی نوێدا دەستبکەوێت، بەهۆی ئەوەی کە ئەو پێیوایە ئەگەری هەیە ئەمە دوایین گرێبەستی گەورەی ئەوبێت، لەکاتێکدا تەمەنی بەرەو هەڵکشان دەچێت. "  پێشتر میدیای بەریتانیا بڵاویکردبووە، محەممەد سەڵاح بۆ نوێکردنەوەی گرێبەستەکەی داوای مووچەیەکی ٥٠٠ هەزار پاوەندی دەکات بۆ هەفتەیەک، کە ساڵانە دەکاتە ٢٤ ملیۆن یۆرۆ.  سەڵاح ئێستا تەمەنی ٢٩ ساڵە، لە ٢٠١٨ ـەوە پەیوەندیی بە یانەی لیڤەرپوولەوە کردووە، گرێبەستی ئێستای لەگەڵ یانە ئینگلیزییەکە لە هاوینی ٢٠٢٣ کۆتاییدێت، نرخی ئێستاشی لە بازاڕی گواستنەوەی یاریزاناندا دەگاتە ١٠٠ ملیۆن یۆرۆ.  پێشتر میدیای فەرەنسا بڵاویکردبووە، یانەی پاریس سانجێرمان چاودێری بارودۆخی سەڵاح دەکات و لە ئەگەری رۆیشتنی کیلیان ئێمباپێ دەیەوێت ئەو یاریزانە بباتە ریزەکانی.  محەممەد سەڵاح، لەم وەرزەی پرێمەرلیگدا باشترین ئاستی پێشکێشکردووە و بە تۆمارکردنی ١٥ گۆڵ، گۆڵکاری خولی ئینگلتەرایە.  لەلایەکی دیکەوە هەر تایبەت بە محەممەد سەڵاح، میسرییەکان ترسیان لە بەشداریکردنی ئەو یاریزانە لە یارییەکانی جامی نەتەوەکانی ئەفریقادا هەیە، دوای ئەوەی یۆرگن کڵۆپ رایگەیاند، کە سێ تووشبووی کۆرۆنا لە تیپەکەیدا تۆمارکراون.  بەرپرسانی فیدراسیۆنی تۆپی پێی میسر، پەیوەندییان بە سەڵاحەوە کردووە بۆ ئەوەی دڵنیاببنەوە لە تەندروستیی ئەو یاریزانە، بەڵام تاوەکو ئێستا هیچ وەڵامێک لەبارەی تەندروستیی سەڵاحەوە نییە و دیارنییە کە ئەو یاریزانە تووشی کۆرۆنا بووە یان نا.  رکابەرییەکانی جامی نەتەوەکانی ئەفریقا، لە رۆژی ٩ ـی ئەم مانگە دەستپێدەکات و یارییەکانی لە کامیرۆن بەڕێوەدەچن.