بەلجیکا لە قۆناخی پێشکۆتایی پاڵەوانێتییەکەدا لە یارییەکی دراماتیکدا بە ٢ - ٣ بەرامبەر فەرەنسا دۆڕا، پاشان لە یاریی دەستنیشانکردنی پلەی سێیەمیش بەرامبەر ئیتاڵیا دۆڕا، ئەمەش ئەگەری دوورخستنەوەی راهێنەری هەڵبژاردەکەی هێنایە ئاراوە.  فیدراسیۆنی تۆپی پێی بەلجیکا چارەنووسی راهێنەرەکەی یەکلادەکاتەوە و دەڵێت "سەرەڕای ئەوەی پلەی چوارەمی نەیشنسلیگی بەدەستهێنا، متمانە بە راهێنەری ئیسپانی رۆبێرتۆ مارتینێز دووپاتدەکەینەوە و پاڵپشتیی دەکەین. "  پیتەر بوسارت، بەڕێوەبەری جێبەجێکاری فیدراسیۆنی تۆپی پێی بەلجیکا رایگەیاند " ئێمە زۆر بە روونی دەڵێین، تاوەکو ئێستاش رۆبێرتۆ مارتینێز، گونجاوترین کەسە بۆ بەدیهێنانی ئامانجەکانمان و ئێمە ١٠٠ % لەگەڵ ئەویمن. "  ئەو بەرپرسەی فیدراسیۆنی تۆپی پێی بەلجیکا زیاتر گوتی " لە راستیدا دوایین پاڵەوانێتی ئێمەی نیگەران کرد، بەتایبەت دوای دۆڕانمان بەرامبەر فەرەنسا، یارییەکەمان بەرامبەر ئیتاڵیا یارییەکی بێ وێنەبوو. "  متمانەدانەوەی فیدراسیۆنی تۆپی پێی بەلجیکا بە رۆبێرتۆ مارتینێز لەکاتێکدایە، ناوی ئەو راهێنەرە لە ماوەی رابردوودا بە یانەی بارسێلۆناوە بەسترابووە، بەڵام چاوەڕواندەکرێت راهێنەرەکە تاوەکو یارییەکانی مۆندیالی ٢٠٢٢ ـی قەتەر لەگەڵ بەلجیکا بەردەوامبێت.