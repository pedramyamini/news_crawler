بارخوان لە کۆنگرەی رۆژنامەڤانی دوای یارییەکە و بردنەوەی سێ خاڵ گوتی " یارییەکە زۆر گرنگ بوو، لە ماوەی رابردوودا ئەوەی لەنێو یاریزاناندا لە رووخساریان دەردەکەوت، ئێستا گۆڕاوە و ژووری جل گۆڕین گۆڕانکاریی بەخۆیەوە بینیوە، ئەمەش هاوکاریت دەکات بۆ ئەوەی کاری باشتربکەیت و یاریزانەکانیش باشتر لە پەیامی راهێنەر تێبگەن. "  سێرخی بارخوان باس لە گەڕانەوەی عوسمان دێمبێلی کرد، دوای ئەوەی بۆ یەکەمجار لەم وەرزەدا یارییکرد و گوتی " تیپەکە پێویستی بەوە، پێشتریش ئەمەم گوتووە و ئەو یاریزانێکە دەتوانێت جیاوازی دروستبکات. "  یانەی بارسێلۆنا بردنەوەی دووەمی لە چامپیۆنزلیگدا تۆمارکرد و هیواکانی بۆ گەیشتن بە قۆناخی داهاتووی پاڵەوانێتییەکە بەهێزبکات، دوای ئەوەی لە دەرەوەی یاریگەی خۆی بەرامبەر یانەی دینامۆ کیێڤی ئۆکراینی سەرکەوت.  یارییەکە لە کەشوهەوایەکی سارددا لە ئۆکراینا بەڕێوەچوو، بارسێلۆنا لە نیوەی یەکەمی یارییەکەدا نەیتوانی ئاستێکی باش پێشکێشبکات و یانەی میواندار مەترسییەکانی زیاتربوون، بەڵام نیوەی یەکەم هیچ گۆڵێکی بەخۆیەوە نەبینی و هەردوولا بەبێ گۆڵ چوونەوە بەردەم راهێنەرەکانیان.  لە نیوەی دووەمدا ئانسو فاتی، بەلێدانێکی بەهێز گۆڵێکی بۆ یانەی بارسێلۆنا تۆمارکرد، ئەو گۆڵە بەسبوو بۆ ئەوەی یانە کەتەلۆنییەکە سێ خاڵی یارییەکە بباتەوە و بە ٦ خاڵ بۆ پلەی دووەمی کۆمەڵەی پێنجەم سەربکەوێت، بەمەش یانەکە هیواکانی بۆ گەیشتن بە قۆناخی شازدە بەهێزبوون، بەتایبەت کە بێنفیکاش بەرامبەر بایرن میونشن دۆڕا.  یاریی داهاتووی بارسێلۆنا بەرامبەر بێنفیکا، ئەگەر لەو یارییەدا سەرکەوتنی بەدەستهێنا، یانەکە راستەوخۆ دەگاتە قۆناخی ١٦.