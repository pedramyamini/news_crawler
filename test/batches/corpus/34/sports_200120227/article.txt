ئەرکی ریال مەدرید لە قۆناخی ١٦ ـی جامی شادا لە بارسێلۆنا ئاسانترە، کە لەسەر یاریگەی مانوێل مارتینێز ڤالێرۆ دەبێتە میوانی ئیلچێ، بەڵام بارسێلۆنا رکابەرکەی ئاتلێتیک بیلباوە و یارییەکەش لە سان مامێس دەبێت.  تیپەکەی ئەنچیلۆتی دوای گەڕانەوە لە سعودییە، کە جامی سوپەریان لەگەڵ خۆیاندا هێناوەتەوە مەدرید، دەیانەوێت لەپێناو نازناوێکی دیکەدا تێبکۆشن، بۆ ئەو ئامانجەش دەبێت لە ئیلچێیەوە دەستپێبکەن و ئەو بەربەستە لەپێشیاندا راماڵن.  کارلیتۆ نایەوێت هیچ دەرفەتێک بۆ هیچ سوپرایزێک بهێڵێتەوە، بۆیە بڕیاریداوە بە بەهێزترین پێکهاتەوە رووبەڕووی پانزدەمی لالیگا ببێتەوە، بەڵام ئەوەشی لەبەرچاو گرتووە کە ئەو یانەیە لە دوایین ٣ یاریی لالیگادا نەدۆڕاوە و دوایین دوو یاریشی بردووەتەوە.  مەترسیدارترین شت کە لەوانەیە زیان بە ریال مەدرید بگەینێت، یارینەکردنی کۆرتوای گۆڵپارێزە، کە ئەو هەمیشە رزگارکەری یانەکەیە لە دۆخە سەختەکاندا، هەروەها ئاسینسیۆ، ماریانۆ دیاز، کارڤاخال و ڤاییخۆش بۆ ئەم یارییە ئامادە نابن.  بە لەبەرچاوگرتنی، ئامار، کوالێتی یاریزانان و ئەزموونی تیپ، ریال مەدرید بەربژێرە بۆ تێپەڕاندنی ئیلچێ و گەیشتن بە قۆناخی هەشتی جامی شا، بەڵام ئەمە تۆپی پێیە و مەحاڵ نازانێت، کە دەکرێت ئیلچێ سوپرایز بکات و مێرینگێ لە جام دەربکات.  بارسێلۆنا سەرەڕای لەدەستدانی جامی سوپەر، وڕەبەرزە بەو ئاستەی لە کلاسیکۆدا بەرامبەر ریال مەدرید پێشکێشی کرد، بۆیە کەتەلۆنییەکان دەیانەوێت پارێزگاری لەو هەیبەتەیان بکەن و رێگە نەدەن لە ماوەی چەند رۆژێکی کەمدا ماڵئاوایی لە دووەم پاڵەوانێتی بکەن.  ئەمە لە کاتێکدایە کە چاڤی و یاریزانەکانی باش دەزانن کە ئەرکیان لەنێو سان مامێسدا بەرامبەر ئاتلێتیک بیلباو زۆر زەحمەتە، چونکە ئەوکاتەی یانەکەیان لە لوتکەی ئاستبەرزیشدا بوو، هەمیشە لە سان مامێسدا تووشی زەحمەتی دەبوو.  ئاتلێتیک بیلباو، کە لە یاریی کۆتایی جامی سوپەردا بە ریال مەدرید دۆڕا، هەوڵدەدات بەرامبەر بارسا ئاستێکی بەرز پێشکەش بکات و رکابەری نێوان باسک و کەتەلۆنیا لە بەرژەوەندی خۆیدا یەکلابکاتەوە و دیارییەکی جوان پێشکەشی جەماوەرەکەی بکات.