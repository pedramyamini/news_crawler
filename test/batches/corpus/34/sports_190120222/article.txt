رۆژی سێشەممەی رابردوو، ئەحمەد چەلیک، یاریزانی یانەی کۆنیا سپۆر و هەڵبژاردەی تورکیا،  لە رووداوێکی هاتووچۆدا لە ناوچەی هاسیلار سەر بەر گولباشی، کۆنتڕۆڵی لەدەستدا و بەو هۆیەوە کۆچی دواییکرد.  یانەی کۆنیا سپۆر دوای هەفتەیەک لە گیان لەدەستدانی ئەو یاریزانەی لە خولی تورکیادا بەرامبەر یانەی ئادەنە دەمیر سپۆر یارییکرد و یارییەکەی بە گۆڵێکی بێبەرامبەر بردەوە.  کۆنیا سپۆر بە جل و بەرگی رەشەوە هاتە نێو یاریگە و لە خولەکی شەشی یارییەکەدا، یاریزانانی هەردوولا بۆ گیانی یاریزانەکە وەستان، یاریزانانی کۆنیا سپۆر گریان و هاندەرانیش بە هاوێشتنی گوڵ بۆ نێو یاریگە رێزیان لە رۆحی ئەو یاریزانە کۆچکردووەی یانەکەیان کرد.      دڵتەنگیی یاریزانانی کۆنیا سپۆر بۆ کۆچکردنی هاوڕێکەیان  یانەی کۆنیا سپۆر لەم وەرزەی خولی تورکیادا ئاستێکی بەرزی پێشکێشکردووە و دوای ٢١ گەڕ، بە کۆکردنەوەی ٤٢ خاڵ لە پلەی دووەمی ریزبەندی خولەکەیە و ٧ خاڵ لە خاوەنی پلەی سێیەم دوورە و ٨ خاڵیش لە دواوەی یانەی ترابزۆن سپۆری خاوەنی پلەی یەکەمە.  ئەحمەد یەڵماز چەلیک، لە ٢٦ - ٢ - ١٩٩٤ لە ناوچەی گولباشی ئەنقەرە لە دایکبووە، لە کاروانی یارییکردنیدا بۆ یانەکانی گەنجلەر بیرلیگی، گاڵاتەسەرای و کۆنیا سپۆر یارییکردووە.      بەرزکردنەوەی درێسی ئەحمەد چەلیک، یاریزانی کۆچکردووی کۆنیا سپۆر  لەسەر ئاستی نێودەوڵەتی چەلیک بۆ هەموو هەڵبژاردە جیاوازەکانی تورکیا یارییکردووە، لەسەر ئاستی هەڵبژاردەی یەکەم لە ٢٠١٥ تاوەکو ٢٠١٧ بەدرێسی هەڵبژاردەکەوە ٨ یاریی ئەنجامداوە.      گوڵی هاندەرانی کۆنیا سپۆر بۆ رۆحی ئەحمەد چەلیک