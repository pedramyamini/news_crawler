هەردوو یانەی چێڵسی و لیڤەرپوول لە گەڕی ٢١ ـی پرێمەرلیگدا، لەسەر یاریگەی ستامفۆرد بریج لە لەندەن رووبەڕووی یەکدی بوونەوە و یارییەکە بە ئەنجامی ٢ - ٢ کۆتاییهات.  تۆماس توخێل، راهێنەری یانەی چێڵسی، لە کۆنگرەی رۆژنامەڤانی دوای یارییەکە، قسەی بۆ میدیاکان کرد و سەرەتا باسی یارییەکەی کرد و گوتی "یارییەکی جوانی تۆپی پێ بوو، بە باشی دەستمان پێکرد، دواتر لە ئەنجامی دوو یان سێ هەڵەی خۆمان گۆڵێک دواکەوتین، دواتر گۆڵی دووەمیشمان لێکرا و ئەرکمان زۆر زەحمەت بوو، بەڵام ئێمە خۆمان بەدەستەوە نەدا و گۆڵەکەی ماتیۆ کۆڤاچیچ متمانەی بۆ گەڕاندینەوە، تەنانەت نزیکبووین لە تۆمارکردنی گۆڵی سێیەمیش".  دواتر سەبارەت بە رۆمێلۆ لوکاکو پرسیاریان لێکرد، کە لەو یارییەی دوورخسبووەوە، بەهۆی ئەوەی کە بەر لە چەند رۆژێک رایگەیاندبوو، پەشیمانە لە جێهێشتنی ریزەکانی یانەی ئینتەرمیلانی ئیتاڵی؟ توخێل لە وەڵامدا گوتی "لوکاکو یاریزانی ئێمەیە، ئەو بە یاریزانی ئێمە دەمێنێتەوە، ئێمە هەمیشە یاریزانەکانمان دەپارێزین و کاتێک بەمشێوەیە بڕیار دەدەین، سەرەتا پێویستە دۆخەکە هەڵبسەنگێنین نەک گوێ لە میدیاکان و فشارەکان بگرین، بەڵکو تێبگەین چیگوت و بۆچی ئەوەی گوت".  راهێنەرە ئەڵمانییەکەی یانەی بلووز، لە بەردەوامی قسەکانیدا، گوتی "هەمیشە رێگەیەک بۆ گەڕانەوە هەیە، هەوڵدەدەین لە پشت دەرگا داخراوەکانەوە کێشەکانمان چارەسەر بکەین، کاتێکیش بریارێک دەدەین رۆمێلۆ دەزانێت و ئێوەش دەزانن، بەڵام ئێستا کاتی ئەو گفتوگۆیە نییە".  لە کۆتاییشدا، توخێل گوتی "دوورخستنەوەی لوکاکو بە سادەیی بڕیارێک بوو بۆ پاراستنی ئامادەکاری بۆ یارییەکی لەم شێوەیە، چونکە دەنگدانەوەیەکی زۆری هەبوو، بۆیە ئەم بڕیارەم وەرگرت، ئەوە روون بوو کە ئەو یاری ناکات".