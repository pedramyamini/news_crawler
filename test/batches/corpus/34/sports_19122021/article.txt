تیپی خاوەن یاریگە لە خولەکی ١٦ لە رێگەی فێران گوتجێلا گۆڵی پێشکەوتنی بەدەستهێنا و ئەوەندەی نەبرد گاڤی دوای ٣ خولەک گۆڵی دووەمیشی بۆ بارسا تۆمارکرد و نیوەی یەکەم بە پێشکەوتنی کەتەلۆنییەکان بە دوو گۆڵی بێبەرامبەر کۆتاییهات.  لە نیوەی دووەمدا تیپی میوان قسەیەکی دیکەی هەبوو، کە دوای کۆمەڵێک هێرشبردن لە خولەکی ٦٢ و ٦٣ ـدا دوو گۆڵیان لە رێگەی تیتی مۆرێنتی و پێری میلا تۆمارکرد.  بەر لە کۆتاییهاتنی یارییەکە بە ٥ خولەک نیکۆ بارسای رزگارکرد و بە تۆمارکردنی گۆڵی سێیەم سەرکەتن و ٣ خاڵی یارییەکەی لەنێو کامپ نودا هێشتەوە.  بارسێلۆنا ژمارەی خاڵەکانی گەیاندە ٢٧ خاڵ لە پلەی حەوتەمی ریزبەندیی و ئیلچێش بە ١٥ خاڵ لە پلەی ١٦ مایەوە.  دوای یارییەکە چاڤی هێرناندێزی راهێنەری بارسێلۆنا خۆشحاڵیی خۆی بەو سەرکەوتنە نیشاندا و گوتی "لەم یارییەدا هەندێک شتی باشمان کرد، تەنیا نەماندەتوانی یەکلاکەرەوە بین، ئێمە زۆر هەلی گۆڵمان بۆ رەخسا، بەڵام سوودمان لێوەرنەدەگرتن، ئەوانیش لە هەڵەکانی ئێمە گۆڵیان دەکرد.  چاڤی دووپاتیکردەوە کە ئەو لەو بارەوە قسەی لەگەڵ یاریزانەکانی کردووە و دەبێت لە یارییەکانی داهاتوودا ئەو هەڵانەیان چارەسەر بکەن.