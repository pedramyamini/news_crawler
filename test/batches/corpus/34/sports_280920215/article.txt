لە سانسیرۆ، میلان دوای ٧ ساڵ مارشی چامپیۆنزلیگ بەگوێی هاندەرانیدا دەداتەوە، ئەو تیپەی کە دوو ساڵە لەگەڵ پیۆلیدا ئاست و ئەنجامێکی جیاوازتری هەیە، ئێستا لە خولی ئیتاڵیدا پلەی دووەمی گرتووە و هیچ یارییەک نەدۆڕاوە، بەڵام لە چامپیۆنزلیگدا سەرەڕای ئەوەی بە لیڤەرپوول دۆڕا بە ئەنجامی ٣ - ٢، کەچی ستایش و دەستخۆشییەکی زۆری لێکرا بەوەی کە شایستەی دۆڕان نەبوون و لەنێو ئانفێڵددا کارێکی باشیانکرد.  هەرچی یانەی ئاتلێتیکۆ مەدریدی ئیسپانییە کە هەڵگری نازناوی لالیگایە، بەڵام ئەم وەرزە دۆخی جێگیر نییە، لە شکست بەرامبەر دیپۆرتیڤۆ ئالاڤێسەوە هاتووە و لە یاریی یەکەمیشی لە خولی یانە پاڵەوانەکانی ئەوروپا لەگەڵ یانەی پۆرتۆدا بە زەحمەت یەکسانبوو، بەشێكی زۆری خاڵەکانی ئەم وەرزەشی لە خولەکەکانی کۆتاییدا یەکلاکردووەتەوە.  لە میلان هەریەکە لە ئیبراهیمۆڤیچ، باکایۆکۆ، میسیاس، پیلزاری و کرونیچ یاری ناکەن، ئەگەری ئامادەنەبوونی ئۆلیڤێ ژیرۆش بەشێوەی سەرەکی لە ئارادایە، بەڵام لە یانەی ئاتلێتیکۆ مەدرید تەنیا ساڤیچ یاری ناکات و گومان لە یاریکردنی گریزمان هەیە.  هەر لەم کۆمەڵەیەدا یانەی لیڤەرپوول بەمەبەستی باڵادەستیی بەسەر کۆمەڵەکەدا، میوانی یانەی پۆرتۆیە و نیازی کلۆپ بەرزکردنەوەی رێژەی خاڵەکانە بۆ شەش.  لە لایەکی دیکەوە و لە کۆمەڵەی چوارەمدا یانەی ئینتەرمیلان میوانی یانەی شاختاری ئۆکراینییە، ئەم یارییە لە کاژێر ١٩: ٤٥ دەکرێت.  شاختار لە یاریی یەکەمدا بە راهێنەرایەتیی رۆبێرتۆ دیزێربیی ئیتاڵی بە یانەی شێریف تیراسپۆل دۆڕا، ئینتەریش بە ریال مەدرید دۆڕاوە، بۆیە ئەم یارییە لە نێوان دوو دۆڕاوی کۆمەڵەکەدا دەبێت، ئینتەر بۆ بەرپەرچدانەوە شکستەکەی ریال مەدرید و دۆزینەوەی دەرچەیەک بۆ ئەوەی بەربەستی قۆناخی کۆمەڵەکان ببڕێت ئەم یارییە دەکات، ئەو ئامانجەی کە سێ ساڵە بۆی بووەتە مۆتەکە دەبێت ئەمساڵ بیبڕیت، یانەی شاختاریش کە بە پاشکۆ گەیشتە کۆمەڵەکان، دوای دۆڕانی یەکەم یاری، نایەوێ لانی کەم بلیتی گەیشتن بە یۆرۆپالیگی لەدەستبچێت.  هەر لەم کۆمەڵەیەدا و لە کاژێر ٢٢: ٠٠، یانەی ریال مەدرید لەسەر یاریگەی خۆی میوانداریی یانەی شێریف تیراسپۆل دەکات، ریال بۆ یەکەمجار لەم وەرزە سوود لە تواناکانی تۆنی کرووسی ئەڵمانی وەردەگرێت، بەڵام ئەگەری هەیە پشوو بە چەند یاریزانێک بدات، هەرچەندە مارسێلۆ، سێبایۆس، کارڤاخال و مێندی ئامادەی یارییەکە نابن.   شێریف تیراسپۆل تیپێکە سەر بە گرووپی شێریفە، کە مانای ناوەکەی یانی ئەفسەر، لۆگۆی یانەکەش ئەستێرەیە، ئەو گرووپەی یانەکە بەڕێوەدەبات لە سوپەر مارکێت، بەنزینخانە، تۆرەکانی مۆبایل، کێڵگەی ماسی و چەندین پرۆژەی دیکە پێکدێت.