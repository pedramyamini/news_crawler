چەند راپۆرتێکی رۆژنامەڤانی، باس لەوە دەکەن کە سەرەتا زیدان بڕیاری دابوو راهێنەرایەتی هیچ یانەیەک وەرنەگرێت، لەبەرئەوەی چاوی لە پۆستی راهێنەری هەڵبژاردەی فەرەنسا بوو، بەڵام ئێستا خەریکە ئەو بۆچوونەی دەگۆڕێت، بەتایبەتیش کە دوای بردنەوەی نازناوی نەیشنلیگ لە لایەن هەڵبژاردەی فەرەنساوە، هیچ ئاماژەیەک بۆ رۆیشتنی دیدێ دیشامپ لە راهێنەرایەتی هەڵبژاردەی کەڵەشێرەکان نییە.  سەرەڕای بردنەوە لە تۆتێنهام و یەکسانبوون لەگەڵ ئاتالانتا، هێشتا مەترسی لەسەر چارەنووسی ئۆلێ سۆلشایەری راهێنەری شەیتانە سورەکان هەیە، کە هەندێک لە سەرچاوەکان باس لەوە دەکەن کە بەرپرسانی مان یونایتد دەیانەوێت لە کاتی دوورخستنەوەی سۆلشایەر، ئەرکەکە بە زیدان بدەن و بۆ ئەو مەبەستەش ئاماژەکانیان بۆ زیزۆ ناردووە.  ئەو سەرچاوانە ئاماژە بۆ ئەوە دەکەن کە تاوەکو دوو هەفتە بەر لە ئێستا هیچ ئەگەرێک نەبوو بۆ ئەوەی زیدان بکرێتە راهێنەری مان یونایتد، بەڵام ئێستا بیرۆکەی زیدان بەتەواوی گۆڕاوە و بڕیاریداوە بیر لە وەرگرتنی پۆستی راهێنەری یانە ئینگلیزییەکە بکاتەوە، سەرەڕای ئەوەی زیدان جۆرێک لە دوودڵی هەیە، بەو پێیەی وەک راهێنەر ترسی لە پرێمەرلیگ هەیە.  هەندێک سەرچاوەی رۆژنامەڤانی دیکە، لەوەش دوورتر دەڕۆن و دەڵێن "زینەدین زیدانی راهێنەری فەرەنسی لەپێناو وەرگرتنی پۆستی راهێنەری مانچێستەر یونایتددا دەستەوارەی بەرپرسانی یانەی نیوکاسڵی رەتکردووەتەوە، کە دەیانویست ئەرکی سەرپەرشتی پڕۆژە نوێیەکەیان بە زیدان بدەن".  بەگوێرەی ئەو راپۆرتە رۆژنامەڤانییانە، ئەگەر سۆلشایەر لە ماوەیەکی زوودا گۆڕانکارییەکی تەواو بەسەر ئاست و ئەنجامەکانی یانەکەدا نەهێنێت، هەلێکی باش هەیە بۆ ئەوەی زیدان ببێتە راهێنەری مانچێستەر یونایتد و جارێکی دیکە راهێنەرایەتی کریستیانۆ رۆناڵدۆی ئەستێرەی پۆرتوگالی بکاتەوە، کە پێکەوە لە ریال مەدرید مێژوویەکی گەورەیان تۆمارکرد و سێ نازناوی چامپیۆنزلیگیان بەسەریەکەوە بردەوە.  بێجگە لەمەش، چەند یاریزانێکی دیکەی مان یونایتد سوود لە بوونی زینەدین زیدان بە راهێنەریان وەردەگرن، لەسەرووشیانەوە پۆل پۆگبای هاونیشتیمانیی زیدان، کە هەمیشە خەونی بەوەوە بینیوە زیزۆ راهێنەری بێت، بەتایبەتیش کە پۆگبا ئێستا نایەوێت گرێبەستەکەی لەگەڵ مان یو نوێبکاتەوە، بەڵام بە هاتنی زیدان ئەو یاریزانە بە ئەگەرێکی زۆرەوە لە ئۆلترافۆرد دەمێنێتەوە.  ئەنتۆنی مارسیالی هێرشبەری فەرەنسیش هیچ گرنگییەکی لە پێکهاتەی سۆلشایەردا نەماوە، بەڵام لەگەڵ زیداندا لەوانەیە هەموو شتێک سەبارەت بەو یاریزانە بگۆڕێت.