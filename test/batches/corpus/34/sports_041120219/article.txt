جۆرجینیۆ بە یەکێک لە بەربژێرە سەرەکییەکانی باڵۆن دۆری ئەمساڵ دادەنرێت، دوای ئەوەی توانی لەگەڵ هەڵبژاردەی ئیتاڵیا نازناوی یۆرۆی ٢٠٢٠ بباتەوە و لەگەڵ یانەی چێڵسیش بووە پاڵەوانی چامپیۆنزلیگ، تەنانەت هەندێک لە چاودێران دەڵێن "ستەمە ئەگەر باڵۆن دۆری ئەمساڵ بۆ جۆرجینیۆ نەبێت".  وادیارە ریۆ فێردیناند بەو شێوەیە بیر لەو بابەتە ناکاتەوە و تەنانەت پێیوایە کە نابێت یاریزانە ئیتاڵییەکە یەکێک بێت لە ٣ بەربژێری سەرەکی خەڵاتەکە و دەڵێت "نگۆلۆ کانتی ئاستێکی زۆر لەو باشتری پێشکەش کردووە".  ریۆ لەو بارەیەوە دەڵێت "جۆرجینیۆ تووشی سەرسوڕمانی کردووم، بەڕاستی پێم سەیرە کە ئەو داوای باڵۆن دۆر دەکات، ئەو چۆن داوای خەڵاتی باشترین یاریزانی جیهان دەکات، لە کاتێکدا باشترین یاریزانی چێڵسی نەبووە، هەروەها یاریزانی ژمارە یەکی هەڵبژاردەی ئیتاڵیاش نەبووە".  کاپتنی پێشووی شەیتانە سوورەکان، زیاتر گوتی "جۆرجینیۆ یاریزانێکی زۆر باشە، من نامەوێت بێڕێزی بەرامبەر بەو بکەم، بەڵام پێم سەیرە ئەو لە ریزی ئەو یاریزانانە دابنرێت کە شایەنی باڵۆن دۆرن".  ئەو گوتیشی "ئەگەر سەیری چێڵسی بکەین کە نازناوی چامپیۆنزلیگی بردەوە، پێموایە کانتێ زۆر لەو باشتربوو، کانتێ لە دوایین ٦ یاریی چێڵسی لە پاڵەوانێتییەکەدا ٥ جار باشترین یاریزانی یاری بوو، بۆیە پێم سەیرە کە جۆرجینیۆ داوای باڵۆن دۆر دەکات".  لە بەردەوامی قسەکانیدا، فێردیناند روونیکردەوە "جۆرجینیۆ دوو نازناوی گەورەی بردووەتەوە و من لەوە تێدەگەم، بەڵام کاتێک لەگەڵ ٤ یاریزانی دیکەی گەورە بەراوردی دەکەی، پێموایە ئەوە لۆژیکی نییە".  لە کۆتایی قسەکانیدا، بەرگریکاری پێشووی هەڵبژاردەی سێ شێرەکانی ئینگلتەرا، گوتی "پێموایە بۆ ئەمساڵ رۆبێرت لیڤاندۆڤسکی شایەنی بردنەوەی باڵۆن دۆرە، بەشداریکردن لە ٥٦ گۆڵ لە ٣٨ یارییدا بڕواپێنەکراوە، ئەمانە ژمارەکانی لیۆنێل مێسی و کریستیانۆ رۆنالدۆن".