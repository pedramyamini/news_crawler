کاژێر ١٣: ٣٠ لە رکابەرییەکانی گەڕی ٢١ ـی خولی عێراقدا، یانەی ئەمانە بەغدا میوانداریی یانەی هەولێر دەکات، یانەکەی پایتەختی عێراق بە بارودۆخێکی دارایی خراپدا تێدەپەڕێت و تیپەکەی پایتەختی کوردستانیش بەرەوپێشچوونی زۆری لە رووی ئەنجامەوە بەخۆیەوە بینیوە و چاوی لە هەونگای زیاترە.  هەولێر لە ٦ یاریی رابردوودا هیچ یارییەکی نەدۆڕاندووە و لەو کاتەوەی نزار مەحروس بووەتە راهێنەری یانەکە، ٥ بردنەوە و یەکسانبوونێکی هەیە و لە یاریی رابردووشدا لە دەستپێکی قۆناخی دووەمی خولەکە بە ٣ - ٠ لە یانەی مینای شاری بەسڕەی بردەوە.  بەر لە یارییەکە دڵشاد ئەحمەد، یاریدەدەری راهێنەری یانەی هەولێر بە رۆژنامەڤانانی گوت " بەبردنەوەیەکی باش قۆناخی دووەممان دەستپێکرد، ئەم قۆناخە هیچ هەلێک بۆ قەرەبووکردنەوە، بۆیە ئێمە بە هەستیارییەوە مامەڵە لەگەڵ یارییەکان دەکەین و بۆ ئێمە هیچ جیاوازییەک نییە و هەڵسەنگاندن بۆ ئەوە دەکەین کە توانای ئێمە چەندە و توانای رکابەرەکانیشمان چەندە. "  لەلایەکی دیکەوە شێرکۆ کەریم، ئەستێرەی یانەی هەولێر دەڵێت " بەدڵنیاییەوە لە قۆناخی دووەمدا هەولێر بەرەو باشبوون دەچێت، لەکاتی وەستانی خولەکەدا، ستافی نوێی یانەکە توانیان زۆربەی کێشەکان چارەسەربکەن، یاریزانی نوێ هاتوون و یانەکە بەرەو باشبوون دەچێت و هیوامان وایە بتوانین لە یارییەکانی داهاتوودا ئاستێکی باشتر نیشانبدەین. "  یارییەکەی ئەمڕۆ بۆ یاریزانانی هەولێر تایبەت دەبێت، لەکاتێکدا کار بۆ هەژاندنی تۆڕی هاوڕێیەکی پێشوویان دەکەن، کە سەرهەنگ موحسین، ئەستێرەی پێشووی یانەکە و ئێستای یانەی ئەمانەیە.  سەرهەنگ موحسین بەر لە یارییەکە بە تۆڕی میدیایی رووداوی گوت " یارییەكە ھەمان گرنگی یارییەكانی دیکەی خولەكەی ھەیە، وەلێ ئەوەی دڵخۆشم دەكات، ئەوەیە یارییەكەمان لەگەڵ یانەی پێشووم دەبێت، شاندەكەش دەبنە میوانی ماڵی ئێستام، كە یاریگەی یانەی ئەمانە بەغدایە و لەنزیكەوە دەیانبینم. "   گۆڵپارێزە کوردەکەی یانەی ئەمانە زیاتر گوتی " ئەگەرچی وەكو ئەمانە بەغدا، ئەم وەرزە لەكێشەیەكی گەورەی داراییداین و ئەوە حەوت مانگە تەنیا یەك موچە بە یاریزانەكان دراوە و بەھۆیەوە ئەنجامەكان وەك پێویست نین، بەڵام لەھەوڵی خۆمان بەردەوام دەبین بۆ ئەوەی وەك وەرزی رابردوو، لە حەوت تیپەكەی پێشەوەی ریزبەندی خولەکە بین. "  بەر لە یارییەکەی ئەمڕۆ هەولێر لە پلەی یازدەیەمی خولەکەیە بە کۆکردنەوەی ٢٤ خاڵ و یانەی ئەمانە بەغدا لە پلەی شازدەیەمە بە ١٩ خاڵ.