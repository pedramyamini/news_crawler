ئەمشەو لە یاریی چوونی قۆناخی دەرکردنی دۆڕاو، لە یورۆپالیگدا، یانەی بارسێلۆنا لەسەر یاریگەی کامپ نو میوانداری یانەی ناپۆلی دەکات و یارییەکە کاژێر ٢٠: ٤٥ بە کاتی باسووری کوردستان دەستپێدەکات.  چاڤی هێرناندێز، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "بەشداریکردن لە یۆرۆپالیگ دەرفەتێکه بۆ رکابەریکردن لەسەر نازناوێکی دیکەی کیشوەری، ئەگەرچی بەشدارینەکردن لە چامپیۆنزلیگدا مایەی نیگەرانییە، بەڵام لەوانەیە ئەم پاڵەوانێتییە رێگەیەک بێت بۆ گەیشتن بە چامپیۆنزلیگ".  ئەو زیاتر لەبارەی پاڵەوانێتییەکە قسەی کرد و دووپاتیکردەوە "یۆرپالیگ دووەم گەورەترین پاڵەوانێتییە لەسەر ئاستی یانەکان و گرنگی خۆی هەیە، ناپۆلی تیپێکی بەهێزە و شایەنی ئەوەیە لە چامپیۆنزلیگدا یاری بکات، خاوەنی کۆمەڵێک یاریزانی بەتوانایە و دەرفەتەکانی بردنەوە بۆ هەردوو یانە یەکسانن".  راهێنەری بارسا، ئاماژەی بۆ ئەوە کرد کە ئەم یارییە دەرفەتێکە بۆ ئەوان بۆ ئەوەی تواناکانیان بسەلمێنین و گوتی "ئێمە بە پەرۆشین بۆ ئەم یارییە و دەبێت باشترین ئاستمان پێشکەش بکەین، بەڵام دەبێت وریاش بین، چونکە ناپۆلی لە ئاستی یانەکانی چامپیۆنزلیگدایە".  سەبارەت بە چامپیۆنزلیگ، زیاتر گوتی "دوێنێ بیستنی موسیقای چامپیۆنزلیگ لە تەلەڤزیۆنەوە تووڕە و نیگەرانی کردم".  چاڤی لە کۆنگرە رۆژنامەڤانییەکەدا، راشکاوانە رایگەیاند "ئامانجی ئێمە لەم وەرزەدا کۆکردنەوەی زۆرترین خاڵە لە لالیگادا و بردنەوەی نازناوی یۆرۆپالیگە".  راهێنەرە گەنجەکەی بارسا، لەسەر یۆرۆپالیگ، گوتیشی "هیچ جارێک نازناوی یۆرۆپالیگمان نەبردووەتەوە و مۆزەخانەی بارسێلۆنا ئەو جامەی تێدا نییە، بۆیە ئەمەش هاندەرێکی دیکەیە بۆ ئێمە، بۆ ئەوەی نازناوەکە ببەینەوە". هەروەها گوتی "نەبردنەوەی نازناوی ئەو پاڵەوانێتییە لەلایەن بارسێلۆنا بە بوونی رۆناڵدینیۆ بەڵگەیە لەسەر ئەوەی کە پاڵەوانێتییەکی زەحمەتە".  لە وەڵامی پرسیارێکدا سەبارەت بەوەی ١٠٠ رۆژە بووەتە راهێنەری بارسێلۆنا؟ چاڤی گوتی " ١٠٠ رۆژی یەکەمی کارکردنم وەک راهێنەری بارسێلۆنا، وەک ١٠٠ ساڵ وایە، بەهۆی ئەو بارودۆخەی پێیدا تێپەڕیم".  چاڤی هێرناندێز، لە وەڵامی پرسیارێکی دیکەشدا سەبارەت بە لیۆنێل مێسی ئەستێرەی ئەرجەنتینی، کە لەم وەرزەدا لە بارسێلۆناوە چووە ریزەکانی یانەی پاریس سانجێرمانی فەرەنسی، چاڤی گوتی "هیوای هەموو باشییەک بۆ لیۆنێل مێسی دەخوازم، ئەو باشترین یاریزانە لە مێژوودا".  لێیانپرسی بیری دانی ئەلڤێش ناکەی؟ کە ناوت لە پێکهاتەی یۆرۆپالیگدا رەشکردووەتەوە،   چاڤی گوتی "ئەو لە ژووری جلگۆڕیندا یارمەتیمان دەدات، هەروەک پێشتر گوتوومە، بڕیارەکی ستەمکارانە بوو، دانی لە ئاستێکی نایابدایە، بەڵام پێویست بوو ئەو بڕیارە بدەین، بەداخەوە".  ئایا پیێر ئۆبامیانگ بۆ ئەم یارییە ئامادەیە؟ چاڤی وەڵامی ئەم پرسیارەشی بەمشێوەیە دایەوە "ئەو باشە، ١٠٠ % ئامادەیە بۆ ئەم یارییە، ئۆبامیانگ یاریزانێکە دەتوانێت جیاوازی دروست بکات و لە قوڵایی یاریگەی تیپی بەرامبەر بچێتە ژوورەوە، من دڵخۆشم بۆ ئەو، پیێر یاریزانێکی پیشەگەرە".  چاڤی لە کۆتایی کۆنگرە رۆژنامەڤانییەکەیدا، دووپاتیکردەوە کە عوسمان دێمبێلی تاوەکو کۆتایی وەرز یاریزانێکی گرنگی تیپەکەی دەبێت و گوتی "یاریکردن بە دێمبێلی پەیوەندی بەوەوە نییە کە یارییەکەمان لە کامپ نو دەبێت یان لە دەرەوەی یاریگەکەمان، بەپێی پێویستی تیپ یاری پێدەکەین، ئەو تاوەکو ئەم وەرزە کۆتایی دێت، یاریزانێکی گرنگی بارسێلۆنایە".