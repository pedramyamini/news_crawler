روژی ٩ ـی ئەم مانگە، مێسی لەگەڵ هەڵبژاردەی ئەرجەنتین لە پاڵاوتنەکانی ئەمریکای باشوور بۆ مۆندیالی ٢٠٢٢ ـی قەتەر، هاتریکی لە بۆلیڤیا کرد و ژمارەی گۆڵە نێودەوڵەتییەکانی گەیاندە ٧٩ گۆڵ و ریکۆردی پێلێی شکاند، وەک باشترین گۆڵکاری نێودەوڵەتی لە مێژووی کیشوەری ئەمریکای باشووردا، کە گەوهەرەکەی بەرازیل خاوەنی ٧٧ گۆڵی نێودەوڵەتی بوو.  پێلێ، کە باری تەندروستی نا جێگیرە، لە نەخۆشخانەوە، کە لە ٣١ ـی مانگی ٨ ـەوە تێیدا چارەسەری وەردەگرێت، پەیامێکی پیرۆزبایی بۆ مێسی ناردووە، کە تێیدا هاتووە "سڵاو لیۆ، هەرچەندە درەنگیشە و داوای لێبوردن دەکەم، بەڵام نەمتوانی ئەو دەرفەتە لەدەستبدەم بۆ ئەوەی پیرۆزباییت لێبکەم بەبۆنەی شکاندی ریکۆردێکی نوێ لە سەرەتای ئەم مانگەدا، پیرۆزە بۆ شکاندنی ریکۆردەکەم".  ئەفسانە هەروەها لە پەیامەکەیدا، کە لە ئینیستاگرامەکەیدا بڵاویکردووەتەوە، بۆ مێسی نووسیویەتی "بەهرەی تۆ لە تۆپی پێدا باوەڕپێنەکراوە".  پێلێ لە کۆتایی پەیامەکەیدا، دەڵێت "مێسی، هیوادارم لەگەڵ نەیمار و ئێمباپێ زۆر نازناوی دیکە ببەیتەوە".  بەر لە چەند رۆژێک بەهۆی تێکچوونی دۆخی تەندروستیی گەوهەرە رەشە تەمەن ٨٠ ساڵانەکەوە، بەپەلە گەیێندرایە نەخۆشخانە و خرایە ژێر چاودێریی چڕەوە، دواتر نەشتەرگەرییەکی گەورەی بۆکرا و گرێیەکی سەر کۆڵۆنیان بۆ لابرد، ئێستا تەندروستیی بەرەو باشی دەچێت، بەڵام هێشتا لە نەخۆشخانەیە و پزیشکان رێگەیان پێنەداوە بگەڕێتەوە نێو خانەوادەکەی لە سانتۆس.