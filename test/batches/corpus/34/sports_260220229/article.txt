سەرچاوەیەکی نزیک لە یانەی شاهانە، ئاشکرایدەکات کە بەشێوەیەکی ناکاو نەخۆشییەک لەنێو یاریزانانی ریال مەدریددا بڵاوبووەتەوە و تاوەکو ئێستا ٦ یاریزانی تووشی بوونە و چاوەڕوان دەکرێت ژمارەی توشبووان زیاتریش ببێت.  وەک ئەو سەرچاوەیە باسی دەکات، لە دوو هەفتەی رابردوودا نەخۆشی هەوکردنی ریخۆلە لەنێو یاریزانانی ریال مەدریددا زۆر بڵاوبووەتەوە و ژمارەی تووشبووانی لە بەرزبوونەوەدایە، کە دوایینیان فێدێریکۆ ڤالڤێردیی یاریزانی ئۆرۆگواییە.  ئەو نەخۆشییە بەشێوەیەکی گشتی نامۆ نییە، بەڵام بڵاوبوونەوەی لەنێو وەرزشواناندا جێگەی سەرنجە، چونکە وەرزشوانان بە دەگمەن تووشی ئەو نەخۆشییە دەبن.  ئەم نەخۆشییە کاریگەری بەسەر ئامادەباشی یاریزانان و توانای جەستەییانەوە هەیە و ناهێڵێت بەشداری لە یارییەکان و یەکەکانی مەشقیدا بکەن، بەهۆی ئەوەی کە هەست بە ئازارێکی زۆری گەدە دەکەن.  بەهۆی بڵاوبوونەوەی ئەو نەخۆشییە پەنجەی تۆمەت بۆ چێشتخانەی یانەکە و شێفەکانی درێژ دەکرێت، کە زۆر کەس پێیانوایە ئەو خواردنەی دەدرێتە یاریزانانی شاهانە هۆکاری ئەو نەخۆشییەیە.  ئێستا داوادەکرێت یانەکە لێکۆلینەوە لەو رووداوە بکات، کە نامۆیە بە وەرزشوانان، بۆ ئەوەی هۆکارەکان دەستنیشان بکرێن و چارەسەرییەک بۆ ئەو نەخۆشییە بکرێت، کە لەم کاتە هەستیارەی وەرزدا لەوانەیە زیانی زۆر بە تیپەکەیان بگەینێت.