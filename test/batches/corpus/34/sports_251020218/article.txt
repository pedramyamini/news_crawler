مانچێستەر یونایتد جگە لەم یارییە چەند یارییەکی دیکەی بە ئەنجامی گەورە لەسەر یاریگەی خۆی دۆڕاندووە، زۆرینەی دۆڕانەکانیشی بەرامبەر مانچێستەر سیتی هاوشاری بووە، ئەمەش بووەتە هۆکاری ئەوەی بەشێکی هاندەران ئۆڵدترافۆرد بە شانۆی کابوس ناوببەن، لەکاتێکدا بە شانۆی خەونەکان بەنێوبانگە.  لە مێژوودا، مانچێستەر یونایتد ١٠ جار لە یاریگەی خۆیدا بە ئەنجامی گەورە دۆڕاوە، لەنێویاندا ٣ جار بە ٥ - ٠، ٣ جار بە ١ - ٦ دۆڕاوە، دوو جار بە ٠ - ٦ دۆڕاوە، جارێک بە ٢ - ٧ دۆڕاوە و جارێکیش بە ١ - ٧ دۆڕاوە.  - مانچێستەر یونایتد لە ئاداری ١٨٩٣ لە یاریگەی خۆیدا بە ئەنجامێکی گەورە بە ٠ - ٥ بەرامبەر یانەی ساندەرلاند دۆڕا.  - لە شوباتی ١٩٥٥، مانچێستەر یونایتد بەهەمان ئەنجام بە ٠ - ٥ لە دێربیی مانچێستەردا بەرامبەر مانچێستەر سیتی دۆڕا.  - لە مانگی ئۆکتۆبەری ٢٠٢١ بەهەمان ئەنجام بە ٠ - ٥ لە یاریگەی خۆیدا بەرامبەر لیڤەرپوول دۆڕا.  - مانچێستەر یونایتد لە ١٩٢٦ لە دێربیی مانچێستەردا، بەرامبەر یانەی مانچێستەر سیتی بە ١ - ٦ دۆڕا، لە ئۆکتۆبەری ٢٠١١ جارێکی دیکە لەنێو ئۆڵدترافۆرد مانچێستەر سیتی ٦ - ١ لە مان یونایتدی بردەوە.  - لە ئۆکتۆبەری ٢٠٢٠، تۆتێنهام بە هەمان ئەنجام بە ٦ - ١ لە مانچێستەر یونایتدی بردەوە.  - لە ئاداری ١٩١٤ یانەی مانچێستەر یونایتد لە یاریگەی خۆیدا بە ٠ - ٦ بەرامبەر ئاستۆن ڤێلا دۆڕا، لە سێپتێمبەری ١٩٣٠ جارێکی دیکە بەهەمان ئەنجام بە ٠ - ٦ بەرامبەر یانەی هەدەرسفێڵد دۆڕا.  - مانچێستەر یونایتد لە شوباتی ساڵی ١٩٦١ بە ٢ - ٧ بەرامبەر یانەی شیفڵد وینزدای دۆڕا.  - یانەکە لە سێپتێمبەری ١٩٢٧ لە یاریگەی خۆیدا بە ١ - ٧ بەرامبەر یانەی نیوکاسڵ یونایتد دۆڕا.