لە گەڕی ٢٢ ـی پرێمەرلیگدا، یانەی مانچێستەر سیتی لەسەر یاریگەی ئیتیحاد، میوانداری چێڵسی کرد و بە ئەنجامی گۆڵێکی بێبەرامبەر لێیبردەوە.  نیوەی یەکەم بەبێ گۆڵ کۆتاییهات، ئەگەرچی تیپی خاوەن یاریگە چەندینجار نزیک بوو لە گۆڵکردن، بەتایبەتیش جاک گریلیش کە لە هێرشێکدا بەتەنیا لەگەڵ گۆڵپارێزی چێڵسی مایەوە، بەڵام کێپا نەیهێشت گۆڵ بکات و نیوەی یەکەم بە ئەنجامێکی سپی کۆتاییهات.  لە نیوەی دووەمدا جارێکی دیکە کوڕانی پێپ گواردیۆلا باڵادەستی خۆیان سەپاند و دەستیان بە هێرشبردن کردەوە، تاوەکو دی برۆین، کە باشترین یاریزانی یارییەکە بوو، لە خولەکی ٧٠ ـدا گۆڵی پێشکەوتن و سەرکەوتنی بۆ مان سیتی تۆمارکرد.  توماس توخێلی راهێنەری چێڵسی لە دوای ئەو گۆڵە کۆمەڵێک گۆڕانکاری کرد، بە ئومێدی یەکسانکردنەوەی ئەنجامەکە، بەڵام یاریزانەکانی هیچیان پێنەکرا و یارییەکە بە سەرکەوتنی مانچێستەر سیتی کۆتاییهات.  مان سیتی ١٢ یارییە لە پرێمەرلیگدا بەسەریەوەکەوە دەباتەوە و ژمارەی خاڵەکانی گەیاندە ٥٦ خاڵ لە پێشەنگدا، چێڵسیش کە ٣ یارییە نەیتوانیوە سەرکەوتن بەدەستبێنێت، بە ٤٣ خاڵ لە پلەی دووەم مایەوە.