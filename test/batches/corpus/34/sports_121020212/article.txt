ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕاوتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام دەرئەنجام یاریزانەکە لە یانەی خۆی مایەوە.  میدیاکان دواتر باسیان لەوە دەکرد کە هاوینی داهاتوو یاریزانەکە بەبێ بەرامبەر دەچێتە ریال مەدرید، بەڵام دایکی ئێمباپێ جارێکی دیکە گومانەکانی هێنایەوە ئاراوە، دوای ئەوەی ریاگەیاند "کوڕەکەی لەگەڵ بەرپرسانی پاریس سانجێرمان لە گفتوگۆدایە بۆ ئەوەی گرێبەستەکەی نوێبکاتەوە"، بەڵام بەگوێرەی هەندێک لە راپۆرتە رۆژنامەڤانییەکان کیلیان ئێمباپێ هێشتا سوورە لەسەر رۆیشتن بۆ یانەی ریال مەدرید.  ئەو سەرچاوانە دووپاتیدەکەنەوە کە ئێمباپێ لە کاتی یاریکردنی بۆ هەڵبژاردەی فەرەنسا لە نەیشنلیگ قسەی لەگەڵ کەریم بنزیما کردووە و پێیگوتووە "هێشتا ئارەزووی چوونە ریزەکانی ریال مەدریدم هەیە، دەمەوێت لە سەرەتای ساڵی نوێوە رۆیشتنم بۆ ریزەکانی ریال مەدرید یەکلابکرێتەوە، بۆ ئەوەی لە هاوینی داهاتوودا بەبێ کێشە پەیوەندی بە ریزەکانی یانەی شاهانەوە بکەم".  لەوەتەی لە یۆرۆی ٢٠٢٠ ـدا کەریم بنزیما گەڕاوەتەوە ریزەکانی هەڵبژاردەی کەڵەشێرەکانی فەرەنسا، پەیوەندییەکی هاوڕێیەتی بەهێزی لەگەڵ کیلیان ئێمباپێ دروستکردووە، تەنانەت هەندێک لە سەرچاوەکان باس لەوە دەکەن کە فلۆرێنتینۆ پێرێزی سەرۆکی یانەی ریال مەدرید، بنزیمای بەوە راسپاردووە کە وا لە ئێمباپێ بکات لە بەڵێنەکەی پاشگەز نەبێتەوە، بۆ ئەوەی لە هاوینی داهاتوودا ببێتە یاریزانی ریال مەدرید.  لە لایەکی دیکەوە، هەندێک لە سەرچاوەکانی هەواڵ، ئاشکرایانکردووە کە ئێمباپێ زۆر حەزدەکات فێری زمانی عەرەبی ببێت، دەشڵێن "ئێمباپێ لە دەرەوەی یاریگەدا ئارەزووی ئەوە دەکات فێری زۆرترین زمان ببێت".  بەر لە دوو رۆژ، لیۆنێل مێسی ئەستێرەی ئەرجەنتینی یانەی پاریس سانجێرمانی فەرنسی، لە هەڤپەیڤینێکدا گوتی "ئێمباپێ زۆر بەباشی بە زمانی ئیسپانی قسەدەکات".  بەگوێرەی ئەو سەرچاوە رۆژنامەڤانییانە، ئەمجارە ئێمباپێ لە پلانیدایە فێری هەردوو زمانی عەرەبی و رووسی ببێت"، ئەمە لە کاتێکدایە کە فایزە ئەلعەماری خاوەنی وڵاتینامەی فەرەنسییە، بەڵام بەڕەچەڵەک جەزائیرییە.  ماوەی گرێبەستەکەی کیلیان ئێمباپێ لەگەڵ پاریس سانجێرمان لە هاوینی داهاتوودا کۆتاییدێت، کە مشتومڕێکی زۆر لەبارەی داهاتووی لە ئارادایە و هێشتا نازانرێت گرێبەستەکەی لەگەڵ یانە فەرەنسییەکەی نوێ دەکاتەوە یان دەچێتە ریال مەدرید.  کیلیان ئێمباپێ، بەر لە چەند رۆژێک لە هەڤپەیڤینێکدا لەگەڵ رۆژنامەی لێکیپی فەرەنسی، باسی یانەی ریال مەدرید و هەوڵەکانی ئەو یانەیە بۆ گواستنەوەی کرد و رایگەیاند "کاتێک دەڵێم دەمەوێت بڕۆم، من باسی ریال مەدرید ناکەم، ریال دەستەوارەی پێشکێشکرد، وامزانی کاتی من لە پاریس تەواوبوو، رۆیشتن هەنگاوێکی لۆژیکی داهاتووە، بەڵام ئەمە رووینەدا".  ەستێرە فەرەنسییەکە لەو هەڤەیڤینەدا، زیاتر گوتی "من بەو قسەیە تووڕەبووم کە گوتیان ئێمباپێ لە دوایین ساتی بازاڕی گواستنەوەدا یانیش لە هەفتەی کۆتاییدا داوای رۆیشتنی کردووە، چونکە من لە مانگی حەوتدا ئەو داوایەم لە یانەی پاریس سانجێرمان کرد".  ئێمباپێ لە گواستنەوەی هاوینی رابردوودا ناوی بە یانەی ریال مەدریدەوە بەسترابوو، یانە ئیسپانییەکە زۆر هەوڵیدا هاوتا فەرەنسییەکەی رازیبکات بۆ ئەوەی دەستبەرداری کیلیان ببێت، بەڵام پاریس هەموو دەستەوارەیەکی رەتکردەوە.