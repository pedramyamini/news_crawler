بارسا لە گەڕی دووەمی قۆناخی کۆمەڵەکان و لە چوارچێوەی یارییەکانی کۆمەڵەی پێنجەم، دەبێتە میوانی بێنفیکای پۆرتوگالی، کە یارییەکە کاژێر ٢٢: ٠٠ بە کاتی باشووری کوردستان بەڕێوەدەچێت.  رۆناڵد کۆمان و یاریزانەکانی ئەو راستییە باش دەزانن، کە بێجگە لە بردنەوەی ئەم یارییە، بە هەر ئەنجامێکی دیکە خۆیان رووبەڕووی کێشەیەکی گەورە دەکەنەوە و ئیدی هەوادارانی ئەم یانەیە لێیان قبوڵناکەن.  بارسا کە لە یەکەم یارییدا بە ٣ گۆڵی بێوەڵام دۆڕواە، ئێستا بەبێ خاڵ پلەی کۆتایی کۆمەڵەکەی گرتووە، لە کاتێکدا بێنفیکا خاڵێکی هەیە و بە هاوبەشی لەگەڵ دینامۆکیێڤی ئوکراینی دووەمی کۆمەڵەکەیە.  بێنفیکا ئەم وەرزە لە خولی وڵاتەکەیدا ئاستێکی بەرز پێشکەش دەکات و هەر ٧ یاریی خۆی بردووەتەوە و بە ٢١ خاڵ پێشەنگی ریزبەندیی گرتووە، بۆیە ئەرکی بارسا زۆر قورس دەبێت، بە تایبەتیش کە بەهۆی دۆڕانەکەی بەرامبەر بە بایرن میونشن لە ژێر گوشارێکی زۆردایە.  یوفا ئەرکی ناوبژیوانیکردنی ئەم یارییەی بە دانیێلی ئۆرساتۆی ناوبژیوانی ئیتاڵی داوە، کە تەمەنی ٤٦ ساڵە و یەکێکە لە ناوبژیوانە باشەکانی ئەوروپا، تەنیا یەک یاری بارسای لە چامپیۆنزلیگدا بەڕێوەبردووە، کە ساڵی ٢٠١٦ بوو، کاتێک یانەی کەتەلۆنی ٢ - ٠ لە سێلتیکی سکۆتلەندی بردەوە.