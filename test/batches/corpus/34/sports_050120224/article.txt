ئەمشەو لە قۆناخی ٣٢ ـی جامی شای ئیسپانیا، یانەی ریال مەدرید لە دەرەوەی یاریگەی خۆی بەرامبەر یانەی دیپۆرتیڤۆ ئەلکۆیانۆ یارییدەکات، بەهۆی ڤایرۆسی کۆرۆناوە رێگە بە بەریەککەوتنی یاریزانانی هەردوو یانە بەر لە یارییەکە و دوای یارییەکە نادرێت، فیدراسیۆنی تۆپی پێی ئیسپانیاش بڕیاریداوە گۆڕینەوەی درێس لەنێوان یاریزانان بەهۆی ڤایرۆسی کۆرۆناوە بۆ ماوەیەک رابگرێت.  بەم هۆیەوە یانەی ریال مەدرید داوای لە یاریزانانی یانەی ئەلکۆیانۆ کردووە، بۆ ئەوەی لیستی ناوەکانیان بنێرن لەگەڵ ئەو یاریزانەی کە داوای درێسەکەی دەکەن، میدیای ئیسپانیا دەڵێت " سەرجەم یاریزانەکانی یانەکە داوای درێسی کەریم بنزیما، ئەستێرەی فەرەنسی و گۆڵکاری ئەم وەرزەی یانەی شاهانەیان کردووە و ناوی هیچ یاریزانێکی دیکەیان نەنووسیوە، ئەمەش لە میدیای ئیسپانیادا کاردانەوەی زۆری بەدوای خۆیدا هێناوە و هۆکاری ئەم داواکارییە زۆرەش بۆ درێسی بنزیما، بۆ ئەو ئاستە بەرزەی دەگەڕێننەوە کە لەم وەرزەدا یاریزانەکە پێشکێشیکردووە.  ریال مەدرید وەرزی رابردوو لە قۆناخی ٣٢ ـی جامی شای ئیسپانیادا، رووبەڕووی یانەی ئەلکۆیانۆ بووەوە، یانەی شاهانە لە یارییەکەدا بە ١ - ٢ دۆڕا و بەشێوەیەکی چاوەڕواننەکراو ماڵئاوایی لە رکابەرییەکانی پاڵەوانێتییەکە کرد، ئەم یارییەش لەکاتێکدا دەکات کە یاریی رابردووی لە لالیگادا بەرامبەر خیتافی دۆڕاندووە.