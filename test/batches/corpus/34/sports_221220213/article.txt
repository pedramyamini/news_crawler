ئەمشەو کاژێر ٢٣: ٣٠ لە رکابەرییەکانی گەڕی ٢١ ـی خولەکەدا، یانەی ریال مەدرید لە دەرەوەی یاریگەی خۆی بەرامبەر یانەی ئاتلێتیک بیلباو یارییدەکات.  کارلۆ ئەنچێلۆتی لیستی یاریزانەکانی لە رۆژی پێش یارییەکە راگەیاند، تەنیا ١٤ یاریزانی تیپی یەکەم ئامادەن، کە بەهۆی کۆرۆناوە بەشێکی زۆری یاریزانەکانی یاریی ناکەن کە دوایینیان دەیڤد ئالابایە کە تووشبووە، بۆیە راهێنەرەکە بە بانگهێشتکردنی ٧ یاریزانی تیپی کاستیا مەدرید پێکهاتەکەی پڕکردووەتەوە.  ریال مەدرید بە ٤٣ خاڵ پێشەنگی ریزبەندی خولەکەیە و ئاتلێتیک بیلباو لە پلەی دەیەمە بە ٢٤.  ریال مەدرید بەبێ ١١ یاریزانی یارییەکە ئەنجامدەدات، کە بەشێکیان تووشی کۆرۆنا بوون و بەشێکیشیان پێکانیان هەیە، دوایینیان ئیسکۆ و دەیڤد ئالابان کە تووشی ڤایرۆسەکە بوون و بەو هۆیەوە ناتوانن لە یارییەکەی ئەمڕۆدا یاریی بکەن.  یانەی شاهانە لە دوایین ١٥ یارییدا لە یاریگەی سان مامێس لە ١٠ یارییدا بردنەوەی تۆمارکردووە، لە ٣ یارییدا یەکسانبووە و لە دوو یاریشدا دۆڕاوە.  ١٩ تیپ لە کۆی ٢٦ پاڵەوانی لالیگا، ئەگەر لە وەرزی زستانی خولەکەدا لە پێشەنگ بووبن لە کۆتایی وەرزدا نازناوەکەیان بردووەتەوە، کە دەکاتە رێژەی ٧٣ %، یانەی ریال مەدریدیش دەیەوێت ئەمشەو بەبردنەوە کۆتایی بە ساڵی ٢٠٢١ بهێنێت و بە ئارامییەوە هەنگاو بۆ ساڵی نوێ بنێت.  هۆکاری پێشخستنی یارییەکەی ئاتلێتیک بیلباو و ریال مەدرید ئەوەیە کە یانەی شاهانە، رۆژی ١٣ ـی ١ ـی ٢٠٢٢ لە جامی سوپەری ئیسپانیادا یارییدەکات، کە ئەو کاتە یانەکە بەهۆی چوونی بۆ پاڵەوانێتییەکە ناتوانێت یارییەکانی لە لالیگادا بکات.