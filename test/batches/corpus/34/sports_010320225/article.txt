پێشتر هەردوو برای ئەفسانە، ڤیتالی و ڤلادیمێر کلیچکۆ دووپاتیانکردووەتەوە کە چوونەتە ریزەکانی سوپای وڵاتەکەیان بۆ بەرگریکردن لە خاک و نیشتیمانەکەیان.  ڤلادیمێر کلیچکۆ، لە هەڤپەیڤینێکدا، ئاشکریکرد کە بەشداری لە شەڕدا دەکات و گوتی "من ئۆکرانیم، من جەنگاوەرم، هێزی ئێمە لە یەکڕیزی و ئازایەتیماندایە، ئێمە دەمانەوێت لە وڵاتێکی ئازاددا بژین، ئێمە ئەو رێگەیەمان هەڵبژاردووە کە دەمانەوێت پێیدا بڕۆین".  کلیچکۆ لە بەردەوامی قسەکانیدا، گوتی "ئێمە وڵاتێکی ئەوروپین، دەمانەوێت ببینین کە بەها و نەریتەکانمان کە کۆمەڵگەکەماندا رەنگدانەوەیان هەیە، هیچ بوونەوەرێک بۆی نییە بۆمان دیاری بکات و بەسەرماندا بسەپێنێت کە دەبێت چۆن بژین".  بۆکسێنەری ئەفسانەیی، لە کۆتایی قسەکانیدا، گوتی "زۆر سەیرە رۆژ بە رۆژ گوێبیستی دەنگی بۆمب و تەقینەوەکان دەبین لەنێو شارەکانماندا و لە سەرانسەی وڵاتەکەماندا، دەبینین خەڵکی دەناڵێنن، لە کیێڤ خەریکە کارەساتێکی مرۆیی روودەدات، بۆیە هەموو کاژێرێک بۆ ئێمە گرنگە، بۆ راگرتنی ئەم هێرشە تاوانکارییە".