ئاتلێتیکۆ مەدرید بەر لە یارییەکەی ئەمشەویان بەرامبەر یانەی سێلتا ڤیگۆ لە لالیگادا، یاریگەی واندا میترۆ پۆلیتانۆی تیپی تۆپی پێی یانەکەی بە رەنگی زەرد و شینی ئاڵای ئۆکراینای نەخشاند، وەک پاڵپشتییەک بۆ ئەو وڵاتە و بە نووسینێکی گەورە لەسەر یاریگەکەی نووسیوویەتی " شەڕ بوەستێنن. "  یانەی بایرن میونشنی ئەڵمانیش بەهەمان شێوەی ئاتلێتیکۆ مەدرید پاڵپشتی لە ئۆکراینا دەکات و یاریگەی ئالیانز ئارێنای بە رەنگەکانی ئاڵای ئەو وڵاتە نەخشاند.  بایرن میونشن لە راگەیێنراوێکی فەرمیدا پاڵپشتی خۆی بۆ ئۆکراینا راگەیاند و دەڵێت " بایرن پاڵپشتی لە هەڵوێستی میونشن دەکات بۆ ئاشتی و هاوهەڵوێستی لەگەڵ ئۆکراینا و کیێڤ. "  پێشتر سەرۆکی یانەی بایرن میونشن نیگەرانی خۆی لەبارەی هێرشەکانی رووسیا بۆ سەر ئۆکراینا راگەیاندبوو و گوتی " ئێمە پاڵپشتیی ئۆکراینا دەکەین و نیگەرانین لەو شەڕەی کە روودەدات. "