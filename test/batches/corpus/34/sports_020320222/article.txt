یانەی میدلزبرە کە پێشتریش سوپرایزی هەبووە و یانەی مانچێستەر یونایتدی لەم پاڵەوانێتییەدا دەرکردووە، ئەمجارەش سوپرایزێکی گەورەی کرد و تۆتێنهامی لە جامی یەکێتیی ئینگلتەرا دەرکرد.  میدلزبرە لە سەر یاریگەی خۆی میوانداری تۆتێنهامی کرد و توانی لە ٩٠ خولەکدا ئەنجامی یارییەکە بە یەکسانبوون کۆتاییپێبنێت و یارییەکە بباتە دوو گێمی زیادکراو.  ئەگەرچی هاری کەینی هێرشبەری تۆتێنهام توانی گۆڵێک بۆ یانەکەی تۆماربکات، بەڵام ناوبژیوان و ڤار گۆڵەکەیان رەتکردەوە.  لە خولەکی ١٠٧ جۆش کۆپرۆن خاوەن سوپرایزەکە بوو، کاتێک گۆڵی پێشکەوتنی بۆ یانەی خاوەن یاریگە تۆمارکرد و خۆی و هاوڕێکانی تاوەکو فیکەی کۆتایی یارییەکە نەیانهێشت تۆتێنهام گۆڵی یەکسانبوون تۆمار بکات.  میدلزبرە بلیتی سەرکەوتن بۆ قۆناخی هەشتی پاڵەوانێتییەکەی بەدەستهێنا و تیپەکەی کۆنتیش ماڵئاوایی کرد.