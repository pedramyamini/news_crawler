پێشەنگ یاریزانێکی کوردی دانیشتووی ستۆکهۆڵمی پایتەختی سوێدە، ئەو لە ١٩٩٤ لە دایکبووە و خەڵکی شاری کۆیەیە، بەڵام لە تەمەنی چوار ساڵیدا لەگەڵ خانەوادەکەی چووەتە سوێد و لەوێ دەستی بە یارییکردن کردووە.  یاریزانە کوردەکە بە تۆڕی میدیایی رووداوی گوت " لە سوێد زۆر دڵخۆشم و لە وەرزی رابردوودا لەگەڵ یانەی پیتیا ئاستێکی بەرزم پێشکێشکرد و ٢٠ گۆڵم بۆ یانەکە تۆمارکرد، بەڵام دوای ئەوەی یانەکە نەیتوانی بگاتە خولی پلە یەکی سوێد سوپێرتان، دەمەوێت لە یانەیەکی دیکە یاری بکەم. "  پێشەنگ زیاتر گوتی " ئێستا گرێبەستم لەگەڵ هیچ یانەیەک نییە، لە سوێد چەند یانەیەک لە رێگەی بەڕێوەبەری کارەکانمەوە داوایانکردووم، بەڵام نامەوێت پەلە بکەم و دەمەوێت باشترین بژاردە هەڵبژێرم بۆ ئەوەی لە ئاستێکی بەرزتردا یاری بکەم. "  لەبارەی ئەوەی کە یانەی زاخۆ هیچ پەیوەندییەکی بە یاریزانەکەوە کردووە بۆ ئەوەی رووبکاتە خولی عێراق، پێشەنگ عەبدوڵلا بە رووداوی گوت " زۆر کەس لە هاندەرانی زاخۆ نامەم بۆ دەنێرن بۆ ئەوەی پەیوەندی بە یانەکەوە بکەم، بەڕێوەبەری کارەکانم پێیگوتووم کە چەند یانەیەک هەن ئەگەر دەتەوێت لە خولی عێراق یاری بکەیت، بەڵام یارییکردن لە خولی عێراق بۆ من ئێستا گونجاو نییە، لەکاتێکدا خولەکە نیوەی رۆیشتووە، بەڵام لەگەڵ ئەوەشدا هێشتا بڕیاری کۆتاییم نەداوە کە داهاتووم لەگەڵ کام یانە دەبێت. "  یەکێکی دیکە لەو یانانەی کە بیر لە گرێبەستکردن لەگەڵ پێشەنگ دەکاتەوە، بەپێی زانیارییەکانی تۆڕی میدیایی رووداو، یانەی دالکوردە کە لە وەرزی نوێدا لە خولی پلە یەکی سوێد یارییدەکات، بەڵام هێشتا هیچ گفتوگۆیەکی فەرمی نییە و تەنیا بیرکردنەوەیە لەلایەن یانەکەوە.  پێشەنگ عەبدوڵلا، لە تەمەنی ٨ ساڵییەوە یاریی تۆپی پێ دەکات، سەرەتای دەرکەوتنی لە یانەی ئایک تێیوسی سوێدی بووە، پاشان پەیوەندیی بە یانەی نەورۆز کردووە کە یانەیەکی کوردی سوێدییە، دوای ئەوەش بۆ چەند یانەیەکی دیکەی سوێد لە خولە جیاوازەکاندا یارییکردووە، دوایین وێستگەی یارییکردنیشی لەگەڵ یانەی پیتیا بوو لە وەرزی رابردووی خولی ئێتان نۆرای سوێددا.