یارییەکانی گەڕەکە یاریگەکانی هەولێر، زاخۆ و نەورۆز پڕ لە هاندەری چاوەڕوان بۆ سەرکەوتنی تیپەکانیان دەکات.  یانەی زاخۆ لە بەردەم هەلێکی گەورەدایە بۆ نووسینەوەی مێژوو، کاتێک دوای نیوەڕۆی ئەمڕۆ لە یاریگەی خۆیدا و لەبەردەم هاندەرانیدا میوانداریی یانەی شورتە دەکات.  تاوەکو ئێستا دوای ٢٣ گەڕی خولی عێراق، هیچ یانەیەک لە شورتەی نەبردووەتەوە و یانەکە لە پێشەنگی ریزبەندی خولەکەدایە، زاخۆ دەیەوێت ئەو مێژووە تۆماربکات و ببێتە یەکەم یانە کۆتایی بە سەرکێشییەکانی یانەکەی بەغدا بهێنێت و هەزاران هاندەر لە یاریگەی خۆیدا دڵخۆشبکات.  گەرچی هەفتەکانی رابردووی رکابەرییەکان هەواڵ و ئەنجامی خۆشی بۆ زاخۆ پێنەبوو، بەڵام ئەوەی لە هەموو شت زیاتر هاندەرە بۆ زاخۆ، نووسینەوەی ئەو دەستکەوتە مێژووییەیە کە دەڵێ، زاخۆ بووە تاکە یانە ئەمساڵ لە شورتە بباتەوە.  پێشەنگی خولەکە کە یاری دوای یاری زیاتر لە نازناوەکە نزیکدەبێتەوە، پێویستی بەبردنەوەی ئەم یارییە و چەند یارییەکی دیکە هەیە بۆئەوەی دەرچوونە خێراکەی لە خولەکەدا زوو بەئەنجام بگات، بەڵام زاخۆش بۆ دڵنیاییدان بەوەی ئەنجامە باشەکانی ئەمساڵ تاکۆتایی بەردەوام دەبن، پێویستی زۆری بەبردنەوەی یارییەکە هەیە.  زاخۆ رۆژی سێشەممە دوایین مەشقەکانی بۆ یارییەکە ئەنجامدا و بەتەواوی بۆ یارییەکە ئامادەیە، بەڵام شورتە چەند کێشەیەکی هەیە و یانەکە بۆ ئەم یارییە گرنگەی لە توانای چەند یاریزانێکی بێبەش دەبێت، کە ئەمەش کێشە بۆ راهێنەری یانەکە دروستدەکات.  یانەی نەورۆز لە یاریگەی خۆیدا و لە سلێمانی، میوانداری لە سناعە دەکات. بۆ نەورۆز هاوکێشەی خۆدەربازکردن لە ناوچەی مەترسیداری دابەزین، هێشتا ناونیشانی سەرەکی یارییەکانە، ئاخر نەورۆز نزیکترین یانەی خولەکەیە لەو هێڵە سوورەوەی پێشانیدەدەن کام یانە ساڵی داهاتوو لەبری نایاب، لە پلە یەک دەبێت.  نەورۆز لە میوانداریکردنی سناعەدا، دەتوانێ دوو چۆلەکە بەبەردێک بکاتە قوربانی، چونکە بەدەستهێنانی ئەنجامێکی باش لەو یارییەدا، چەندە زیاتر دڵنیایی بۆ خۆی بەدەستدەهێنیت لە مانەوە لە نایاب، ئەوەندەش خزمەت بە هەولێر دەکات کە هاوشێوەی سناعە ٢٦ خاڵی هەیە.  هەولێر لە فرانسۆ هەریریدا پێشوازی لە دیوانییە دەکات. دیوانییە یەکێکە لەو یانانەی لە ژێرەوەی ریزبەندی خولەکەدا چەقیووە و دەست بەهەموو هەلێکەوە دەگرێت بۆ دەربازبوون، بۆیە ئەوەی لەسەر نزار مەحرووس و یاریزانەکانی پێویستە، هێندەی بیرکردنەوەیە لە سێ خاڵی یارییەکە، ئەوەندەش دەبێ لە بەرامبەر سوپرایزی میوانەکەیاندا وریا بن کە هەموو خاڵێک بۆ ئەوان مانای سەرکەوتنێکی گەورە دەدات.