دادگا ئیتاڵییەکە ئەو سزایەی لە ساڵی ٢٠١٧ بەسەر ئەستێرە بەرازیلییەکەدا سەپاندووە، بەڵام هێشتا ئەو سزایە بەسەریدا جێبەجێنەکراوە، بۆیە دادگا جەختی لەسەر ئەوە کردەوە کە بڕیاری ئەمجارە کۆتاییەوە دەبێت راستەوخۆ جێبەجێبکرێت، هەروەها رێگە بە تانەلێدانیش نادرێت.  رۆبینیۆی تەمەن ٣٧ ساڵان، یەکێکە لە ئەستێرە ناسراوەکانی مێژووی تۆپی پێی بەرازیل، کە بۆ یانەکانی ریال مەدریدی ئیسپانی، مانچێستەر سیتی ئینگلیزی و میلانی ئیتاڵی یاریکردووە.  رۆبینیۆ تانەی لە بڕیارەکە دابوو، بەڵام جارێکی دیکە دادگای رۆما رەتیکردەوە چاو بە بڕیارەکەدا بخشێنیتەوە و داوای لە بەرازیل کردووە رۆبینیۆ رادەستی ئیتاڵیا بکات بۆ جێبەجێکردنی بڕیاری دادگا، بەڵام حکومەتی بەرازیل هاوڵاتییەکانی نانێرێتە هیچ وڵاتێکی دیکە بۆ دادگاییکردن، بەڵکو لە بەرازیل دادگاییان دەکات.  رۆبینیۆ بەوە تۆمەتبارە کە ساڵی ٢٠١٣ لە یانەیەکی شەوانە لە ئیتاڵیا دەستدرێژیی سێکسی کردووەتە سەر کچێکی ئەڵبانی و توندوتیژی سێکسی بەکارهێناوە، کە ئەو دواتر دووپاتیکردەوە کە بێبەرییە لەو تۆمەتە و گوتی "بۆ هەمووان دەسەلمێنم کە من بێتاوانم".  لە مانگی ١٠ ـی ساڵی ٢٠٢٠ یانەی سانتۆسی بەرازیلی گرێبەستێکی لەگەڵ رۆبینیۆ کرد بۆ ئەوەی وەرزێک یاری بۆ بکات، بەڵام دوای ئاشکرابوونی ئەو هەواڵە ئابڕووبەرە، رایگەیاند کە ئەو گرێبەستەی هەڵوەشاندەوە کە بەر لە چەند رۆژێک لەگەڵ رۆبینیۆی ئەستێرەی بەرازیلی کردووە.  ئەوکاتە، رۆبینیۆ بۆ چوارەمجار بووە یاریزانی سانتۆس، بەڵام گوشارەکانی میدیا و تۆڕە کۆمەڵایەتییەکان، کارگێڕی سانتۆسیان ناچارکرد، گرێبەستە نوێیەکەی رۆبینیۆ هەڵوەشێنێتەوە و لە بڵاوکراوەیەکی فەرمیدا هەڵوەشاندنەوەی ئەو گرێبەستەی راگەیاند.  سانتۆس لەو بڵاوکراوەیەدا گوتی "باشترە رۆبینیۆ بایەخ بە کەیسەکەی بدات، کە لە ئیتاڵیا بە دەستدرێژیی سێکسی تۆمەتبارکراوە".  رۆبینیۆش ئەوکات لە یەکەم لێدوانیدا لەدوای هەڵوەشاندنەوەی گرێبەستەکەی لە لایەن سانتۆسەوە، نیگەرانی خۆی نیشاندا و گوتی "داوای لێبوردن دەکەم ئەگەر هەستی کەسم بریندارکردبێت". هەروەها دووپاتیشیکردەوە کە ئەو بێبەرییە لەو تۆمەتە و گوتی "رۆیشتنم باشترە، بەدڵنیاییەوە بۆ هەموو لایەک و بۆ ئەوانەی خۆشیان دەوێم دەیسەلمێنم کە من بێگوناحم".