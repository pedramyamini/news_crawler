وەرزی ئەمساڵ رکابەرییەکانی پایسکلسواریی عێراق بە ٥ قۆناخ تەواو دەبێت، وا چاوەڕواندەکرێت زیاتر لە ٣٠ یانە لەسەر ئاستی کوڕان و کچان بەشداری بکەن و یانەکانی هەرێمی کوردستانیش بەشدارییەکی کارایان دەبێت.   مەحموود عەزیز، سەرۆکی یەکێتیی پایسکلسواری عێراق، لە لێدوانێکی تایبەت بە تۆڕی میدیایی رووداو، رایگەیاند "ئەمساڵ رکابەرییەکان زۆر بەهێزن و تیپەکان بە کۆکردنەوەی یاریزانی بەهێز ریزەکانیان تۆکمە کردووە، ئەوەی جێگای دڵخۆشییە یانەکانی هەرێمی کوردستان دێنە ناو رکابەری و بەربژێرن بۆ بردنەوەی پلەکانی پێشەوە".   بڕیارە رۆژی ١٠ی مانگی ئادار هەڵبژاردەی کوڕان و کچانی پایسکلسواری عێراق بچێتە نێو کەمپێکی راهێنان لە تورکیا، دواتر رۆژی ٢٢ی ئادار بەشداری پاڵەوانێتی وڵاتانی ئاسیا لە تاجیکستان دەکات.   عەزیز روونیکردەوە "بۆ بەدەستهێنانی ئەنجامێکی باش بەشداری پاڵەوانێتی ئاسیا دەکەین، پێکهاتەی یاریزانانمان لە کورد و عەرەب پێکهاتوون و ئەزمووندارن لە کێبرکێکانی دەرەوە، هەر بۆیە ئێمەش بە هەموو توانایەک پاڵپشتیان دەکەین".   بەردەوام یانەکانی هەولێر، نەورۆز، دهۆک، ئامێدی و کۆیە لە پلەکانی پێشەنگی پاڵەوانێتیی پایسکیلسواریی عێراق دێن.