گوتەبێژێک بەناوی ئەو کۆمپانیایە گەورەیەی بواری دروستکردنی کەلوپەلی وەرزشی بە میدیای فەرەنسای راگەیاند، ئەدیداس بڕیارییدا کارەکانی بۆ سپۆنسەرایەتیکردنی فیدراسیۆنی تۆپی پێی رووسیا رابگرێت.  ئەدیداس و فیدراسیۆنی تۆپی پێی رووسیا لە ساڵی ٢٠٠٨ ـەوە گرێبەستێکی هاوبەشیان واژۆکردووە، بۆ ئەوەی کۆمپانیایەکە کەلوپەلی وەرزشی هەڵبژاردە جیاوازەکانی رووسیا دروستبکات، بەڵام بەهۆی هێرشەکانی رووسیا بۆ سەر ئۆکراینا، دوای ١٤ ساڵ کۆمپانیا ئەڵمانییەکە بڕیاری هەڵوەشاندنەوەی گرێبەستەکەیدا.  گرێبەستی نێوان هەردوولا لە ساڵی ٢٠١٨ لەگەڵ بەڕێوەچوونی یارییەکانی جامی جیهانی لە رووسیا بۆ ماوەی ٤ ساڵ نوێکرایەوە و لە هاوینی داهاتوودا گرێبەستەکەیان کۆتاییدەهات.  هەڵوەشاندنەوەی گرێبەستی ئەدیداس لەگەڵ فیدراسیۆنی تۆپی پێی رووسیا، دوای ئەوە دێت، فیفا و یوفا بڕیارییاندا کۆمەڵێک سزا لەسەر رووسیا بسەپێنن، لەوانەش هەڵبژاردەی رووسیا لە پاڵاوتنەکانی مۆندیالی ٢٠٢٢ دوورخرایەوە، سەرجەم یانەکانی رووسیا لە پاڵەوانێتی و چالاکییە وەرزشییەکانی فیدراسیۆنی تۆپی پێی ئەوروپا دوورخرانەوە.