لە درێژەی یارییەکانی گەڕی ٢٣ ـی خولی یانە نایابەکانی عێراق، یانەی هەولێر لەسەر یاریگە قەشەنگەکەی نەجەف میوانی یانەی نەجەف بوو، یارییەکەش بەبێ گۆڵ کۆتاییهات و هەردوولا خاڵێکیان پێبڕا.  هەولێر لە یارییەکەدا بۆ نەیدەویست بەلانی کەمەوە خاڵێکی یارییەکە لەدەستبدات، یانەی نەجەفیش هەوڵی دەدات سوود لە هاندەرانی وەربگرێت بۆ بردنەوەی سێ خاڵی یارییەکە، بەڵام هێرشبەرانی هیچکامیان نەیانتوانی گۆڵ بکەن.  یانەی هەولێر سێ یارییە لەسەریەک ناتوانێ بردنەوە تۆماربکات، دوای ئەوەی لە گەڕی رابردوودا بەرامبەر بە یانەی شورتە دۆڕا، پێشتریش لەگەڵ ئەمانەی بەغدا یەکسانبووبوو.  نەجەفیش لە تیپە مامناوەندەکانی ئەم وەرزەی خولی نایابی عێراقە، ئەویش سێ یارییە لەسەریەک نایباتەوە، بەڵام دۆخی لە هەولێر باشترە و پلەی هەشتەمی گرتووە بە کۆکردنەوەی ٣٣ خاڵ.  یانەی هەولێر بەم یەکسانبوونە ژمارەی خاڵەکانی بۆ ٢٦ خاڵ بەرزبووەوە، لە پلەی ١٣ ـی ریزبەندیدایە  و لەگەڵ سناعە و نەفتی میساندا هاوتان بەڵام بە جیاوازیی گۆڵ لەدواوەیە.