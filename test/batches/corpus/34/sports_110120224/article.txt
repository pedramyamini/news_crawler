یارییەکە کاژێر ١٣: ٤٥ لە چوارچێوەی رکابەرییەکانی گەڕی ١٨ ـی خولی عێراق لەسەر یاریگەی سامەڕا بەڕێوەدەچێت، زاخۆ هەلێکی گەورەی لەبەردەمە بۆ ئەوەی لە دەرەوەی یاریگەی خۆی سێ خاڵ بباتەوە و پلەی شەشەمی ریزبەندی خولەکە لە یانەی نەجەف وەربگرێت، کە ئەمیان لەم گەڕەدا بەرامبەر یانەی شورتە دۆڕا.  لە پێنج یاریی رابردووی هەردوو یانەدا زاخۆ هیچ یارییەکی نەدۆڕاندووە، لە دوایین ٣ یارییشدا یانەی زاخۆ لە سامەڕای بردووەتەوە، بۆیە پێشبینییەکان بۆ بردنەوەی نوێنەرەکەی کوردستانن لە یارییەکەی ئەمڕۆدا.  ئەوەی بۆ هاندەرانی زاخۆ جێگەی نیگەرانییە، ئەوەیە کە یانەکە لە دوایین سێ یارییدا لەم وەرزەی خولی عێراقدا هیچ یارییەکی نەبردووەتەوە و لە هەرسێ یارییەکەدا یەکسانبووە.  زاخۆ بەر لەم یارییە لە پلەی حەوتەمی ریزبەندی خولەکەیە بە کۆکردنەوەی ٢٦ خاڵ، یانەی سامەڕا لە ١٧ گەڕی رابردوودا هیچ بردنەوەیەکی نییە، ٤ جار یەکسانبووە و ١٣ یاریی دۆڕاندووە، ئێستا یانەکە لەم وەرزەدا لە پلەی کۆتاییە بە تەنیا ٤ خاڵ.  لە یاریی لووتکەی خولەکەدا، لە کلاسیکۆی عێراقدا هەردوو یانەی قوە جەوییەی پاڵەوانی وەرزی رابردووی خولەکە و یانەی زەورای رکابەری لەسەر یاریگەی شەعب رووبەڕووی یەکدەبنەوە.  قوە جەوییە لەم وەرزەدا ئاستی وەک پێویست نییە و لە پلەی پێنجەمی ریزبەندی خولەکەیە بە ٣٢ خاڵ، یانەی زەورا بەشێوەیەکی کاتی لە پلەی چوارەمی ریزبەندی خولەکەیە و خاوەنی ٣٣ خاڵە.  بەر لە یارییەکە رازی شنێشل، راهێنەری یانەی قوە جەوییە لەلێدوانێکی رۆژنامەڤانیدا گوتی " یارییەکە گرنگی زۆری هەیە لەلایەن هاندەران و میدیاوە، ئێمە دەمانەوێت لە کلاسیکۆدا باشترین پێشکێشبکەین. "  راهێنەری جەوییە زیاتر گوتی " بارودۆخی هەردوو یانە لە ریزبەندی خولەکەدا ئاسایی نییە، بەوپێیەی کە هەردوو یانە باشترین یاریزانەکانی ناوخۆیان هەیە و هەوڵدەدەن یارییەکەببەنەوە بۆ ئەوەی زیاتر بچنە پێشەوە. "  لەلایەن خۆیەوە حەیدەر عەبدولئەمیر، راهێنەری یانەی زەورا لەبارەی یارییەکە گوتی " بەرامبەر شورتە یارییەکی زۆرباشمان کرد، ئێمە شایستەی دۆڕان نەبووین لە یارییەکەدا، هیوادارم بەو ئاستە بەرامبەر قوە جەوییە یاری بکەین، ئێمە پێویستیمان بەبردنەوەی یارییەکە هەیە و دەمانەوێت لە پێناو هاندەراندا ٣ خاڵ ببەینەوە.