ئینتەرمیلان لە یاری گەڕانەوەی قۆناخی شانزدەی چامپیۆنزلیگدا روو لە یاریگەی ئانفێڵد دەکات. ئەو یانەیە کە لە یاریگەی خۆیدا بە دوو گۆڵی بێبەرامبەر دۆڕاوە، ئەرکەکەی یەکجار زەحمەت دێتە بەرچاو بۆ پەڕینەوە بەرەو قۆناخی داهاتوو.  ئینتەرمیلان تا ئێستا لە سێ بەرەی جیاوازدا رکابەری لەسەر نازناوەکان دەکات، بەڵام لە هیچ کام لەو سێ بەرەیەدا، هێندەی چامپیۆنزلیگ بارودۆخەکەی نالەبار نییە.  لە جامی ئیتاڵیادا لە قۆناخی پێشکۆتایی یارییەکی گرنگی لە بەرامبەر میلان ماوە و لە خولی ئیتاڵیاشدا، یانەکە هەفتەکانی رابردوو ژمارەیەکی بەرچاوی خاڵی لەدەستدا و ئەوەش گوڕوتینی بەرکابەرەکانی بەخشییەوە، بەرلەوەی لەسەرەتای ئەم هەفتەیەدا بردنەوەیەکی گەورە بەسەر سالیرنیتانادا بەدەستبهێنێت بە پێنج گۆڵی بێبەرامبەر.  رکابەرەکەی ئینتەرمیلان کە لیڤەرپوولی ئینگلیزییە، ئەمڕۆژانە لە قۆناخێکی درەوشاوەدا دەژی، لە خولدا رکابەرە، جامێکی بەدەستهێناوە و لە جامەکەی دیکەدا رکابەرە، ئەمجارەش لە یاریگەی خۆیدا یاریدەکات و نیوەی رێگاشی بەرەو قۆناخی داهاتوو بڕیوە. توانا گەورەکەی یانەکە لە هێڵی هێرشبەریدا، بێگومان وا دەکات بیرکردنەوە لە دۆڕان لە یارییەکدا بۆ لیڤەرپوول، وەک خەونێکی یەکجار ئەستەم تەماشا بکرێت.