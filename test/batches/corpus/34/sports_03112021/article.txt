لە رکابەرییەکانی گەڕی چوارەمی قۆناخی کۆمەڵەکانی چامپیۆنزلیگدا، مانچێستەر یونایتد لە دەرەوەی یاریگەی خۆی بەرامبەر ئاتالانتا یارییکرد، هەردوولا بە دوو گۆڵ بۆ هەر لایەک یەکسانبوون و رۆناڵدۆ لە دوایین خولەکدا رێگەی بە دۆڕانی یانەکەی نەدا.  لە خولەکی ١٢ جۆزێپ ئیلیچیچ گۆڵێکی بۆ خاوەن یاریگە تۆمارکرد، بەڵام رۆناڵدۆ پێشکۆتاییهاتنی نیوەی یەکەم وەڵامی دایەوە و ئەنجامەکەی بۆ یانە ئینگلیزییەکە یەکسانکردەوە.  لە خولەکی ٥٦ دۆڤان زاپاتا جارێکی دیکە ئاتالانتای پێشخست و مانچێستەر یونایتدی خستە بارودۆخێکی زەحمەتەوە، بەڵام وەک هەمیشە رۆناڵدۆ ئامادەبوو و لە دوایین خولەکی یارییەکەدا بە تۆمارکردنی گۆڵێکی دیکە یارییەکەی گەڕاندەوە خاڵی سەرەتا و مانچێستەر یونایتدی لە دۆڕان رزگارکرد.  بەمەش یارییەکە بەیەکسانبوون بە دوو گۆڵ بۆ هەر لایەک کۆتاییهات و کریستیانۆ رۆناڵدۆش بەباشترین یاریزانی یارییەکە دیارییکرا و هاندەرانی ئاتالانتاش چەپڵەیان بۆ یاریزانەکە لێدا.  دوای یارییەکە رۆناڵدۆ دڵخۆشیی خۆی بەرامبەر ئەم یەکسانبوونە پێشاندا و گوتی " ئاتالانتا خاوەنی راهێنەرێکی زۆرباشە و یارییەکە زۆر قورسبوو، بەڵام دڵخۆشم کە گۆڵم تۆمارکرد و ئەنجامێکی باشمان بەدەستهێنا، ئێمە پێویستیمان بە کاتە بۆ ئەوەی زیاتر بەرەو پێشەوەبچین و تیپەکە باشتربێت. "  دۆن لەبارەی چەپڵەلێدان و فیکەی هاندەرانی ئاتالانتا گوتی " پێموایە ئەوان شێوازی ئاهەنگگێڕانی منیان بەدڵ بوو. "  کریستیانۆ لە بەشێکی دیکەی قسەکانیدا گوتی " دڵخۆشم بەوەی ئاستێکی باشمان پێشکێشکرد و ئەنجامێکی باشمان بەدەستهێنا، سەرسامبووم بەوەی یارییەکە بەم شێوەیە کۆتاییهات، هەرگیز خۆمان بەدەستەوە نادەین و ئەنجامێکی باشمان بەدەستهێنا. "  کریستیانۆ رۆناڵدۆ لەم وەرزەی چامپیۆنزلیگدا ٤ یارییکردووە و لە هەموو یارییەکاندا گۆڵی تۆمارکردووە  رۆناڵدۆ لە بەرامبەر یانەی ئاتالانتا ٨ یاریی ئەنجامداوە و ٦ گۆڵی تۆمارکردووە  رۆناڵدۆ لە دوایین ٥٠ یاریی چامپیۆنزلیگدا ٥٤ گۆڵی تۆمارکردووە  کریستیانۆ رۆناڵدۆ لە تەمەنی ٣٦ ساڵی و ٢٧٠ رۆژیدا، گەورەترین یاریزانی مانچێستەر یونایتدە لە یارییەکی چامپیۆنزلیگدا زیاتر لە گۆڵێک بکات.  رۆناڵدۆ لەم وەرزەدا بەشێوەیەکی گشتی ١٦ یاریی ئەنجامداوە و ١٤ گۆڵی تۆمارکردووە  رۆناڵدۆ گۆڵکاری مێژوویی چامپیۆنزلیگە و بووە خاوەنی ١٣٩ گۆڵ