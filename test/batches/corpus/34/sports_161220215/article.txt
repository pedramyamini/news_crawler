میدیای ئیسپانیا بڵاویکردەوە، دوای تووشبوونی هەریەکە لە مارسێلۆ و مۆدریچ بە ڤایرۆسی کۆرۆنا، ژمارەی تووشبووان لە یانەی شاهانەدا روو لە زیادبوونە و پێنج کەسی دیکە لەنێو یانەکەدا تووشی کۆرۆنا بوون، بەڵام تاوەکو ئێستا ناوی ئەو کەسانە ئاشکرا نەکراوە و یانەی شاهانەش هیچ وردەکارییەکی لەبارەوە بڵاونەکردووەتەوە.  بڕیاربوو ئەمڕۆ کاژێر ١٣: ٠٠ یانەی شاهانە مەشق و راهێنانەکانی ئەنجامبدات، بەڵام بەهۆی ئەوەی کە هێشتا پشکنینەکانی تایبەت بە کۆرۆنا لە یانەکەدا نەگەڕاونەتەوە مەشقەکانی یانەکە بۆ کاژێر ١٨: ٣٠ دواخران.  میدیای ئیسپانیا دەڵێت " بەپێی پرۆتۆکۆڵی لالیگا بۆ رووبەڕووبوونەوەی ڤایرۆسی کۆرۆنا، پێویستە هەر یانەیە ١٣ یاریزان کەمتری نەبێت بۆ ئەوەی یارییەکانی ئەنجامبدات، هەرکاتێک ژمارەی یاریزانە بەردەستەکان لەو ژمارەیە کەمتر بوو بڕیاری دواخستنی یارییەکە دەدرێت. "  کەوتنە نێو ئەم بارودۆخە ئاڵۆزەوە لەکاتێکدایە کە یانەی ریال مەدرید رۆژی یەکشەممە لە رکابەرییەکانی گەڕی ١٨ ـی لالیگادا میوانداریی یانەی کادیز دەکات، بەڵام تاوەکو ئێستا بەتەواوی چارەنووسی یارییەکە دیارنییە و بەپێی بەرەوپێشچوونەکان رەنگە گۆڕانکاری بەسەر کاتی یارییەکەدا بێت، کە دواتر دەستەی بەڕێوەبردنی لالیگا بڕیاری لەبارەوە دەدات.  بۆ رووبەڕووبوونەوەی کۆرۆنا و پاراستنی سەلامەتی یاریزانان و تیپەکە، بەرپرسانی ریال مەدرید ئەمڕۆ کۆبوونەوەیەکی نائاسایی خۆیان ئەنجامدەدەن.