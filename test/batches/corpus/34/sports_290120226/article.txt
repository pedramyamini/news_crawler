بارتی لە یاریی کۆتایی پاڵەوانێتییەکەدا، بەرامبەر دانیێلی کۆلینزی ئەمریکی یارییکرد، دوای پێشکێشکردنی ئاستێکی بەرز، خانمە ئوسترالییەکە یارییەکەی بە دوو کۆمەڵەی بێبەرامبەر لە بەرژەوەندی خۆی یەکلاکردەوە و نازناوی پاڵەوانێتییەکە لە ئوسترالیا هێشتەوە و بووە پاڵەوان.  لە کۆمەڵەی دووەمدا هەر زوو ئاشلی بە ٦ - ٣ پێشکەوت، لە کۆمەڵەی دووەمدا رکابەرییەکە بەهێزتربوو، بەڵام ئەمجارەش بارتی سەرکەوت و بە ٧ - ٦ کۆمەڵەی دووەمیشی بردەوە و بووە پاڵەوان.  ئاشلی بارتی لە دوای ٤٤ ساڵ، یەکەم خانمە تێنسزانی ئوسترالییە نازناوی پاڵەوانێتییەکە دەباتەوە، لە پاڵەوانێتیی ئەمساڵدا هیچ کۆمەڵەیەکی نەدۆڕاند و بەشایستەییەوە نازناوەکەی لە بەرژەوەندی خۆی یەکلاکردەوە.  ئاشلی تەمەنی ٢٥ ساڵە، ئێستا یەکەمی ریزبەندی باشترین تێنسزانی جیهانە و بەبردنەوەی نازناوی پاڵەوانێتی کراوەی ئوسترالیاش، ٢ هەزار خاڵی دیکە چووە سەر ریزبەندی تێنسزانەکە و لە پلەی یەکەمی ریزبەندی باشترین خانمانی جیهان جێگەی خۆی بەهێزکرد.