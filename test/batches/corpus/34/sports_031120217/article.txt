چاڤی بە میدیاکانی راگەیاند: "گەڕانەوە پێویستی بە رێککەوتنی سەد و بارسێلۆنایە، شاندی بارسێلۆنا هاتوون و ئێمەش پەرۆش و دڵخۆشین، چاوەڕێدەبین بزانین چی روودەدات".  ئەو راهێنەرە تەمەن ٤١ ساڵانە دەڵێ: "لەراستیدا دەمەوێت بگەڕێمەوە ماڵەکەم، هیواخوازم ئەوە رووبدات، من گرێبەستم هەیە و ئێستاش هەردوو یانە گفتوگۆ دەکەن، هەردوولاش پێگەی من دەزانن".  دوای یارییەکەی ئەمڕۆی سەد، عەبدولکەریم حەسەن کاپتنی سەدی قەتەری  هێندەی دیکە پشتراستی کردەوە چاڤی دەگەڕێتەوە بارسێلۆنا و گوتی: "هەموومان دڵتەنگین بە رۆیشتنی، گرنگ ئەوەیە دەبێتە راهێنەری یانەیەکی گەورەی وەکو بارسێلۆنا".  گوتیشی: " چاڤی بیرۆکەی نوێی هێنایە نێو تۆپی پێی قەتەر، زۆر هاوکاربوو لەگەڵمان، زۆر شتمان بەدەستهێنا، بیری دەکەین".  چاڤی دوای یاریەکەی سەد ماڵئاوایی لە یاریزانانی یانەکەی کرد، ئەمە وەکو ماڵئاوایی لە یانەکەی لێکدرایەوە.