د. شاکر ئەحمەد لە رووماڵی دێسکی وەرزشی رووداو بۆ هەڵبژاردنی یانەکانی کوردستان بەشداریکرد و وەڵامی چەندین پرسیاری سەبارەت بە هەڵبژاردنی دەستەی کارگێڕیی یانەکان دایەوە و بەفەرمی ئەوەی دووپاتکردەوە کە بەهیچ شێوەیەک رێگە نادرێت هەڵبژاردنەکانی یانەکانی هەولێر، دهۆک و زاخۆ دوابخرێت و دەبێت بکرێن.  بەڕێوەبەری گشتیی وەرزش گوتی: تاوەکو ئێستا سێ یانەیە بەفەرمی داوایانکردووە کە هەڵبژاردنەکانیان بۆ دوابخرێت، یانەی نەورۆز بەبیانووی ئەوەی کە یاریگەکەیان تەواونەبووە و چەند شتێکی دیکەش، بۆیە بۆ ماوەیەکی کاتی هەڵبژاردنەکەیان دوادەخرێت، بەڵام دواخستنەکەی یانەی نەورۆز پەیوەندی بە دۆخی سیاسیی سەرۆکایەتیی یانەکە و شاری سلێمانییەوە نییە، چونکە پێش رووداوەکانی ٨ ـی تەمووز داوایانکردبوو، هەروەها یانەی مەخموور داوایانکردووە ١٥ رۆژ هەڵبژاردنەکەیان دوابخرێت، یانەی تەقتەقیش ١٠ رۆژ دوادەخرێت بەهۆکاری جیاواز و بوونی کێشە لە یانەیەکە.  ئەحمەد سەنگاوی پرسیاری ئەوەی لە شاکر ئەحمەد کرد کە گوایە دەنگۆی ئەوە هەیە هەڵبژاردنی یانەی هەولێر نەکرێت و دوابخرێت و دواتر دەستەیەک بۆ بەڕێوەبردنی یانەکە دەبندرێت بە سەرۆکایەتیی د. عەبدوڵڵا مەجید، شاکر ئەحمەد بەم شێوەیە وەڵامی دایەوە: من لە سەرەتای کارکردنم لە پۆستەکەم بە راشکاوی قسە دەکەم، هەڵبژاردنی دەستەی کارگێڕیی یانەی هەولێر رۆژی چوارشەممە ٢٧ // ١٠/٢٠٢١ دەکرێت، بەڵام ئەگەرهاتو تیمی تۆپی دەستی کچانی یانەی هەولێر بەشداری لە پاڵەوانێتیی عەرەبی بکەن، ئەوا بۆی هەیە هەڵبژاردنەکە بێتە پێشەوە بەس ناچێتە دواوە، واتا پێش دەخرێت بەڵام بەهیچ شێوەیەک دواناخرێت.  د. شاکر گوتی: نەک هەر هەولێر، زاخۆ رۆژی چوارشەممە دەبوو هەڵبژاردن بکەن، بەڵام بەرپرسی ئیدارەی سەربەخۆی زاخۆ داوای لە من کرد کە بەهۆی ئەوەی رۆژی چوارشەممە لە خولی کوردستان یارییان هەیە، بۆیان دوابخەن بۆ رۆژی شەممە، کەواتە رۆژی شەممە هەڵبژاردنی یانەکانی زاخۆ و دهۆک دەبێت بکرێ.  سەبارەت بە دانانی دەستەی کاتی بۆ یانەی هەولێر گوتی: هیچ شتی وانییە، ئەگەر دەستەی کاتی دابندرێت دەبێت من واژۆی بکەم، بۆیە تەنیا دەبێت هەڵبژاردن بکرێت.  هەڵبژاردنی یانەکانی سنووری پارێزگای هەڵەبجە کۆتاییانهاتووە، ئێستا لە سنووری پارێزگای سلێمانی چەند یانەیەک ماون کە لەم هەفتەیەدا دەبێت سەرجەمیان تەواوبکرێن جگە لە یانەی نەورۆز، لە هەولێریش زۆرینەی یانەکان هەڵبژاردنیان کردووە و لەم هەفتەیەشدا سەرجەمیان دەیکەن، هەرچی سنووری زاخۆ و دهۆکیش لەم ماوەیەی رابردوودا چەند یانەیەک گۆڕانکارییان کردووە و بەردەوام دەبن، لە سەرەتای هەفتەی داهاتوودا کۆتایی هەڵبژاردنەکان دێن.  هەڵبژاردنی دەستەی کارگێڕیی یانەکانی کوردستان چوار ساڵ جارێک دەکرێت، دەستەی گشتی کە بریتین لە یاریزانان و ئەندامان و راهێنەرانی یانەکە، دەنگ بە ئەندامانی بەربژێر دەدەن بۆ ئەوەی دەستەی کارگێڕی هەڵبژێرن، دەستەی کارگێڕیش سەرۆک و جێگر و سکرتێری یانەکە دیاری دەکەن.