فیدراسیۆنەکە لە راگەیێنراوێکی فەرمیدا دەڵێت " بە تووندی سەرکۆنەی ئەو دڕندایەتییە دەکەین کە رووسیا بەرامبەر ئۆکراینا دەیکات، بەو هۆیەشەوە رێگە نادەین هیچ هەڵبژاردەیەکی ئینگلتەرا، لەسەر ئاستی پیاوان و خانمان، بەهەموو ئاستەکانییەوە بەرامبەر هەڵبژاردە جیاوازەکانی رووسیا یاریی بکات. "  ئەم هەڵوێستەی فیدراسیۆنی تۆپی پێی ئینگلتەرا لەکاتێکدایە، مانگی حەوتی ئەمساڵ رکابەرییەکانی پاڵەوانێتی تۆپی پێی ئەوروپا بەڕێوەدەچێت و رووسیا کەوتووەتە بەرامبەر ئینگلتەرا.  ئینگلتەرا دەبێتە چوارەم هەڵبژاردەی ئەوروپا دوای هەریەکە لە پۆڵەندا، سوێد و چیک کە ئامادەنین هیچ یارییەک بەرامبەر هەڵبژاردەی رووسیا ئەنجامبدەن.  فیدراسیۆنی تۆپی پێی جیهان، بڕیارییداوە رووسیا هیچ یارییەک لەنێو خاکی خۆیدا ئەنجامنەدات و رێگەنادات، ئاڵای وڵاتەکە لە چالاکییەکانیدا هەڵبکرێت و لێدانی سروودی نیشتمانی وڵاتەکەشی قەدەخە کرد.  فیفا دەڵێت " لەگەڵ فیدراسیۆنی تۆپی پێی ئەوروپا و دامەزراوە وەرزشییەکانی دیکە لە گفتوگۆی بەردەوامدا دەبین بۆ ئەوەی رێکاری دیکە بگرینەبەر. "  بەهۆی هێرشەکانی رووسیا بۆ سەر ئۆکراینا، بەشێکی زۆری هەڵبژاردەکانی ئەوروپا، میدیا و هاندەران داوادەکەن رووسیا لە پاشکۆی پاڵاوتنەکانی مۆندیال دووربخرێتەوە.