لویس کانۆت، رۆژنامەڤانی ئیسپانی چەند زانیارییەکی لەبارەی مووچەی یاریزانانی یانە کەتەلۆنییەکە بڵاوکردەوە، بەتایبەتیش جێرارد پیکێ، خۆردی ئەلبا، بۆسکێتس، ساموێل ئومتیتی و عوسمان دێمبێلی.  یانەی بارسێلۆنا لە روونکردنەوەکەیدا دووپاتیدەکاتەوە کە یانەکە هەرگیز زانیاری لەبارەی مووچەی یاریزانەکانی بۆ هیچ لایەن و سەرچاوەیەک ئاشکرا نەکردووە و ئەو زانیارییانەی لەو بارەیەوە بڵاوکراونەتەوە دوورن لە راستی.  لە راگەیێندراوەکەی بارسێلۆنادا هاتووە "هەڵەیە کە دەگوترێت ئەو یاریزانانەی ناویان هاتووە وەرگرتنی مووچەکانیان بە رێژەی ١٠٠ % دواخستووە، پیکێ، بۆسکێتس و ئەلبا لە کاتی نوێکردنەوەی گرێبەستەکانیان لە بەشێک لە مووچەکانیان خۆش بوونە".  بارسێلۆنا لە کۆتایی راگەیێنراوەکەیدا جەخت لەسەر ئەوە دەکاتەوە کە ئەو زانیارییانەی لەبارەی مووچەی یاریزانەکانی بڵاوکراونەتەوە نا راست و نا پیشەیین و دەڵێت "ئەم کارە بە نیازێکی خراپ و ناپاک کراوە، بەداخەوە کە بەمشێوەیە دەست دەخرێتە نێو مافی کەسیی یاریزانەکان، کە ئەگەر زانیارییەکان راستیش بن دەبێت بە نهێنی بمێننەوە".  جێرارد پیکێ، بەرگریکاری بارساش وێنەیەکی لە تویتەر بڵاوکردەوە، تێیدا دەردەکەوێت کە ئێستا مووچەی ساڵانەی ٤ ملیۆن و ٦٠٠ هەزار یۆرۆیە.  ئەم هەڵوێستەی پیکێ دوای ئەوە هات کە ئەو رۆژنامەڤانەی TV ٣ ـی ئیسپانی گوتبووی "پیکێ ساڵانە ٢٨ ملیۆن یۆرۆ لە بارسێلۆنا وەردەگرێت، کە بەرزترین مووچەیە لەنێو یاریزانانی بارسێلۆنادا و ئامادەش نییە مووچەکەی کەم بکاتەوە".  جێرارد پیکێ هێرش دەکاتە سەر لویس کانۆتی رۆژنامەڤانیش، کە ئەو زانیارییانەی بڵاوکردووەتەوە و بۆی نووسیوە "هەندێک رێزی خۆت بگرە".