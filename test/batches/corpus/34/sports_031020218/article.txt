یەکێتیی بادمنتۆنی عێراق ٧ ناوەندی تایبەت بە پێگەیاندنی یاریزانانی لەسەر ئاستی پارێزگاکانی عێراق کردووەتەوە، هەر بۆیە پاڵەوانێتییەکە تایبەتە بە یاریزانانی ئاستی پێشکەوتووان و خوار ١٩ و ١٧ ساڵی ئەو ناوەندانە، یارییەکانیش ٣ رۆژ بەردەوامدەبن.  لە شاری هەولێر ناوەندی پێگەیاندنی یاریزانانی بادمنتۆن لە نێو یانەی ئەکاد عەنکاوەیە، هەر بۆیە یاریزانانی ئەم یانەیە دوای ئامادەکارییەکی زۆر و ئەزموونێکی باش لەگەڵ ڤان شەوقی راهێنەری هەڵبژاردەی بادمنتۆنی عێراق وەک نوێنەری هەرێمی کوردستان بەشداری پاڵەوانێتییەکەیان کردووە و چاوییان لە نازناوی کێبرکێکەیە.  نادر مەجید، سەرۆکی یەکێتیی بادمنتۆنی لقی هەولێر، لە لێدوانێکی تایبەت بە تۆڕی میدیایی رووداو، رایگەیاند "پاڵەوانێتیەکە ئاسان نییە و یاریزانی زۆر باش بەشدارییان کردووە، بەڵام ئێمە لە شاری هەولێر ناوەندێکی باشمان لە نێو یانەی ئەکاد هەیە و یانەکە بایەخێکی زۆر بە پێشکەوتنی یاریزانانی داوە، هەر بۆیە چاومان لە بەدەستهێنانی جامی پاڵەوانێتییەکەیە".   شاری هەولێر دووجار میوانداری پاڵەوانێتیی بادمنتۆنی نێودەوڵەتی و وڵاتانی عەرەبی کردووە، یەکەم میدالیای زێڕی عێراقیش لە لایەن یاریزانان یارا ئازاد و ڤان شەوقی بەدەستهێندراوە، کە دوو یاریزانی کوردی شاری هەولێرن.