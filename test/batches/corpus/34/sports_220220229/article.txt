جۆکۆ لە تێنسی دوبەی بەشداریکرد، لە یاریی یەکەمی خۆیدا لە پاڵەوانێتییەکە رووبەڕووی لۆرێنزۆ مۆسێتیی ئیتاڵی بووەوە و یارییەکەشی بە دوو سێتی بێ بەرامبەر لێبردەوە.  ئەنجامی هەردوو سێتەکە شەش سێ بوو، کە ئەمە یاریی یەکەمی نۆلێ بوو لە ساڵی ٢٠٢٢ ـدا کە ئەنجامیدا.  پاڵەوانێتیی تینسی دوبەی نەیکردووەتە مەرج لەسەر یاریزانەکان کە دەبێت ڤاکسینیان وەرگرتبێت ئینجا بتوانن بەشداری بکەن، ئەمەش بۆ جۆکۆڤیچ هەواڵێکی خۆش بوو.  جۆکۆڤیچ لە سەرەتای ئەمساڵدا بووە ترێندی هەواڵەکانی جیهان، دوای ئەوەی بۆ ماوەی چەند رۆژێک لە فڕۆکەخانی ملبۆرنی ئوسترالیا هێڵدرایەوە و نەیانهێشت بچێتە ئەو وڵاتە بۆ بەشداریکردن لە گراندسلامی کراوەی ئوسترالیا، ئەمەش کاردانەوەی زۆری لێکەوتەوە.  جۆکۆڤیچ بەر لە چەند رۆژێک رایگەیاند، بەلایەوە ئاساییە ئەگەر بەشداری لە گراندسلامەکانی رۆلان گارۆس و وێمبڵدۆنیشدا نەکات ئەگەر مەرجی وەرگرتنی ڤاکسین بسەپێنن، چونکە ئەو بڕیاریداوە ڤاکسین وەرناگرێت.