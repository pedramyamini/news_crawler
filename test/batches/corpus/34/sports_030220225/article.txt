ئەمە یەکەمجارە لە مێژوودا کامیرۆن و میسر لە پێشکۆتایی جامی ئەفریقا بەیەکبگەن، فیرعەونەکانی میسر کە مەغریبیان دوورخستەوە و ٢ - ١ لێیانبردەوە، بەرامبەر شێرەکانی کامیرۆن یاری دەکەن کە ئەوانیش ٢ - ٠ لە گامبیایان بردبووەوە.  میسرییەکان بە سەرکردایەتیی محەممەد سەڵاح ئەم یارییە دەکەن، هەرچەندە ئەوان بەر لە پالەوانێتییەکە یەکێک نەبوون لە بەربژێرە سەرەکییەکان بۆ نازناوەکە، بەڵام دوای بردنەوەیان لە کۆتدیڤوار و ئینجا دەرکردنی مەغریب، ئێستا متمانەیان بەخۆیان هەیە، بەڵام ئەرکیان لەوپەڕی قورسیدایە کە دەبێت بەرامبەر بە تیپی خانەخوێ یاری بکەن.  لە ریزەکانی میسردا، محەممەد ئەلشناویی گۆڵپارێز و ئەحمەد ئەلحیجازیی بەرگریکار بەهۆی پێکانەوە یاری ناکەن، نەک هەر ئەوان بەڵکو محەممەد گاباسکیی گۆڵپارێزی یەدەگەیش ئامادەنابێت و پێککراوە، بەڵام سەڵاح و تریزیگە بەسن بۆ ئەوەی کامیرۆنییەکان سڵیان لێبکەنەوە.  بەر لە یارییەکە میسر بەفەرمی داوایکرد کە باکاری گاسامای ناوبژیوان بگۆڕدرێت، چونکە پێیانوایە هەمیشە لەگەڵ یانەکانی میسر و هەڵبژاردەی میسر خراپ مامەڵەی کردووە، بەڵام کاف ئەمە رەتدەکاتەوە.   لە مێژوودا ١٠ جار ئەم دوو تیپە یارییان بەرامبەریەکدی کردووە، کە پێنج یارییان لە قۆناخی کۆمەڵەکاندا بووە، هەریەکەیان خاوەنی چوار سەرکەوتنە بەرامبەری ئەوەی دیکە، لە دوو یاریشدا یەکسانبوون.  نەوەکانی ئیمبۆما و ئیتۆ لەم پاڵەوانێتییەدا زۆرترین گۆڵیان تۆمارکردووە کە ١١ گۆڵە بەڵام هەر ١١ گۆڵەکە لەلایەن دوو یاریزانەوە تۆمارکراون، ڤینسێنت ئەبوبەکار کە ٦ گۆڵی هەیە و گۆڵکەری پآڵەوانێتییەکە و تۆکۆ ئیکامبیش ٥ گۆڵی هەیە و دووەم گۆڵکەری جامەکەیە.  کامیرۆن لە کۆی ٣٣ پاڵەوانێتیی ئەفریقادا لە ١٩ ـیاندا بەشداریی کردووە، دووەم زۆرترین نازناوی لە مێژووی جامەکەدا بردووەتەوە کە ٥ جارە، دواینیشیان لە ٢٠١٧ بوو، ئەمە جاری دەیەمە دەگاتە قۆناخی پێشکۆتایی، تەنیا دووجار نەیتوانی لەم قۆناخی دەربازی ببێت.