بۆ میلان ئاسان نییە کە بە پێکهاتەیەکی ئاساییەوە رکابەری لەسەر خولی نێوخۆ و دەرەوە بکات، هاندەران بەسەر دوو بەرەدا دابەشبوون، نیوەی داوا دەکات یانەکە گرنگی بە خول بدات و واز لە چامپیۆنزلیگ بهێنێت، هەندێکی دیکە پێیانوایە گەورەیی میلان لە چامپیۆنزلیگدا دەردەکەوێت، ناکرێت تیپەکە ٧ ساڵە دوورکەوتووەتەوە، کەچی لە گەڕانەوەکەیدا بێدەسەڵات دەربکەوێ.  هەر لەم کۆمەڵەیەدا یانەی لیڤەرپوول لە یاریی لووتکەدا بەرامبەر بە یانەی ئاتلێتیکۆ یاری دەکات، یاریی چوون یارییەکی  پڕگۆڵ بوو، لیڤەرپوول بە زەحمەت ٣ - ٢ براوەبوو، بردنی هەر خاڵێک لە لایەن رێدزەوە گەیشتنی بۆ قۆناخی ١٦ مسۆگەر دەکات، بەڵام بەپێچەوانەوە دۆڕان و تەنانەت یەکسانبوونیش تا راددەیەک چارەنووسی تیپەکەی دیێگۆ سیمیۆنی دەخاتە مەترسییەوە، چونکە ٤ خاڵی هەیە و پۆرتۆش کە هەمان ژمارەی خاڵی هەیە دەکرێت پێشی بکەوێت، تەنانەت میلانیش بە بردنەوە دێتەوە نێو رکابەرییەکە، لانی کەم لەسەر بلیتی دووەمی کۆمەڵەکە.  ئەوەی زیاتر یارمەتی کڵۆپ دەدات گەڕانەوەی دوو لە یاریزانە کاریگەرەکانیەتی لە پێکان، کە فابینۆ دوای ٣ یاری دوورکەوتنەوە، ئەمشەو ئامادە دەبێت بۆ یاریکردن، ئەلکانتاراش بەشێوەیەکی ئاسایی بەشداری لە مەشقەکاندا کردووە و راهێنەری ئەڵمانی دەتوانێت سوود لە تواناکانی وەربگرێت.  لە کۆمەڵەی یەکەمدا، پاریس سانجێرمانی پێشەنگ بە ٧ خاڵ، بەبێ لیۆنێل مێسی گەشتی ئەڵمانیا دەکات بۆ رووبەڕووبوونەوەی یانەی لایپزیگ، کە یارییەکی زۆر گرنگە بۆ یانەی پاریسی و پێویستە ٣ خاڵی دیکە لە ئەڵمانیا بباتەوە بۆ ئەوەی پێشەنگیی کۆمەڵەکە لەدەست نەدات، کە مانچێستەر سیتی ٦ خاڵی هەیە و لەسەر یاریگەی ئیتحاد میوانداری کلەب برووجی بەلجیکی دەکات.  لایپزیگ سەرەڕای ئەوەی تاوەکو ئێستا هیچ خاڵی نییە، بەڵام لە گەڕی رابردوودا یانەی پاریسی بەزەحمەت لێیبردەوە، لەو یارییەدا کە مێسی یانەکەی رزگارکرد و سەرکەوتنی پێبەخشی، بۆیە دەکرێت ئەڵمانەکان لەسەر یاریگەی خۆیاندا باشتر دەربکەون و ئەو سوپرایزەی کە لە یاریی رابردوودا نزیکبوون بیکەن، ئەمشەو ئەنجامی بدەن.  مانچێستەر سیتی کە لە دوایین گەڕی پرێمەرلیگدا بە دوو گۆڵی بێبەرامبەر دۆڕا، دەیەوێت لەسەر ئاستی ئەوروپادا قەرەبووی بکاتەوە، کە بێگومان ئەرکی ئاسان نابێت، چونکە کلەب برووج ٤ خاڵی هەیە و هێشتا هیوای سەرکەوتنی ماوە، بۆیە چاوەڕواندەکرێت یاریزانەکانی کۆششێکی زۆر لەو یارییەدا بکەن.