بەختیار رەحمانی، یاریزانی کوردی یانەی دالکوردی سوێدی، بە تۆڕی میدیایی رووداوی گوت " ئێستا بۆ بەسەربردنی پشووەکەم لە ئەڵمانیام، ئەمڕۆ دەگەڕێمەوە سوێد، پێشتر یانەی دالکورد پێی راگەیاندووم، کە پەیوەندی بە یانەی دهۆکەوە بکەم، بۆ یارییکردن لەو یانەیە، بەڵام هێشتا کارەکانم تەواو نەکراون و چاوەڕێم لە چەند رۆژی داهاتوودا بگەینە خاڵی کۆتایی و پەیوەندی بەو یانەیەوە بکەم. "  رەحمانی زیاتر گوتی " زۆر دڵخۆشدەبم بۆ یارییکردن لە یانەی دهۆک، بۆ ئەوەی هاوکاریی یانەکە بکەین بۆ گەیشتن بە خولی یانە نایابەکانی عێراق، لەوەش خۆشتر ئەوەیە کە لە نزیکەوە هاندەران لە باشوور دەبینم و دەمەوێت سوود لەو هەلە وەربگرم بۆ ئەوەی خۆشەویستیم بۆ کورد و کوردستان دووپاتبکەمەوە. "  لەبارەی داهاتووی خۆی لەگەڵ یانەی دالکورد، بەختیار رەحمانی بە رووداوی گوت " زۆر دڵخۆشم لە یانەی دالکورد، سوپاس بۆ خوا کە توانیمان هاوکاریی یانەکە بکەین بۆ سەرکەوتن بۆ خولی سوپێرتان، هیوادارم لە وەرزی نوێشدا لەسەر ئاستبەرزییەکەمان بەردەوامبین، ئەوەی زیاتریش دڵخۆشم دەکات مامەڵەی کارگێڕیی یانەکەیە، کە بەشێوەیەکی زۆر پیشەگەرانە مامەڵە لەگەڵ یاریزانەکان دەکات و سەرۆکی یانەکەش هەمیشە وەک تیپێک کە نوێنەرایەتی هەموو کورد دەکات سەیری یانەکە دەکات و کار دەکات بۆ ئەوەی ناوی دالکورد بگەیێنێتە هەموو جیهان. "  بەختیار رەحمانی لە رێگەی تۆڕی میدیایی رووداوەوە ئاشکرای دەکات، یانەی نەورۆز پەیوەندیی پێوە کردووە بۆ ئەوەی لە خولی عێراقدا یاری بۆ ئەو یانەیە بکات، بەڵام داوای لێبوردنی لە یانەکە کردووە و دەیەوێت لەگەڵ دالکورد بەردەوامبێت، یارییکردنیشی بۆ یانەی دهۆک بەشێوەی خواستن دەبێت.  یانەی دهۆک لەگەڵ یانەی دالکورد رێککەوتووە بۆ ئەوەی چەند یاریزانێکی ئەو یانەیە تاوەکو دەستپێکردنی خولی پلە یەکی سوێد، بەشێوەی خواستن یاری بۆ یانەکە بکەن، ئەوەی رکابەری لەسەر گەیشتن بە خولی نایابی عێراق بکات.  یانەی دهۆک لە خولی پلە یەکی عێراق یارییدەکات، یانەکە لە ١١ یاریی قۆناخی یەکەمی خولەکەدا ٧ بردنەوە، ٣ یەکسانبوون و دۆڕانێکی هەیە و بە کۆکردنەوەی ٢٤ خاڵ لە پلەی دووەمی کۆمەڵەکەیە، رکابەرییەکانی قۆناخی دووەمی خولەکە رۆژی ١٧ و ١٨ ـی ئەم مانگە دەستپێدەکەن.