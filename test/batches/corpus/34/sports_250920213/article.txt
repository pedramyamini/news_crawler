ئەمڕۆ ٤ یاری ئەنجام دەدرێن و بە رووبەڕووبوونەوەی ئاتلێتیکۆ مەدرید و دیپۆرتیڤۆ ئالاڤێش دەستپێدەکات، کە یارییەکە لەسەر یاریگەی مێندیزۆرۆزا لە شاری ڤیتۆریا دەکرێت.  تیپەکەی سیمیۆنی، کە بە ١٤ خاڵ پلەی دووەمی ریزبەندیی گرتووە، سەرەڕای ئەوەی لە دەرەوەی یاریگەی خۆیدا یاریدەکات، بەڵام ئەرکی ئاسانە، بەو پێیەی ئالاڤێش تاوەکو ئێستا لە دۆخێکی کارەساتاویدایە و هەر پێنج یاریی خۆی دۆڕاندووە و تەنانەت لە ٥ یارییدا تەنیا گۆڵێکی لێبووە و ١١ جار تۆڕی هەژێنراوە.  سێڤییا لەسەر یاریگەی رامۆن سانچێز پیزخوان میوانداری ئیسپانیۆل دەکات، کە تیپەکەی جۆلین لۆپێتیگی تاوەکو ئێستا باش هاتووە و نەدۆراوە، بۆیە هەوڵدەدات شکست بە ئیسپانیۆل بگەینێت، کە ئەمیش لە دوایین دوو یارییدا نەدۆڕاوە.  سانتیاگۆ بێرنابیۆ لە یاریی لووتکەدا باوەش بۆ ڤیاڕیال دەکاتەوە، بە ئومێدی ئەوەی میوانەکەی تووشی یەکەم شکست لەم وەرزەدا بکات، کە ڤیاڕیال تاوەکو ئیستا نەدۆڕاوە، ئەگەرچی لە ٤ یارییدا یەکسانبووە و تەنیا یەکێکی بردووەتەوە، ٧ خاڵی هەیە و لە پلەی ١٢ دایە، بەڵام ریال مەدرید سوورە لەسەر درێژەدان بە ئاست و ئەنجامە باشەکانی، کە بە ١٦ خاڵ لە پێشەنگە و لە ٦ یارییدا تەنیا جارێک یەکسانبووە و هەموو ئەوانەی دیکەی بردووەتەوە.  ئەگەرچی ڤیاڕیال لەم یارییەدا لە گەورەترین چەکی خۆی بێبەش دەبێت، کە جیرارد مۆرینۆی هێرشبەری بەهۆی پێکانەوە یاری ناکات، بەڵام یانە سپی پۆشەکەش هێشتا دیلی دەستی پێکانەکانە و ناتوانێت بۆ ئەم یارییە سوود لە تواناکانی تۆنی كرووس، دانی كارڤاخال، فێرلاند ميندی، دانی سيبايۆس، مارسێلۆ و گاريس بەيڵ وەربگرێت.  هەرچۆنێک بێت، کوڕانی ئەنچیلۆتی سەرەتایەکی بەهێزیان پێشکەشکردووە و نایانەوێت ڤیاڕیال ببێتە بەربەست لە بەردەم بەرەوپێشڤەچوونیان، بەتایبەتی کە یارییەکە لەنێو یاریگە و لە بەرامبەر جەماوەرەکەیاندا دەکەن.  ئالاڤێس - ئاتلێتیکۆ مەدرید ١٥: ٠٠ ڤالێنسیا - ئاتلێتک بیلباو ١٧: ١٥ ریال مەدرید - ڤیاڕیال ٢٢: ٠٠