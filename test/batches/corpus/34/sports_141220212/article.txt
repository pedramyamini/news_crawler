یارییەکە کاژێر ٢٠: ٠٠ لەسەر یاریگەی مەرسول پارک لە ریازی پایتەختی سعودیە بەڕێوەدەچێت، دانی ئەلڤێش یەکەم یاریی خۆی دوای گەڕانەوەی بۆ یانەی بارسێلۆنا ئەنجامدەدات.  نرخی هەرزانترین بلیتی یارییەکە ١٧ دۆلارە و بەرزترین نرخیش دەگاتە ٣ هەزار و ٣٧٥ دۆلار.  جامی مارادۆنا، یەکەمجارە ئەنجامدەدرێت و ئەم ساڵ یەکێک دەبێت لەو چالاکییە وەرزشییانەی کە سعودیە رێکیدەخات کە ئامانج لێی رێزگرتنە لە کاروانی دیێگۆ ئەرماندۆ مارادۆنای ئەفسانەی کۆچکردووی ئەرجەنتین، جگە لەو یارییەش بڕیارە سەرەتای ساڵی داهاتوو یارییەکی دیکەی دۆستانە لەنێوان هەردوو یانەی پاریس سانجێرمان و ئەستێرەکانی هەردوو یانەی هیلال و نەسری سعودی بکرێت.  ترکی ئەلشەیخ، سەرۆکی دەستەی رابوێری سعودیە دەڵێت " ئەم یارییە مێژووییە و لە هەموو تەمەندا جارێک روودەدات.  بەڕێوەچوونی جامی مارادۆنا لەکاتێکدایە ساڵێک بەسەر کۆچی دوایی ئەو ئەستێرەیەی تۆپی پێی ئەرجەنتین و جیهان تێپەڕیوە، یارییەکەش لە چوارچێوەی وەرزی ریاز دەکرێت، کە چەندین چالاکی لە بوارە جیاوازەکاندا بەخۆیەوە دەبینێت.  بۆ ئامادەبوونیان لە یارییەکەدا، خێزانی دیێگۆ ئەرماندۆ مارادۆنا گەیشتوونەتە سعودیە و هاوشانی چەندین هاوڕێی مارادۆنا و هاندەران لە یاریگەدا ئامادەدەبن.  بەر لە دەستپێکردنی یارییەکە کورتە فیلمێک لەبارەی ژیانی منداڵیی مارادۆنا تاوەکو کۆچی دواییکردنی لە یاریگەدا نمایشدەکرێت.  هەردوو یانەی بارسێلۆنا و بۆکا جونیۆرز پێشتر سێ یارییان بەرامبەر یەکدی یارییانکردووە، بەڵام یانە ئەرجەنتنییەکە هیچ یارییەکی لە یانە کەتەلۆنییەکە نەبردووەتەوە.  مارادۆنا پێشتر دوو جار یاریی بۆ یانەی بۆکا جونیۆرز کردووە، جاری یەکەم لە وەرزی ١٩٨١ - ١٩٨٢ بوو و جاری دووەمیش لە ١٩٩٥ بوو کە دوایین کاتەکانی کاروانی یارییکردنی بووە.  لەگەڵ یانەی بارسێلۆناش مارادۆنا دوو وەرز لە ١٩٨٢ تاوەکو ١٩٨٤ یارییکردووە و لە ٥٨ یاریی یانەکەدا بەشێوەیەکی گشتی بەشدارییکردووە و جامی شای لەگەڵ یانەکە بردووەتەوە.  دیێگۆ ئەرماندۆ مارادۆنا پێشتر لە ١٩٨٧ سەردانی سعودیەی کردووە، لە یارییەکی دۆستانەدا لەنێوان هەردوو یانەی ئەهلی جەدەی سعودی و بروندبی دانیمارکی بەشدارییکردووە، کە بەبۆنەی تێپەڕبوونی ٥٠ ساڵ بەسەر دامەزراندنی یانە سعودییەکە رێکخرابوو.  ئەستێرە ئەرجەنتییەکە گەورەترین دەستکەوتی کاروانی یارییکردنی بردنەوەی مۆندیالی ١٩٨٦ بووە، لە تەمەنی ٦٠ ساڵیدا لە ساڵی ٢٠٢٠ بەهۆی نەخۆشییەوە کۆچی دواییکرد.