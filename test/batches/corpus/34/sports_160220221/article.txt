مان سیتی لە یاریی چوونی گەڕی ١٦ ـدا بووە میوانی لیشبۆنە و ٥ جار تۆڕی یانەی خاوەن یاریگەی هەژاند بێئەوەی هیچ گۆڵێکی لێبکرێت.  ریاز مەحرز تەنیا ٧ خولەکی پێویست بوو بۆ ئەوەی یانە ئینگلیزییەکە بە گۆڵێک پێشبخات.  دوای ١٠ خولەکی دیکە بێرناردۆ سێلڤا، مان سیتی کردە خاوەنی گۆڵی دووەم.  لە خولەکی ٣٢ ـدا لەنێو سەرسوڕمانی جەماوەری لیشبۆنەدا، فیل فۆدین گۆڵی سێیەمیشی بۆ تیپەکەی پێپ گواردیۆلا تۆمارکرد.  هەمان یاریزان نەیهێشت نیوەی یەکەم بەبێ تۆمارکردنی گۆڵی چوارەم بۆ من سیتی کۆتاییبێت و لە خولەکی ٤٤ گۆڵی دووەمی خۆی تۆمارکرد.  لە نیوەی دووەمدا یاریزانانی مان سیتی ئارامتر یارییان کرد و نەیانویست خۆیان زۆر ماندوو بکەن، لەگەڵ ئەوەشدا رەحیم ستێرلینگ لە خولەکی ٥٨ گۆڵی پێنجەم و کۆتایی بۆ مانچێستەر سیتی تۆمارکرد.  بەم ئەنجامە پێشەنگی پرێمەرلیگ قاچێکی خستە قۆناخی هەشت، کە نیمچە مەحاڵە یانە پۆرتوگالییەکە لە یاریی گەڕانەوەدا بتوانێت لەنێو یاریگەی مان سیتیدا پەرجۆیەک بکات و ئەنجامەکە پێچەوانە بکاتەوە.