لیژنەی ئۆڵیمپی نێودەوڵەتی، لە بڵاوکراوەیەکی فەرمیدا، رایگەیاندووە، ئەم بڕیارەمان داوە لەپێناو پاراستنی پاکی و بێگەردیی ئەو پاڵەوانێتی و پێشبڕکێ وەرزشیانەی بەڕێوەیان دەبەین، هەروەها لەپێناو سەلامەتی هەموو وەرزشوانانی جیهان".  ئەم بڕیارەی لیژنەی ئۆڵیمپی نێودەوڵەتی وەرزشوان و بەرپرسە وەرزشییەکانی بیلاڕووسیش دەگرێتەوە، کە پشتیوانی رووسیا دەکات لەم جەنگەدا و رێگەی بە سوپای رووسیاش داوە لە خاکی ئەودا هێرش بکاتە سەر ئۆکراینا.  بە گوێرەی ئەم بڕیارە وەرزشوانانی هەردوو وڵاتەکە رێگەیان پێنادرێت بەشداری لە یارییەکانی پاراڵیمپیکی داهاتوو بکەن، کە لە بەیجینی پایتەختی چین دەکرێت.  لە هەندێک بارودۆخدا، ئەگەری هەیە رێگە بە هەندێک وەرزشوانی رووسیا و بیلاڕووس بدرێت بەشداری لە پێشبڕکێکاندا بکەن، ئەگەر هاتوو ماوەی جێبەجێکردنی بڕیارەکە کورتخایەن بێت، بەڵام ئەوکاتیش بۆیان نییە بە ئاڵای وڵاتەکانیان بەشداری بکەن، دەبێت وەک وەرزشوانی سەربەخۆ بەشداری بکەن.  دوای ئەو هێرشەی سوپای رووسیا کردییە سەر ئۆکراینا، وەرزشوان و دامەزراوە وەرزشییە گەورەکانی جیهان هەڵوێستێکی تووندیان دژی رووسیا وەرگرت، کە تا دێت بڕیاری زیاتر لەبارەی سزادانی وەرزشوان و تیپەکانی رووسیا دەردەکرێن و لە بەشداریکردن لە خول و پاڵەوانێتی و پێشبڕکێ وەرزشییەکاندا بێبەش دەکرێن.