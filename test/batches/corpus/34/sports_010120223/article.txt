دوای ئەوەی هەفتەی رابردوو لە شارۆچکەی کالانجۆتی سەر بە ویلایەتی جوا، پەردە لەسەر پەیکەری کریستیانۆ رۆناڵدۆی ئەستێرەی پۆرتوگالی لابرا، دوای چەند رۆژێک کۆمەڵێک لە هاوڵاتیان لە شوێنی پەیکەرەکە خۆپیشاندانیان کرد و ئاڵای رەشیان هەڵکردبوو، داوایان دەکرد پەیکەرەکە لاببرێت و لە شوێنی ئەو پەیکەری یاریزانێکی هیندی دابنرێت.  خۆپیشاندەران ناڕەزایی و تووڕەبوونی خۆیان نیشاندا و دروشمی توندیان دژی دەستەڵاتدارانی ناوچەکە گوتەوە و دەریانخست کە پێیان قبوڵ نییە لە جیاتی ئەو هەموو وەرزشوانەی هیند رێز لە یاریزانێکی پۆرتوگالی بگیرێت، کە تاوەکو ساڵی ١٩٦١ دەستی بەسەر ویلایەتی جوادا گرتبوو.  میکی فێرناندێز، کە یاریزانێکی نێودەوڵەتی پێشووی هیندە، لەو بارەیەوە گوتی "دانانی پەیکەری رۆناڵدۆ کە یاریزانێکی پۆرتوگالییە ئازاربەخش بوو، راستە رۆناڵدۆ باشترین یاریزانی جیهانە، بەڵام دەبووایە لەجیاتی ئەو پەیکەری یاریزانێکی جوا دابنرێت".  مایکل لۆبۆ، کە وەزیرێکی هیندستانە لە حزبی بهاراتیا جاناتای دەستەڵاتدار، بەرگری لە بڕیارەکەیان کرد و رایگەیاند لەبەرئەوە کریستیانۆ رۆناڵدۆیان هەڵبژاردووە بۆ ئەوەی گەنجان و وەرزشوانان بیکەنە نموونەی بەرزی خۆیان و لە کاروانی هەوڵدانیاندا سوودی لێوەربگرن.  ئەوە جاری یەکەم نییە پەیکەری رۆناڵدۆ هەرا دەنێتەوە، کە لە ساڵی ٢٠١٧ ـش پەیکەرێکی کریستیانۆ لە فڕۆکەخانەی مادێرا لە پۆرتوگاڵ رووبەڕووی گاڵتەجاڕییەکی زۆر بووەوە بەهۆی ئەوەی کە خەڵکی پێیانوابوو رووخساری پەیکەرەکە بە هیچ شێوەیەک بە رۆناڵدۆ ناچێت.  کریستیانۆ رۆناڵدۆ، کە خاوەنی ٥ باڵۆن دۆرە، یەکێکە لە باشترین و بەنێوبانگترین یاریزانانی مێژووی تۆپی پێ، کە لە سەرانسەری جیهاندا خاوەنی هەوادارێکی زۆرە و تەنانەت زۆر لە یاریزانانی تۆپی پێ و وەرزشوانانیش بە نموونەی بەرزی خۆیان دەزانن.