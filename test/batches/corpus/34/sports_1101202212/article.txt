کێزا لە دوایین یاریی یانەکەی تووشێکی پێکانێکی قورس بوو، کە پشکنینەکان دەریانخستووە، کە تووشی پچڕانی بەستەرەکانی ئەژنۆی بووە، هەربۆیە لە چەند رۆژی داهاتوودا نەشتەرگەری بۆ دەکرێت و ئەم وەرزە بۆ کێزا کۆتاییهات.  رۆژنامەکانی ئیتاڵیا بڵاویانکردەوە: "یوڤێنتوس لە هەوڵی ئەوەدایە گرێبەست لەگەڵ سەردار ئازموون، ئەستیرەی هەڵبژاردەی ئێران و یانەی سانت پیترسبۆرگ واژۆ بکات، بەڵام تاوەکو ئێستا وەڵامی یوڤی نەدراوەتەوە".  رۆژنامەکانی ئیتاڵیا باس لەوە دەکەن: "ماسیمیلیانۆ ئالیگری راهێنەری یوڤی، ماوەیەکی زۆرە سەرسامی ئەو هێرشبەرە ئێرانییەیە، دوای پێکانە سەختەکەی کێزا، داوای لە بەرپرسانی یانەکەی کردووە، دەست بە جوڵە بکەن، بۆ بەدەستهێنانی ئەو هێرشبەرە، بەلام ئاستەنگی بەردەم پڕۆسەکە یانەی زینیت سانت پیترسبۆرگە کە بە راشکاویی گوتوویانە تاوەکو شوینگرەوەیەک بۆ جێگەی سەردار نەدۆزینەوە، دەسبەرداری نابین".  سەردار ئازموون هاوینی داهاتوو ماوەی گرێبەستەکەی لەگەڵ زینیت سانت پیترزبۆرگی رووسی بەسەردەچێت، یاریزانەکە هەموو ئۆفەرەکانی نوێکردنەوەی گریبەستەکەی لەگەڵ یانە رووسییەکە رەتکردووەتەوە و بەدوای ئەزموونێکی نوێدا دەگەڕێت لەگەڵ یەکێک لە یانە بەهێزەکانی ئەوروپا.  وەک بەبیرهێنانەوەیەک لە یارییەکانی قۆناخی گرووپەکانی چامپیۆنزلیگ، سەردار ئازموون لە دژی یانەی یوڤێنتوس یاری کرد، توانی گۆڵ لە دژی یانە ئیتاڵییەکە تۆمار بکات، کاتێک یانەکەی بە ئەنجامی ٤ - ٢ تووشی شکست بوو.   رۆژنامەیەکی ئێرانی لە سەر زاری سەردار ئازموونی یاریزانی هەڵبژاردەی ئێران بڵاویکردەوە سەردار گوتوویەتی: "ئاگەداری هیچ ئۆفەرێک نیم کە لەلایەن یوڤێنتوسەوە پێشکێشی من کرابیت، منیش هەواڵەکەم لە سۆشیال میدیا و رۆژنامەکانەوە بەرچاو کەوتووە".  چەند رۆژک لەمەوبەر ناوی سەرداری تەمەن ٢٦ ساڵان بە یانەی لیۆنی فەرەنسییەوە گرێدرابوو، لە ماوەی رابردوودا لیۆن ئامادەیی دەربڕی ساڵانە مووچەی چوار ملیۆن یۆرۆ بە هێرشبەرەکەی زینیت بدات، هێشتا نەگەیشتوون بە رێککەوتنی کۆتایی.  تاوەکو ئێستا یاریزانەکە گریبەستی لەگەڵ زینیت هەیە، هەر یانەیەک لە مێرکاتۆی زستانە هەوڵی بەدەستهێنانی تواناکانی بدات، دەبێت دانوستاندن لەگەڵ یانە رووسییەکە بکات.  هەر یەکە لە یانەکانی لیۆن، نیوکاسڵ، ئاتالانتا و یوڤێنتوس، هەڵی بەدەستهێنانی تواناکانی سەردار ئازموون دەدەن.   ئەم وەرزە لە سەرجەم پاڵەوانێتییەکان، سەردار ئازموون بەشداری ٢١ یاری یانەکەی کردووە، توانیویەتی ١٠ گۆل تۆمار بکات، هەروەها ٤ ئاسیستیشی هەبووە، لەگەڵ هەڵبژاردەکەشی ٦٠ یاری ئەنجامداوە و توانیویەتی ٣٩ گۆل تۆمار بکات.  وەرزی ٢٠١٩ سەردار بە بەهای ٩ ملیۆن یۆرۆ لە یانەی رۆبن کازانەوە، پەیوەندی کرد بە یانەی زینیت سانت پیترسبۆرگەوە، ئەستیرە ئێرانییەکە ماوەی ٨ وەرزە لە خولی رووسیا یاریی دەکات.