مانچێستەر سیتی لە قۆناخی پێنجەمی جامی یەکێتیی ئینگلتەرا، بووە میوانی یانەی پێتێرپرۆ یونایتد و بە ئەنجامی ٢ - ٠ لێیبردەوە، کە جاک گریلیش گۆڵی دووەمی مان سیتی بە شێوازێکی جوان تۆمارکرد.  دوای یارییەکە گریلیش بەسەرهاتێکی نێوان خۆی و فیل فۆدینی هاوڕێی گێڕایەوە، کە پێش یارییەکە روویداوە و پەیوەندی بە لیۆنێل مێسی ئەرجەنتینی یانەی پاریس سانجێرمانی فەرەنسییەوە هەیە.  گریلیش، گوتی "بەر لە یارییەکەمان بەرامبەر  پێتێرپرۆ یونایتد، من و فۆدین لە تویتەرەوە سەیری گۆڵەکانی مێسیمان دەکرد، بەتایبەتیش ئەو پاسانەی لە دوورەوە وەردەگرێت، بە جوانی کۆنترۆلیان دەکات و دەیانکاتە گۆڵ".  یاریزانەکەی یانەی مانچێستەر سیتی، زیاتر دەڵێت "من کە ئەو پاسەم لە فۆدینەوە بۆ هات ویستم لاسایی مێسی بکەمەوە و سەرکەوتوو بووم، کاتێک فۆدینیش هاتە لای من بۆ ئاهەنگگێڕان، پێیگوتم، بینیت؟ چیمان گوت و بینی ئەوە روویدا، تۆ وەک مێسی گۆڵت کرد".