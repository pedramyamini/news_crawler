یارییەکە کاژێر ٢٣: ٠٠ لەسەر یاریگەی باخچەی شازدەکان لە پاریس دەکرێت، هەردوو یانە لە خولەکانی ناوخۆدا بەبارودۆخێکی باشدا تێناپەڕێن، بەڵام دەیانەوێت لە چامپیۆنزلیگدا پەیامی ئەوە بدەنە هاندەرانیان کە دەتوانن رکابەری لەسەر بەدەستهێنانی ئەنجامی باش لە چامپیۆنزلیگدا بکەن و متمانەیان بۆ بگەڕێننەوە.  هەردوو یانەی ریال مەدرید و پاریس سانجێرمان لە خولی یانە پاڵەوانەکانی ئەوروپادا، ٦ یارییان بەرامبەر یەکدی کردووە کە دوایینیان لە ٢٦ - ١١ - ٢٠١٩ بوو لە قۆناخی کۆمەڵەکاندا کە هەردوولا بە ٢ - ٢ یەکسانبوون.  لەو ٦ یارییەی کە چامپیۆنزلیگ هەردوو یانەی تێیدا کۆکردووەتەوە، ریال مەدرید ٤ جار سەرکەوتنی بەدەستهێناوە، پاریس سانجێرمان بردنەوەیەکی تۆماکردووە و دوو یاریی دیکەش بەیەکسانبوون کۆتاییهاتوون.  هەرچەند هەردوو یانە لە خولی فەرەنسا و ئیسپانیا، لە پێشەنگی ریزبەندن، بەڵام دوایین یارییان بەرامبەر رێن و ڤیاریال بۆ هاندەرانیان جێگەی هیوا و ئومێدی زۆر نییە، بەتایبەت کە نەیانتوانی بەشێوەیەکی باش دەربکەون، لەکاتێکدا پاریس بە زەحمەت لە دوایین خولەکدا گۆڵی بردنەوەی لە رێن تۆمارکرد و ریال مەدریدیش بەرامبەر ڤیاریال یەکسانبوو.  بارودۆخی پاریس سانجێرمان بەر لە یارییەکە     پارەت دەوێ، زۆرترینت لەبەردەستدایە، یاریزانت دەوێ باشترین بۆ دەهێنرێ، ئەستێرەت دەوێ؟ تیپێکی پڕ گالاکتیکۆست بۆ دەهێنین، فەرموو چامپیۆنزلیگمان بۆ ببەرەوە.  ئەم رستەیەی سەرەوە، دروشمی ناسر خلێفی سەرۆکی پاریس سانجێرمانە بۆ هەر راهێنەرێک کە ئەرکی مەشقی یانەکەی لە ئەستۆ دەگرێت، بەڵام تائێستا خلێفی تەنیا حەسرەت دەکێشێت و هیچ راهێنەرێک نەیتوانیوە ئەو خەونەی بۆ بهێنێتە دی.  لەوەتەی بزنسمانە قەتەرییەکە، سەرۆکایەتی سیمبولی تۆپی پێ لە پاریسی پایتەختی فەرەنسادا دەکات، تیپەکەی هێندەی ئێستا پڕ ئەستێرە و هێندەی ئێستا بەهێز نەبووە، بەڵام پێناچی ئەمجارەش راهێنەر بتوانێ بەئاسانی خەونەکانی بۆ بەدی بهێنێت.  سانجێرمان کە تیپیكی گالاکتیکۆسی بەپێشەنگایەتی مێسی و بەشداری دەیان ئەستێرەی گەورە دروستکردووە، تا ئەمساتە، لە تیپێکی ئاسایی زیاتر کە تەنانەت لە خولی فەرەنسیشدا بە زەحمەت دەباتەوە و ناوە ناوە نووچ دەدات، شتێکی دیکە نییە.  پێکهاتەکەی سانجێرمان کە هاوینی رابردوو پێکەوە چەندین ئەستێرەی گەورە روویان تێکرد، ئەمساڵ لە هەموو ساڵێک زیاتر چاوی لە نازناوی چامپیۆنزلیگە، بەڵام ئەو چاولێبوونە پێویستی بە شکستپێهێنانی تیپی گەورە و یانەی بەهێز هەیە، ئەوەش پێناچی بۆ سانجێرمان ئەرکێکی ئاسان بێت.  سانجێرمان لە هیچی کەم نییە لە نازناوی چامپیۆنزلیگ نەبێت، تەماشای هەر هێڵێکی یانەکە دەکەیت، چەندین ئەستێرە دەبینیت، تەماشای کورسی یەدەگ دەکەیت، چەندینیان دانیشتوون و چاوەڕێی هەلی درەوشانەوەن، بەڵام هیچ کامیان ناتوانن گرەنتی ئەوە بدەنە سەرۆکەکەیان کە دەتوانن خەونەکەی بۆ بکەنە راستی.  بارودۆخی ریال مەدرید بۆ یارییەکە    بێنزیما گەڕایەوە و بۆ یەکەمجار سەرجەم یاریزانان لەبەردەستی کارلۆ ئەنچیلۆتیدا دەبن بۆ رووبەڕووبوونەوەی پاریس سانجێرمان.  پێشەنگی لالیگا، دەیەوێ قورسایی مێژوو، ناوبانگ و سیانزە نازناوی چامپیۆنزلیگ بخاتە نێو یاریگەی باخچەی شازادەکان، تا بەڵکو هەموو ئەوانە هۆکار بن بۆ شکستپێهێنانی تیمە پڕ ئەستێرەکەی پاریس.  کارلۆ ئەنچیلۆتی بۆ ئەم یارییەش، دەتوانێ پەنا بۆ هەمان پێکهاتە قاڵەکەی خۆی بباتەوە کە پێشتر سێ نازناوی ئەم پاڵەوانیەتییەیان بردووەتەوە و هەندێکیشیان چوار نازناو. ئەو یاریزانە قاڵانەی تائێستا و وێڕای بەرەوسەر هاتنی تەمەن، کۆنترۆڵی ریتم و ئاوازی یاریکردن و شێوازی دەرکەوتنی تیپەکەیان دەکەن و دەتوانن فشاری چاوەڕواننەکراو بخەنە سەر تیپی بەرامبەر.  بۆ ریال مەدرید، هەموو دونیا لەلایەک و چامپیۆنزلیگ لەلایەک، ئەم رستەیە کە وەک عەقیدەی یانەکەی لێهاتووە، هەموو راهێنەر و یاریزانێکی یانەکە ناچار دەکات بەر لە هەر شتێک بیر لەو نازناوە بکاتەوە، ئاخر لە ریال مەدرید، کەس ناوێرێ نە لەباشترین و نە لە خراپترین دۆخی مێرەنگیدا، ئازایەتی ئەوە بکات و پاڵەوانیەتییە دڵخوازەکەی تیپەکە نادیدە بگرێت.  ئەم راستییانەی سەرەوە لای کارلۆ ئەنچیلۆتیش باش زانراون، هەر ئەو راستییانەش لەوانەیە هۆکارێک بێت بۆ دەرکەوتنی تیپەکە بە ریتمێکی خاو و یاریکردنێکی سست و جۆرێک لە مێشك سەرقاڵییەوە، کاتێک لەسەرەتای ئەم هەفتەیەدا لە بەرامبەر ڤیاریال لە لالیگادا، یاریکرد و دوو خاڵی لەدەستدا.  بۆ راهێنەرە ئیتاڵییە خاوەن مێژووە گەورەکە، کە ئێستا لەژێر فشاری میدیادا دایە و هەمووان لە هەڵبژاردن و دەستنیشانکردنی پێکهاتەکانی سەریان سووڕماوە، یادەوەرییەکانی دەیەمین نازناوی چامپیۆنزلیگ لەلایەن یانەکەوە، بۆ ئەو یەکێکن لە خۆشترینەکانی ژیانی. کارلۆ خەونێکی گەورەی هەیە، خەونی دووبارەکردنەوەی دەستکەوتی وەرزی ٢٠١٤، سەرەتای گەیشتنیش بەو خەونە، لە یارییەکەی سانجێرمانەوە دەستپێدەکاتەوە.  یارییەکە بۆ چەند یاریزانێک و ئەنچێلۆتی تایبەتە  یارییەکەی ئەمشەو لە خولی یانە پاڵەوانەکانی ئەوروپا لەنێوان هەردوو یانە فەرەنسی و ئیسپانییەکە بۆ کارلۆ ئەنچێلۆتی و چەند یاریزانێک تایبەتە، بەوپێیەی جارێکی دیکە کارلۆ دەگەڕێتەوە پاریس و رووبەڕووی یانەی پێشووی دەبێتەوە کە پێشتر لە ٢٠١١ تاوەکو ٢٠١٣ راهێنەری ئەو یانەیە بووە و خولی فەرەنسای بۆ یانەکە بردەوە.  لەسەر ئاستی یاریزانان یارییەکە تایبەتمەندییەکی زۆری بۆ لیۆنێل مێسی دەبێت، لەکاتێکدا پێشتر لە لالیگا و پاڵەوانێتییە جیاوازەکانی دیکەدا لە چەندین بۆنەی جیاوازدا بەرامبەر ریال مەدرید یارییکردووە، ئەو کاتە بەدرێسی بارسێلۆناوە و ئەمجارەش بەدرێسی پاریس سانجێرمانەوە.  مێسی بەرامبەر ریال مەدرید لە ٤٥ یارییدا ٢٦ گۆڵی تۆمارکردووە و ١٤ ئاسیستی هەبووە، لەم وەرزەی چامپیۆنزلیگیشدا ٥ گۆڵی تۆمارکردووە و ئەمشەو دەیەوێت سەرکردایەتی یانەکەی بکات بۆ بردنەوەی یارییەکە.  بۆ کیلیان ئێمباپێ بەهەمان شێوە یارییەکە گرنگە، کە زۆرینەی میدیاکانی جیهان وایدەبینن ئێمباپێ بەرامبەر یانەی داهاتووی یارییدەکات، ئەمە جگە لەوەی دەرفەتێکی زۆرباشە بۆ بەرپرسانی یانەی ریال مەدرید بۆ ئەوەی لە نزیکەوە یاریزانە لاوە فەرەنسییەکە ببینن.  بۆ ئەشرەف حەکیمی و ئانخێل دیماریاش یارییەکە تایبەتە، بەهۆی ئەوەی کە پێشتر یاریزانی یانەی ریال مەدرید بوون و ئەمشەو بەدرێسی یانە فەرەنسییەکەوە رووبەڕووی یانەی شاهانە دەبنەوە.  پێکهاتەی پێشبینیکراوی هەردوو یانە  سامان وڵاتژێری لە بووڵتەنی هەواڵەکانی وەرزش لە تۆڕی میدیایی رووداو پێکهاتەی پێشبینیکراوی هەردوو یانەی بۆ یارییەکەی ئەمشەو خستەڕوو کە لەلایەن دێسکی وەرزشیی رووداوەوە ئامادەکراوە و ئەگەری هەیە کەریم بنزیما لە ریال مەدرید بەشێوەی سەرەکی و نەیماریش لە پاریس سانجێرمان یەدەگ بێت.