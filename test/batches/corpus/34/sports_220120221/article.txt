هەڵبژاردەی عێراق بۆ خۆئامادەکردن بۆ هەردوو یارییە گرنگەکەی بەرامبەر هەڵبژاردەی ئێران و هەڵبژاردەی لوبنان لە چوارچێوەی قۆناخی کۆتایی پاڵاوتنەکانی ئاسیا بۆ مۆندیالی ٢٠٢٢ ـی قەتەر، لەسەر یاریگەی مەدینە لە بەغدا میوانداری هەڵبژاردەی ئوگەندای کرد و لێیبردەوە.  هەڵبژاردەی عێراق، بە سەرکردایەتی ژیلیکۆ پێترۆڤیچ لە بەرامبەر ٣٠ هەزار هاندەردا ئاستێکی بەرزی پێشکەش کرد و عەلا عەباس لە خولەکی ١٧ ـدا بەشێوازی ناسراوی خۆی، دەبلکیک گۆڵێکی سەرنجڕاکێشی بۆ هەڵبژاردی عێراق تۆمارکرد، دوای ئەوەی توانی سوود لە ئۆڤەرێکی جوانی شێرکۆ کەریمی یاریزانی کوردی یانەی هەولێر وەربگرێت.  دوای ئەو گۆڵە یارییەکە تاوەکو فیکەی کۆتایی هیچ هێرشێکی مەترسیداری لە هەردوو تیپەوە بەخۆیەوە نەبینی، بێجگە لە هەوڵێکی کاڤن کیزتۆی یاریزانی ئوگەندی، کە تۆپەکە بەسەر گۆڵی فەهد تاڵبی گۆڵپارێزی عێراقدا رۆیشت.  پێترۆڤیچی راهێنەری هەڵبژاردەی عێراق لە نیوەی دووەمدا بەشداری بە چەند یاریزانێکی خولی ناوخۆی عێراق کرد، وەک حەسەن عەبدولکەریم، ساجد جاسم، مەناف یونس و سامح سەعید، لە کاتێکدا هەڵبژاردە ئەفریقییەکەی میوان بە تەواوی پێکهاتە سەرەکییەکەی یاری دەکرد.  هەڵبژاردەی عێراق لە قۆناخی کۆتایی پاڵاوتنەکانی ئاسیا بۆ مۆندیالی ٢٠٢٢ ـی قەتەر، تاوەکو ئێستا تەنیا ٤ خاڵی کۆکردووەتەوە و پلەی پێنجەمی کۆمەڵەکەی گرتووە، کە بڕیارە بچێتە تاران بۆ ئەوەی لە ٢٧ ـی ئەم مانگەدا رووبەڕووی هەڵبژاردەی ئێران ببێتەوە، کە پێشەنگی کۆمەڵەکەی گرتووە.