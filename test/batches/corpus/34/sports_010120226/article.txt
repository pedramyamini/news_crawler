یارییەکە کاژێر ١٥: ٣٠ لە لەندەن لەسەر یاریگەی ئیماراتس بەڕێوەدەچێت، هەردوو یانە دەیانەوێت یەکەم بردنەوە لە ساڵی نوێدا تۆماربکەن.  مانچێستەر سیتی بۆ بەهێزکردنی پێشەنگی ریزبەندیی خولەکە دەجەنگێت، ئارسیناڵیش بۆ زیاتر نزیکبوونەوە لە پلەکانی پێشەوەی ریزبەندیی خولەکە و درێژەدان بەو ئەنجامە باشانەی لە ماوەی رابردوودا بەدەستیهێناون یاری دەکات، لە کاتێکدا یانەکە لە دوایین ٥ یارییدا لەسەرجەم پاڵەوانێتییەکاندا نەدۆڕاوە.  کوڕانی پێپ گواردیۆلا لە لوتکەی ئاستبەرزیدان و ئێستا وەک باشترین یانەی ئەوروپا پەنجەیان بۆ درێژ دەکرێت، کە لە دوایین ١٠ یاری لە پرێمەرلیگدا ١٠ سەرکەوتنیان هەیە، هیچ نەدۆڕاون و هیچ یارییەکیش یەکسان نەبوونە.  ئارسیناڵیش کە ئێستا لە پلەی چوارەمدایە، سەرەڕای ئامادەنەبوونی میکێل ئارتێتای راهێنەری، کە بەهۆی تووشبوونی بە کۆرۆنا کەرەنتینە کراوە، ئێستا ئاستێکی بەرز پێشکەش دەکات و هەر یانەیەک، ئەگەر مانچێستەر سیتیش بێت پێویستە حسابێکی زۆری بۆ بکات.  ئەگەر بگەڕێینەوە مێژوو، یانەکەی لەندەن باڵادەستترە، کە ئەو دوو یانەیە تاوەکو ئێستا لە پرێمەرلیگدا ٤٩ جار رووبەڕووی یەکدی بوونەتەوە، ٢٣ جار ئارسیناڵ براوە بووە و مان سیتیش ١٦ جار سەرکەوتنی بەدەستهێناوە و ١٠ یاریی نێوانیشیان بە یەکسانبوون کۆتاییهاتووە.  مانچێستەر سیتی تاوەکو ئێستا بە کۆکردنەوەی ٥٠ خاڵ پلەی یەکەمی ریزبەندیی پرێمەرلیگی گرتووە، لە کاتێکدا ئارسیناڵ خاوەنی ٣٥ خاڵە و لە پلەی چوارەمی ریزبەندیی دێت.  ئارسیناڵ - مانچێستەر سیتی ١٥: ٣٠ کریستال پاڵاس - وێستهام ٢٠: ٣٠ لێستەر سیتی - نۆرویچ سیتی (بەهۆی کۆرۆنا دواخرا)