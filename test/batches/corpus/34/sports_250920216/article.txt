بارسێلۆنا لە دۆخێکی ئەوەندە خراپدایە کەس حەسوودی پێنابات، کە تاوەکو ئێستا ٩ خاڵی هەیە و لە پلەی حەوتەمی ریزبەندیی لالیگادایە، لە دوایین ٣ یارییدا، یەکێکیان لە چامپیۆنزلیگ و دووانیشیان لە لالیگادا نەبردووەتەوە، کە یەکێک لە هۆکارەکان پێکرانی چەند یاریزانێکی سەرەکی ئەو یانەیەیە.  راپۆرتە رۆژنامەڤانییەکان لە ئیسپانیا، هەواڵێکی خۆشیان بۆ هەوادارانی بارسێلۆنا پێیە و گەڕانەوەی یەکێک لە ئەستێرە پێکراوەکانی یانەکەیان راگەیاند.  بەپێی ئەو سەرچاوانە، ئانسۆ فاتی ئەمڕۆ مۆڵەتی پزیشکی وەردەگرێت و راهێنەریش دەتوانێت بۆ یاریی سبەی بارسا بەرامبەر لێڤانتی سوودی لێوەربگرێت.  وەک ئەو سەرچاوانە باسی دەکەن، دواجار فاتی دوای زیاتر لە ١٠ مانگ دوورکەوتنەوە بەهۆی پێکانەوە، دەگەڕێتەو نێو پێکهاتەکەی رۆناڵد کۆمانی راهێنەر، ئەگەرچی خودی راهێنەرەکە دوو یاری سڕکراوە.  بەگوێرەی ئەو سەرچاوانە، بە ئەگەری زۆرەوە فاتی لە یاریی لێڤانتیدا چەند خولەکێک یاری دەکات، بەڵام زەحمەتە بەم نزیکانە بەشداری لە یارییەکانی جامپیۆنزلیگدا بکات، چونکە بارسا نایەوێت سەرکێشی بە فاتی بکات، کە بەدڵنیاییەوە ئەو یاریزانە دەتوانێت ورە و هێزێک بە پێکهاتەکەی کۆمان بداتەوە.  رۆژی ٧ ـی مانگی ١١ ـی ٢٠٢٠ لە یاریی بارسێلۆنا و ریال بێتیسدا، فاتی دوای بەریەککەوتنی لەگەڵ مێندیی یاریزانی بێتیس، لە ئەژنۆیدا تووشی پێکانێکی قورس بوو، کە نەشتەرگەرییەکی بەپەلەی بۆ کرا، بەڵام چەندجارێک پرۆسەی چارەسەرکردنی رووبەڕووی کێشە بووەوە، چەندین نەشتەرگەری دیکەی بۆ کرا و ئێستا خەریکە ئامادە دەبێت بۆ دەستکردنەوە بە یاریکردن.  ئانسۆ فاتی لەگەڵ گەڕانەوەی بۆ یاریکرن، رووداوێکی مێژوویی تۆماردەکات، کە بۆ یەکەمجار بە درێسی ژمارە ١٠ ـی بارساوە یاری دەکات، ئەو ژمارەیەی لیۆنێل مێسی ئەفسانەی یانەکە چەندین ساڵ بوو لەبەریدەکرد و مێژووییەکی گەورەی پێ تۆمارکردووە، بەڵام دوای رۆیشتنی بۆ ریزەکانی یانەی پاریس سانجێرمانی فەرەنسی، ئەو ژمارەیە بە ئانسۆ فاتی درا.  سبەی لە گەڕی حەوتەمی لالیگادا، بارسێلۆنا لەسەر یاریگەی کامپ نو میوانداری یانەی لێڤانتی دەکات، بەبێ ئامادەبوونی رۆناڵد کۆمانی راهێنەر، کە بەهۆی وەرگرتنی کارتی سوور لە یارییەکەیدا بەرامبەر کادیز، لە لایەن یەکێتیی تۆپی پێی ئیسپانیاوە دوو یاری سڕکراوە.