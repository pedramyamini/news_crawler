ئەو دوو ئەفسانەیە بڕیاریانداوە لە دژی هێرشی رووسیا بۆ سەر وڵاتەکەیان چەک هەڵبگردن و لە ریزەکانی سوپای ئۆکراینیدا دژی سوپای رووسی بجەنگێن.  شەڕ گەیشتووەتە نێو شەقامەکانی کیێڤی پایتەخت، بۆیە زۆر لە ئۆکراینییەکان خۆبەخشانە چوونەتە پاڵ سوپای وڵاتەکەیان و ئامادەن گیانی خۆیان لە پێناو وڵاتەکەیان بەخت بکەن، کە هەردوو کلیچکۆی برا لەنێویاندان و بڕیاریانداوە تاوەکو مردن بەرگری لە سەربەخۆیی خۆیان و ئۆکراینا بکەن.  ڤیتالی کلیچکۆی ئەفسانە، کە سەرۆکی شارەوانی کیێڤی پایتەختە و بەر لە ٨ ساڵ خۆی بۆ سەرۆکایەتی وڵات بەربژێر کردبوو، رۆڵێکی سەرەکی هەبوو لە شکستپێهێنانی سەرۆکی پێشووی ئۆکراینا، ڤیکتۆر یانۆکۆڤیچ، ئەو ئێستاش بە چەکێکی بی کەی سی بە رووی رووسەکاندا دەجەنگێت، بۆ پاراستنی شارەکەی.  ڤیتالی کلیچکۆ، زۆر سەر لە سیاسەت دەردەکات، ئەو بەر لە هەشت ساڵ، بەدیاریکراوی لە ٢٢ ـی ئاداری ٢٠١٤ لە لێدوانێکدا، گوتی "دڵنیام ئامانجی ڤلادیمێر پووتین تەنیا داگیرکردنی نیوە دوورگەی کرینیا نییە، بەڵکو ئامانجی ئەو گەڕاندنەوەی هەموو ئۆکراینایە بۆ سەر رووسیا".  ئەوکات کلیچکۆ داوای کرد کرینیا بکرێتە ناوچەیەکی لە چەک داماڵراو و گوتی "نامانەوێت جەنگ لەنێوان رووسیا و ئۆکراینا رووبدات، ئێمە دراوسێین و زۆربەمان خزم و نزیکمان لە رووسیا هەیە و بە پێچەوانەشەوە، هەروەها مێژوویەکی هاوبەش و لە یەک نزیکیشمان هەیە".  ڤیتالی لە وەرزشدا چەندە بۆکس وەشێنێکی بەهێز بوو لە سیاسەتیشدا ئەوەندە بیرتیژ و دووربین بوو، ئەو هەر زوو درکی بە مەترسی رووسیا برد، ئەو داوای لە وڵاتانی جیهان دەکرد ئۆکرانیا لە چاوچنۆکی رووسیا بپارێزن، کلیچکۆ ساڵی ٢٠١٤ داوای کە ئەڵمانیا کرد یارمەتی وڵاتەکەی بدات بۆ ئەوەی دیوارێک بە درێژایی ٢٣٠٠ کیلۆمەتر لە نێوان ئۆکرانیا و رووسیادا بکرێت.  ئەوکات گوتی "مەبەستمان دروستکردنی دیوار نییە لەنێوان گەلاندا، بەڵکو دەمانەوێت وڵاتەکەمان لە مەترسی دوژمنان بپارێزین، دەمانەوێت رێگە لەو چەک و کۆمەکانە بگرین کە رووسیا بۆ چەکدارە یاخیبووەکانی ئۆکرانیا دەنێرێت".  کلیچکۆ تەمەنی ٥٠ ساڵە، لە ١٩٧١ لە کیرگیزستان لەدایکبووە، کە ئەوکات سەر بە یەکێتی سۆڤیەتی جاران بوو، باوکی ئەفسەر بوو لە هێزی ئاسمان، یەکێک بوو لە بەشداربووانی تیمی پاکردنەوەی ناوچەی چیرنۆبیل لە پاشماوەکانی تەقینە ئەتۆمییەکان.  لە هەشتاکانی سەدەی رابردوو، کلیچکۆ رووی لە ئۆکرینا کرد و ئەوێی کردە وڵاتی خۆی، کە لە ١٩٨٥ کاروانی خۆی لە بۆکسێن دەستیپێکرد، کە ئەو دەیویست یاریی کاراتێ بکات، بەڵام ئەوکات یارییەکە لە یەکێتی سۆڤیەت قەدەخە بوو، بۆیە رووی لە بۆکسێن کرد.  لە ١٩٩٦ کاروانی پیشەگەریی خۆی دەستپێکرد و دەرئەنجام بووە پاڵەوانی جیهان و یەکێک لە ئەفسانەکانی مێژووی ئەو وەرزشە، کە لە کاروانی خۆیدا ٤٧ یاریکردووە و ٤١ ـیانی بە لێدانی کوشندە بردووەتەوە و تەنیا دووجار دۆڕاوە.  کلیچکۆ کە لە ٢٠٠٥ چووەتە نێو سیاسەت، لە ٢٠١٣ وازی لە یاریکردن هێناوە و لە ٢٠١٤ ـەوە سەرۆکی شارەوانی کیێڤە، کە ئامادە نەبوو رابکات و دەیەوێت ژیانی خۆی بکاتە قوربانی شار و وڵاتەکەی، ئەو دووپاتیکردەوە کە ئەو بڕوای بە ئۆکراینا و گەلەکەی هەیە، ئۆکراینییەکان بەهێز و بوێرن و پێکەوە دەتوانن شکست بە هێرشی رووسەکان بێنن.