رکابەرییەکانی پاڵەوانێتی بەرزکردنەوەی قورسایی وڵاتانی عەرەبی، بە بەشداری ١٤ وڵات بەردەوامە و یارییەکان لە نێو هۆڵی داخراوی یانەی شەقڵاوە بەڕێوەدەچن، ئۆشین موحسین ئاستێکی جوانی نمایشکرد و توانی بچێتە سەر ستەیجی پاڵەوانێتییەکە و ٣ میدالیای زیوی لەملکرا.  ئەوەی بووەتە جێگای سەرسامی و سەرنجی وەرزشوانانی پاڵەوانێتییەکە، ئاستبەرزی خێزانێکی کوردی شاری هەولێرە کە سێ خوشکن و توانیویانە ١٢ میدالیا بۆ هەڵبژاردەی عێراق ببەنەوە، کە ٩ لەو میدالیانە زێڕن و ٣ ـشیان زیو، ئەم خوشکانە بریتین لە ئۆشین، ئیناس و ئیسرا کە کچی موحسین عەزیزی وەرزشوانی کۆچکردوون، پێشتر باوکیان راهێنەرییان بوو، کە لەسەر دەستی باوکیان توانیویانە بگەنە ئەم ئاستە.   یارییەکانی پاڵەوانێتی وڵاتانی عەرەبی بەردەوامە و چاوەڕواندەکرێت کچە یاریزانانی کوردستان نازناوەکانیان زیاد بکەن و ژمارەی میدالیا زێڕەکانی هەڵبژاردەی عێراق زیاتر بێت.  میدالییەکان دەکاتە چەپکەگۆڵ  ئۆشین موحسین، لە لێدوانێکی تایبەت بە تۆڕی میدیایی رووداو، خۆشحاڵی خۆی بەو دەستکەوتەی نیشاندا و گوتی "زۆر دڵخۆشم کە توانیومە ئەو میدالیایانە ببەمەوە، دەمەوێت ئەو میدالیانە بکەمە چەپکەگۆڵێک بخەمە سەر گۆڕی باوکم و رۆحی ئاسوودە بکەم، چونکە ئەو ئاستەی من پێیگەیشتووم بەهۆی باوکمەوە بووە، دڵنیام ئێستا رۆحی باوکم ئاسوودەیە".  ئەو کچە پاڵەوانە داواکارییەکی لە حکومەتی هەرێمی کوردستان و وەزارەتی رۆشنبیری بوو، گوتی "دەمەوێت پەیامێک بگەینمە وەزارەتی رۆشنبیری و حکومەتی هەرێمی کوردستان، من ١١ ساڵە خۆم و خوشکەکانم پاڵەوانی عەرەبین، پاڵەوانی ئاسیاین، کەچی هێشتا هیچ شتێکی ئەوتۆیان بۆ نەکردووین".  ئەو گوتیشی "هیوادارم ئەم پاڵەوانێتییە ببێتە هۆکارێک بۆ ئەوەی بایەخی زیاتر بەو یاریزانانە بدەن کە میدالیای زێڕ و زیو بەدەستدێنن، بۆ ئەوەی پشتگوێ نەخرێن".