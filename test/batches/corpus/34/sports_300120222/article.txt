یارییەکە بە گوشاری تونسییەکان دەستیپێکرد، بەڵام هەرزوو بورکینا فاسۆ هاوسەنگی خۆی بەدەستهێنا و هەردوولا چەند جارێک هەوڵی هەژاندنی گۆڵی یەکدییان دا، تاوەکو لە کاتی زیادکراوی نیوەی یەکەمدا دانجۆ واتارا گۆڵی پێشکەوتنی بۆ بورکینا فاسۆ تۆمارکرد.  لە نیوەی دووەمدا تونسییەکان زۆر هەوڵیاندا ئەنجامەکە یەکسان بکەنەوە، بەڵام هەموو هەوڵەکانیان لە بەرامبەر خۆڕاگریی یاریزانانی بورکینا فاسۆدا بێسوود بوون، تەنانەت دوای ئەوەی لە دوایین ١٠ خولەکدا بە ١٠ یاریزانیش یارییان کرد، دوای ئەوەی دانجۆ واتارا لە لایەن ناوبژیوانەوە بە کارتی سوور دەرکرا.  هەڵبژاردەی تونس کە خەونی بردنەوەی نازناوی پاڵەوانێتییەکەی هەبوو، بەبێ ئومێدی گەڕایەوە ماڵەوە و بورکینا فاسۆش چاوەڕێی براوەی یاریی سەنیگال و گینییای کەمەرەیی دەکات، کە ئەمشەو یارییەکەیان بەڕێوەدەچێت.  بەم ئەنجامە خەونی عەرەبەکان نەهاتەدی کە دەیانویست دوو هەڵبژاردەی عەرەب یاریی کۆتایی جامی نەتەوەکانی ئەفریقا بکەن.