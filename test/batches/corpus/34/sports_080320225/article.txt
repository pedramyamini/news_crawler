ئەمشەو کاژێر ٢٣: ٠٠ بە کاتی باشووری کوردستان، یانەی بایرن میونشن لە یاریی گەڕانەوەی قۆناخی ١٦ ـی چامپیۆنزلیگدا میوانداری یانەی رێد بۆل سالزبۆرگ دەبێتەوە، کە لە یاریی چووندا ١ - ١ یەکسانبوون.  ماتیاس یێسلێ، راهێنەری یانەی رێد بۆل سالزبۆرگ، لە کۆنگرەی رۆژنامەڤانی بەر لە یارییەکەدا، قسەی بۆ رۆژنامەڤانان کرد و گوتی "وابزانم لە یاریی یەکەمدا سەلماندمان کە دەتوانین لە دەمارەکانی بایرن میونشن بدەین، بەڵام دەشزانین کە دۆخەکە بەهیچ شێوەیەک نەگۆڕاوە، واتا هێشتا بەشێوەیەکی روون ئێمە تیپە لاوازەکەین".  ئەو گوتیشی "ئێمە بەرامبەر یەکێک لە باشترین یانەکانی ئەوروپا یاری دەکەین، بایرن میونشن کە دەیەوێت نازناوی چامپیۆنزلیگ بباتەوە، بۆیە ئەرکمان زۆر زەحمەتە".  سەبارەت بە ئەگەری گەڕانەوەی مانوێل نۆیەر بۆ بەرگریکردن لە گۆڵی بایرن میونشن؟ راهێنەری سالزبۆرگ گوتی "ئەگەر مانوێل نۆیەر یاریش بکات ئێمە دەتوانین گۆڵ بکەین، بۆ ئێمە گرنگ نییە ئۆلریچ گۆڵپارێز بێت یان نۆیەر، بەڵام پێشتر گوتوومە مانوێل نۆیەر باشترین گۆڵپارێزی جیهانە، ئەوە بۆ ئێمە ئاڵنگارییەکی گەورە دەبێت".  ماتیاس یێسلێ، باسی کۆرۆناشی کرد، کە بەمدواییە زۆر لە یاریزانەکانی تووشی بووبوون و گوتی "بێگومان ئێمە بە چەند رۆژێک و هەفتەیەکی زەحمەتدا تێپەڕیوین بەهۆی کۆرۆناوە، بەشێوەیەکی نایاب ئامادەکاریمان نەکردووە، بەڵام بڕیارمانداوە نەپاڕێینەوە، ئەوەی لە تواناماندا بێت دەیکەین و با بزانین لە ماوەی ٩٠ خولەکدا چی روودەدات".