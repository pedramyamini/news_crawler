بەپێی چەند راپۆرتێکی رۆژنامەڤانیی ئیسپانی، زەلزولی دوودڵە لە بەشداریکردن لەگەڵ هەڵبژاردەی مەغریب لە جامی ئەفریقادا، کە بڕیارە لە ٩ ـی مانگی ١ ـی ٢٠٢٢ دەستپێبکات و تاوەکو ٦ ـی مانگی ٢ ـی ٢٠٢٢ بەردەوام بێت.  بەگوێرەی ئەو سەرچاوانە، زەلزولی بڕیاری کۆتایی داوە و لە نێوان هەردوو هەڵبژاردەی ئیسپانیا و مەغریبدا ئەمەی دووەمی هەڵبژاردووە و یاری بۆ هەڵبژاردەی مەغریب دەکات، بەڵام نایەوێت لە جامی ئەفریقای ئەمجارەدا پەیوەندی بە ریزەکانی هەڵبژاردەی وڵاتەکەیەوە بکات، لەبەر ترسی لە بارسێلۆنا.  ئەو راپۆرتە رۆژنامەڤانییانە، باسی ترسەکەی زەلزولی دەکەن و دەڵێن "عەبدولسەمەد لەوە دەترسێت بچێتە جامی ئەفریقا و لەگەڵ هەڵبژاردەی مەغریب دەرفەتی یاریکردنی پێنەدرێت و دواتریش کە دەگەڕێتەوە بارسێلۆنا لەوێش شوێنی خۆی لە پێکهاتەی چاڤی هێرناندێزدا لەدەستبدات".  ئەو سەرچاوانە لەو بارەیەوە زیاتر دەڵێن "زەلزولی دەیەوێت ئەو ماوە باشەی ئیستا لەگەڵ بارسادا پێدا تێدەپەڕێت بقۆزێتەوە و بەردەوام بێت لەسەر ئەو ئاستە بەرزەی پێشکەشی دەکات، بۆ ئەوەی شوێنی خۆی لەدەستنەدات، بەتایبەتیش کە یانەکە گرێبەستی لەگەڵ فێران تۆرێس کردووە و هەریەک لە ئانسۆ فاتی، مەمفێس دێپای و مارتن برایتوایتیش نزیکن لە گەڕانەوە لە پێکان".  جگە لە مانەش ئەگەر زەلزولی بەشداری لە جامی ئەفریقادا بکات، دەرفەتی بەشداریکردن لە جامی سوپەری ئیسپانیاشی لەدەستدەچێت، کە زۆر بە پەرۆشە بۆ یەکەمجار بەشداری لە یاریی کلاسیکۆ لە بەرامبەر ریال مەدرید بکات.  وەحید خەلیلوزیچی راهێنەری بۆسنیی هەڵبژاردەی مەغریب، لیستی ناوی یاریزانە بەشداربووەکانی بۆ بەشداریکرن لە جامی ئەفریقای راگەیاند، کە پاڵەوانێتییەکە لە کامیرۆن بەڕێوەدەچێت و مەغریب یەکێکە لە بەربژێرانی بردنەوەی نازناوەکە.