لە قۆناخی پێشکۆتایی پاڵەوانێتییەکەدا لەسەر یاریگەی ئەلسەمامە هەردوو هەڵبژاردە رووبەڕووی یەکبوونەوە، جەزائیر لە دوایین خولەکدا گۆڵی بردنەوەی تۆمارکرد و جگە لە گەیشتن بە یاریی کۆتایی ریکۆردێکی مێژووییشی لەسەر ئاستی جیهان تۆمارکرد.  لە نیوەی یەکەمدا هیچ گۆڵێک نەکرا، لە خولەکی ٥٩ جەمال بن ئەمری گۆڵێکی بۆ جەزائیر تۆمارکرد، ناوبژیوان ٩ خولەکی بۆ یارییەکە زیادکرد، لە خولەکی ٩٧ محەممەد مونتاری یارییەکەی بۆ قەتەر یەکسانکردەوە.  لە خولەکی ١٠٦ لێدانێکی سزا بۆ جەزائیر هەژمارکرا، یوسف بلەیلی لە جێبەجێکردنیدا سەرکەوتوو نەبوو، بەڵام لەکاتی گەڕانەوەی تۆپەکەدا گۆڵی تۆمارکرد و جەزائیر یارییەکەی بە دوو گۆڵ بەرامبەر گۆڵێک بردەوە و گەیشتە یاریی کۆتایی.  جەزائیر ریکۆردی ئیتاڵیای شکاند و ٣٨ یارییە لەسەریەک نەدۆڕاوە، لەکاتێکدا هیچ یاریزانێکی هەڵبژاردەکە کە لە ئەوروپا یارییدەکات بەشداری لە پاڵەوانێتییەکەدا نەکردووە و تەنانەت بە راهێنەری یەکەمیشەوە نەهاتووەتەوە نێو رکابەرییەکە.  ئەم سەرکەوتنەی جەزائیر لە پاڵەوانێتییەکەدا لەکاتێکدایە، هیچ یەکێک لە یاریزانە پیشەگەرەکانی هەڵبژاردەکە بەشدارییان نەکردووە و راهێنەری هەڵبژاردەکەش کە جەمال بلمازییە، راهێنەرایەتی هەڵبژاردەکە ناکات و هەڵبژاردەی جەزائیری بەشدار لە جامی عەرەبدا لەلایەن مەجید بوگەرەوە سەرپەرشتی دەکرێت، کە یاریدەدەری جەمالە.  دیمەنی یاریی جەزائیر و قەتەر    لە یارییەکی دیکەی قۆناخی پێشکۆتایی جامی عەرەبدا، هەڵبژاردەی تونس لە دوایین چرکەکانی یارییدا بردنەوەی بەرامبەر میسر تۆمارکرد و جێگەی خۆی لە یاریی کۆتایی پاڵەوانێتییەکەدا کردەوە.  یاریی نێوان هەردوو هەڵبژاردە لەسەر یاریگەی ٩٧٤ بەڕێوەچوو، هەردوولا هێرشی زۆریان بردە سەر گۆڵی یەکدی بۆ ئەوەی گۆڵ تۆماربکەن، بەڵام یاریزانانی هەردوولا لە هەژاندنی تۆڕدا سەرکەوتوو نەبوون.  لە خولەکی ٩٥ و لە دوایین هەلی یارییەکەدا بۆ تونس عەمرۆ سولیە، کاپتنی هەڵبژاردەی میسر بە هەڵە گۆڵێکی لە خۆیان کردەوە و تونس بەو گۆڵە گەیشتە یاریی کۆتایی.  رۆژی شەممە کاژێر ١٨: ٠٠ یاریی کۆتایی جامی عەرەب لەنێوان تونس و میسر لەسەر یاریگەی ئەلبەیت بەڕێوەدەچێت.