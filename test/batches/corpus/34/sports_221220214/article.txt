بەپێی ئەو سەرچاوانە، عوسمان دێمبێلی، هێرشبەری فەرەنسیی بڕیاری کۆتایی خۆی داوە و لەگەڵ بارسێلۆنا بەردەوام دەبێت.  ماوەی گرێبەستەکەی دێمبێلی لەگەڵ یانە کەتەلۆنییەکە لە کۆتایی ئەم وەرزەدا کۆتاییدێت و ئەگەر لەگەڵ بارسێلۆنا نوێی نەکاتەوە، دەتوانێت بەبێ بەرامبەر بچێتە یانەیەکی دیکە.  ماتیۆ بۆدەمر، کە هاوڕێیەکی نزیکی عوسمان دێمبێلییە، بەو سەرچاوانەی راگەیاندووە "ئەستێرەی فەرەنسی دەیەوێت لەگەڵ بارسێلۆنا بەردەوام بێت و بۆ ماوەی چەندین ساڵی دیکە درێسی بارسا لەبەربکات، لەبەرئەوەی لەگەڵ چاڤیی راهێنەر و یاریزانە هاوڕێکانی زۆر ئاسوودەیە".  بەگوێرەی ئەو سەرچاوانە، دێمبێلی دەیەوێت گرێبەستەکەی لەگەڵ یانەی کەتەلۆنی نوێبکاتەوە، ئەگەرچی هێشتا لەگەڵ کارگێڕیی یانەکەدا نەگەیشتووەتە رێککەوتنی کۆتایی.  عوسمان دێمبێلی، ساڵی ٢٠١٧ لە یانەی بۆرووسیا دۆرتموندی ئەڵمانییەوە بەرامبەر ١٣٥ ملیۆن یۆرۆ پەیوەندی بە بارسێلۆناوە کرد، بەڵام تاوەکو ئێستا نەیتوانیوە رۆڵێکی کاریگەر لەگەڵ ئەو یانەیە ببینێت، بەهۆی ئەوەی کە بە بەردەوامی تووشی پێکان دەبێت.  یاریزانی فەرەنسی لەلایەن چەندین یانەی گەورەی ئەوروپاوە چاودێری دەکرێت، بۆ ئەوەی ئەگەر نیازی رۆیشتنی لە بارسێلۆنا هەبێت، دەستەوارەی پێشکەش بکەن، بە تایبەتی یانەی بایرن میونشنی ئەڵمانی و یوڤێنتوسی ئیتاڵی لەگەڵ هەر چوار یانەی پرێمەرلیگ، هەر یەک لە مانچێستەر یونایتد، چێڵسی، تۆتێنهام و نیوکاسڵ.  چاڤی هێرنادێز، راهێنەری یانەی بارسێلۆنا، هەفتەی رابردوو لە کۆنگرەیەکی رۆژنامەڤانی بەر لە یاریی یانەکەی بەرامبەر ئیلچێ، لە گەڕی ١٧ ـی لالیگادا، قسەی بۆ رۆژنامەڤانان کرد و لەبارەی ئەگەری رۆیشتنی عوسمان دێمبێلی لە یانەکە و نوێنەکردنەوەی گرێبەستەکەی، گوتی "قسەم لەگەڵ دێمبێلی کردووە و پێیڕاگەیاندووم کە حەزدەکات بمێنێتەوە، من گەشبینم".  پێشتر خوان لاپۆرتای سەرۆکی یانەی کەتەلۆنیش، لەو بارەیەوە گوتی "پەیوەندییەکی بەهێز من و عوسمان دێمبێلی کۆدەکاتەوە، بەبەردەوامی لەگەڵ نوێنەرەکانی ئەو یاریزانە فەرەنسییە لە گفتوگۆداین، عوسمان خۆیشی ئارەزوو دەکات لە بارسا بەردەوامبێت، ئێمەش گرنگییەکی زۆر بە رۆڵ و تواناکانی ئەو دەدەین".  هەر لە درێژەی قسەکانیدا لاپۆرتا گوتی "عوسمان یەکێکە لەو یاریزانانەی لەکاتی بەرشداریکردن لە یارییەکاندا، دەتوانێت بەشێوەیەکی باش هاوکاری تیپەکەمان بکات. راهێنەریش متمانەیەکی زۆری بە تواناکانی هەیە، ئەگەربێت و ئەمساڵ لە پێکان بەدووربێت، دەبێتە دەستکەوتێکی گەورە بۆ یانەکەمان و دەتوانێ رۆڵێکی کاریگەری هەبێت لەسەر ئاست و ئەنجامی بارسێلۆنا".