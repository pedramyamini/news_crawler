لە کاتێکدا کە میدیاکانی ئیسپانیا باس لە چەند راهێنەرێک دەکەن بۆ شوێنگرتنەوەی رۆناڵد کۆمانی هۆڵەندی لە راهێنەرایەتی یانەی بارسێلۆنا، ئەمڕۆ هەندێک لە سەرچاوەکانی هەواڵ لە کەتەلۆنیا دەڵێن "سوپرایزێک بەڕێوەیە و باسی راهێنەرێکی گەورە دەکەن بۆ ئەوەی ببێتە راهێنەری بارسا".  هەموو سەرچاوە رۆژنامەڤانییەکان، دووپاتیدەکەنەوە کە ئەمڕۆ دوایین رۆژی راهێنەرایەتی رۆناڵد کۆمانی هۆڵەندییە، گوایە دوای یاری بارسا و ئاتلێتیکۆ مەدرید دەرکردنی کۆمان لە پۆستەکەی رادەگەیێنرێت، ئەگەرچی لەم یارییەشدا ناتوانێت راهێنەرایەتی تیپەکە بکات، بەهۆی ئەوەی دوو یاری سڕکراوە.  لەم چەند رۆژەی رابردوودا، میدیاکان چەند راهێنەرێکیان بەربژێر کرد بۆ ئەوەی شوێنی کۆمان بگرنەوە، لەوانەش هەردوو راهێنەری ئیتاڵی، ئاندریا پیرلۆ و ئەنتۆنیۆ کۆنتی، هەروەها رۆبێرتۆ مارتینێزی راهێنەری هەڵبژاردەی بەلجیکا و مارسێلۆ گایاردۆی راهێنەری یانەی ریڤەرپلەیتی ئەرجەنتینی، کە ئەم دووانەی دوایی رەتیانکردووەتەوە ببنە راهێنەری یانە کەتەلۆنییەکە.  وەک ئەو سەرچاوانە باسی دەکەن، ئەگەرچی خوان لاپۆرتا پێیباشە ئەو ئەرکە بە ئیریک تین هاگی راهێنەری یانەی ئایاکسی هۆڵەندی بدات و پێیوایە کەس لەو باشتر نییە بۆ وەرگرتنی ئەم پۆستە، بەڵام ئەو راهێنەرە ئامادە نییە واز لە تیپەکەی بێنێت لەپێناو بارسێلۆنادا.  لەو سەروبەندەدا، ئەمڕۆ هەندێک لە راپۆرتە رۆژنامەڤانییەکانی ئیسپانیا باس لە یواکیم لۆفی راهێنەری پێشووی هەڵبژاردەی ئەڵمانیا دەکەن و دەڵێن "لەوانەیە لۆف سوپرایز بێت و تاوەکو کۆتایی ئەم وەرزە ببێتە راهێنەری بارسێلۆنا، کە ئێستا لە ماڵەوەیە و هیچ تیپێکی نییە".  یوکیم لۆف بەر لەوەی یۆرۆی ٢٠٢٠ دەستپێبکات، بڕیاریدا لە دوای ئەو پاڵەوانێتییە واز لە پۆستی راهێنەرایەتی هەڵبژاردەی مانشافت بێنێت، یەکێتیی تۆپی پێی ئەڵمانیاش داواکەی قبوڵکرد و لەجیاتی ئەو پۆستی راهێنەری هەڵبژاردەی ئەڵمانیای بە هانسی فلیک دا، کە ئەویش وازی لە راهێنەرایەتی یانەی بایرن میونشن هێنا و یولیان ناگیلسمانی راهێنەری لایپزیگ شوێنی گرتەوە.