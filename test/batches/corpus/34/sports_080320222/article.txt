ژیان بەشکۆی گەورەی ئەڵمانیا و یەکێک لە زەبەلاحەکانی ئەوروپا بۆ بایرن میونشن، ئەمساڵ گورزی کوشندەی بەرکەوتووە، دوو یەکسانبوون و ٤ دۆڕان بە تیپەکانی خوارەوە و ناوەندی ریزبەندی بۆندێسلیگا لە بیست و پێنج یاریدا، ئەنجامێکە بۆ باڤارییەکان جێگەی دڵخۆشی نییە، بەتایبەت کە لەدەستدانی خاڵە بەردەوامەکان، وایکردووە یانەکانی دیکە هاوشێوە وەرزەکانی پێشوو، ترسیان لە یانە باڤارییەکە نەبێت.  میونشن لە جامی ئەڵمانیاش ماڵئاوایی کردووە و لە یاری چوونیشدا لە نەمسا، تا دوا ساتەکانی یارییەکە دۆڕابوو، ئەگەر هەوڵە بەردەوامەکانی کینگسلی کومان نەبووایە کە لە دوا خولەکدا ئەنجامەکەی لە دۆڕانەوە بۆ یەکسانبوون گۆڕی.  نایگلسمان و یاریزانەکانی لە ژێر فشارێکی زۆردان بۆ یارییەکە، ئاخر رێدبۆڵ لە قۆناخی کۆمەڵەکانیشدا گەرچی لە کۆمەڵەیەکی ئاسانەوە هاتووە بەبەراورد بە کۆمەڵەکانی دیکە، بەڵام لە کۆی ئەو شەش یارییەی ئەنجامیداوە تەنیا یەکجار دۆڕاوە و لە نێو بردنەوەکانیدا سەرکەوتنی بەرامبەر سیڤییای ئیسپانیش هەبووە.  یارییەکە و ئەنجامەکەی چەندە بۆ سالزبۆرگ یاری خۆسەلماندن و دووپاتکردنەوەی بوونیانە، بۆ میونشنیش بەهەمان شێوە رێگەیەکە بۆ پێشاندانی تەندروستبوونی یانەکە و پێشاندانی ئەو راستییەی کە کەوتنەکان کاتین و لە دۆخە چارەنووسسازەکاندا، میونشن بەئاسانی خۆی بەدەستەوە نادات.  سالزبۆرگ ئەگەر نەعلەتی کۆرۆنا بەسەر یاریزانەکانییەوە کە ١٢ رۆژ بەر لە یاری گەڕانەوە بەرامبەر بایرن میونشن ١٥ یاریزانی تووشی بووبوون وازی لێبهێنێت، بێگومان دەتوانێ سوود لەسەر دۆخی خراپی بایرن و حاڵەتە شپرزەکەی ببینێت و لە یارییەکەدا خەونێکی مەزن بەدی بهێنێت، بەتایبەت کە بردنەوە بە هەر ئەنجامێک بۆ قۆناخی داهاتووی پاڵەوانیەتییەکەی سەردەخات.