دەستەی کارگێڕیی یانەی شاهانە ماوەیەکی زۆرە چاودێریی بارودۆخی ئەنتۆنیۆ رۆدیگێر، ئەستێرەی هێڵی بەرگری هەڵبژاردەی ئەڵمانیا و یانەی چێڵسیی پاڵەوانی چامپیۆنزلیگی وەرزی رابردوو دەکات، بۆ ئەوەی لەپێناو بەهێزکردنی هێڵی بەرگریی یانەکەی بگوازێتەوە سانتیاگۆ بێرنابیۆ، بەتایبەت کە دوای رۆیشتنی سێرخیۆ رامۆس و رافایێل ڤاران، یانەکە لەو هێڵەدا بەتایبەتیش لە دڵی بەرگریدا بۆشایی لە پێکهاتەکەیدا دروستبووە.  فابریزیۆ رۆمانۆ، رۆژنامەڤانی بەنێوبانگی تایبەت بە گواستنەوەی یاریزانان دەڵێت " ریال مەدرید کار بۆ گواستنەوەی رۆدیگێر دەکات، بەڵام تاوەکو ئێستا هیچ رێککەوتنێک لەنێوان یانەی شاهانە و یانە لەندەنییەکە نییە. "  بەپێی هەواڵی میدیای ئیسپانیا، ریال مەدرید لەگەڵ یاریزانەکە رێککەوتووە، بۆ ئەوەی پەیوەندی بە یانەکەوە بکات، بەڵام ماوە رێککەوتن لەگەڵ یانەی چێڵسی بکات.  بەپێی هەواڵێکی رۆژنامەی موندۆ دیپۆرتیڤۆی ئیسپانی، چاوەڕواندەکرێت ریال مەدرید لەسەرەتای ساڵی نوێ گرێبەستەکە رابگەیێنێت، ئەگەرنا دەبێت تاوەکو هاوینی داهاتوو و کۆتاییهاتنی وەرز چاوەڕوانبێت، بۆ راگەیاندنی گواستنەوەی بەرگریکارە ئەڵمانییەکە.  ئەنتۆنیۆ رۆدیگێر، یاریزانێکی سەرەکی یانەی چێڵسییە، تەمەنی ٢٨ ساڵە، گرێبەستەکەی لەگەڵ یانە لەندەنییەکە لە هاوینی ٢٠٢٢ کۆتاییدێت، یاریزانەکە تاوەکو ئێستا ئامادەنییە گرێبەستەکەی لەگەڵ یانەکەی نوێبکاتەوە و چاوەڕواندەکرێت لەگەڵ کردنەوەی دەرگای گواستنەوەی زستانەی یاریزانان رۆیشتنی یاریزانەکە ببێتە راستی، لەکاتێکدا یانەی چێڵسی کاردەکات بۆ ئەوەی یاریزانەکە رازیبکات لە یانەکە بەردەوامبێت، بەڵام داواکاریی یاریزانەکە بۆ مووچەیەکی زۆر ئەگەری هەیە یانە لەندەنییەکە ناچاردەکات دەستبەرداری ئەو یاریزانە ببێت.