پرۆژەی ئیسپای بارسا، بریتییە لە نۆژەنکردنەوەی یاریگەی کامپ نو بەشێوەیەکی سەردەمانە و بەرفراوانکردن و زیادکردنی چەندین بەشی دیکە لە چەند ساڵی داهاتوودا.  یانەی کەتەلۆنی راپرسییەکی لەسەر ئەم پرۆژەیە بۆ ئەندامانی ئەنجامدا و دەرکەوت کە ٤٢.٦٩٣ ئەندامی یانەکە دەنگیان بە بەڵێ بۆ ئەنجامدانی ئەو پرۆژە سەرنجڕاکێشە داوە، لە کاتێکدا ٥.٠٥٥ ئەندام پرۆژەکە رەتدەکەنەوە.  خوان لاپۆرتا، سەرۆکی یانەی بارسێلۆنا، دوای راگەیاندنی ئەنجامەکانی ئەو راپرسییە، گوتی "لە ئێستاوە ئەوە بەرپرسیاریەتی خۆمانە، بە هەموو تواناکانمانەوە کاردەکەین بۆ بەدەستهێنانی باشترین پشتگیریی دارایی، بۆ ئەنجامدانی ئەو پرۆژە گەورەیە".  سەرۆکی بارسا، هەروەها گوتی "سوپاسی هەموو کرێکارانی یانەکەمان دەکەم، هەروەها دەمەوێت سوپاسی هەموو ئەوانە بکەم کە دەنگییان بە بەڵێ بۆ ئەنجامدانی پرۆژەکە داوە، سوپاس بۆ کۆششەکانتان، ڤیسکا بارسا".  ئامانجی بارسێلۆنا لەم پڕۆژە گەورەیە نۆژەنکردنەوە و برەودانە بە یاریگەی کامپ نو و گەورەکردن و نوێکردنەوەی هۆڵی مەشقەکانی سەر بە یانەکەیە، هەروەها نۆژەنکردنەوەی یاریگەی یوهان کرویف، کە یاریگەی دووەمی بارسێلۆنایە، هەروەها پرۆژەکە برەودان بە دامەزراوەکانی کامبۆس بارساش دەگرێتەوە.  پرۆژەکە لە لایەن کۆمپانیای نیکین سیکیی ژاپۆنییەوە جێبەجێدەکرێت و چاوەڕوان دەکرێت لە ساڵی ٢٠٢٦ تەواوبکرێت.  بارسێلۆنا ماوەی چەند ساڵێکە بەدەست قەیرانێکی دارایی سەخت و ئاڵۆزدا دەناڵێنێت و زیاتر لە ملیارێک یۆرۆ قەرزی کەوتووەتە سەری، سەرەڕای ئەوەش دەیەوێت ئەم پڕۆژە گەورەیە جێبەجێبکات بۆ ئەوەی چارەسەری ئەم دۆخەی بکات و لە رووی داراییەوە کێشەکانی چارەسەر بکات.