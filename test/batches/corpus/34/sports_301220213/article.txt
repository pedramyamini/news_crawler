جگە لەوەش گۆڕانکاری لە یەکێتیی تۆپی پێی کوردستاندا روویدا و سەرۆکی یەکێتییەکە گۆڕدرا و تاریق عەبدولرەحمان وەک سەرۆکی یەکێتیی تۆپی پێی کوردستان.  تۆڕی میدیایی رووداو دیبەیتێکی لەبارەی ئەو گۆڕانکارییانەی لەم ساڵەدا لە وەرزشیی کوردستاندا روویاندا رێکخست، هەریەکە لە عەبدولقادر حوسێن، سکرتێری یەکێتیی تۆپی پێی کوردستان، عەبدوڵلا جەلال، سەرۆکی یانەی دهۆک، بڵند شەفیق، سەرۆکی یانەی زاخۆ و وەلید عارەب، سەرۆکی یانەی هەولێر لە یاریگەی فرانسۆ هەریری میوانی سامان وڵاتژێری بوون.  عەبدولقادر حوسێن، سکرتێری یەکێتیی تۆپی پێی کوردستان، لەبارەی ئەو گۆڕانکارییانەی لە یەکێتییەکەدا کراون گوتی " گۆڕانکاری لە هەموو شوێنێک شتێکی باشە، بەڵام گۆڕانکاری تەنیا بۆ گۆڕینی کەسەکان نەبێت، بەڵکو بۆ ئەوە بێت کە سیستەمەکان باشتربکرێن، ئێمە وەک یەکێتیی تۆپی پێی کوردستان تەواوکەری ستافی پێشووین، ئەو کەموکورتیانەی هەبووە دەمانەوێت باشتریبکەین و کارەکان زیاتر بەرەو پێشەوەببەین، دیارترین ئەو کارانەشی کە کردوومانە لە ماوەی کارکردنمان، ئەوەیە کە وامانکردووە خولی کوردستان بەشێوەی خول بڕوات، جگە لەوەش گرنگی زیاترمان بە لاوان داوە بۆ ئەوەی لە هەموو ئاستەکاندا یاریزانان خۆیان ببینەوە، لەکاتێکدا ئەگەر لە هەموو وەرزشێکدا ئەمە نەکرێت یاریزانەکان ناتوانن باشتر بەرەوپێشەوەبچن. "  بڵند شەفیق، سەرۆکی یانەی زاخۆ لەبارەی وەرگرتنی پۆستی سەرۆکی یانەکە دەڵێت "  وەرگرتنی پۆستی سەرۆکی یانەی زاخۆ لەلایەن منەوە هاوشێوەی یانەکانی دیکە بە هەڵبژاردن نەبووە، من وەک سەرۆکی یانە دەستنیشانکراوم، بەڵام ئێستاش دووپاتیدەکەمەوە هەرکاتێک ویستێک بۆ وەرگرتنی یانەکە هەبێت، ئامادەم هەڵبژاردن بکرێت و کەسێکی دیکە ببێتە سەرۆکی یانەکە، بەڵام ئەگەر من بە دیموکراسیش پۆستی سەرۆکی یانەکەم وەرنەگرتبێت، بە یاسایی کارەکە کراوە و لە داهاتوودا کارەکانمان دیاری دەکەن کە کامیان باشتربووە. "  لە وەڵامی پرسیارێکی سامان وڵاتژێریدا، کە دەتوانن چی بۆ یانەی هەولێر بکەن، لەکاتێکدا لە ماوەی رابردوو یانەکە بەرەو دواوە گەڕاوەتەوە؟ وەلید عارەب، سەرۆکی یانەی هەولێر گوتی " ئێمە وەک یانەی هەولێر ماوەیەکی کەمە یانەکەمان وەرگرتووە، ئەوەی پێویستبووە پێشتر کراوە، بەڵام ئێستا پلانێکی نوێمان بۆ ساڵی نوێ داڕشتوە، چونکە ئەو کاتەی ئێمە یانەکەمان وەرگرت نەماندەتوانی هیچ گۆڕانکارییەک بکەین تاوەکو کاتی گۆڕانکاریی یاریزانان، هەفتەیەکە دەستمان بە گۆڕانکاری کردووە و یەکەم کارمان گۆڕینی راهێنەری یانەکەبوو، کە نزار مەحروس پێشتر خولی عێراق و پلەی دووەمی جامی یەکێتیی ئاسیای بردەوە وەک راهێنەری یانەکە دیارییکرا، جگە لەوەش گرێبەستمان لەگەڵ مەڕوان حوسێن واژۆکردووە، لە ماوەی داهاتووشدا چەند یاریزانێک دەگوازینەوە کە راهێنەر داوای کردوون. "  سەرۆکی یانەی هەولێر زیاتر گوتی " ئێمە هیچ دەستەڵاتێکمان بەسەر تیپەکانی یانەی هەولێرەوە نەبوو، چونکە پێش ئێمە هەمووان ئامادەکرابوون، ئەمەی ئێستا کردوومانە سەرەتای گۆڕانکارییەکانە و بۆ ئەوەش لیژنەیەک بۆ بەرەوپێشبردنی تیپەکان دانراوە و لیژنەکە لە کەسانی شارەزای هەولێر دەستنیشانکراون و ستراتیژیەتێکی زۆرباش بۆ یانەکە دانراوە بۆ ئەوەی هەموو تیپەکان بەیەکەوە بەرەوپێشەوەبچن. "  عەبدوڵلا جەلال، سەرۆکی یانەی دهۆک، کەسێکی ئەکادیمی و بە ئەزموون، لە وەڵامی پرسیارێکدا کە بۆچی دەیەوێت ببێتە سەرۆکی یانەی دهۆک؟ گوتی " پشت بەخوا، وەک یانەی دهۆک دەمانەوێت زیادکردنێکی باش بۆ وەرزشی کوردستان بکەین و بەیەکەوە کاربکەین بۆ بەرەوپێشبردنی وەرزش، ئامانجی سەرەکیمان ئەوەیە یانەی دهۆک لەو بارودۆخە خراپە رزگاربکەین کە تێیکەوتووە و دەمانەوێت یانەکە باشتربکەین، لەکاتێکدا یانەکە لەسەر ئاستی عێراق و کورستان و ئاسیا دەستکەوتی هەبووە، خولی عێراق، باسکەی عێراقی پێنجار بردووەتەوە و لەسەر ئاستی ئاسیا بووەتە سێیەم، هەستماندەکرد یانەی دهۆک لە ماوەی چەند ساڵی رابردوو خراپترین سەردەمی یانەی دهۆک بووە، بۆیە بیرمان لێکردەوە کە کۆمەڵێک گەنج خۆمان بەربژێربکەین و گەشبینین بە ئایندەی یانەکە. "  سەرۆکی یانەی دهۆک زیاتر دەڵێت " کار لەسەر ئەوە دەکەین کە یانەکە بگەڕێنینەوە سەردەمی زێڕین، بەڵام ئەگەر بەهاوکاریی حکومەت نەبێت ناتوانین لەم بارودۆخەدا ئەمە بکەین، ئێمە وەک کارگێڕیی نوێ لە ماوەی دوو مانگی دەستبەکاربوون هیچ هاوکارییەک نەکراوین، وادەی بەڕێوەچوونی هەڵبژاردنەکانیش گونجاو نەبوو، لەکاتێکدا ئێمە لەنێو خول بووین، بەڵام لەگەڵ ئەوەش لەسەر کارەکانمان بەردەوامین،  شاکر ئەحمەد، بەڕێوەبەری وەرزشیی کوردستان و پارێزگاری دهۆک  لەسەر هێڵن بۆ ئەوەی کێشەکانی یانەکە چارەسەربکرێن، بۆ ئەوەی یانەی دهۆک پشت بەخۆی ببەستێت و وەبەرهێنانی خۆی هەبێت، ئەگەر ئەو پلانەی ئێمە دامانناوە جێبەجێبکرێت و حکومەت پاڵپشتیی بکات، ئەگەر چارەسەرکردنی کێشەکان کاتی نەبن، لەو بڕوایەدام دهۆک لە چوار ساڵی داهاتوودا لە سەردەمی زێڕینی خۆی باشتر دەگەڕێتەوە. "  چاکسازییەکانی یانەی دهۆک و قۆناخی چارەسەرکردنی کێشەکان لە چ قۆناخێکدان، هاندەرانی دهۆک چاوەڕێی چی بن؟ لە وەڵامی ئەم پرسیارەدا عەبدوڵلا جەلال، سەرۆکی یانەی دهۆک گوتی " کێشەکانی یانەی دهۆک دراونەتە پارێزگاری دهۆک و لەو رێگەیەوە گەیێنراونەتە سەرۆکی حکومەت بۆ ئەوەی چارەسەربکرێن، لەم هەفتەیەدا دەستەی راهێنەرانی تیپی باسکەی یانەی دهۆک دیارییدەکرێن، دەمانەوێت هەموو تیپەکانمان رێکبخەین، بەڵام هەموو بیرکردنەوەمان ئێستا لای تیپی بەشدار لە خولی پلە یەکی عێراقە و دەمانەوێت بگەینەوە خولی نایاب. "  پێشتر ترس لە گۆڕانکاری لە یەکێتیی تۆپی پێی کوردستان هەبوو، دەگوترا گۆڕانکاری بکرێت یەکێتییەکە هەڵدەوەشێتەوە، ئەو چەند مانگەی ئێوە پۆستەکانتان وەرگرتووە، ئاوا قورسبوون کە ترس لێی هەبێت؟ عەبدولقادر حوسێن، سکرتێری یەکێتیی تۆپی پێی کوردستان گوتی " یەکێتیی تۆپی پێی کوردستان دامەزراوەیە، یەکێتییەکە لەسەر کەس ناوەستێت، دەکرێت هەندێک کەسی کاریگەری تێدابووبێت، بەڵام هەمیشە پاڵپشتیی حکومەت هەبووە، دامەزراوەش کە گۆڕانکاری دەکرێت بەباش و خراپ کارەکان ناوەستێت، بەڵام ئەو ماوەیەی کە ئێمە کارمان وەرگرتووە، خەڵک شایەدی دەدات کە کاری باشمانکردووە، هەوڵدەدەین کاری باشتریش بکەین، هیچ کێشەیەکیشمان لە بەڕێوەبردنی خولەکان نەبووە، بەڵکو زۆر شت هەبووە کە پێشتر نەیبووە ئێمە بەو خەرجیانەی لەبەردەستن کردوومانن. "  لەبارەی زیادکردنی ژمارەی یانەکان لە خولی یانە نایابەکانی کوردستان لەلایەک یەکێتیی تۆپی پێی کوردستانەوە، سکرتێری یەکێتییەکە گوتی " ئێمە دامەزراوەیەکی رێکخراوەین و هەموو تۆپی پێی کوردستان رێکدەخەین، ئێستا بە دەگمەن شار و شارۆچکە هەیە کە یانەیەکی لە خولەکانی کوردستان نەبێت، هەفتانە چالاکییەک لەسەرجەم شارەکانی کوردستان هەیە لە زاخۆ تاوەکو خانەقین و قەڵادزێ، پلانی ئێمە ئەوەیە سەرجەم ئەو گەنجانەی کە دەیانەوێت لە خولەکانی کوردستاندا خۆیان ببینەوە لە خولەکەدا جێگەیان هەبێت، پێموایە ئامانجی حکومەت و دەوڵەتیش ئەوەیە کە هەل بۆ گەنجان برەخسێنرێت بەپێی ئارەزووی خۆیان بجۆڵێنەوە. "  سکرتێری یەکێتیی تۆپی پێی کوردستان دەڵێت " سەرخستنی یانەکان لە وەرزی رابردوودا بەهۆی ئەوەوە نەبووە کە ئێمە دەمانەوێت لە هەموو شار و شارۆچکەکاندا یانەی لە خولەکاندا نییە، بەڵکو بۆ ئەوەبوو کە ژمارەی یانەکانی خولی پلە یەک زیادبکرێت لەکاتێکدا پێشتر تەنیا ٨ یانە بەشدارییان دەکرد، ئێمە هەوڵمانداوە چالاکییەکانمان گشتگیربن و لەو رێگەیەشەوە کێشەکانمان کەمکردووەتەوە. "  سامان وڵاتژێری پرساری لەبارەی خراپی یاریگەی یانەی زاخۆ لە سەرۆکی ئەو یانەیە کرد، بڵند شەفیق گوتی " پارە بۆ نۆژەنکردنەوەی یاریگەی زاخۆ تەرخانکراوە، کارکردنیش دەستیپێکردووە، یاریگەی یانەکە ماوەی چەند ساڵێکە خراپ بووە، ئێمە کە هاتووین زۆرشت خراپبوون نەک تەنیا یاریگە، بەراستی کات پێویستە، لەکاتێکدا ئێمە لە خولی عێراقداین و ئەمەش بەربەستمان بۆ دروستدەکات بۆ ئەوەی بە زووترین یاریگەکە نۆژەنبکەینەوە، بەتایبەتیش چیمەنەکەی، بەڵام لەگەڵ ئەوەش بەردەوامین بۆ ئەوەی یاریگەکە چاکبکەینەوە، بۆ ئەوەش بەڕێوەبەری دارایی یانەکەمان ناردووەتە تورکیا بۆ ئەوەی ئامێرێکی تایبەت بە چیمەنی یاریگە بکڕێت، کە ئەگەر ئەو ئامێرە نەبێت ناتوانرێت چیمەنی یاریگە بپارێزرێت، لەکاتێکدا ماوەی چەند ساڵێکە ئامێرەکەمان نییە، بۆیە یەکەم هەنگاو ئەمەمان ناوە، کە ئەگەری سەرەکی تێکچوونی یاریگەی زاخۆ نەبوونی ئەو ئامێرەبووە، بەڵام ئەگەر هەلێک هەبێت یان خولی عێراق بوەستێت لە ماوەیەکی کەمدا یاریگەکە نۆژەندەکەینەوە، بەڵام ئێستا ناتوانم هیچ وادەیەک بۆ نۆژەنکردنەوەی یاریگەکە دیاری بکەم، هەرکاتێک بڕی ئەو پارەیەی کە ١٥٠ ملیۆن دینارە لەلایەن سەرۆکی حکومەت دابینیکردووە، جەرجبکەین و کارەکان تەواوبکەین، ئەو کاتەی کارەکان تەواودەکەین جیاوازییەکە دەبینن. "  لە وەڵامی پرسیارێکدا کە ئەم وەرزە یاریگە نۆژەندەکرێتەوە، سەرۆکی یانەی زاخۆ گوتی " لەو بڕوایەدام لەم وەرزەی خولی عێراقدا دەکرێت. "  یانەی هەولێر بەهەمان شێوەی زاخۆ کێشەی یاریگەی هەیە، وەلید عارەب، سەرۆکی یانەی هەولێر دەڵێت " ئێستا هیچ پلانێکمان بۆ نۆژەنکردنەوەی یاریگەکە نییە، هێشتا یاریگەی فرانسۆ هەریری لە بەشێکی یاریگەکان عێراق باشترە، بەتایبەت لە خواروو و ناوەڕاستی عێراق، بەڵام هەر لە بەرنامەی ئێمەدا هەبووە دوای خولی عێراق دەست بە نۆژەنکردنەوەی بکەین، لەکاتێکدا ئەگەر ئێستا بیکەین دوو مانگ ناتوانین یاریی تێدابکەین، خەرجییەکانی سەر یانەکە زیاتر دەبن، بۆیە دوای کۆتایی هاتنی خولی عێراق دەست بە کارکردن تێیدا دەکەین. "  یانەی هەولێر ٤ ملیار قەرزارە، یانەکە چۆن قەرزەکانی دەداتەوە و چ کێشەیەک بۆ یانەکە لە ساڵی نوێدا دروستدەکەن؟ وەلید عارەب دەڵێت " ئێمە پابەندی دانەوەی هیچ قەرزێکی سەر یانەکە نین، بەڵام هەندێکیان ناچارمان دەکەن بیدەینەوە، لەمارەی رابردوودا جەلیل زیدان، پێشتر راهێنەری یانەکە بووە، ١١٠ ملیۆن دینار قەرزی لای یانەکە بووە، بە هەزار تکا بە ٧٠ ملیۆن رازیمان کردووە، کە شێخ شاکر و ئومێد خۆشناو، پارێزگاری هەولێر هاوکاریی کردووین، لەم هەفتەیەدا ٣٥٠ بۆ ٣٩٠ ملیۆن قەرزداری ئەیۆب ئەدیشۆین و سکاڵای لە یانەی هەولێر کردووە و سەرکەوتووە، ئەمە بە ئێمەش نادرێتەوە، کە بودجەی سێ بۆ چوار مانگی ئێمە دەکاتە ئەو پارەیە، بۆیە دەبێت حکومەت یەکلایبکاتەوە کە چۆن ئەم قەرزانە دەدرێنەوە یان ئەوانەی کە پێشتر قەرزەکانیان کردووە. "  هەمیشە هەولێر گیرودەی ئەم کێشانەبووە و لە رووی گرێبەستەوە تووشی کێشە بووە، لەمەودوا هەولێر بەمشێوەیە گرێبەست دەکات؟ سەرۆکی یانەکە گوتی " چیدیکە بەمشێوەیە گرێبەست ناکەین، بەپێی رێنماییەکانی بەڕێوەبەرایەتی وەرزشی ناکرێت یانە بە قەرز کاربکات، بۆیە بەپێی بارودۆخی یانەکە گرێبەست دەکەین، گرێبەست ناکەین کە لە توانای یانەکەدا نەبێت، ئەگەر لە ماوەیەکی کەمدا تووشی قەرزیش ببین، ئیدی کاردەکەین کە ئەو قەرزەش نەکەین، سپۆنسەر بۆ یانەکە دەهێنین و کاردەکەین بۆ ئەوەی بودجەی تایبەت بۆ هەموو تیپەکانی یانەی هەولێر دابینبکەین و هەمووان بەیەکەوە بەرەوپێشەوەببەین. "  لەبارەی ئەو گۆڕانکارییانەی یانەی دهۆک کە لە قۆناخی دووەمی خولی پلە یەکی عێراقدا دەیکات عەبدوڵلا جەلال، سەرۆکی یانەکە گوتی " بەدڵنیاییەوە گۆڕانکاری دەبێت، بەدەستهێنانی ٢٤ خاڵ لە پێشبینی ئێمەدا نەبوو، لەکاتێکدا تیپەکەمان کەموکورتیی زۆری هەبوو، یاریزانی پێویستبوون، بەڵام بەهۆی خراپی بارودۆخی یانەکەوە نەمانتوانی دابینیبکەین، بەڵام بۆ قۆناخی دووەم ئامادەکاریی باشمان کردووە بۆ ئەوەی یاریزانی نوێ بگوازینەوە، بۆ ئەوەی قۆناخی دووەم لە قۆناخی یەکەم باشتربێت، بۆ ئەوەش لەگەڵ چەند یاریزانێکی پیشەگەر لە گفتوگۆداین، بەڵام هێشتا هیچ یەکێک لەوانە کۆتایی نەهاتوون. "  یانەی دهۆک قەرزێکی زۆری لەسەرە، بارودۆخی یانەی دهۆک گەیشتووەتە کوێ، کەی چارەسەری کێشەکانی دەکرێت؟ سەرۆکی یانەی دهۆک گوتی " ٥٨ رۆژە دەستبەکاربووین، جگە لە ٢٢ ملیۆن کە پارێزگاریی دهۆک هاوکاریی کردووین، هیچ هاوکارییەکی یانەکە نەکراوە، ئەو پارەیەی بۆ گەشتەکان و مووچەی یاریزانان لەلایەن کارگێڕیی یانەکەوە لە ماڵەوە هێنراون، بەڵام لەگەڵ ئەوەشدا گەشبینین کە کێشەکانی یانەکە چارەسەربکرێن، بەڵێنمان پێدراوە لە ساڵی نوێدا کێشەکان چارەسەربکرێن، پارەیەکی زۆر لەسەر یانەی دهۆک، پێشنیازمان داوەتە بەڕێوەبەرایەتی وەرزشی بۆ ئەوەی ئەوانیش لەگەڵ ئێمە نوێنەرێکیان هەبێت، بۆ ئەوەی قەرزەکان بدەینەوە، بەتایبەت کە خاوەن قەرزەکان بە نیوەی پارەکەش رازین بۆیە دەبێت لە چوار ساڵی داهاتوودا کێشەکان چارەسەربکرێن، لەکاتێکدا ئێمەش پابەندی قەرزەکانی سەر یانەکە نین، کێشەکە کێشەی ئێمە، حکومەت و شارەکەشە. "  سەرۆکی یانەی دهۆک زیاتر گوتی " چارەسەری سەرەکی بۆ ئەوەی یانەکان بارگرانیی سەر حکومەت کەمبکەنەوە، ئەوەیە وەبەرهێنانی خۆی هەبێت، ئەوەی تایبەتە بە یانەی دهۆک زەویەکی لە ناوەڕاستی پارێزگای دهۆک هەیە کە ٤٩ هەزار مەتری چوارگۆشە، کۆمپانیایەکی وەبەرهێنان هاتووەتە پێشەوە، ئەگەر وەبەرهێنانەکە بەتەواوی بکرێت، بەڵێن بە هاندەرانی یانەی دهۆک دەدەین، لە چوار ساڵی داهاتوودا یانەی دهۆک دەبێت یەکێک لە دەوڵەمەندترین یانەکان. "  سکرتێری یەکێتیی تۆپی پێی کوردستان دەڵێت " کار بۆ رێکخستنەوەی هەڵبژاردەکانی کوردستان دەکەین، ئیدی یاریزان و راهێنەرەکانی هەڵبژاردەکە بەشێوەی زانستی دەستنیشاندەکرێن و ناکرێت لەسەر بنەمای شارەکان بێت و دەبێت راهێنەرەکان بڕیاری لەبارەوە بدەن، یەکێکی دیکەش لە پلانەکانمان ئەوەیە کە خەڵکی دەرەوە بێنین بۆ ئەوەی هەرێمەکەمان ببینن و بزانن ئەم هەرێمە چییە و زیاتر کوردستان بناسن، بەتایبەت ئەو تیپانەی ناسراون لە رێگەی یەکێتیی تۆپی پێی عێراقەوە بهێنین، بەرنامە هەیە هاوینی داهاتوو ئەمە جێبەجێبکەین. "  سەرۆکی یانەی زاخۆ لەبارەی رێزلێنان لە تیپی زۆرانبازیی ئازدی یانەکە گوتی " لە ماوەی چەند رۆژی داهاتوو رێزلێنان بۆ یاریزانەکانی تیپەکە رێکدەخرێت، کە لە میسر ئەنجامی باشیان بەدەستهێنابوو و لەماوەی رابردوودا گلەییان کردبوو لەبارەی ئەوەی کە ئەوەی هیچ رێزێکیان لێنەگیراوە، ئەوەی بەگشتی تایبەتە بە زاخۆ دەمانەوێت پشت بە یاریزانەکانی خۆمان ببەستین و زیاتر کار بۆ دروستکردنی یاریزانان بکەین. "  پاڵەوانێتی بەرزکردنەوەی قورسایی عەرەبی لە شەقڵاوە دەکرێت، یاریزانەکانی عێراق هەمووان یاریزانی یانەی هەولێرن و میدالیای زۆریان بردووەتەوە، سەرۆکی یانەی هەولێر لەو بارەیەوە گوتی " پیرۆزباییان لێدەکەین و بە ئەندامەکانی یانەکەم گوتووە، هەموومان دەبێت پاڵپشتی ئەو تیپ و یاریزانانەمان بین کە ئەنجامی باشیان هەیە و بۆ ئەوانەش هەرچییەک پێویستبێت دەیکەین و ئەگەر پێویستیان بە پاڵەوانێتی دەرەوە بێت دەیاننێرین، بۆ ساڵی ئایندەش کاردەکەین لە هەموو تیپەکاندا زۆرترین یاریزانی کورد لە تیپەکانی یانەی هەولێردابن. "  لە کۆتاییدا سەرۆکی یانەی دهۆک پەیامێکی ئاراستەی سەرۆکی حکومەتی هەرێمی کوردستان کرد و گوتی " ساڵی ئایندە دهۆک دەچێتە قۆناخێکی باشتر، هەموو هەوڵێک دەدەین بگەینە خولی نایابی عێراق، لە هەموو سێکتەرەکاندا کوردستان لە عێراق باشترە، تەنیا لە رووی وەرزشەوە نەبێت، پێویستە پلانێکی روون هەبێت و کار لەسەر ئەوە بکرێت کە ژێرخانێکی زۆرباشی وەرزشی هەبێت و کار بۆ بەرەوپێشبردنی وەرزش لە کوردستان بکرێت، کە ئەمە تەنیا بە ئێمە ناکرێت و هیوادارم ببێتە سەرەتای قۆناخێکی نوێ بۆ وەرزشی کوردستان. "