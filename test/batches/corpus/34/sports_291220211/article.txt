لە درێژەی یارییەکانی بۆکسینگ دەی لە پرێمەریگدا، لیڤەرپوول بووە میوانی لێستەر سیتی و بە گۆڵێکی بێبەرامبەر پێی دۆڕا.  لە کۆنگرەی رۆژنامەڤانی دوای یارییەکەدا، بریندان رۆجێرز قسەی بۆ رۆژنامەڤانان کرد و   یاریزانەکانی بە پاڵەوان وەسف کرد و گوتی "یاریکردن بەرامبەر مانچێستەر سیتی و لیڤەرپوول لە ماوەی ٤٨ کاژێردا کارێکی بێمانایە، زەحمەتە وەسفی بکەین، بەڵام یاریزانەکانم ئاستێکی پاڵەوانانەیان پێشکەش کرد".  ئەوە راهێنەرە لە بەردەوامی لێدوانەکەیدا، دووپاتیکردەوە کە ئەوان دەبووایە بە پلانی بەرگری یاری بکەن، چونکە دەزانن کە رکابەرەکەیان تیپێکی چەند بەهێزە و گوتی "ئێمە دەمانزانی کە پێویستە هەندێجار بە باشی بەرگری بکەین، بەڵام دەشمانزانی کە دەتوانین یاری تۆپی پێش بکەین، ئەنجامێکی سەرسوڕهێنەرە بۆ ئێمە، کە بەرامبەر یەکێک لە باشترین تیپەکانی جیهان یاریمان کرد".  راهێنەری لێستەر سیتی، گوتیشی "هیچ گومانێک لەسەر ئەوە نییە کە ئەمە یەکێک بوو لە گەورەترین سەرکەوتنەکانی ئەم وەرزە، دانیال ئامارتی بەهۆی کۆرۆناوە یاری نەکرد، لۆک تۆماس دوو یارییە دەکات، ئەو کوڕێکی بچووکە و زۆر یاری کردووە".  رۆجێرز باسی ئەوەی کرد کە بەر لە یارییەکە هەمووان پێشبینی بردنەوەی لیڤەرپوولیان کردووە و گوتی "من دڵنیام کە مانشێتی یارییەکە لە لایەن رۆژنامەکانەوە بەر لە یارییەکە نووسراوبوون و پێشبینی بردنەوەی لیڤەرپوولیان کردووە، جوانی تۆپی پێ لەوەدایە کە دەرفەت بە یاریزانان دەدات خۆیان مانشێتەکانیان بنووسن، توانیشیان ئەوە بکەن".  راهێنەرە سکۆتلەندییەکە پەسنی کاسپەر شمایکلی گۆڵپارێزیشی دا، کە لەو یارییەدا لێدانی سزای محەممەد سەڵاحی ئەستێرەی لیڤەرپوولی گەڕاندەوە و گوتی "باشترین گۆڵپارێزە، ئەو یەکێکە لە باشترین گۆڵپارێزانی ئەوروپا، ئەو بەوە ناسراوە، هەر کاتێک پێویستیمان پێیبێت ئامادەیە، ئێمە پێویستیمان بە هاندەرێکی لەو جۆرە بوو، کە لێدانی سزای محەممەد سەڵاحی گەڕاندەوە، پێویستیمان بە جەماوەر بوو، کەشێکی جوان بوو".