ئەمڕۆ ٤ یاری بەڕێوەدەچن و لە یاریی دەستپێکدا لێڤانتی دەبێتە میوانی مایۆرکا، کە ئەمەی دوایی ٥ یارییە نەدۆڕاوە و هەوڵدەدات سەرکەوتنێکی نوێ بەدەستبێنێت، بەرامبەر ئەو تیپەی لە دوایین پلەی ریزبەندییە و لەم وەرزەدا هیچ سەرکەوتنێکی بەدەست نەهێناوە.  بارسێلۆنا بۆ رووبەڕووبوونەوەی گرانادا دەچێتە یاریگەی کارمینێس، بەهیوای درێژەدان بە ئەنجامە باشەکانی، کە لە دوایین ٤ یارییدا نەدۆڕاوە و ئێستا لە پلەی پێنجەمدایە، ئەگەر ئەم یارییە بباتەوە بەشێوەیەکی کاتی دەچێتە پلەی سێیەم.  گەڕانەوەی کۆمەڵێک لە یاریزانانی بارسا، ئەرکی چاڤی ئاسان دەکەن، کە ئانسۆ فاتی ئامادەیە بۆ یاریکردن و مێمفێس دێپای و گاڤیش پەیوەندییان بە مەشقەکانەوە کردووە، زەلزولیش لە کۆرۆنا چاکبووەتەوە، بەڵام زەحمەتە بۆ یارییەکە ئامادەبێت.  ریال مەدرید کە لە گەڕی رابردوودا بە خیتافی دۆڕاوە، دەیەوێت بە بردنەوە لە ڤاڵێنسیا، کە لەسەر یاریگەی سانتیاگۆ برنابیۆدا پێشوازی لێدەکات، شکستەکەی یاریی رابردووی لەبیر هاندەرانی بباتەوە.  بۆ ئەم یارییە ڤینیسیۆس گەڕاوەتەوە، کە یەکێکە لە کاریگەرترین یاریزانانی ئەنچیلۆتی، هەروەها ئامادەبوونی کەریم بنزیما و لوکا مۆدریچیش هۆکارن بۆ ئەوەی ریال مەدرید بگەینێتە ٣ خاڵی زۆر گرنگ، کە لەدەستدانیان مەترسی دەخاتە سەر مانەوەی یانەکە لە پێشەنگی ریزبەندیی.  ریال سۆسیداد - سێلتا ڤیگۆ ١٨: ١٥ ریال مەدرید - ڤالێنسیا ٢٣: ٠٠