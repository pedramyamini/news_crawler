شاندی هەڵبژاردەی شێرەکانی تیرانگا، بە دڵخۆشییەکی زۆرەوە بە فرۆکەیەکی تایبەت لە شاری یاوندی پایتەختی کامیرۆنەوە گەڕانەوە داکاری پایتەختی سەنیگال، خالیدۆ کۆلیبالی، کاپتنی هەڵبژاردەکە پێش هەمووان لە فرۆکەکە دابەزی و جامی ئەفریقای بۆ ئامادەبووانی پێشوازیکردن لە شاندی پاڵەوانان نمایشکرد، دوای ئەوە سادیۆ مانێ و ئەستێرەکانی دیکەی سەنیگال لەلایەن سەرۆکی وڵاتەکەوە پێشوازییان لێکرا و پیرۆزباییان لێکرا.  سەنیگال لە یاریی کۆتایی جامی نەتەوەکانی ئەفریقادا، بەلێدانەکانی یەکلاکەرەوە بە ٤ - ٢ سەرکەوتنی بەرامبەر میسر بەدەستهێنا و بۆ یەکەمجار لە مێژوویدا نازناوی پاڵەوانێتییەکەی بردەوە.  دوای گەڕانەوەیان بۆ وڵاتەکەیان هەڵبژاردەی سەنیگال بە ئۆتۆمبێلێکی تایبەتەوە بۆ ئاهەنگگێڕان چوونە نێو شەقامەکانی پایتەختی وڵاتەکەیان، هەزاران هاندەر کە ساڵانێکی زۆرە خەون بەبردنەوەی نازناوەکە دەبینن بەوپەڕی جۆش و خرۆشەوە لە پێشوازی هاوڕێکانی سادیۆ مانێدابوون و بەیەکەوە ئاهەنگی بردنەوەی نازناوی گەورەترین پاڵەوانێتی کیشوەرەکەیان گێڕا.  بەبۆنەی بردنەوەی نازناوی پاڵەوانێتییەکە، ماکی سال، سەرۆکی سەنیگال بۆ بەشداریکردنی زۆرترین خەڵک لە ئاهەنگگێڕانی هەڵبژاردەکەدا بڕیارییدا رۆژێک بکرێتە پشوو، ئەمەش هەلێکی باشیدایە زۆرترین خەڵک بۆ ئەوەی لە ماڵەکانیان نەمێننەوە و بەشداری لە ئاهەنگە مێژووییەکەی وڵاتەکەیاندا بکەن.  سەرۆکی سەنیگال دوای گەڕانەوەی شاندی هەڵبژاردەی وڵاتەکەی گوتی " ئێوە ئێستا لە لووتکەی ئەفریقادان، بەهۆی ئەو رۆحیەتە بەرزە و ئاستە هونەرییەی هەتانە، شانازییەکی زۆرتان پێوە دەکەین و دەستکەوتێکی مێژووییتان بەدەستهێنا و هەموو سەنیگالتان دڵخۆشکرد. "