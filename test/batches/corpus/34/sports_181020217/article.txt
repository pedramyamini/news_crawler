هۆکاری ئەو مەترسییەی سەر بنزیما بۆ ئەو تۆمەتە دەگەڕێتەوە، کە دراوەتە پاڵ کەریم، گوایە هەوڵیداوە ئابڕووی ماتیۆ ڤالبوینای هاوڕێی و یاریزانی پیشووی هەڵبژاردەی فەرەنسا ببات، کە بڕیارە رۆژی چوارشەممە بۆ ئەو کەیسە کەریم بچێتەوە بەردەم دادگا.  بنزیما بەوە تۆمەتبارکرا کە دەستی هەبووە لە هەوڵێک بۆ ئابڕووبردنی ڤالبوینای هاوڕێی، کە دواتر بەهۆی ئەو رووداوەوە بنزیما لە هەڵبژاردەی فەرەنسا دوورخرایەوە و دوای نزیکەی ٧ ئینجا دیدێ دیشامپی راهێنەری هەڵبژاردەی فەرەنسا بۆ بەشداریکردن لە یۆرۆی ٢٠٢٠ بانگهێشتیکردەوە، کە سەرەڕای ئەوەی نەیانتوانی نازناوەکە ببەنەوە، بەڵام دواتر کەریم سەرکردایەتی هەڵبژاردەی کەڵەشێرەکانی فەرەنسای کرد بۆ بەدەستهێنانی نازناوی نەیشنلیگ.  راپۆرتە رۆژنامەڤانییەکانی فەرەنسا، دووپاتیدەکەنەوە کە رۆژی چوارشەممە پێویستە یاریزانی فەرەنسی بەڕەچەڵەک جەزائیری لە دادگای ڤارسای لە بەردەم دادوەردا ئامادەبێت، بۆ ئەوەی لێکۆلینەوەی زیاتر لەو کەیسە بکرێت، کە ماوەی نزیکەی ٧ ساڵە هێشتا یەکلایی نەکراوەتەوە.  ئەو سەرچاوانە باس لەوە دەکەن کە ئەگەری ئەوە هەیە دادگا سزای زیندانی بەسەر کەریم بنزیمادا بسەپێنێت و لەوانەیە ماوەی زیندانییەکەی بگاتە ٥ ساڵ، لەگەڵ سزادانی بە ٧٠ هەزار یۆرۆ.  ئەو دادگاییکردنەی کەریم بنزیما ماوەی ٣ رۆژ دەخایەنێت، کە تاوەکو ئێستا پارێزەری کەریم ئاشکرای نەکردووە، یاریزانەکە ئامادەی دادگا دەبێت یان نا، لە کاتێکدا کەریم لەگەڵ ریال مەدرید لە گەشتدایە بۆ رووبەڕووبوونەوەی یانەی شاختاری ئۆکراینی، لە گەڕی سێیەمی قۆناخی کۆمەڵەکانی چامپیۆنزلیگدا.  ساڵی ٢١٠٥ بنزیما بەوە تۆمەتبارکرا کە دەستی هەبووە لە هەوڵێک بۆ ئابڕووبردنی ڤالبوینا، دوای ئەوەی ڤیدیۆیەکی ئابڕووبەرانەی ڤالبوینا کەوتە دەستی ٣ کەس و هەڕەشەی بڵاوکردنەوەیان کرد ئەگەر ئەو یاریزانە بە پارە رازییان نەکات.  بنزیما کە بەقسەی خۆی لەسەر داوای هاوڕێیەکی منداڵیی کە ئەو ٣ کەسە دەناسێت، ویستوویەتی کێشەکە چارەسەربکات، داوای لە ڤالبوینا کردووە پارەیان پێبدات بۆ ئەوەی ڤیدیۆیەکەی بڵاونەکەنەوە، بەڵام ئەوە خراپ بەسەر کەریمدا شکایەوە و بەوە تۆمەتبارکرا کە دەستی لەو کارەدا هەیە، تەنانەت ڤالبویناش کەوتە ژێر کاریگەری رۆژنامەکانی فەرەنسا و خۆیشی بنزیمای بەوە تۆماتبارکرد کە رۆڵێکی خراپی هەبووە لەو پرسەدا.  دوای ٥ ساڵ، جارێکی دیکە دادوەری گشتیی فەرەنسا ئەو دۆسیەی هێنایەوە ئاراوە و داوای کرد جارێکی دیکە بنزیما بچێتەوە بەردەم دادگا، چونکە پێشتر دادگا تانەی بنزیمای بۆ داخستنی دۆسییەکە رەتکردووەتەوە.  ئەمە ئەو پرسیارەیە، کە هێشتا زۆر کەس بەدوای وەڵامەکەیدا دەگەڕێن، ئەگەرچی بنزیما و ئەوانەی لە نزیکیشەوە ئەو دەناسن، دڵنیان کە ئەو هەڵوێستانە لە کەریم ناوەشێنەوە و تەنیا ویستوویەتی چاکەیەک لەگەڵ ڤالڤبوینای هاوڕێی بکات.  هەرچۆنێک بێت، ئێستگه‌ی رادیۆی ئۆرۆپ ١ ـی فه‌ره‌نسی، چەند مانگێک دوای رووداوەکە، توانی ئه‌و په‌یوه‌ندییه ته‌له‌فۆنانه ئاشكرابكات، كه له‌نێوان كه‌ریم بنزیمای ئه‌ستێره‌ی ریال مه‌درید و هاوڕێیه‌كی منداڵی ئه‌نجام دراوه، كه په‌یوه‌ستن به كێشه‌ی تێوه‌گلانی ئه‌ستێره‌ی ئۆلۆمپیك لیۆن، ماتیۆ ڤالبوینا به كاسێتێكی بێ ره‌وشتی.     به گوێره‌ی ئه‌و رادیۆیه، بنزیما بۆ هاوڕێیه‌كه‌ی دووپاتكردووه‌ته‌وه، به‌ڵێنی ڤالبوینا داوه، به دیاریكردنی شوێنێك له شاری لیۆن بۆ ئه‌وه‌ی كاسێته‌كه‌ی راده‌ست بكات، گره‌نتی ئه‌وه‌شی پێداوه هیچ كۆپییه‌كی دیكه‌ی ئه‌و گرته‌یه نییه.  به گوێره‌ی هه‌مان په‌یوه‌ندی ئه‌و كه‌سه كه هاوڕێیه‌كی زۆر نزیكی بنزیمایه، ده‌یه‌وێ رۆڵی نێوه‌ندگیری له‌گه‌ڵ كه‌سانی راسته‌قینه بگێڕێت كه كاستێكه‌یان له‌لایه، به‌مه‌ش ده‌رده‌كه‌وێت بنزیما هیچ په‌یوه‌ندییه‌كی راسته‌وخۆی له‌گه‌ڵ خاوه‌نی راسته‌قینه‌ی كاسێته‌كه نییه، به‌ڵكو له‌گه‌ڵ نێوه‌ندگیره‌كه په‌یوه‌ندی هه‌یه و له نیازپاكی خۆی تووشی ئه‌و كێشه‌یه بووه.  یه‌كێك له‌و رستانه‌ی له په‌یوه‌ندییه ته‌له‌فۆنییه‌كه‌دا سه‌رنجی رۆژنامه‌كانی فه‌ره‌نسای راكێشا، ئه‌وه‌بوو كه بنزیما به ڤالبوینای گوتووه و له‌وانه‌یه هۆكاری بێتوان ده‌رچوونی بێت، كه ده‌ڵێت "پێمگوت لێره كۆتایی به ئه‌ركی من دێت، ئێستا ده‌توانی مامه‌ڵه له‌گه‌ڵ هاوڕێیه‌كه‌م بكه‌ی، ئه‌و كه‌سه‌كه ده‌ناسێت كه كاسێته‌كه‌ی له‌لایه، من نایناسم، ده‌توانی ژماره ته‌له‌فۆنی خۆتم بده‌یتێ من ده‌یده‌مه هاوڕێیه‌كه‌م بۆ ئه‌وه‌ی په‌یوه‌ندیت پێوه بكات".  به‌مه ده‌رده‌كه‌وێت کە بنزیما هه‌وڵیداوه یارمه‌تی هاوڕێیه‌كه‌ی بدات، كه به‌دوای پاره‌دا ده‌گه‌ڕێت، هه‌روه‌ها ڤالبویناش كه ده‌یه‌وێ خۆی له‌و ئابڕووچوونه به‌دوور بگرێت، ئه‌و كه‌سه‌كه ناناسێت كه كاسێته‌كه‌ی له‌لایه.  ئه‌و رادیۆیه ئاماژه‌ی بۆ ئه‌وه‌ش كرد كه ڤالبوینا له بنزیمای پرسیوه ئایا تاتۆیه‌كانی له گرته‌كه ده‌رده‌كه‌وێت، ئه‌وه‌ش ئاماژه‌یه بۆ ئه‌وه‌ی ڤالبوێنا به‌ڕاستی له كێشه‌یه‌كی ناڕه‌وشتی له‌گه‌ڵ كچێك تێوه‌گلاوه.  ئەم دادگاییکردنە لە کاتێکدایە، کە بنزیما ئێستا لەگەڵ هەڵبژاردەی فەرەنسا و یانەی ریال مەدرید ئاستێکی بەرز پێشکەش دەکات و هەموو جیهانی سەرسامکردووە، تا ئەو راددەیەی کە زۆر لە کەسایتییە وەرزشیی و میدیاکان داوادەکەن باڵۆن دۆری پێبدرێت وەک باشترین یاریزانی جیهان، بەڵام هەندێک لە سەرچاوەکان دەڵێن، ئەم رووداوە کاریگەرییەکی بەهێزی بەسەر بنزیماوە دەبێت و هەڵوێستی لە بردنەوەی باڵۆن دۆر لاوازدەکات، چونکە رەوشت و هەڵسوکەوتەکانی یاریزان لە دەرەوەی یاریگەش پێوەرێکن بۆ خەڵاتەکە.