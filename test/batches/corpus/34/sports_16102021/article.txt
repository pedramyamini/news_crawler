چێڵسی لە یارییەکی لەندەنیدا بەرامبەر یانەی برێنتفۆرد سوپرایزی ئەم وەرزەی خولەکە یارییدەکات، کە بەشێوەیەکی چاوەڕواننەکراو ئەنجامی باشی بەدەستهێناون و بۆ یانە گەورەکانیش بووەتە بەربەستێکی گەورە.  یارییەکە کاژێر ١٩: ٣٠ لەسەر یاریگەی برێنتفۆرد بەڕێوەدەچێت.  بەر لەم یارییە چەند یاریی دیکە ئەنجامدەدرێن، یانەی لیڤەرپوولی دووەمی ریزبەندی خولەکە لە دەرەوەی یاریگەی خۆی رکابەری یانەی واتفۆرد دەکات، یارییەکە کاژێر ١٤: ٣٠ لەسەر یاریگەی واتفۆرد دەکرێت.  رێدز وەرزی رابردوو لە یاریگەی واتفۆرددا بە سێ گۆڵی بێبەرامبەر دۆڕا، کڵۆپ و پێکهاتەکەی بە وشیارییەکی زۆرەوە ئەمڕۆ دەچنەوە یاریگەی ڤیکاراج رۆد بۆ ئەوەی بە سێ خاڵەوە بگەڕێنەوە و درێژە بە رکابەریکردن لەسەر پێشەنگی خولەکە بدەن.  یانەی مانچێستەر سیتی سێیەمی ریزبەند و پاڵەوانی وەرزی رابردووی خولەکە، بە مێژوویەکی گەورەوە میوانداریی یانەی بێرنلی دەکات، لەو یارییەدا کە کاژێر ١٧: ٠٠ بەڕێوەدەچێت.  مانچێستەر سیتی لە دوایین ٨ یارییدا لەنێو یاریگەی خۆی و لە دەرەوەی یاریگەی خۆیدا هەموو یارییەکانی لە بێرنلی بردووەتەوە، لەو ٨ یارییەدا ٣٠ گۆڵی لە بێرنلی کردووە و تەنیا یەک گۆڵی لێکراوە، لە کۆی ٣٠ خاڵی بەرامبەر ئەو یانەیەش ٢٨ خاڵی بەدەستهێناوە، جگە لەوەش لە ١٩٦٣ ـەوە لە یاریگەی خۆیدا بەرامبەر بێرنلی نەدۆڕاوە، بۆیە گواردیۆلا ستیزنز چاویان لەوەیە درێژە بەم مێژووە بدەن و هەنگاوەکانیان بۆ پاراستنی نازناوەکە بەهێزتربکەن.  لە یارییەکی لووتکەدا کە لەسەر یاریگەی کینگ پاوەر بەڕێوەدەچێت، کاژێر ١٧: ٠٠ هەردوو یانەی لێستەر سیتی و مانچێستەر یونایتد رووبەڕووی یەکدەبنەوە.  کریستیانۆ رۆناڵدۆ بۆ سەرکردایەتیکردنی تیپەکەی ئامادەیە و مارکۆس راشفۆردیش کە لە یۆرۆی ٢٠٢٠ ـەوە بەهۆی پێکانەوە دوورکەوتبووە، گەڕاوەتەوە نێو مەشقەکانی یانەکە و ئەگەری هەیە ئەمڕۆ ئامادەبێت بۆ هاوکارییکردنی هێڵی پێشەوەی یانەکە.  یارییەکانی ئەمڕۆی پرێمەرلیگ  ئاستۆن ڤێلا - ولڤەرهامتۆن ١٧: ٠٠ لێستەر سیتی - مانچێستەر یونایتد ١٧: ٠٠ مانچێستەر سیتی - بێرنلی ١٧: ٠٠ ساوسامتۆن - لیدز یونایتد ١٧: ٠٠ نۆرویچ سیتی - برایتۆن ١٧: ٠٠