یارییەکە لەسەر یاریگەی ئالیانز ستادیۆم لە شاری تۆرینۆ بەڕێوەچوو، دوای ئەوەی کوڕانی ئالێگری توانیان ئاستێکی باش پێشکێشبکەن و سێ بە دوو یارییەکەیان بردەوە، بەڵام ئەوەی لە نرخی ئەم بردنەوەیە و دڵخۆشیی هاندەرانی یوڤێتنوس کەمکردەوە پێکانی دوو ئەستێرەی سەرەکیی تیپەکە بوو، ئەوانیش پاولۆ دیبالا و ئالڤارۆ مۆراتا بوون.  گۆڵەکانی یوڤێنتوس لەلایەن دیبالا لە خولەکی ١٠، لیۆناردۆ بۆنوچی لە خولەکی ٤٣ بە لێدانی سزا و مانوێل لۆکاتێلی لە خولەکی ٥٧ ـدا تۆمارکران، دوو گۆڵەکەی سامپدۆریاش مایا یۆشیدا و ئەنتۆنیۆ کاندرێڤا تۆماریانکردن.  دیبالا لە خولەکی ٢٢ بەهۆی پێکانەوە بە چاوی پڕ لەفرمێسکەوە یاریگەی جێهێشت، پێدەچێت پێکانەکەی مەترسیداربێت و ماوەیەک لە یاریکردن دووربکەوێتەوە، بەڵام ئەوەی کارەکەی زەحمەتترکرد پێکانی ئالڤارۆ مۆراتا بوو لە خولەکی ٨٢ کە هەردووکیان یاریزانی سەرەکی بوون.  رۆژی چوارشەممەی داهاتوو یوڤێنتوس لە یاریگەی خۆیدا میوانداریی یانەی چێڵسی دەکات لە خولی یانە پاڵەوانەکانی ئەوروپا، دواتر لە ٢/١٠ دێربیی تۆرینۆی هەیە و ئینجا یاریزانەکان دەگەڕێنەوە بۆ هەڵبژاردەکانیان بۆ یارییەکانی پاڵاوتنی مۆندیال.