بارسێلۆنا کە ئێستا بە دۆخێکی خراپدا تێپەڕدەبێت، پلانێکی داناوە بۆ ئەوەی گۆڕانکاری لە پێکهاتەکەیدا دروست بکات، بڕیارە لە مێرکاتۆی ئەم زستانەدا دەست بە گرێبەستکردنی نوێ بکات و چەند یاریزانێکیشی بفرۆشێت.  بەگوێرەی ئەو سەرچاوەیە، بارسا سەرەتا پێویستە دەستبەرداری هەندێک لە یاریزانانی ببێت بۆ ئەوەی بەو پارەیە بتوانێت یاریزانی نوێ بهێنێتە ریزەکانی، بەڵام وەک سەرچاوەکە دەڵێت "هەموو یاریزانانی بارسا دەکرێت گفتوگۆ لەسەر فرۆشتنیان بکرێت، تەنیا سێیانیان نەبن، کە چاڤی هیرناندێزی راهێنەر بە هێڵی سووری داناون و بە هیچ شێوەیەک ئامادە نییە دانوستاندن لەسەر فرۆشتنیان بکات".  بەپێی ئەو سەرچاوەیەی نزیک لە ژووری جلگۆڕینی بارسێلۆنا، تەنیا هەر سێ یاریزانی لاو، نیکۆ، گاڤی و ئانسۆ فاتی هێڵی سوور، ئەوانەی دیکە هەموویان دەکرێت دانوستاندن لەسەر فرۆشتنیان بکرێت، بە فرێنکی دی یۆنگی هۆڵەندی و تێر شتیگنی گۆڵپارێزیشەوە.  میدیای ئیسپانیا بڵاویکردەوە، بارسێلۆنا دوای ئەوەی لە چامپیۆنزلیگدا ٣ - ٠ بەرامبەر بایرن میونشن دۆڕا و چووە یۆرۆپالیگ، چاڤی هێرناندێز، راهێنەری بارسێلۆنا دەیەوێت گۆڕانکاری لە تیپەکەدا بکات و چەند یاریزانێک بفرۆشێت.  بەپێی دوایین پێشهاتەکان ٥ یاریزان ئەگەری رۆیشتنیان لە بارسێلۆنا هەیە، لەنێویاندا عوسمان دێمبێلی و مێمفێس دێپای هەن، کە ئەمەی دواییان لەسەر داوای رۆناڵد کۆمان گواسترایەوە، بەڵام لەگەڵ شێوازی کارکردنی چاڤی یەکناگرێتەوە و راهێنەرەکە لێی رازی نییە.  سەبارەت بە عوسمان بە دێمبێلی، یاریزانەکە تاوەکو ئێستا گرێبەستەکەی نوێنەکردووەتەوە و ماوەی تەواوبوونی گرێبەستەکەشی نزیکدەبێتەوە، کە هاوینی ٢٠٢٢ کۆتاییدێت، بۆیە چاڤی دەیەوێت پەلە بکات لە یەکلاکردنەوەی چارەنووسی یاریزانەکە.  یاریزانەکانی دیکەش، کە بارسا و چاڤی بیر لە دەستبەرداربوونیان دەکاتەوە، جیرارد پیکێ، سێرخیۆ بوسکێس و سێرجینیۆ دێستن، کە چاڤی نایەوێت ئەو یاریزانانە لەگەڵ یانەکە بن.  بەشێکی سەرچاوەکان ئاماژە بۆ ئەوە دەکەن ئەگەر دەستەوارەیەکی ٤٠ ملیۆن یۆرۆیی پێشکێشی یانەکە بکرێت بۆ تێر شتیگن و دەستەوارەیەک بە ٨٠ ملیۆن یۆرۆ پێشکێشی دییۆنگ بکرێت، یانەی بارسێلۆنا ئامادەیە هەڵسەنگاندنی بۆ بکات و بیر لە فرۆشتنی ئەو دوو یاریزانەش بکاتەوە.  ئەو یاریزانانەی کە بەپێی راپۆرتە رۆژنامەڤانییەکان، چاڤی دەیەوێت گرێبەستیان لەگەڵ بکات، بریتین لە فێران تۆرێسی یاریزانی مانچێستەر سیتی، ئەزپلیکویتای کاپتنی چێڵسی، تیمۆ ڤێرنەر و حەکیم زیاش و رۆدیگێر لە چێڵسی، لەگەڵ کەریم ئەدیمیی هێرشبەری یانەی سالزبۆرگ و دانی ئۆلمۆی یاریزانی یانەی لایپزیگ، زێدەباری ئیدینسۆن کاڤانیی هێرشبەری ئۆرۆگوایی یانەی مانچێستەر یونایتد.