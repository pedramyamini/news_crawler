یارییەکانی ئەمڕۆ بە رووبەڕووبوونەوەی ئێڤێرتۆنی بریندار و ئاستۆن ڤێلا دەستپێدەکەن، کە ئێڤێرتۆن ٤ یارییە تامی سەرکەوتنی نەکردووە و سێ شکستی هەیە، ئاستۆن ڤێلاش دۆخی لەو باشتر نییە و لە دوایین سێ یارییدا هیچ سەرکەوتنێکی نییە، بۆیە ئامانجی هەردوولا شادبوونەوەیە بە سەرکەوتن.  مانچێستەر یونایتد کە لە دوایین یارییدا لە برێنتفۆردی بردەوە، لەسەر یاریگەی خۆیدا میوانداری وێستهامی چوارەمی ریزبەندیی دەکات، ئەگەرچی لە گەڕی رابردوودا بە لیدز یونایتد دۆڕا، بەڵام ئەمساڵ وەرزێکی نایاب پێشکەش دەکات و گەورە و بچووک ناناسێت.  رالف رانگنیک ئەوە دەزانێت کە بۆ بردنەوە لە وێستهام پێویستە یاریزانەکانی کۆششەکانیان دوو ئەوەندە لێبکەن، ئەگەرنا ئەگەری هەیە جارێکی دیکە خۆی و تیپەکەی تووشی بێئومێدی ببنەوە، کە بێگومان دۆڕان لەم یارییەدا واتە هەنگاوێکی دیکە لە پاشەکشە، کە ئێستا حەوتەمی ریزبەندیین.  تیپەکەی پێپ گواردیۆلا، کە دۆڕانی لەبیرچووەتەوە و ١٣ یاریی پرێمەرلیگە بەسەریەوەکەوە دەباتەوە، دەیەوێت بەردەوامی بە سەرکەوتنەکانی بدات و بە هەمووان بڵێت "خۆتان ماندوو مەکەن، ئێمە بۆ دووەم ساڵ بەسەریەکەوە پاڵەوان و گەورەی هەمووتانین".  مانچێستەر سیتی دەبێتە میوانی ساوسامپتۆن و ورەبەرز و گەشبینە بەوەی کە بە ٣ خاڵی گرنگ لە یاریگەی سێنت ماری دەردەچێت، کە ئەو سێ خاڵە واتە فراوانکردنی مەودای نێوان خۆی و لیڤەرپوولی رکابەری راستەوخۆی بۆ ١٤ خاڵ، ئەگەرچی رێدز دوو یاری کەمتر دەبێت.  ئێڤێرتۆن - ئاستۆن ڤێلا ١٥: ٣٠ لیدز یونایتد - نیوکاسڵ ١٨: ٠٠ مانچێستەر یونایتد - وێستهام ١٨: ٠٠ برێنتفۆرد - وۆلڤەرهامپتۆن ١٨: ٠٠ ساوسامپتۆن - مانچێستەر سیتی ٢٠: ٣٠