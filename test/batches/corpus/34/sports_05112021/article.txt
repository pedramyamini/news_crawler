چاڤی هەنگاوێکی ماوە بەفەرمی ببێتە راهێنەری یانەی بارسیلۆنا، کە بەپێی راپۆرتە رۆژنامەڤانییەکانی ئیسپانیا، یانەی سەدی قەتەری و بارسا گەیشتوونەتە دواهەنگاوەکانی رێککەوتن، تەنیا هەندێک وردەکاری ماوە.  وەک ئەو سەرچاوانە باسی دەکەن، چاڤی پلانی خۆی داناوە و لە کاتی وەرگرتنی پۆستی راهێنەری بارسا، پلانەکەی جێبەجێدەکات، کە هەنگاوی یەکەمی ئەو پلانەی سوود وەرگرتنە لە دەستەی هونەری، کە خۆی یاریدەدەرەکانی دەستنیشانکردووە و ٧ کەس کە لە یانەی سەد لە قەتەر کاریان لەگەڵدا کردووە، لەگەڵ خۆیدا دەباتە بارسێلۆنا و یاریدەدەر و هاوکاری دەبن.  وەک ئەو سەرچاوانە باسی دەکەن، چاڤی پشت بە دوو یاریدەدەرەکەی، ئۆسکار هێرناندێز و سێرخیۆ ئالێگری دەبەستێت، لەگەڵ ئیڤان تۆرێسی راهێنەری توانای جەستەیی و کارلۆس نۆگێرای پزیشکی تیپ.  ئەو سەرچاوانە دەشڵێن "چاڤی وەک راوێژکار سوود لە ٣ شرۆڤەکار وەردەگرێت، کە دوای هەر یارییەک شرۆڤەی هەڵەکانی یاریزانانی تیپەکە دەکەن، کە بریتین لە هەریەک لە دەیڤید برانس، تۆنی لۆبۆ و سێرخیۆ گارسیا.  چاڤی هێرناندێز، چاڤی فێراندۆی راهێنەری گۆڵپارێزانی دووردەخاتەوە و ئەو ئەرکە بە خۆسێ رامۆن دی لافوێنتی دەبەخشێت، کە ئێستا راهێنەری گۆڵپارێزانی بارسێلۆنایە.  چاڤی سوورە لەسەر هێنانی ئەو ٧ کەسە بۆ نێو دەستەی هونەری تیپەکەی، لەبەرئەوەی ماوەیەکی زۆر پێکەوە کاریان کردووە، کە چاڤی پێیوایە ئەوان یارمەتییەکی باشی دەدەن و زۆر سوود لە ئەزموون و شارەزاییان وەردەگرێت.  سێ رۆژە شاندێکی یانەی بارسێلۆنا لە قەتەرە بۆ ئەوەی دانوستاندن لەگەڵ یانەی سەد بکەن، سەبارەت بە گرێبەستکردنی بارسا لەگەڵ چاڤی هێرناندێزی راهێنەری سەد و دوای دانیشتنەکانی نێوان بەرپرسانی هەردوو یانە، چاڤی بە میدیاکانی گوت "قسەم لەگەڵ بارسا کردووە و هەموو شتێک تەواوە".