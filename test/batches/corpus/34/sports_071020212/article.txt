یارییەکە کاژێر ١٧: ٣٠ لەسەر یاریگەی خەلیفەی نێودەوڵەتی لە دەوحەی پایتەختی قەتەر بەڕێوەدەچێت، هەردوو هەڵبژاردە رکابەری لەسەر بردنەوەی یەکەم یارییدەکەن لە رکابەرییەکەدا، کە یاریگەکە بە یاریگەی هەڵبژاردەی عێراق هەژمار دەکرێت.  هەڵبژاردەی عێراق لە یاریی یەکەمدا بەرامبەر کۆریای باشوور یەکسانبوو، دوای ئەوەش بەرامبەر ئێران دۆڕا، هەڵبژاردەی لوبنان لە یاریی یەکەمدا بەرامبەر ئیمارات یەکسانبووە و پاشان بەرامبەر کۆریای باشوور دۆڕا.  دیک ئادڤۆکات، راهێنەری هەڵبژاردەی عێراق بەر لە یارییەکە گوتی " پێویستە لە یارییەکەدا یاریزانەکان هەموو توانایەکیان بخەنەگەڕ و هەوڵبدەن ئەوە دووبارەبکەنەوە کە بەرامبەر کۆریای باشوور کردمان. "  راهێنەری عێراق زیاتر دەڵێت"  کۆمەڵەکەمان زەحمەتە ناتوانیت پێشبینی بەدەستهێنانی ئەنجامی باش لە هەموو یارییەکاندا بکەیت. "  لەبارەی بانگهێشتکردنی یاریزانانیشەوە، راهێنەری عێراق بە رۆژنامەڤانانی گوت " من بەتەنیا بڕیار دەدەم کە کام یاریزان بانگهێشتی هەڵبژاردەکە بکرێت، گوێم لە هەندێک شت بووە لەبارەی لیستی یاریزانەکان، بەڵام گوێ بەو شتانە نادەم و بەلامەوە گرنگ نییە. "  هەڵبژاردەی عێراق مێژوویەکی گەورەی بەرامبەر لوبنان هەیە، لە ١٦ یارییدا ١٠ یاریی لە هەڵبژاردەکە بردووەتەوە و تەنیا یەکجار دۆڕاوە، ئەمڕۆش پێکهاتەی پاڵەوانی ئاسیای ٢٠٠٧ چاوی لە بەردەوامیدان دەبێت لە نووسینەوەی ئەو مێژووە و دەیەوێت بەبردنەوە لە لوبنان لەنێو رکابەریی گەیشتن بە مۆندیال جێگەی خۆی بەهێزبکات.  لە یارییەکەی ئەمڕۆدا عێراق لە تواناکانی بەشێکی زۆری یاریزانەکانی بێبەش دەبێت، میمی بەهۆی پێکانەوە شەش مانگ دووردەکەوێتەوە، سەعد ناتق، زرغام ئیسماعیل، رێبین سولاقا، ئەحمەد ئیبراهیمیش بەهۆی وەرگرتنی کارتی زەردەوە یاریی ناکات، یارییکردنی عەلی عەدنان و بەشار رسنیش بەتەواوی دیارنییە.