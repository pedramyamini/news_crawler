هەندێک سەرچاوەی نزیک لە مانچێستەر یونایتد، باس لەوە دەکەن کە ئەو ئەنجامە خراپانەی یانەکە بەدەستیان دێنێت، کۆمەڵێک یاریزانی یانەکەی تووڕە کردووە، بەتایبەتی کریستیانۆ رۆناڵدۆ، کە نایەوێت چیدی دۆخی خۆی و یانەکەی بەمشێوەیە ببینێت.  مانچێستەر یونایتد دوای ئەنجامدانی ٢٤ گەڕی پرێمەرلیگ، تەنیا ٤٠ خاڵی کۆکردووەتەوە و لە پلەی پێنجەمی ریزبەندییە، کریستیانۆش ٦ یارییە بەسەریەوەکەوە ناتوانێت گۆڵ بکات، تەنانەت ئەو یاریزانە لە ساڵی ٢٠٢٢ هیچ گۆڵ و هیچ ئاسیستی نییە.  ئەو سەرچاوانە ئاماژە بۆ ئەوە دەکەن کە ناکۆکی کەوتووەتە نێوان کریستیانۆ رۆناڵدۆ و رالف رانگنیکی راهێنەر، دەشڵێن "نە رۆناڵدۆ و نە هاوڕێکانیشی رازی نین بەو پلانەی رالف لە یارییەکاندا جێبەجێیدەکات".  میدیای بەریتانیا، بە ئاشکرا باس لەوە دەکات کە دۆخی نێو ژووری جلگۆڕینی یانەی مانچێستەر یونایتد زۆر شێواوە و پەیوەندییەکانی نێوان راهێنەرە ئەڵمانییەکە و زۆربەی یاریزانەکانی خراپە، بەتایبەتیش کریستیانۆ رۆناڵدۆ.  ئەو سەرچاوانە، دەڵێن "ئەستێرەی پۆرتوگالی رازی نییە بەو شێوازی یاریکردنە کە رانگنیک پەیڕەوی دەکات و لە کارکردن لەگەڵ ئەو راهێنەرەدا هەست بە ئاسوودەیی ناکات، کە چەندین یاریزانی دیکەش هەمان هەستی کریسیان بەرامبەر بە راهێنەرەکەیان هەیە".  ئەوەی زیاتر رۆناڵدۆی لە راهێنەرەکەی تووڕە کردووە، لێدوانەکانی ئەم دواییەی رالف رانگنیکن، کە گوتی "پێویستە کریستیانۆ رۆناڵدۆ زیاتر گۆڵ بکات".  ئەو سەرچاوانە، هەروەها دووپاتیدەکەنەوە کە رۆناڵدۆ هەرگیز بیر لە رۆیشتن لە مانچێستەر یونایتد ناکاتەوە و هیچ پەیوەندییەکیشی بە پاریس سانجێرمانەوە نەکردووە، بۆ ئەوەی بچێتە ریزەکانی، وەک ئەوەی بەر لە چەند رۆژێک میدیاکان باسیان دەکرد.  تەنانەت هەندێک سەرچاوە باس لەوە دەکەن کە ئەگەری هەیە رۆناڵدۆ سەرکردایەتی شۆڕشێک بکات بۆ ناچارکردنی کارگێڕیی مانچێستەر یونایتد بۆ لەسەرکارلادانی رالف رانگنیک و راسپاردنی ئەرکی ئەو بە راهێنەرێکی دیکە، ئەگەر بەشێوەیەکی کاتیش بێت.