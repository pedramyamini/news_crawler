لە یاریی ریال مەدرید و ڤالێنسیا، لە لالیگادا، دانی کارڤاخالی بەرگریگاری باڵی راستی ریال مەدرید تووشی پێکان بوو، کە ئەوکات پزیشکانی یانەکە رایانگەیاند دوو تاوەکو سێ هەفتەی پێویستە بۆ گەڕانەوە، بەڵام وادیارە کاتێکی زیاتری دەوێت بۆ گەڕانەوە.  وەک ئەو سەرچاوانە باسی دەکەن، کارلۆ ئەنچیلۆتی چاوەڕێ بوو راستەوخۆ دوای هەفتەی فیفا تواناکانی کارڤاخال بەدەستبێنێتەوە، بەڵام پزیشکان هەواڵە ناخۆشەکەیان پێڕاگەیاندووە و پێیانگوتووە چارەسەریی یاریزانەکە کاتێکی زۆرتری دەوێت و لانی کەم مانگێک تاوەکو دوو مانگی پێویستە بۆ ئەوەی بگەڕێتەوە نێو یاریگەکان و دەست بە یاری بکاتەوە.  دانی کارڤاخال یەکێکە لەو یاریزانانەی زۆر بەدەست پێکانەکانەوە دەناڵێنێت، کە لە وەرزی رابردوودا بەهۆی پێکانەوە، لە کۆی ٥٢ یاریی یانەی شاهانە تەنیا بەشداری لە ١٥ یارییدا کرد.  هەر بەهۆی پێکانیشەوە کارڤاخاڵ لە یاریی یەکەمی ئەم وەرزەی لالیگادا، نەیتوانی بەشداری بکات، لە گەڕی دووەمدا بەرامبەر لێڤانتی بەشێوەی یەدەگ بەشداری کرد، دواتر گەڕایەوە نێو پێکهاتەی سەرەکی و یانەکە ٣ یاری بەسەریەکەوە بردەوە، لە ریال بێتیس و سێلتا ڤیگۆ لە لالیگادا و لە چامپیۆنزلیگیشدا لە ئینتەرمیلانی ئیتاڵی بردەوە.  میدیاکانی نزیک لە یانەی ریال مەدرید، ئاماژە بۆ ئەوە دەکەن کە پێکرانی کارڤاخال کێشەیەکی گەورەی بۆ کارلۆ ئەنچیلۆتی دروستکردووە، چونکە ئەو راهێنەرە زۆر متمانەی بە کارڤاخالە، کە زۆر یارمەتی هێڵی هێرشبردن دەدات.  ریال مەدرید دوای تێپەڕبوونی ٧ گەڕ بە ١٧ خاڵ پێشەنگی ریزبەندیی لالیگای گرتووە و لە چامپیۆنزلیگیشدا، لە دوو یارییدا تەنیا ٣ خاڵی کۆکردووەتەوە، کە لە ئینتەرمیلانی بردووەتەوە و لەگەڵ شێریفیش تووشی شکست بووە.