لە یارییەکی دواخراوی گەڕی ١٧ ـی پرێمەرلیگدا، مانچێستەر یونایتد بووە میوانی برێنتفۆرد و ٣ - ١ لێیبردەوە، بەڵام ئەوەی زیاتر سەرنجڕاکێش بوو، تووڕەبوونی رۆناڵدۆ بوو لە راهێنەرەکەی.  لە خولەکی ٧١ کە مانچێستەر یونایتد ئەوکات بە دوو گۆڵی ئەنتۆنی ئیلانگا و ماسۆن گرینوۆد لەپێش بوو، رالف رانگنیک گۆڕانکاری بە رۆناڵدۆ کرد و لەجیاتی ئەو هاری ماکگوایری ناردە نێو یاریگە، بەڵام رۆناڵدۆ بەو گۆڕانکارییە رازی نەبوو، تووڕەبوونی خۆی نەشاردەوە و تەنانەت لەسەر کورسی یەدەگدا بە روخسارێکی تووڕەوە چەند قسەیەکیشی کرد.  دواتر زوومی کامێراکان نیشانیاندا کە رالفی راهێنەر چووەتە لای کریس بۆ رازیکردنی، کە دیاربوو ئەستێرەی پۆرتوگالی بە قسەکانی راهێنەرە ئەڵمانییەکە رازی بووە.  دوای یارییەکە، رانگنیک لە کۆنگرەی رۆژنامەڤانیدا باسی رووداوەکەی کرد و گوتی "ئەوەی روویدا شتێکی ئاساییە، رۆناڵدۆ دەیویست گۆڵ بکات، بەڵام ئەو تازە لە پێکان گەڕاوەتەوە، گرنگ بوو بەبیری بهێنینەوە کە ئێمە یارییەکی دیکەی گرنگمان لەپێشە".  ئەو زیاتر گوتی "ئێمە پێویستیمان بە هەندێک گۆڕانکاری هەیە، لە نیوەی یەکەمدا لە هەموو روویێکەوە باش نەبووین، لە نیوەی دووەمدا دەستمان بە هێرشبردن کرد و توانیمان گۆڵ بکەین و یارییەکەش ببەینەوە".  دوای ئەم رووداوە کریستیانۆ رۆناڵدۆ لە رێگەی تویتەرەوە پەیامێکی بۆ هاوڕێکانی نارد و نووسیبووی "سێ خاڵی زۆر گرنگ، کارێکی باشتان کرد گەنجەکان".