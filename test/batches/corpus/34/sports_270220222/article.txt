ئەستێرە پۆڵەندییەکەی بایرن میونشن، لە یاریی بەرامبەر ئینتراخت فرانکفۆرت کە شەوی شەممە بەڕێوەچوو، ئاڵای ئۆکراینای لە قۆڵی بەست، وەک پاڵپشتییەک بۆ ئەو وڵاتە لە دژی هێرشەکانی رووسیا.  لیڤاندۆڤسکی دوای یارییەکە لەبارەی بەستنی ئاڵای ئۆکراینا لە قۆڵی گوتی " بڕیارمدا لە یارییەکەدا ئاڵای ئۆکراینا ببەستم، دڵم ئازار دەکێشێت، من لە دژی جەنگم، هیوادارم هەموو جیهان هاوکاریی ئۆکراینا بکات، من لەگەڵ ئۆکراینا دەوەستم. "  لیڤا لەبەشێکی دیکەی قسەکانیدا گوتی " من وەک وەرزشوانێک، ناتوانم وا نیشانبدەم کە هیچ شتێک روونادات، لەگەڵ ئۆکراینا دەمێنمەوە. "  ئەم قسانەی لیڤاندۆڤسکی لەکاتێکدایە، پێشتر یاریزانەکە پاڵپشتی فیدراسیۆنی تۆپی پێی وڵاتەکەی کرد، بۆ ئەوەی یاریی پاشکۆی پاڵاوتنەکانی مۆندیال بەرامبەر رووسیا نەکەن، کە بڕیارە مانگی داهاتوو بەڕێوەبچێت.  لە یاریی نێوان هەردوو یانەی ئینتراخت فرانکفۆرت و بایرن میونشن، یاریزانانی هەردوو یانە خولەکێک بۆ قوربانیانی ئۆکراینا وەستان و بە بانەری گەورە لە یاریگەدا نووسرابوو " پووتین ئەمە بوەستێنە. "