یەکێتیی جودۆی نێودەوڵەتی، لە بڵاوکراوەیەکی فەرمیدا، رایگەیاند "یەکێتیی جودۆی نێودەوڵەتی بڕیاریداوە ڤلادیمێر پووتین و ئەرکادی رۆتنبێرگ لە هەموو ئەو پۆستانە بێبەش بکرێن، کە لەنێو یەکێتیی جۆدۆی نێودەوڵەتیدا بەدەستیانەوە بوو".  ئەم هەنگاوەی یەکێتیی جودۆی نێودەوڵەتی، وەک هەڵوێست وەرگرتنێک بوو لە دژی بڕیارەکانی پووتین بۆ هێرشکردنە سەر ئۆکراینا، کە لە یەکەم هەنگاودا هەفتەی رابردوو، پۆستی سەرۆکی فەخریی یەکێتییەکەی، کە لای پووتین بوو هەڵپەسارد.  ئەوکاتیش لە بڵاوکراوەیەکی فەرمیدا، رایگەیاند "دەسەڵاتەکانی پووتینی وەک سەرۆکی فەخری یەکێتیی جودۆی نێودەوڵەتی و باڵیۆزی یەکێتییەکەی هەڵپەساردووە".  ئەرکادی رۆتنبێرگ، ملیاردێرێکی رووسییە، هاوڕێی منداڵیی ڤلادیمێر پووتینە، وەک بەڕێوەبەری پەرەپێدان ئەندامی لیژنەی راپەڕاندن بوو لە یەکێتیی جودۆی نێودەوڵەتی.  ئەو یەکێتییە هەفتەی رابردوو بڕیاریدا پاڵەوانێتییەکی جۆدۆ هەڵوەشێنێتەوە، کە بڕیاربوو لە ماوەی نێوان ٢٠ تاوەکو ٢٢ ـی ئەم مناگە لە شاری کازانی رووسی بەڕێوەبچێت.  ئەم بڕیارەی یەکێتیی جودۆی نێودەوڵەتی، لە چوارچێوەی کۆمەڵێک سزاداندا دێت، کە وڵاتانی رۆژئاوا بەسەر رووسیایاند سەپاندووە، بەهۆی هێرشکردنە سەر ئۆکراینا.  ڤلادیمێر پووتین، یەکێکە لەو سەرکردانەی زۆر بایەخ بە وەرزش دەدات و تەنانەت خۆیشی بەردەوام وەرزش دەکات، خاوەنی پشتێنی رەشی جودۆیە، ئەو پێشتر گوتوویەتی "حەزمدەکرد و وەک یاریزان بەشداری لە پێشبڕکێکانی جودۆ لە ئۆڵیمپیاددا بکەم".  سەرۆکی رووسیا، جگە لە جودۆ زۆر بایەخ بە یارییەکانی ئەسپسواری، مەلەوانی و هۆکی سەر شەختەش دەدات.