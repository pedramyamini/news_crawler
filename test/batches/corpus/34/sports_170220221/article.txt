لە درێژەی یارییەکانی چوونی قۆناخی ١٦ ـی چامپیۆنزلیگدا، لیڤەرپوول لەسەر یاریگەی جۆسێپی میازا لە میلانۆ بووە میوانی ئینتەرمیلان و ٢ - ٠ لێیبردەوە.  لەو یارییەدا کە یانەی خاوەن یاریگە ئاستێکی بەرزی بەرامبەر لیڤەرپوول نیشاندا و لە نیوەی یەکەمدا چەند هەلێکی گۆڵکردنی دروستکرد، بەڵام ئەو گێمە بەبێ گۆڵ کۆتاییهات.  لە نیوەی دووەمدا هەردوولا بەردەوامبوون لە هەوڵەکانیاندا بۆ هەژاندنی تۆڕی گۆڵی یەکدی، کە رۆبێرتۆ فێرمینیۆی بەرازیلی لە خولەکی ٧٥ ـدا توانی ئەو کارە بکات و یانەی میوانی بە گۆڵێک پێشخست.  لە کاتێکدا کە کوڕانی سیمۆنی ئینزاگی هەوڵیان بۆ یەکسانکردنەوەی ئەنجامەکە دەدا، محەممەد سەڵاح لە خولەکی ٨٣ گۆڵی دووەم و بردنەوەی بۆ تیپەکەی یۆرگن کڵۆپ تۆمارکرد.  بەم ئەنجامە لیڤەرپوول خۆی نزیککردەوە لە قۆناخی هەشت، کە لە یاریی گەڕانەوەدا لەسەر یاریگەی ئانفێڵد میوانداری ئینتەرمیلان دەکات.