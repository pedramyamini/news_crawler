یارییەکە کاژێر ٢١: ٤٥ لەسەر یاریگەی ئۆڵدترافۆرد بەڕێوەدەچێت، لە دوایین سێ یارییدا لە پرێمەرلیگدا هەردوو یانە یەکسانبوون.  بەر لەم یارییە چێڵسی لە پلەی سێیەمی ریزبەندی خولی ئینگلتەرایە و چێڵسی پلەی شەشەمی گرتووە، دۆڕان لە یارییەکەی ئەمشەودا مانچێستەر یونایتد و رۆناڵدۆ زیاتر لە چامپیۆنزلیگ دووردەخاتەوە.  رالف رانگنیک، راهێنەری مانچێستەر یونایتد، لەبارەی یارییەکەوە گوتی " پێموایە لۆژیک نییە ئێستا قسە لەسەر چامپیۆنزلیگ بکەین، دەبێت واقیعی بین، چونکە ئێمە ئەگەر هەر چوار یاریی داهاتووشمان ببەینەوە کارەکە لەدەست ئێمەدا نییە، ئەوەی لەدەستماندایە ئەوەیە کە بە شێوازی خۆمان یاری بکەین و ئاستێکی بەرز پێشکێش بکەین، گرنگ ئەوەیە ئەم وەرزەمان بە باشترین شێوە کۆتایی پێبێنین. "  راهێنەری مان یونایتد دەڵێت "ئێمە بەرامبەر چێڵسی لە تواناکانی کۆمەڵێک یاریزانمان بێبەش دەبین، بەڵام هەوڵدەدەین بەو یاریزانانەی لەبەردەستماندان وەک باشترین تیپ یاری بکەین. "  رالف لەبارەی پێکانی کاڤانی قسەیکرد و گوتی " سەبارەت بە ئەدینسۆن کاڤانی، بە قسەی پزیشکی یانەکەمان، پێویستە ئەو رۆژی هەینی، رۆژی دوای یارییەکەی چێڵسی  بگەڕێتەوە مەشقەکان، ئەوکات دەزانین کەی ئامادە دەبێت بۆ یاریکردن. "  لەلایەن خۆیەوە تۆماس توخێل، راهێنەری چێڵسی دەڵێت " زۆر دڵخۆشم کە لەنێو ئۆلدترافۆرددا یاری بەرامبەر مانچێستەر یونایتد دەکەم، سەبارەت بەخۆم ئۆڵترافۆرد یەکێکە لە گەورەترین یاریگەکان و مانچێستەر یونایتدیش یەکێکە لە گەورەترین یانەکان، بۆیە زۆر دڵخۆشم بەم یارییە کە هەمیشە بۆ من رووبەڕووبوونەوەی مانچێستەر یونایتد یارییەکی گەورەیە. "  تۆماس لەبەشێکی دیکەی قسەکانیدا دەڵێت " بەچاوپۆشین لەوەی مانچێستەر یونایتد لە چ دۆخێک و لە پلەی چەندەمی ریزبەندیدایە، ئێمە خۆمان بە باشترین شێوە بۆ یارییەکە ئامادە کردووە، ئێمە زۆر بیر لە دۆخی ئەوان و لەوەی چی لە یانەکەیاندا روودەدات ناکەینەوە. "  لە کۆتایی قسەکانیدا راهێنەرە ئەڵمانییەکە گوتی " ئێمە بایەخ بە دوایین یارییان دەدەین و پێویستە هەست بە دڵەڕاوکێ نەکەین، بەڵام نابێت بیر لەوەش بکەینەوە کە ئەوان ئەنجامەکانیان خراپە، چونکە تیپێکی پڕ لە کوالیتییە و دەبێت بایەخی پێبدەین. "