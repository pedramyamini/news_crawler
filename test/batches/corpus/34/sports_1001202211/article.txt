ئەمساڵ شەقڵاوە میوانە نوێیەکەی خولی نایابی کوردستان بوو، تیپەکە ئاستێکی خراپی پێشکەشکردووە و هاندەرانی نیگەرانن، بەشێوەیەک تاکە یانەی خولەکەیە هیچ یارییەکی نەبردووەتەوە، ٧ دۆڕان و ٦ یەکسانبوونی هەیە، ئێستا لە دوا پلەی ریزبەندیی خولی کوردستانە و مەترسی دابەزینی بۆ خولی یانە پلەیەکەکانی کوردستانی لەسەرە.  دەستەی کارگێڕیی یانەی شەقڵاوە بۆ تۆکمەکردنی ریزەکانی تیپەکەیان، لەگەڵ کرانەوەی دەرگەی بازاڕی گواستنەوەی زستانەی یاریزانانی خولی کوردستان، گرێبەستیان لەگەڵ هێرشبەرێکی بەرازیڵی واژۆکردووە و بڕیارە لە رێگەی فڕۆکەخانەی نێودەوڵەتی هەولێرەوە بگاتە کوردستان.   ئەندامێکی دەستەی کارگێڕیی یانەی شەقڵاوە، لە لێدوانێکی تایبەت بە تۆڕی میدیایی رووداو رایگەیاند "یاریزانە بەرازیلییەکە ئاستی زۆر بەرزە و هێرشبەرێکی سەرەڕمە، ئێمە پێویستمان بە هێرشبەرێکی گۆڵکارە، جیا لەو یاریزانە بەرازیلییە دوو یاریزانی سوریش دەهێنینە ریزەکانمان".   یانەی شەقڵاوە زۆرترین جار گۆڵی هەژێندراوە لە وەرزی ئەمساڵی خولی نایابی کوردستان، کە ٢٠ گۆڵی لێ تۆمارکراوە، ئەمەش پلانی یانەکەی بۆ گۆڕانکارییەکی گەورە فراوانتر کردووە.  ئەو ئەندامەی یانەی شەقڵاوە، زیاتر گوتی "گۆڕانکاری لە پێکهاتەی ئێستای یانەکەمان دەکەین، لەگەڵ گۆڵپارێزێکی ناوخۆی هەرێمی کوردستان لە رێککەوتنی کۆتایداین و سێ یاریزانی ناوخۆی هەرێمی کوردستانیش بوونەتە ئامانجی ئێمە و دەمانەوێت درێسی یانەکەمان بپۆشن لە قۆناخی دووەمی خولی کوردستان".