بەرازیل دەبێتە میوانی ئیکوادۆر و ئەم یارییە بۆ تیپی خاوەن یاریگە گرنگترە، بەو پێیەی بەرازیل بە کۆکردنەوەی ٣٥ خاڵ بلیتی یەکەمی سەرکەوتنی مسۆگەر کردووە، ئیکوادۆریش بە ٢٣ خاڵ لە پلەی سێیەمی ریزبەندییە و هێشتا پێویستی بە خاڵی زیاترە.  لەگەڵ ئەوەشدا تیتێی راهێنەر دەیەوێت بەردەوام بێت لەسەر سەرکەوتنەکانی، بۆیە بە باشترین یاریزانەکانی یاری دەکات و تەنانەت رێگە بە یاریزانەکانی نادات لەگەڵ ریال مەدرید بەشداری لە یارییەکەی بەرامبەر ئاتلێتیک بیلباو بکەن.  ئەم یارییەی بەرازیل گەڕانەوەی فیلیپی کۆتینیۆی یاریزانی بارسێلۆنا، کە بە خواستن چووەتە ئاستۆن ڤێلا بەخۆیەوە دەبینێت و پێشبینی دەکرێت بەشێوەی سەرەکی یاری بکات.  لە یارییەکی دیکەدا پاراگوای میوانداری ئۆرۆگوای دەکات، کە هەردوو هەڵبژاردە تاوەکو ئێستا لە دۆخێکی خراپدان، ئۆرۆگوای بە ١٦ خاڵ لە پلەی حەوتەمە و پاراگوایش تەنیا ١٣ خاڵی هەیە و پلەی پێشکۆتایی گرتووە، واتا دۆڕانی هەر یەکێکیان چانسی گەیشتن بە قەتەری کەمدەکاتەوە، بەتایبەتیش پاراگوای.  لە یارییەکی دیکەدا هەڵبژاردەی ئەرجەنتین بەبێ هەردوو لیۆنێلەکەی دەبێتە میوانی چیلی، لیۆنێل سکالۆنیی راهێنەر بەهۆی تووشبوونی بە کۆرۆنا ئامادە نابێت، لیۆنێل مێسی کاپتنیشی تازە لە کۆرۆنا چاکبووتەوە و پشووی پێدراوە.  ئەرجەنتین بە ٢٩ خاڵ بلیتی مۆندیالی مسۆگەر کردووە، بەڵام چیلی زۆر پێویستی بە خاڵەکانی ئەم یارییەیە، کە بە ١٦ خاڵ لە پلەی شەشەمە و دەبێت لەمەودوا هەموو یارییەکانی بە کۆششێکی زیاترەوە بکات و خاڵ لەدەست نەدات بۆ ئەوەی هەلی گەیشتن بە مۆندیال لەدەستی نەچێت.  لە ئەرجەنتین پابلۆ ئەیماری یاریدەدەری راهێنەریش بەهۆی توشبوونی بە کۆرۆنا ئامادەی یارییەکە نابێت و هەریەک لە والتەر ساموێل و رۆبێرتۆ ئایالا سەرپەرشتی تانگۆ دەکەن لەم یارییەدا، کە بێگومان ئەرجەنتینییەکان بۆ ناوبانگ و مێژووی خۆیان یاری دەکەن و پێشبینی ناکرێت هیچ کەمتەرخەمییەک بنوێنن.  لیۆنێل سکالۆنی، راهێنەری هەڵبژاردەی ئەرجەنتین، لەبارەی دوو یارییەکەی هەڵبژاردەی تانگۆ بەرامبەر بە  چیلی و کۆلۆمبیا و بەدیاریکراویش سەبارەت بە هۆکاری بانگهێشتنەکردنی لیۆنێل مێسی قسەی کرد و گوتی "لیۆنێل مێسی پێیگوتم کە کۆرۆنا کاریگەرییەکی زۆری لێکردووە، بانگهێشتنەکردنی ئەو بۆ یارییەکانی چیلی و کۆلۆمبیا بۆ هەموو لایەک باشتربوو".  راهێنەری هەڵبژاردەی ئەرجەنتین، هەروها گوتیشی "پاولۆ دیبالا بەرامبەر چیلی و کۆلۆمبیا رۆڵی لیۆنێل مێسی دەبینێت".