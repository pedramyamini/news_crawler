میدیای ئیسپانیا بڵاویکردەوە، خۆرخی مێندێز، بەڕێوەبەری کارەکانی ئانسو فاتی، دەیەوێت ئەو یاریزانە بباتە پرێمەرلیگ، بەهۆی ئەوەی کە پێی وایە مووچەی یاریزانەکە لەو یانەیەدا کەمە، بەڵام فاتی پێیخۆشە لەگەڵ یانەی بارسێلۆنا بەردەوامبێت.  بەپێی هەواڵێکی رۆژنامەی موندۆ دیپۆرتیڤۆی ئیسپانی، یانەی بارسێلۆنا دەستەوارەیەکی فەرمیی بۆ نوێکردنەوەی گرێبەستی ئانسو فاتی خستووەتە بەردەم خۆرخی مێندێز، بۆ ئەوەی لە نزیکترین کاتدا گرێبەستی یاریزانەکە نوێبکەنەوە.  بارسێلۆنا پلانی داناوە گرێبەستی فاتی نوێبکاتەوە و مووچەی یاریزانەکەش بەرزبکاتەوە، لەکاتێکدا کە یانەکە مووچەی چەند یاریزانێکی کەمکردووەتەوە و رووبەڕووی قەیرانی دارایش بووەتەوە.  فاتی دەرچووی ئەکادیمیای لاماسیای یانەی بارسێلۆنایە، ئێستا تەمەنی ١٨ ساڵە، نرخی گواستنەوەی دەگاتە ٦٠ ملیۆن یۆرۆ و گرێبەستی ئێستای لەگەڵ یانەی بارسێلۆنا لە هاوینی ٢٠٢٢ کۆتاییدێت.  ئانسو فاتی، لە یاریی رابردووی لالیگادا، بەرامبەر یانەی لیڤانتی دوای ١١ مانگ دوورکەوتنەوە بەهۆی پێکانەوە گەڕایەوە نێو یاریگەکان و چەند خولەکێکی کەم بەشداریی لە یارییەکەدا کرد، یاریزانەکە بۆ یەکەمجار لە دوای رۆیشتنی لیۆنێل مێسی، بەدرێسی ژمارە ١٠ یارییکرد و گۆڵێکی تۆمارکرد.  دوای یارییەکەش فاتی گوتی " هەرگیز پێشبینیم نەدەکرد گەڕانەوەم بەمشێوەیە بێت، بەهۆی وەرگرتنی ژمارە ١٠ ـەوە هەست بە هیچ گوشارێک ناکەم، شەرەفێکی گەورەیە کە دوای مێسی ئەم درێسە دەپۆشم و سوپاسی یانەکە دەکەم بۆ رەخساندنی ئەم هەلە بۆ من. "  شرۆڤەکاران و بەشێکی زۆری هاندەرانی یانەی بارسێلۆنا وای بۆ دەچن، فاتی ببێتە ئەستێرەی داهاتووی یانەکە، لەکاتێکدا بارسێلۆنا لەسەرەتای ئەم وەرزەوە بە بارودۆخێکی خراپدا تێدەپەڕێت.