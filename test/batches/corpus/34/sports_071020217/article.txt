رۆبێرتۆ مارتینێز راهێنەری هەڵبژاردەی بەلجیکا بەر لە یارییەکە گوتی: پێموایە ئێمە بەهێزترین، چونکە یاریزانی زیاترمان لەبەردەستە کە دەتوانین قەرەبووی ئەوانەی پێبکەینەوە کە یاری ناکەن بە هۆکاری راگیران یانیش پێکان، پێموایە یاریزانانی بەردەست بۆ بەلجیکا زیاتربووە ئێستا.  مارتینێز دەڵێت: ئێستا یاریزانەکان زیاتر لەیەکدی تێدەگەن، لەوەوە ئێمە توانیومانە ئەزموون پەیدا بکەین، پێموایە ئێمە ئێستا لەوە ساڵی ٢٠١٨ بەهێزترین.  لە باسی هەڵبژاردەی فەرەنساشدا ئاوا قسەیکرد: هەمان شت بۆ هەڵبژاردەی فەرەنساش دروستە، تاکەشت ئەوەیە کە کۆمەڵێک یاریزانی لاو زیاد دەبن و گەڕانەوەی کەریم بنزیماش کاریگەری هەیە، ئەوان لە رووسیا کیلیان ئێمباپێیان هەبوو کە زۆر لاو بوو، بەڵام ئێستا بە کاتێکی زۆر باشدا تێدەپەڕێت، ئەوان لە هەموو شوێنێکی یاریگەدا سێ یاریزانیان لە ئاستێكی بەرزدا هەیە، من دڵنیام دیشامپیش دەڵێت فەرەنسای ئێستا لەوەی ٢٠١٨ بەهێزترە.  دووەم یاریی قۆناخی پێشکۆتایی نەیشنسلیگ لەنێوان هەردوو هەڵبژاردەی فەرەنسا و بەلجیکا بەڕێوەدەچێت، یارییەکە لە یاریگەی ئالیانز ستادیۆمی تایبەت بە یانەی یوڤێنتوس لە شاری تۆرینۆ دەکرێت، هەردوو هەڵبژاردە بە بیرەوەریی مۆندیالی ٢٠١٨ رووبەڕووی یەکدەبنەوە و بەلجیکا دەیەوێت ئەمجارە تۆڵە بکاتەوە و بگاتە یاریی کۆتایی، یارییەکەی ئەمشەو لە کاژێر ٢١: ٤٥.