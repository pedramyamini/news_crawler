ئێمباپێ لە هاوینی ساڵی داهاتوودا، ماوەی گرێبەستەکەی لەگەڵ یانەی پاریس سانجێرمان کۆتاییدێت، کە تاوەکو ئێستا بەتەواوی بڕیاری کۆتایی خۆی نەداوە، کە یانەکەی دەیەوێت گرێبەستەکەی نوێبکاتەوە و ئەویش بەپێی راپۆرتەکان نیازی رۆیشتنی هەیە، بەتایبەت کە ماوەیەکی زۆرە ناوی بە یانەی ریال مەدریدەوە بەستراوەتەوە.  ئەمە لە کاتێکدایە کە هەندێک لە سەرچاوەکان ئاماژە بۆ ئەوە دەکەن کە بەپێی رێککەوتنێکی نێوان کیلیان ئێمباپێ و فلۆرێنتینۆ پێرێزی سەرۆکی ریال مەدرید، یاریزانەکە ئەم وەرزە یاریی بۆ یانەی پاریسی دەکات و لە وەرزی داهاتوودا بەبێبەرامبەر دەچێتە ریال مەدرید.  بەگوێرەی میدایاکانی کەتەلۆنیا، ئێمباپێ سەرەڕای ئەوەی تەنیا ١٧ رۆژی ماوە بۆ ئەوەی ببێتە یاریزانێکی ئازاد، بەڵام بەرپرسانی یانەی پاریسی هێشتا ئامادەنین خۆیان بەدەستەوە بدەن و بەنیازن هەوڵی نوێ بدەن بۆ رازیکردنی کیلیان بۆ مانەوە لە پاریس.  تەنانەت هەندێک سەرچاوەی رۆژنامەڤانیش لە فەرەنساوە، ئاماژە بۆ ئەوە دەکەن کە بەرپرسانی پاریس سانجێرمان لە چەند رۆژی رابردوودا دانوستاندنیان لەگەڵ یاریزانەکە دەستپێکردووەتەوە و بەڵام وەک ئەو سەرچاوانە دەڵێن "هێشتا دانوستاندنەکان هیچ بەرەو پێشڤەچوونێکیان بەخۆیانەوە نەبینیوە".  هەندێک سەرچاوەش ئاماژە بۆ ئەوە دەکەن کە ئێمباپێ بڕیاری کۆتایی خۆی داوە و لە هاوینی داهاتوودا بەبێ بەرامبەر دەچێتە ریزەکانی یانەی ریال مەدریدی ئیسپانی، کە بەپێی ئەو سەرچاوانە، ئێمباپێ بە پۆچێتینۆی گوتووە "من گرێبەستەکەم نوێ ناکەمەوە و لە کۆتایی وەرزی داهاتوودا هیچ پەیوەندییەکم بە پاریس سانجێرمانەوە نامێنێت".  ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، بەڵام دەرئەنجام یاریزانەکە لە یانەی خۆی مایەوە.