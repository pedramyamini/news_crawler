لە گەڕی ١٧ ـی لالیگادا و لەسەر یاریگەی سانتیاگۆ برنابیۆدا، ریال مەدرید لە دێربیی مەدریددا میوانداری ئاتلێتیکۆ مەدریدی کرد و یارییەکە لە بەرژەوەندی تیپی خاوەن یاریگە کۆتاییهات.  کەریم بنزیمای کاپتن و ڤینیسیۆس جۆنیۆری باشترین یاریزانی مانگی رابردووی یانەکەی، سەرکردایەتی ریال مەدریدیان کرد بۆ بردنەوەی دێربیی مەدرید بە دوو گۆڵی بێبەرامبەر لە ئاتلێتیکۆ مەدرید.  ریال مەدرید لە خولەکی ١٦ دەستپێشخەری کرد و لە هێرشێکی رێکخراودا کەریم بنزیما بە پاسێکی ڤینیسیۆس گۆڵێکی جوانی بۆ یانەکەی تۆمارکرد  ئاتلێتیکۆ مەدرید نیازی یەکسانکردنەوەی ئەنجامەکەی هەبوو، گریزمان لە خولەکی ٢٥ بە لێدانێکی راستەوخۆ هەڕەشەی لە گۆڵی خاوەن یاریگە کرد، بەڵام کۆرتوا گەڕاندییەوە، کە دواتر بووە باشترین یاریزانی یارییەکە.  دوای دوو خولەک ڤینیسیۆس پاسێکی جوانی لە کاسێمیرۆ پێگەیشت، بەڵام ئۆبلاک نەیهێشت گۆڵی دووەم بۆ ریال بکات.  لە نیوەی دووەمدا، کە کەریم نەیتوانی یارییەکە تەواوبکات و یوڤیچ جێگەی گرتەوە، کوڕانی سیمیۆنی بە هێرش و هەڕەشە دەستیانپێکرد و جواو فیلیکس و کاراسکۆ نزیکبوون لە هەژاندنی تۆڕی شاهانە، بەڵام لە خولەکی ٥٧ ڤینیسیۆس دەرکەوتەوە و ئەمجارە ئاسیستێکی بۆ ئاسینسیۆ کرد، کە گۆڵی دووەم و سەرکەوتنی بۆ ریال مەدرید تۆمارکرد.  سیمیۆنی لە خولەکی ٦٠ پەنای بردە بەر سوارێز و توانیان چەند جارێک هەوڵ بۆ گۆڵکردن بدەن، بەڵام هەمیشە کورتوا ئامادەبوو، کە ناوە ناوە ریالیش هەوڵی بۆ گۆڵی سێیەم دەدا، بەڵام ئەنجامەکە وەک خۆی مایەوە ریال مەدرید بە کۆکردنەوەی ٤٢ خاڵ پێشەنگی گرتووە و ئاتلێتیکۆش ٢٩ خاڵی هەیە و لە پلەی چوارەمدا مایەوە.