لیژنەی تۆپی پێی پارێزگای کرماشان ئەمڕۆ رایگەیاند، هەموو کێبڕکێیەکی تۆپی پێ لە شاری پاوە تاوەکو کاتێکی نادیار رادەگیرێت، شاری گیەڵان تاوەکو کاتێکی نادیار ناتوانێت میوانداریی هیچ یانەیەکی تۆپی پێ بکات، چالاکی راهێنەران و بەرپرسانی هەر دوو یانەی هەڵۆی پاوە و گیەڵان تاوەکو کاتێکی نادیار رادەگیرێت و کێبڕکێی داهاتووی دوو یانەکەش هەڵدەپەسێردرێت.  رۆژی چوارشەممەی رابردوو یانەکانی تۆپی پێی هەڵۆی پاوە و شاری گیەڵان لە شاری پاوە پێکەوە یارییان هەبوو، بەڵام لە کۆتایی یارییەکەدا شەڕ و ئاژاوە روویدا و هەوادارەکانی یانەی هەڵۆ رژانە نێو یاریگاکە و چەند کەس و یاریزانەکانی یانەی گیەڵانیان بریندار کرد.  جەلیل باڵایی، قایمقامی شاری پاوە دەڵێت "لەبەر ئەوەی کە رێوشوێنە تەندروستییەکان لەنێو یاریگەدا رەچاو نەکراون، بۆ یارییەکە مۆڵەت وەرنەگیراوە و هێزەکانی فریاکەوتن و پۆلیس لەوێ ئامادە نەبوون".  یانەی هەڵۆی پاوە رۆژی هەینی لە راگەیێنراوێکدا، بڕیارەکانی بەرپرسانی پارێزگای بە "بریاری سیاسی" لە قەڵەمداوە و یانەی گیەڵانی تۆمەتبارکرد بەوەی کە لەبەرئەوەی بە یانەیەکی نوێ دۆڕاون پێیان سەختبووە دان بە شکستەکەیاندا بنێنن و بواریان بۆ شەڕ و کێشە رەخساندووە.  لەو یارییەدا، کە یانەی هەڵۆ ٥ بەرامبەر ٤ لە یانەی گیەڵانی بردەوە، یانەی هەڵۆ دەڵێت "بە لێهاتوویی خۆمان یارییەکەمان بردووەتەوە و چووینەتە یاری کۆتایی خولەکە، بەڵام لە دوایین خولەکەکانی یارییەکەدا یاریزانانی یانەی گیەڵان گۆڕەپانیان بەجێهێشت کە دوای هەوڵێکی زۆر رازی بوون جارێکی دیکە بگەڕێنەوە نێو یاریگە".   بەپێی راگەیێنراوەکەی یانەی هەڵۆ، دوای کۆتاییهاتنی یارییەکەش یاریزانەکانی گیەڵان لەنێو خۆیاندا لێیان بووەتە شەڕ و کورسییەکانی یاریگەکەیان شکاندووە و لەو کاتەدا بەرپرسانی یاریگەکە ویستوویانە رێگرییان لێبکەن، کە هەندێ لە هەوادارانی هەڵۆ پێیان وابووە یاریزانەکانی گیەڵان لەگەڵ بەرپرسانی وەرزشیی پاوە بەشەڕدێن، بۆیە هەندێ لە هەوادارەکان هاتوونەتە نێو یاریگاکە.