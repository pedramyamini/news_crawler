لە راگەیێندراوێکدا ئەنجوومەنی پرێمەرلیگ ئاماژەیان بەوەکرد کە بڕیاری دواخستنی یارییەکەی برێنتفۆرد و مان یونایتدیان دەرکردووە، دوای ئەوەی ڤایرۆسی کۆرۆنا بەشێوەیەکی چاوەڕێنەکراو لەنێو یاریزان و ئەندامانی یانەکاندا تەشەنەی کرد.  ئێوارەی رۆژی دووشەممە یانەی مانچێستەر یونایتد دەرگای کارینگتۆن (شوێنی مەشق و مانەوەی یاریزانەکان)ـی داخست، ئەمەش دوای ئەوەی چەند کەسێک لە ئەندامانی یانەکە تووشی کۆرۆنا بوون، ماوەی چەند رۆژێکیشە بەهۆی تووشبوونی چەند کەسێکەوە لە یانەی مان یونایتد، ئەگەری دواخستنی ئەم یارییە هەبوو.  ئەمە یاریی یەکەم نییە کە لەم وەرزەدا لە خولی ئینگلتەرا دوادەخرێت، هەفتەی رابردووش یارییەکەی برایتۆن و تۆتێنهام بەهۆی کۆرۆناوە دواخرا، هەروەها لە کۆنفرانسلیگیش یاریی تۆتینهام و ڤیتزە دواخرا.  دواخستنی یارییەکەی مان یونایتد و برێنتفۆرد دیار نییە بۆ کەی و چەند رۆژ دەبێت، ئەو یارییە دەبوو ئەمشەو کاژێر ٢٢: ٣٠ لەسەر یاریگەی گریفین پارک بکرێت.  ئەنجومەنی پرێمەرلیگ هیوای زوو چاکبوونەوەی بۆ تووشبووانی کۆرۆنا خواست و راشیگەیاند کە لە چەند کاژێری داهاتوودا کاتی یارییەکە دیاری دەکەن کە بۆ کەی دواخراوە.  جیا لە تووشبوونی چەند ئەندامێکی یانەکان، گومان لە بڵاوبوونەوەی ڤایرۆسی کۆرۆنای گۆڕاو لە جۆری ئۆمیکرۆن لەنێو ئەندامانی یانەکاندا دەکرێت، بۆیە رێککارەکان تووندتر دەبن.