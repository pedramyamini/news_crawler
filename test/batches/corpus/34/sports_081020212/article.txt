میدیای بەریتانیا بڵاویکردەوە، کریستیانۆ رۆناڵدۆ لە تۆمەتی دەستدرێژیکردنە سەر کاترین مایۆرگا بێ تاوان دەرچوو، کە ١٠ ساڵ پێش ئێستا خانمەکە بە تۆمەتی ئەوەی کە رۆناڵدۆ دەستدرێژیی سێکسی کردووەتە سەری سکاڵای لەسەر دۆن تۆمارکردبوو.  دادگای شاری لاس ڤێگاسی ئەمریکا، بڕیارییدا رۆناڵدۆ لەو کەیسەدا بەبراوە هەژماربکات و رایگەیاند کە کریس هیچ دەستدرێژییەکی نەکردووەتە سەر ئەو خانمە، بەڵام تیمی یاسایی کاترین ماوەی دوو هەفتەیان لەبەردەمە بۆ ئەوەی تانە لە بڕیارەکەی دادگا بدەن.  دادگا ئیدانەی کارەکانی تیمی کاترین دەکات، بەهۆی بەدەستهێنانی بەڵگەی دزەپێکراو، لەکاتێکدا پارێزەرەکان دەڵێن، ئەوە قسەی تایبەتی نێوان کریستیانۆ رۆناڵدۆ و پارەزەرەکەیەتی.  چەند مانگێک لەمەوبەر، پارێزەری کریستیانۆ رۆناڵدۆ داوای لە دادگا کردبوو کە کەیسەکە کۆتاییبهێنێت.  کاترین مایۆرگا لە ساڵی ٢٠٠٩ لە یەکێک لە یانە شەوانەکان لەگەڵ کریستیانۆ رۆناڵدۆ دەدردەکەوێت، دوای ٩ ساڵ لە بێدەنگی سێ ساڵ پێش ئێستا سکاڵای لە دژی کریستیانۆ رۆناڵدۆ تۆمارکرد، بە تۆمەتی ئەوەی کە یاریزانە پۆرتوگالییەکە دەستدرێژیی کردووەتە سەری.  کاترین نمایشکاری جلوبەرگە، خەڵکی ئەمریکایە و کاتێک کە بەیەکەوە رۆناڵدۆیان بینیوە تەمەنی ٢٥ ساڵ بووە و رۆناڵدۆش ئەو کاتە ٢٤ ساڵ بوو.  مایۆرگا لەبارەی رووداوەکانی ئەو شەوەوە پێشتر رایگەیاندبوو، رۆناڵدۆ داوای سێکسی لێکردووم، بەڵام من رەتمکردووەتەوە، دوای ئەوە هەوڵیداوە دەستدرێژیی بکاتە سەرم.  لەکاتی تۆمارکردنی سکاڵاکە لەسەر رۆناڵدۆ، ئەستێرە پۆرتوگالییەکە بەهەموو شێوەیەک قسەکانی ئەو خانمەی رەتکردەوە و گوتی " دەستدرێژیی سێکسی کارێکی قێزەوەنە و لەگەڵ ئاکاری کۆمەڵایەتی من ناگونجێت و من ههەمیشە چاوم لە نێوبانگی خۆمە و بەهەموو شێوەیەک ئەوە رەتدەکەمەوە، بۆیە هیچ زانیارییەک نادەم لەکاتێکدا هەندێک کەس دەیانەوێت بەهۆی منەوە بەنێوبانگ ببن. "  کریستیانۆ رۆناڵدۆ لەگەڵ هەڵبژاردەی پۆرتوگالە بۆ خۆ ئامادەکردن بۆ یارییەکانی داهاتووی هەڵبژاردەکە، رۆژی یەکشەممە پۆرتوگال میوانداری قەتەر دەکات، پاشان لە رۆژی سێشەممە هەڵبژاردەکە میوانداریی هەڵبژاردەی لۆکسمبۆرگ دەکات.      undefined