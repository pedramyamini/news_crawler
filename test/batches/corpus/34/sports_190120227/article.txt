سبەی لە قۆناخی ١٦ ـی جامی شای ئیسپانیادا، بارسێلۆنا لەسەر یاریگەی سان مامێس دەبێتە میوانی ئاتلێتیک بیلباو.  بارسێلۆنا ئەمڕۆ بەردەوامی بە مەشقەکانی خۆی دا بۆ ئەو یارییە، بەڵام بەبێ کۆمەڵێک لە یاریزانەکانی، کە تووشی پێکان بوونە، لەوەش خراپتر یانە کەتەلۆنییەکە یاریزانێکی دیکەشی بۆ ئەو یارییە لەدەستدا.  رۆژنامەکانی نزیک لە بارسێلۆنا، ئاشکرایانکرد کە لە مەشقەکانی ئەمڕۆدا مێمفێس دێپای هێرشبەری هۆڵەندی ئامادە نەبوو و دەڵێن "ئەو نەیتوانی لەگەڵ هاوڕێکانی بەشداری لە مەشقە بەکۆمەڵەکاندا بکات و لەنێو هۆڵی وەرزشیدا راهێنانەکانی ئەنجامدا".  ئەو سەرچاوانە دووپاتیدەکەنەوە کە دێپای بۆ یاریی سبەی شەو لە پلانەکانی چاڤی هێرناندێزدا نییە، کە بەهەمانشێوە هاونیشتیمانییەکەی لوک دییۆنگیش ناتوانێت بەشداری لەم یارییەدا بکات، بەهۆی راگرتنەوە.  بە یارینەکردنی دییۆنگ و دێپای، چاڤی ناچارە پشت بە هەرسێ هێرشبەر عوسمان دێمبێلی، ئانسۆ فاتی و جوتلا ببەستێت، هەروەها لەوانەیە هەلی یاریکردن بە فێران تۆرێسیش بدات، بەتایبەتی کە هێشتا پرسی نوێکردنەوەی گرێبەستی دێمبێلی چارەسەر نەکراوە و لەوانەیە چاڤی سزای بدات.  هێشتا هێڵی ناوەڕاست بۆ چاڤی کێشەیە، بەهۆی ئەوەی کە ژمارەیەکی زۆر یاریزانی لەم شوێنە هەیە، وەک بۆسکێتس، نیکۆ، چاڤی، فرانکی دی یۆنگ و پێدری.