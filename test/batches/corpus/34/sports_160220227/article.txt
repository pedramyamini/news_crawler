ئەمشەو لە درێژەی یارییەکانی چوونی قۆناخی ١٦ ـی چامپیۆنزلیگدا، یانەی لیڤەرپوولی ئینگلیزی لەسەر یاریگەی جۆسێپی میازا لە میلانۆ دەبێتە میوانی ئینتەرمیلانی ئیتاڵی.  یۆرگن کڵۆپ، لە کۆنگرەی رۆژنەمڤانی بەر لە یارییەکەدا بۆ میدیاکان دوا و سەرەتای قسەکانی بە پەسندانی ئینتەرمیلان دەستپێکرد، کە گوتی "ئینتەرمیلان تیپێکە لە ئاستێکی بەرزدا، راهێنەرەکەیشی پلە یەکە، لەوانەیە ئەم وەرزە باشترین یانە بێت لە ئیتاڵیا، تیپێکی رێکخراوە، زۆر لایەنی داهێنانی هەیە لەسەر گۆڕەپانی یاریگەدا".  ئەو گوتیشی "ئێمە پێویستیمان بەوەیە ئاستێکی بەرز پێشکەش بکەین بۆ ئەوەی دەرفەتی بردنەوەمان هەبێت".  سەبارەت بەوەی کە یاریی گەڕانەوە لەنێو یاریگەی خۆیاندا دەبێت، کڵۆپ گوتی "بەڕێوەچوونی یاریی چوون لە دەرەوەی یاریگەی خۆمان و ئەنجامدانی یاریی گەڕانەوە لەنێو ئانفێڵددا بۆ ئێمە کارێکی باشە، بەڵام یەکلاکەرەوە نییە، وا باشە زۆر پشت بەوە نەبەستین".  کاتێک لەبارەی یارینەکردنی نیکۆلۆ بارێلای یاریزانی ئینتەرمیلان لەم یارییەدا، پرسیاریان لێکرد؟ راهێنەری ئەڵمانیی یانە ئینگلیزییەکە بەمشێوەیە وەڵامیدایەوە "بێگومان یاری نەکردنی نیکۆلا بارێلا کارێکی خراپ نییە بۆ ئێمە، ئەو بەڕاستی یاریزانێکی باشە، هەموو ئەو سیفەتانەی هەیە کە پێویستە لە یاریزانی هیڵی ناوەڕاستدا هەبن، بەڵام ئەگەر یاریش نەکات شوێنگرەوەکەی ئارتۆرۆ ڤیدالە کە یاریزانێکی زۆر بەئەزموونە، لە هەموو شوێنێک لە بەرزترین ئاستدا یاری کردووە".