یانەی ریال مەدرید لەسەر هەنگاونان بۆ بردنەوەی نازناوی لالیگا بەردەوامە، ئەمجارە لە یانەی گرانادای بردەوە و بە زەحمەت سێ خالی بەدەستهێنا.  لە رکابەرییەکانی گەڕی ٢٣ ـی خولەکەدا، ریال مەدرید بەبێ کەریم بنزیما و ڤینیسیوس جونیۆر میوانداریی گرانادای کرد و یارییەکەی بە گۆڵێکی بێبەرامبەر بردەوە.  لە نیوەی یەکەمدا یانەی شاهانە ئەو ئاستەی پێشکێشنەکرد و نەیتوانی مەترسی زۆر بخاتە سەر گۆڵی میوانەکەی، نیوەکە بەیەکسانبوون بەبێ گۆڵ کۆتاییهات.  لە نیوەی دووەمدا یانەی شاهانە سوور بوو لەسەر بردنەوەی یارییەکە، مارکۆ ئاسێنسیۆ گۆڵێکی لە خولەکی ٧٤ تۆمارکرد و ریال مەدرید بەو تاکە گۆڵە یارییەکەی لە بەرژەوەندی خۆی تەواوکرد و بە کۆکردنەوەی ٥٣ خاڵ جێگەی خۆی لە پلەی یەکەمی ریزبەندی خولی ئیسپانیا بەهێزکرد و هەنگاوێکی دیکە لە بردنەوەی نازناوەکە نزیکبووە.  یانەی بارسێلۆنا یاریی لووتکەی لە یانەی ئاتلێتیکۆ مەدرید بردەوە و بەو ئاستەی پێشکێشیکرد هەمووانی دڵخۆشکرد.  بارسێلۆنا لە کامپ نو میوانداریی رۆخی بلانکۆسی کرد و یارییەکەی بە چوار گۆڵ بەرامبەر دوو گۆڵ بردەوە.  لە خولەکی ٨ یانیک کاراسکۆ گۆڵێکی بۆ ئاتلێتیکۆ مەدرید تۆمارکرد، بەڵام دوای دوو خولەک خۆردی ئەلبا بە جوانترین شێوە ئەنجامەکەی یەکسانکردەوە، دوای ئەوەی لە خولەکی ٢١ گاڤی بەلێدانی سەر بارسێلۆنای کردە خاوەنی دوو گۆڵ، پێشکۆتاییهاتنی نیوەی یەکەمیش رۆناڵد ئاراخۆ گۆڵی سێیەمی تۆمارکرد و بلاوگرانا بە ئارامییەوە چووە ژووری جل گۆڕین.  لە خولەکی ٤٩ دانیێل ئالڤێش بەلێدانێکی بەهێز بۆ جاری چوارە تۆڕی یان ئۆبلاکی هەژاند و بارسێلۆنای لە سێ خاڵەکە نزیککردەوە، هەرچەند لە خولەکی ٥٨ لویس سوارێز گۆڵێکی دیکەی بۆ ئاتلێتیکۆ مەدرید تۆمارکرد و دواتریش ئالڤێش کارتی سووری وەرگرت، بەڵام رێگر نەبوو لە بردنەوەی بارسێلۆنا و بەدەستهێنانی سێ خاڵی یارییەکە.  بەم بردنەوەیە یانە کەتەلۆنییەکە پلەی چوارەمی لە ئاتلێتیکۆ مەدرید وەرگرت و لە ئەگەری بردنەوەی یارییە دواخراوەکەشی دەچێتە پلەی سێیەم.