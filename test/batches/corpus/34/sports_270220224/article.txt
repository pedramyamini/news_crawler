لە کاتێکدا کە میدیاکان باسیان لەوە دەکرد کە یاریزانەکە دوایین دەستەوارەی پاریس سانجێرمانی رەتکردووەتەوە بۆ نوێکردنەوەی گرێبەستەکەی و سووربوونی لەسەر چوونە ریزەکانی ریال مەدرید، کیلیان دوای یاریی یانەکەی بەرامبەر سانت ئیتیان لە خولی فەرەنسادا، لێدوانێکی دا کە تا راددەیەک ئاماژەیە بۆ ئەوەی کە ئەگەری مانەوەی لە ریزەکانی پاریس سانجێرمان هێشتا لە ئارادایە.  لەو یارییەدا ئیمباپێ سەرکردایەتی یانەکەی کرد بۆ بردنەوەی لە سانت ئیتیان بە ئەنجامی ٣ - ١ کە دوو گۆڵی تۆمارکرد و ئاسیستێکیشی هەبوو، بەمەش بە هاوبەشی لەگەڵ زڵاتان ئیبراهیمۆڤیچ، بە تۆمارکردنی ١٥٦ گۆڵ بووە دووەم باشترین گۆڵکاری مێژوویی یانە پاریسییەکە، کە ئێدینسۆن کاڤانی بە ٢٠٠ گۆڵ باشترین گۆڵکاری مێژوویی پاریس سانجێرمانە.  دوای ئەو یارییە پریساریان لێکرد، ئایا بیر لە شاکاندنی ریکۆردی کاڤانی دەکەیتەوە؟ ئەویش لە وەڵامدا گوتی "با بزانین کارەکان چۆن بەڕێوەدەچن".  ئەو لە وەڵامی ئەو پرسیارەدا گوتیشی "بێگومان بوون بە گۆڵکاری مێژوویی پاریس سانجێرمان دەستکەوتێکی گەورەیە نابێت پشتگوێیبخەین، با بزانین چی روودەدات".  کیلیان ئێمباپێ، پێویستی بە تۆمارکردنی ٤٥ گۆڵی دیکە هەیە بۆ شکاندنی ریکۆردی کاڤانی و بوون بە گۆڵکاری مێژوویی یانەی پاریس سانجێرمان، بەڵام لەم وەرزەدا ١٢ یاریی لە لیگ وەندا ماوە و یاریی داهاتوو بەرامبەر نیس بەهۆی کەلەکەبوونی کارتە زەردەکان یاری ناکات، ٦ یارییشی لە چامپیۆنزلیگدا دەمێنن بە مەرجی ئەوەی یانەکەی بگاتە یاریی کۆتایی پاڵەوانێتییەکە.  ماوەی گرێبەستەکەی ئێمباپێ لەگەڵ یانەی پاریسی لە هاویندا کۆتایی دێت و دەتوانێت بەبێ بەرامبەر بچێتە یانەیەکی دیکە، چونکە چەندین دەستەوارەی ئەو یانەیەی بۆ نوێکردنەوەی گرێبەستەکەی رەتکردووەتەوە و دەیەوێت بچێتە ریزەکانی یانەی ریال مەدریدی ئیسپانی، کە خەونی منداڵیەتییەتی.  ئەگەرچی لەم هاوینەدا ئێمباپێ بەئاشکرا داوای لە بەرپرسانی پاریس سانجێرمان کرد کە رێگەی پێبدەن بڕواتە ریال مەدرید و بەرپرسانی ئەو یانەیەش بەفەرمی لەسەر ئەو پرسە دانوستاندنیان لەگەڵ یانەی پاریسی کرد، ریال مەدریدیش ئامادەیی نیشاندا کە ١٥٠ تاوەکو ٢٠٠ ملیۆن یۆرۆ لە بەرامبەر گواستنەوەی ئێمباپێ بداتە پاریس سانجێرمان، بەڵام دەرئەنجام یاریزانەکە لە یانەی خۆی مایەوە.  کاروانی كيليان ئێمباپێ لەگەڵ پاريس سانجێرمان:  ٢٠١٧ بەشێوەی خواستن لە یانەی مۆناکۆی فەرەنسییەوە پەیوەندی بە ریزەکانی پاریس سانجێرمانەوە کرد.  ٢٠١٨ بەرامبەر بە ١٤٥ مليۆن يۆرۆ، بەیەکجاری بووە یاریزانی پاریس سانجێرمان.  ٣ نازناوی خولی فەرەنسای لەگەڵ پاریس سانجێرمان بەدەستهێناوە.  ٣ نازناوی جامی فەرەنسای لەگەڵ پاریس سانجێرمان بردووەتەوە.  ٣ جار بووەتە گۆڵکاری خولی فەرەنسا.  ٣ جار بووەتە باشترین یاریزانی خولی فەرەنسا.