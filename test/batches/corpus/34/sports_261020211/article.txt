لە دەستپێکی رکابەرییەکانی گەڕی دەیەمی سێریا ئەیدا، یانەی میلان کە لە سێریا ئەیدا بەبارودۆخێکی باشدا تێدەپەڕێت لە یاریگەی سانسیرۆ میوانداریی یانەی تۆرینۆ دەکات، لەو یارییەدا کە کاژێر ٢١: ٤٥ بەڕێوەدەچێت.  تیۆ هێرناندێز، بەرگریکاری میلان لە ڤایرۆسی کۆرۆنا چاکبووەتەوە و فرانک کیسێش لە پێکانەکەی چاکبووەتەوە، ئەمڕۆ چاوەڕواندەکرێت هەردوو یاریزانەکە بگەڕێنەوە نێو پێکهاتەی لۆمباردییەکان.  میلان لە ٩ یاریی رابردوودا هیچ یارییەکی نەدۆڕاندووە، ٨ بردنەوە و یەکسانبوونێکی هەیە و بەجیاوازیی گۆڵ بە ٢٥ خاڵ لەگەڵ یانەی ناپۆلی لە پلەی دووەمی ریزبەندی خولەکەیە، یانەی تۆرینۆ ٣ بردنەوە، ٢ یەکسانبوون و ٤ دۆڕانی هەیە و ئێستا لە پلەی دوازدەیەمی ریزبەندی خولەکە خاوەنی ١١ خاڵە.  لە پێنج یاریی رابردووی نێوان هەردوو یانەدا، میلان هەموو یارییەکانی لە تۆرینۆ بردووەتەوە، دوایین یارییشیان لە سێریا ئەیدا بە ٧ - ٠ لە بەرژەوەندی میلان کۆتاییهاتووە، کە وەرزی رابردوو لە گەڕی ٣٦ ـی سێریا ئەی لە دەرەوەی یاریگەی خۆی بەو ئەنجامە گەورەیە لە تۆرینۆی بردەوە.  بۆ ئەم یارییە میلان لە تواناکانی چەند یاریزانێکی بێبەش دەبێت، لەوانەش براهیم دیاز، ئانتی رێبیچ، جونیۆر مێسیاس و ئەلیساندرۆ فلۆرێنزی.  میدیای ئیتاڵیا دەڵێت " ستیفانۆ پیۆلی ئەمشەو بە پلانی ٤ - ٤ - ٢ یارییدەکات و لەسەرەتای یارییەکەوە زلاتان ئیبراهیمۆڤیچ و ئۆلیڤێ جیرۆ لە هێڵی پێشەوە دەبن، بۆ ئەوەی هاوکاریی یانەکە بکەن بۆ بردنەوەیەکی دیکە و وەرگرتنی پێشەنگی ریزبەندی خولەکە. "