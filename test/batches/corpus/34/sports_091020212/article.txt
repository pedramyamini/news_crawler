ئەمشەو کاژێر ٢١: ٤٥ بە کاتی باشووری کوردستان، هەڵبژاردەی ئەندۆرا لە چوارچێوەی یارییەکانی کۆمەڵەی نۆیەمی پاڵاوتنەکانی ئەوروپا بۆ مۆندیالی ٢٠٢٢ ـی قەتەر میوانداری هەڵبژاردەی ئینگلتەرا دەکات.  میدیای بەریتانیا ڤیدیۆیەکی بڵاوکردەوە کە تێیدا دەردەکەوێت کابینەی تایبەت بە پەخشی تەلەڤزیۆنیی یاریگەکە، کە دەکەوێتە ناوەڕاستی یاریگەکە گڕی گرتووە و دووکەڵێکی رەشی زۆری لێدەردەچێت.  ئەگەرچی هیچ دەزگایەکی راگەیاندن باسی لەوە نەکردووە کە ئاگرەکە زیانی گیانی لێکەوتبێتەوە، بەڵام نیگەرانی ئەوەی ناوەتەوە کە کاریگەری بەسەر ئەنجامدانی یارییەکەوە هەبێت، چونکە ئاگرەکە لە نزیک چیمەنی یاریگەکە بووە، کە چیمەنێکی دەستکردە.  بەپێی میدیای بەریتانیا، تیمی ئاگرکوژێنەوە زوو گەیشتووەتە شوێنی رووداوەکە و ئاگرەکەی کوژاندووەتەوە، بەڵام کابینەکە زیانی زۆری پێگەیشتووە و ئەگەری هەیە کاریگەری بەسەر پەخشی یارییەکەوە هەبێت.  یاریزانانی هەڵبژاردەی ئینگلتەرا ٣ کاژێر بەر لە ئاگرکەوتنەوەکە، لەو یاریگەیەدا مەشقەکانیان کرد، کە جێگەی تەنیا ٣ هەزار و ٣٠٠ هاندەر دەکاتەوە و تاوەکو ئێستا هۆکاری ئاگرەکە دیارنییە.  یەکێتیی تۆپی پێی ئەندۆرا، لە بڵاوکراوەیەکدا رایگەیاند کە رووداوی ئاگرکەوتنەوەکە کاریگەری بەسەر یارییەکەوە نابێت و لە کاتی دیاریکراوی خۆیدا ئەنجام دەدرێت.  تیمێک لە ناوبژیوانانی ئافرەت ئەو یارییە بەڕێوەدەبەن، بە سەرۆکایەتی کاترینا مۆنزۆلی خانمە ناوبژیوانی ئۆکراینی، کە تەمەنی ٤٠ ساڵە و پێشتر یاریی نەمسا و دوورگەکانی ڤارۆی بەڕێوەبردووە.