نوانکی بۆجۆمبۆرا، یەکێکە لە جادووگەرە هەر بەنێوبانگەکانی کامیرۆن، ئەو سوورە لەسەر ئەوەی کە پێویستە وڵاتەکەی، کە میوانداری جامی نەتەوەکانی ئەفریقا دەکات، نازناوی پاڵەوانێتییەکە بباتەوە.  نوانکی هەڕەشە لە هەر کەسێک و تیپێک دەکات کە لە کامیرۆن بباتەوە و لە پاڵەوانێتییەکە دەریبکات، ئەو دەڵێت "رەحم بە هیچ کەسێکدا نابەم کە ببێتە بەربەست لەبەردەم کامیرۆن بۆ بردنەوەی جامی ئەفریقا".  مەبەستی ئەو جادووگەرە ئەوەیە کە ئەگەر تیپێک یان یاریزانێک ببێتە هۆکاری بێبەشبوونی هەڵبژاردەی کامیرۆن لە نازناوەکە، ئەو بە جادووی رەش لەنێوی دەبات.  نوانکی بۆجۆمبۆرا، راشکاوانە هۆشداری دەداتە سادیۆ مانێی هێرشبەری هەڵبژاردەی سەنیگال، محەممەد سەڵاحی کاپتنی هەڵبژاردەی میسر و ریاز مەحرزی ئەستێرەی هەڵبژاردەی جەزائیر، دەڵێت "ئەگەر مانێ، سەڵاح و مەحرز گۆڵ لە هەڵبژاردەی کامیرۆن بکەن، دەتوانم هێزی شەڕ لە دژیان بخەمەگەڕ".  ئەو دەشڵێت "من وێنەکانی ئەوان و گۆرەوییەکانیانم لایە و دەتوانم سیحریان لێبکەم، کە بێگومان سزادانیان زۆر قورس دەبێت".  ئەو جادووگەرە زیاتر دەڵێت "هەردەبێت کامیرۆن نازناوەکە بباتەوە". هەروەها زیاتر دەڵێت ""من دەتوانم هێزی خراپەکاری و نەریتی ڤۆدۆ پراکتیزە بکەم، دەتوانم کلکی مشک و مێشکی کەمتیار و شیری مێشوولە بەکاربهێنم بۆ ئەوەی جادووی سەرسوڕهێنەر بکەم".  نوانکو لە کۆتایی هەڕەشەکانیدا، دەشڵێت "بەڵێنی مردن بە هەر کەسێک دەدەم کە لە رێگەماندا بوەستێت، بەتایبەتیش هەڵبژاردەی میسر".  لە جیهانی تۆپی پێی ئەفریقادا زۆر تیپ و یاریزانیش پەنا دەبەنە بەر جادووگەران بۆ ئەوەی کاریگەری بخەنە سەر رکابەرانیان، تەنانەت چەندینجار میدیاکان باسیان لەوە کردووە کە یاریزانێک یان تیپێک، یانە و کەسیاتییەکانی رکابەریان بەوە تۆمەتبار دەکەن کە جادوویان لێکردووە، بۆ ئەوەی بدۆڕێن یان تووشی پێکان ببن، یان لانیکەم لە یارییەکدا نەتوانن ئاستێکی باش پێشکەش بکەن.