لە نێو ریسکی ڤایرۆسی کۆرۆنا و ناڕەزایەتیی نێوخۆییدا، لە کاتێکدا کە وڵاتە زلهێزەکانی وەک ئەمریکا و بەریتانیا لە رووی دیپلۆماسییەوە بایکۆتی ئەم ئۆڵیمپیادەیان کردووە، یاریزانەکان لە بەیجین بەردەوامن لەسەر رکابەریکردن بۆ بردنەوەی میدالیاکان.  لە یەکەم میدالیاشدا کە لە یارییەکانی سکیاسلۆن، کە وەک یاری ترایسلۆن و یارییە سیانییەکان وایە، بەڵام لەسەر بەفر و بە خلیسکانێ دەبێت بۆ مەودای ١٥ کیلۆ مەتر رکابەری بکەن، لەسەر ئاستی ئافرەتان تێرێسی یۆهاوگی خانمە وەرزشکاری نەوریجی بووە پاڵەوان، پلەی سێیەمیش بۆ ناتالیا نێپریایڤای رووسی بوو، تێرێسا ستادۆلبێری نەمساییش میدالیای برۆنزی بردەوە.  نەوریجییەکان رۆژێکی خۆشیان بەڕێکرد، دوای ئەوەی لە رکابەرییەکانی بیاسلۆندا میدالیایەکی دیکەی زێڕیان بردەوە، ئەویش لەسەر دەستی یۆهانس سینگنێس بوو، کاتێک پلەی یەکەمی رکابەرییەکانی ٤ جاران ٦ کیلۆمەتری بیاسلۆنی بردەوە.  یارییەکان بریتیبوون لە پێشبڕکێی تەختایی، لێژایی و نیشانەشکاندن.  واڵتەر والبێرگی سوێدی، میدالیای زێڕی لە یارییەکانی مۆگولدا بردەوە، ئەم یارییە بریتییە لە سێ بڕگەی لەسەریەک، کە سەرەتا دەبێت لە بەرزاییەوە بە خۆهەڵدان دەستپێبکەن، دواتر چەند بەربەستێکی بچووک دەبڕن و جارێکی دیکە خۆهەڵدانێکی دیکەیان دێتەوە رێ.  واڵتەر والبێرگ کە خەڵکی سوێدە میدالیایەکی زێڕی بۆ وڵاتەکەی بەدەستهێنا، ئەو یاریزانە تەمەنی ٢١ ساڵە و دوای ٥٨ ساڵ ریکۆردی جیهانی شکاند وەک بچووکترین پاڵەوان، میگێل کینگسبێریی کەنەدیش بوو، پلەی سێیەمیش بۆ هۆریشیما ئیکومای ژاپۆنی بوو.  لە دواییشدا کامێلا ڤالیێڤای رووسی کە تەمەنی ١٥ ساڵە، لە یەکەم دەرکەوتنیدا توانی باڵادەستیی ئەمریکییەکان نەهێڵێت و هەڵبژاردەی کۆمیتەی رووسیای بە پلەی یەکەم گەیاندە قۆناخی کۆتایی رکابەرییەکانی فیگەر سکەیتینی تاک لەسەر ئاستی ئافرەتان.  رووسیا بەیەکەم سەرکەوت، ئەمریکا دووەم بوو، ژاپۆن سێیەم، کەنەدا چوارەم و چینیش پێنجەم.