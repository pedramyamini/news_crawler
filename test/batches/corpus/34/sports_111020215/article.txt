سەرۆکی بەرازیل دوپاتیکردەوە کە دەیویست ئامادەی بینینی یاریی نێوان هەردوو یانەی سانتۆس و گریمیۆ لە خولی بەرازیل ببێت، بەڵام یانەی خاوەن یاریگە رێگەی نەدا ئەو بچێتە نێو یاریگە، سەرەڕای ئەوەی سەرۆکی وڵاتیشە.  لە دوای بڵاوبوونەوەی ڤایرۆسی کۆرۆنا، ئەم یارییە یەکەم یاریی یانەی سانتۆس بوو کە بە ئامادەبوونی جەماوەر لەسەر یاریگەی خۆی ئەنجام بدات، بەڵام مەرجی چوونە ژوورەوەی هەر هاندەرێک ئەوەیە کە ڤاکسینی دژە کۆرۆنای وەرگرتبێت، بۆیە کاتێک سەرۆک ویستی ئامادەی یارییەکە ببێت، داواکەی رەتکرایەوە، لەبەرئەوەی ڤاکسینی وەرنەگرتووە.  جایر بۆلسۆنارۆ، سەرۆکی بەرازیل، لە گرتەیەکی ڤیدیۆییدا، کە ماڵپەڕی مترۆبۆلیس بەتایبەت بڵاویکردووەتەوە، دەڵێت "ویستم ئامادەی یاریگەی سانتۆس ببم، سەیری یارییەکە بکەم و هانی ئەو یانەیە بدەم، بەڵام لەوە ئاگادارکرامەوە کە دەبێت ڤاکسین وەربگرم ئینجا دەتوانم بچمە نێو یاریگە".  سەرۆکی بەرازیل، کە ئامادەنییە ڤاکسین وەربگرێت و بەئاشکرا هانی هاوڵاتیانی وڵاتەکەی دەدات وەرینەگرن، گوتیشی "نازانم بۆچی رێگەیان بە من نەدا بچمە نێو یاریگە، من پێشتر کۆرۆنام گرتووە و جەستەم پڕە لە دژەتەن".  هەندێک لە دەزگاکانی راگەیاندن لە بەرازیل باس لەوە دەکەن کە هێشتا دیارنییە مەبەستی سەرۆک لەو قسانەی چییە؟ ئایا بەڕاستی دەیویست بچێت سەیری یارییەکە بکات، کە بەڕاستی هاندەری یانەی سانتۆسە، یان ویستوویەتی بەم رێگەیە سەرکۆنەی ئەوە بکات کە بەرپرسانی ئەو یانەیە هێشتا سوورن لەسەر ئەوەی هەر هادەرێک ڤاکسین وەرنەگرێت رێگەی پێنەدەن بچێتە نێو یاریگەی یانەکەیان.  گوتەبێژی تایبەت بە یانەی سانتۆس، دوای ئەو لێدوانەی جایر بۆلسۆنارۆی سەرۆکی بەرازیل، دووپاتیکردەوە کە هەموو هاندەرانی یانەکە پێویستە ڤاکسینی دژە کۆرۆنا وەربگرن، ئەگەرنا بۆیان نییە ئامادەی یارییەکانی بن لە یاریگەکەیدا.  بەرازیل یەکێکە لەو وڵاتانەی ڤایرۆسی کۆرۆنا بەشێوەیەکی زۆر بەربڵاو تێیدا بڵاوبووەتەوە و زۆرترین قوربانی داوە، کە بەپێی ئامارە فەرمییەکانی ئەو وڵاتە، تاوەکو ئێستا زیاتر لە ٦٠٠ هەزار هاوڵاتیی بەرازیلی بەو ڤایرۆسە گیانیان لەدەستداوە.