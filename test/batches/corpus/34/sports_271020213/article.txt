یانەی هەولێر خاوەن چوار نازناوی خولی عێراق بەپاڵپشتی هاندەرانی میوانداری یانەی تەڵەبەی کرد، دوای یارییەکی بەهێز هەولێر یارییەکەی بە ئەنجامی ٢ - ١ گۆڵ بردەوە، گۆڵەکانی یانەی هەولێر لە رێگای شافیۆ مۆمۆنی تۆمارکران و تاکە گۆڵی یانەی تەڵەبە لە لایەن ستیڤن باڤۆر تۆمارکرا.  یانەی زاخۆ نەیتوانی درێژە بە ئەنجامە باشەکانی بدات، لەم گەڕەدا لە نێو یاریگەی خۆیدا بە ئەنجامی گۆڵێکی بێوەڵام بە یانەی نەجەف دۆڕا، کە ئەمە دووەم شکستی لەسەریەکی زاخۆییەکان بوو لەم وەرزەی خولی نایابی عێراق، دوای ئەوەی لە گەڕی رابردووشدا لە دوایین خولەکەکاندا بە یانەی شورتە دۆڕان.  هەر لە گەڕی شەشەمدا یانەی نەفتی بەسرا بەئەنجامی ٢ - ١ گۆڵ لە یانەی دیوانییەی بردەوە، مینا و جەوییەش بە گۆڵێک یەکسانبوون، نەفتی میسان لە سامەرای بردەوە بە ئەنجامی ٢ - ١.  بڕیارە رۆژی یەکشەممەی داهاتوو لە گەڕی حەوتەمی خولی عێراق، یانەی هەولێر یاری لەگەڵ یانەی کارەبا بکات، یانەی زاخۆش رکابەری یانەی دیوانییە بکات.   ئێستا یانەی نەفتی ناوەڕاست بە کۆکردنەوەی ١٨ خاڵ لە پلەی یەکەمی ریزبەندی خولی عێراقە، یانەی هەولێر بە ٦ خاڵ لە پلەی دوازدەمە، یانەی زاخۆ ١٠ هەیە و لە پلەی حەوتەمە، یانەی نەورۆزیش کە لەم گەڕەدا یەکەم بردنەوەی لە مێژووی خۆیدا لە خولەکەدا نووسییەوە، بە کۆکردنەوەی ٤ خاڵ لە پلەی ١٥ ـی ریزبەندییە.