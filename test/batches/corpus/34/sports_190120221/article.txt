لە یاریی نێوان هەردوو هەڵبژاردەی گینیا و زێمبابوێ کە یارییەکە بە دوو گۆڵ بەرامبەر گۆڵێک بۆ زێمبابوێ کۆتاییهات، سەلیمە موکانسانگا، خانمە ناوبژیوانی رواندی مێژوویەکی نوێی لە پاڵەوانێتییەکەدا تۆمارکرد و بووە یەکەم ناوبژیوانی ژن یارییەکی پاڵەوانێتییەکە لەسەر ئاستی پیاوان بەڕێوەببات.  موکانسانگا لە یارییەکەدا بڕیاربوو بە هاوکاریی دوو یاریدەدەری ژن کە کارین ئاتیمزاپۆنگی کامیرۆنی و فتیحە گرمومی مەغریبی بوون یارییەکە بەڕێوەببات، بەڵام کاتێک یاریزانانی هەردوو هەڵبژاردە و ناوبژیوانەکان هاتنە نێو یاریگە، یاریدەدەرەکانی ناوبژیوانەکە پیاو بوون، تاوەکو ئێستاش فیدراسیۆنی تۆپی پێی ئەفریقا هیچ روونکردنەوەیەکی لەبارەی گۆڕینی یاریدەدەرەکانی ناوبژیوان لە یارییەکەدا نەداوە.  ناوبژیوانە ژنەکەی رواندا لە ٣٢ وەشانی رابردووی جامی ئەفریقادا کە لە ١٩٥٧ ـەوە دەکرێت، دەبێتە یەکەم خانمە ناوبژیوان یارییەکی پاڵەوانێتییەکە بەڕێوەببات.  پێشتر هەر لەم پاڵەوانێتییەدا ناوبژیوانەکە وەک ناوبژیوانی چوارەمی یاریی نێوان گینیا و مالاوی دیارییکرابوو.  ئێدی میلیت، سەرۆکی لیژنەی ناوبژیوانانی فیدراسیۆنی تۆپی پێی ئەفریقا گوتی " شانازییەکی زۆر بە سەلیمە دەکەین، ئەو زۆر بە جیددییەوە کاردەکات و بەردەوامبووە تاوەکو بگاتە ئەم رۆژە. "  سەرۆکی لیژنەی ناوبژیوانان زیاتر گوتی " دەزانین ئەو وەک ژنێک پێویستە بەسەر بەربەست و مەترسییەکاندا سەربکەوێت بۆ ئەوەی بگاتە ئەم ئاستە، ئەمەش شایەنی رێزێکی زۆرە. "  ئێدی لە کۆتایی قسەکانیدا دەڵێت " ئەم ساتە تەنیا بۆ سەلیمە نییە، بەڵکو بۆ هەموو خانمانی ئەفریقایە کە تۆپی پێیان خۆشدەوێت و دەیانەوێت لە تۆپی پێدا ببنە ناوبژیوان. "  موکانسانگا لە ٢٥ ـی تەممووزی ١٩٨٨ لە دایکبووە و خەڵکی رواندایە، لەلایەن فیفاوە بڕوانامەی نێودەوڵەتیی پێدراوە، لە ٢٠١٩ یارییەکانی جامی جیهانی خانمانی لە فەرەنسا بەڕێوەبرد، یارییەکانی ئۆڵیمپیاد، جامی نەتەوەکانی ئەفریقا لەسەر ئاستی خانمان و خولی یانە پاڵەوانەکانی ئەوروپای لەسەر ئاستی خانمان بەڕێوەبردووە.