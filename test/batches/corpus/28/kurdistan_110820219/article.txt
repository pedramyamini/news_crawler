ئەمڕۆ چوارشەممە، ١١ی ئابی ٢٠٢١، سەرچاوەیەک لە سەرکردایەتیی یەکێتیی نیشتیمانیی کوردستان بە تۆڕی میدیایی رووداوی راگەیاند: "بڕیارە کاژێر ٥ی دواینیوەڕۆی ئەمڕۆ چوارشەممە، مەکتەبی سیاسیی یەکێتیی نیشتیمانیی کوردستان لە سلێمانی بە سەرپەرشتیی بافڵ تاڵەبانی، هاوسەرۆکی یەکێتیی نیشتیمانیی کوردستان کۆببێتەوە".  سەرچاوەکە گوتی: "بەشێکی کۆبوونەوەکە تەرخاندەکرێت بۆ تاوتوێکردنی کێشە نێوخۆییەکانی یەکێتی و کێشەکانی نێوان هاوسەرۆکان و دۆزینەوەی رێگەچارەی گونجاو بۆ دەربازبوون لەم قەیرانە".  ئەو سەرچاوە ئاگادارە باسی لەوەشکرد کە پرسی دەستکردن بە بانگەشەی هەڵبژاردنی لیستی کوردستانیی یەکێتی و گۆڕان تەوەرێکی دیکەی کۆبوونەوەکە دەبێت و بڕیارە باس لە میکانیزمەکان و چۆنێتیی کارکردنی هەردوولایەنی ئاماژەپێکراو بکرێت و ئەو کەسانە دیاری بکرێن کە ئەرکی سەرپەرشتیی بازنەکانی هەڵبژاردنیان دەکەوێتە ئەستۆ.  هاوکات سەرچاوەیەکی دیکەی بەرپرس لەنێو یەکێتیی نیشتیمانیی کوردستان ئەوەی بۆ رووداو ئاشکراکرد کە بڕیارە لە کۆبوونەوەی ئەمڕۆدا باس لە کۆبوونەوەی سەرکردایەتیش بکرێت کە بە لایەنی بڕیاردەر دادەنرێت بۆ چارەسەکردنی کێشەی هاوسەرۆکانی یەکێتی.  لەوەتەی کێشەکانی نێو هاوسەرۆکانی یەکێتی نیشتیمانی کوردستان لە رۆژی ٠٨ - ٠٧ - ٢٠٢١ سەریانهەڵداوە، مەکتەبی سیاسیی ئەو حیزبە دووجار کۆبووەتەوە و سەرکردایەتیی ئەو حیزبە کە بەپێی پەیڕەوی نێوخۆیی یەکێتی پرسی یەکلاییکردنەوەی کێشەی هاوسەرۆکانی لەئەستۆدایە، هیچ کۆبوونەوەیەک سازنەکردووە.  ٨ی تەمموز، گرژییەکانی نێوان بافڵ تاڵەبانی و لاهوور شێخ جەنگی، هاوسەرۆکانی یەکێتیی نیشتیمانیی کوردستان دزەیان بۆ میدیاکان کرد، دوای ئەوەی بافڵ تاڵەبانی بڕیاری بۆ گۆڕینی بەرپرسانی دوو دەزگا هەستیارەکە (دژە تیرۆر و دەزگای زانیاری) دا و ئەوەش لاهوور شێخ جەنگی نیگەرانکرد.  لە کۆبوونەوەی ١٥ی تەمموزی مەکتەبی سیاسیی ئەو حیزبەدا دەسەڵاتەکانی هاوسەرۆکایەتی لە لاهوور شێخ جەنگی وەرگیرانەوە و خۆیشی دواتر لە پەیامێکی ڤیدیۆییدا رووداوەکانی نێو حیزبەکەی بە "پیلانگێری" ناوبرد و دانیشی بەوەدا نا کە دەسەڵاتەکانی بۆ بافڵ تاڵەبانی گواستووەتەوە.