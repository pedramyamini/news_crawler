یەکێتیی نیشمانیی کوردستان کە لە زمانی بافڵ تاڵەبانییەوە، یەکێتییەکی نوێیە و تەواو جیاوازە لە حیزبەکەی پێش ٨ی تەممووز، دەستی بە زنجیرەیەک کۆبوونەوە لەگەڵ لایەنە کوردستانییەکان کردووە.  کاردۆ محەممەد، ئەندامی جڤاتی نیشتمانیی بزووتنەوەی گۆڕان بە رووداوی راگەیاند "ئێمە مامەڵەکردنمان لەگەڵ یەکێتی لەسەر بنەمای نوێنەرە فەرمییەکانیاندایە نەک لەگەڵ شەخسدا، هەر بڕیارێک یەکێتی و ئەنجوومەنی سەرکردایەتیی یەکێتی بیدات ئێمە رێزی لێدەگرین، ئێمە کێشەمان لەگەڵ هیچ شەخسێک نییە و رێز لە هەموو شەخسەکانیان دەگرین".  دوای کۆبوونەوە لەگەڵ گۆڕان و کۆمەڵی دادگەری، بڕیارە لەم هەفتەیەدا شاندێکی باڵای یەکێتی بە سەرۆکایەتیی بافڵ تاڵەبانی لە پیرمام لەگەڵ سەرۆکی پارتی دیموکراتی کوردستان کۆببنەوە.  یەکگرتووی ئیسلامیی کوردستانیش وێستگەی چوارەمی کۆبوونەوەکانی یەکێتی دەبێت.    خەلیل ئیبراهیم، ئەندامی ئەنجوومەنی جێبەجێکردنی یەکگرتووی ئیسلامیی کوردستان بە رووداوی گوت: "برادەرانی یەکێتی گوتویانە لەگەڵ هەموو حیزبەکان کۆدەبینەوە و سەردانی لایەنەکان دەکەین، ئێمەش پێشوازییان لێدەکەین و دەرگامان واڵایە، بڕیاریشە لە کۆبوونەوەکە باسی کێشەکانی خۆیان و هەرێمی کوردستان و بەغدا و پەیوەندییەکانیان بکەن و ئێمەش قسەی خۆمان دەبێت. "  ئەو ئەندامەی ئەنجوومەنی جێبەجێکردنی یەکگرتووی ئیسلامیی کوردستان دەشڵێت "یەکگرتوو لەگەڵ یەکێتی مامەڵە دەکات وەک دەزگای فەرمی لەگەڵ خەڵکی بەرپرسی ئەو حیزبە لەگەڵ موئەسەسە شەرعییەکانی یەکێتی قسە دەکات، پشتیوانیی هەر هەنگاوێکی چاکسازی و چارەسەر دەکەین".  یەکێتی لە چوارچێوەی سیاسەتی نوێی، دەیەوێ پەیوەندیی خۆی لەگەڵ حیزبەکانی هەرێمی کوردستان بونیات بنێتەوە و یار و نەیاری بەم گۆڕانکارییە نێوخۆییانە رابێنێت.