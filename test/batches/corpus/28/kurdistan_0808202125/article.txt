بەپێی راگەیێندراوی حکومەتی هەرێمی کوردستان، ئەمڕۆ بەشێکی رێگەکە بەڕووی هاونیشتمانیاندا کراوەتەوە و تاوەکو ئێستاش ٥٥ % ی پرۆژەکە تەواو کراوە.  پرۆژەی دووسایدی دەربەندیخان - کەلار درێژییەکەی ٤١ کیلۆمەترە و حکومەتی هەرێمی کوردستان دەڵێت، ساڵی داهاتوو تەواوی پرۆژەکە تەواو دەکرێت.  وەکو لە راگەیێندراوی حکومەتدا هاتووە، لە دوو مانگی رابردوودا، بڕی ١٠ ملیار دینار بۆ پرۆژەکە خەرجکراوە و بڕیارە بڕی ٦٠ ملیار دیناری دیکەش بۆ تەواوکردنی رێگەکە تەرخان بکرێت.  پرۆژەی دووسایدی دەربەندیخان - کەلار لە چوارچێوەی پرۆژەی دووسایدی کەلار - سلێمانیدایە، کە یەکێکە لە پرۆژە گرنگەکانی حکومەتی هەرێمی کوردستان. تەواوکردنی پرۆژەکە کاریگەریی دەبێت لەسەر کەمکردنەوەی رووداوەکانی هاتووچۆ و ئاسانکاری بۆ هاتووچۆی هاونیشتمانیانی دەڤەرەکە.     پرۆژەی دووسایدی کەلار - سلێمانی لە ١٩ ـی کانوونی یەکەمی ٢٠١٧ دەستیپێکراوە. بە یەکێک لە رێگە سەرەکییەکانی دەرەوەی شارەکانی هەرێمی کوردستان دادەنرێت و پارێزگای سلێمانی بە ئیدارەی گەرمیانەوە دەبەستێتەوە و رێگەی چەندین شارۆچکە و دەیان گوندی لەسەرە.    بەهۆی یەکسایدیی رێگەی ئێستایەوە ژمارەیەکی زۆر رووداوی هاتووچۆ تێیدا روودەدەن و بەو هۆیەشەوە زۆر جار بە "رێگەی مەرگ" ناودەبرێت.