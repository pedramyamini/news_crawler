سێ رۆژ پێش ئێستا پۆلیسی دهۆک لە فەیسبووک ڤیدیۆیەکی بڵاوکردەوە و رایگەیاند، کەسێکیان دەستگیرکردووە کە ڤیدیۆ و وێنەی چەند کچێکی لای خۆی تۆمارکردووە و هەڕەشەی بڵاوکردنەوەی وێنەکانی کردووە.  دوابەدوای ئەو هەواڵە لە تۆڕە کۆمەڵایەتییەکان وێنەی هونەرمەندێک بڵاوکرایەوە و بەشێک لە لاپەڕەکان دەیانگوت، "ئەو هونەرمەندە بە تۆمەتی بڵاوکردنەوەی وێنەی رووتی کچان دەستگیرکراوە"، بەڵام مقدەمى مافپەرەر هێمن سلێمان، گوتەبێژى پۆلیسى دهۆک لەو بارەوە بە تۆڕی میدیایی رووداوی راگەیاند، ئەو گەنجەیان پێش مانگێک دەستگیرکردووە و ناوى (د. م)ـە، بەڵام هونەرمەندەکە سێ رۆژ پێش ئێستا تووشى کێشەیەکى کۆمەڵایەتى بووە و ناوی (ر. ب)ـە.  گوتەبێژی پۆلیسی دهۆک ئاماژەی بەوەش دا، ئەو کەسەی بەهۆی هەڕەشەکردن لە کچان دەستگیرکراوە، گەنجێکی شاری دهۆکە و نزیکەی ١١٠ هەزار فۆڵۆوەری هەیە. "ئەو گەنجە لەگەڵ کچ و ژن بە رووتی وێنەی گرتووە و دواتر هەڕەشەی لێکردوون. وێنەی کچێکی لە دهۆک بڵاوکردەوە و مانگێک پێش ئێستا ئەو کچە سکاڵای لەسەر تۆمارکرد و هەر ئەو کات دەستگیرکرا و بە کەفالەت ئازادکرا. "  لەبارەی هونەرمەندەکەشەوە گوتەبێژی پۆلیسی دهۆک رایگەیاند، ئەو هونەرمەندە بەهۆی کێشەیەکی کۆمەڵایەتییەوە دەستگیرکراوە و ئێستا پۆلیسی تووندوتیژیی دهۆک لێکۆڵینەوە لە دۆسیەکەی دەکات، هیچ پەیوەندییەکیشی بە دۆسیەی ئەو گەنجەی دیکەوە نییە.