لە شاری بادنی نەمسا، فیستیڤاڵی نێودەوڵەتیی وێنەی ئاشتیی ساڵی ٢٠٢٠ بەڕێوەچوو کە بەهۆی بڵاوبوونەوەی کۆرۆنا دواخرابوو، فۆتۆگرافەری ئێرانی ساسان موئەییدی، خەڵاتی سەرەکی فێستیڤاڵەکەی پێبەخشرا.  ئەو خەڵاتە لە ساڵی ٢٠١٣ ـەوە دانراوە و ساڵانە میدالیای وێنەی ئاشتی دەدرێت بە ٥ فۆتۆگرافەر و لەنێو ئەو پێنج فۆتۆگرافەرەدا یەکێکیان بە براوەی سەرەکی هەڵدەبژێردرێت و جگە لە میدالیای فێستیڤاڵەکە، خەڵاتێکی بە بەهای ١٠ هەزار یۆرۆ پێدەبەخشرێت.  موئەیدی بە کۆمەڵە وێنەیەک بەناوی "چیرۆکی ئەڤین" بەشداریی لەو فیستیڤاڵەدا کردبوو کە وێنەی ژیانی تایبەتی وەرزشڤانی کەمئەندامی رۆژهەڵاتی کوردستان سەلاح سەعیدپوور و هاوژینەکەی بوون.   سەلاح سەعیدپوور ساڵی ٢٠٠١ و لە تەمەنی ١٥ ساڵی بەهۆی تەقینەوەی تەقەمەنی پاشماوەی شەڕی ئێران و عێراق لە دەورووبەری شاری مەریوان هەردوو چاو و دەستی لەدەستدا، بەڵام دوای ئەو رووداوە رووی لە وەرزشی راکردن و مەلەوانی کرد و چەندین خەڵاتی لە ئاستی ئێران و جیهان بەدەستهێناون. سەلاح سەعیدپوور و سروە ئەمینیی هاوژینی لە ئێران و رۆژهەڵاتی کوردستان بە هێمای ئەڤین و کۆڵنەدان دەناسرێن.  ساسان موئەییدی لە لاپەڕەی ئینستاگرامەکەیدا نووسیویەتی، باڵیۆزخانەی نەمسا لە تاران ئامادەکاریی کردبوو بۆ بەشداریکردنی لە فێستیڤاڵەکە، بەڵام بەهۆی وەرنەگرتنی پێکوتەی کۆرۆنا و چەند هۆکاری دیکە، نەیتوانیوە بەشداریی بکات و باڵیۆزی ئێران لە نەمسا لەجێگەی ئەو خەڵاتەکەی وەرگرتووە.