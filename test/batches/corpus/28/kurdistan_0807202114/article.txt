بەڕێوەبەرایەتیی پۆلیسی پارێزگای هەولێر لە راگەیێندراوێکدا ئاماری شەش مانگی یەکەمی ئەمساڵ (لە ١ - ١ - ٢٠٢١ تاوەکو ٣٠ - ٦ - ٢٠٢١) بڵاوکردەوە و ئاماژەی بەوەکردووە، لەو ماوەیەدا ٧ هەزار و ٩٨١ تاوانی جۆراوجۆر تۆمارکراون و ٧ هەزار و ٣٠٩ یان ئاشکراکراون، کە دەکاتە ٩٢ % ی تاوانەکان.  هەر بەپێی ئامارەکەی پۆلیس لەو ماوەیەدا ٢ هەزار و ٧٥٥ تۆمەتبار دەستگیرکراون کە تۆمەتی (دزیکردن، کوشتن، ساختەکاری، ماددەی هۆشبەر، تەقەکردن و رێگریکردن.. هتد)یان لەسەرە.   پۆلیس ئاماژەی بەوەشکردووە: "جگە لەوانەش تۆمەتبار هەبووە چەندین ساڵ، فەرمانی دەستگیرکردنی هەبووە و پێشتر دەستگیرنەکراون، بەڵام پۆلیس توانیویەتی دەستگیریان بکات و بیانداتە دادگا".  سەبارەت بە ئاماری کوشتن بۆ ساڵی ٢٠٢١ لە پارێزگای هەولێر، ٣٤ تاوان تۆمارکراوە و ٣١ تاوانیان ئاشکراکراون، کە دەکاتە ٩١ %.   لەبارەی تەقەکردنیشەوە پۆلیسی هەولێر دەڵێت: " ٢١ رووداوی تەقەکردن تۆمارکراون و ١٨ تەقەکەریان دەستگیرکراون و دراونەتە دادگا، هەروەها ٢٤ کەسیش کە چەند باندێکی رێگرییان دروستکردبوو بۆ سەندنی پارە لە خەڵک دەستگیرکراون".  لە راگەیێندراوەکەی بەڕێوەبەرایەتی پۆلیسی پارێزگای هەولێردا زیاتر هاتووە: "توانراوە ١٣٠ تۆمەتبار دەستگیربکەن، کە لە پارێزگاکانی دیکەی هەرێمی کوردستان و عێراق داواکراوبوون و فەرمانی دەستگیرکردنیان هەبووە. دواتریش رەوانەی شوێنی مەبەست کراون.  هێزەکانی بەڕێوەبەرایەتی پۆلیسی پارێزگای هەولێر لەو ماوەیەدا ٦٠٦ سواڵکەریان دەستگیرکردووە کە هەردوو رەگەزیان تێدایە و لە چوارڕیان و شوێنە گشتییەکان سواڵیان کردووە و بەشێکیان بۆ راکێشانی سۆزی خەڵک، خۆیانکردووەتە نەخۆش و پەککەوتە.  چالاکییەکانی پۆلیسی پارێزگای هەولێر لە ١ - ١ - ٢٠٢١ تاوەکو ٣٠ - ٦ - ٢٠٢١ - دەستبەسەرداگرتن و لەنێوبردنی ٣٠٠ نێرگەلە، کە لە شوێنی قەدەخەکراو بەکاربراون.  - دەستبەسەرداگرتنی ٩ تۆن دەرمانی خراپ و ماوەبەسەرچوو و دواتر لەنێوبردنیان بەپێی رێنماییەکان.  - تێکدانی ٤٧٩ شوێن کە بە زێدەڕۆیی دروستکرابوون.  - دەستبەسەرداگرتنی ١٤٢ ئۆتۆمبێل کە بەهۆی دەنگی بەرز و تیژڕۆییەوە خەڵکیان هەراسانکردبوو.  - دەستگیرکردن و سزدانی ٥٢ سەرپێچیکار کە پابەندی رێنماییەکانی وەزارەتی ناوخۆ و پارێزگای هەولێر نەبوون.  - داخستنی ٣٩٢ شوێنکار بەهۆی پابەندنەبوون بە رێنماییەکانی وەزارەتی ناوخۆ و تەندروستی.  - دەستبەسەرداگرتنی ٨٢ ئۆتۆمبێل.  - دەستبەسەرداگرتنی ١٠ دەمانچە، ٢٨ کڵاشینکۆف، ١٣٩ تاپڕ، ٨٩ فیشەکدان، ١٧٥٦ فیشەک و ٢٠٢ کەلوپەلی قەدەخەکراو