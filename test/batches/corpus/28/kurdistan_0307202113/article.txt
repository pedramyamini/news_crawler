سدیق محەممەد، بەڕێوەبەری گواستنەوەی سلێمانی گوتی: "نزیکەی ٢٧ هەزار تەکسیمان لە سنووری پارێزگای سلێمانیدا هەیە. رۆژانە لەناو شاری سلێمانیدا نزیکەی ١٨ هەزار تەکسی کار دەکەن کە زیاد لە پێداویستیی دانیشتووانی شارەکەیە. سلێمانی بە چوار هەزار تەکسی پێداویستیی گواستنەوەی دانیشتووانەکەی جێبەجێ دەبێت. لە رابردوودا ژمارەیەکی زۆر تەکسی بە بێبەرنامە هێنراوەتە هەرێمی کوردستانەوە کە ٩٤ هەزار تەکسییە. "  بەپێی بڕیاری وەزارەتی گواستنەوە و گەیاندن دەبێت تەکسیی هەر شارێک لۆگۆ و شریتی تایبەت بە خۆی پێوە بێت.   بەڕێوەبەری گواستنەوەی سلێمانی  گوتی: "نزیکەی هەزار و ٧٠٠ تەکسی لەزگەیان لێ دراوە، بەڵام نزیکەی چوار هەزار کەس مامەڵەیان کردووە. تێچووی ئەو رێکارەیش ١٨ هەزار دینارە. بەپێی بڕیاری وەزارەتی ناوخۆ ٢٠٢١/٠٨/٠١ دوا مۆڵەتە بۆ ئەوەی شۆفێری تەکسییەکان بێن مامەڵەکانیان بکەن، ئەگەرنا غەرامە دەکرێن. "  سدیق محەممەد باسی لەوە کرد کە ئەوان کێشەیان لەگەڵ تەکسییە گەڕۆکەکانی ناوشاردایە کە پێشینەیان نە لای ئەوان هەیە نە لای ئاسایش. ئەو بەڕێوەبەرە پێیوایە، لە رێگەی لۆگۆ و شریتەوە چەند ئامانجێک دەهێننە دی کە لەپێشی هەموویانەوە پێشینە بۆ تەکسییەکان دەکەن.   بەڕێوەبەری گواستنەوەی سلێمانی گوتی: "چوار ساڵە نەمانهێشتووە ژمارەی تەکسی زیاد بکات و وەستاندوومانە. بەپێی بڕیاری نوێی وەزارەت ئەو کەسانە دەتوانن کاری تەکسی بکەن کە هیچ مووچەیەکیان نییە یان فەرمانبەری شارستانین و پلەکەیان تا حەوتە کە مووچەکەیان کەمە. "  پێشتر بڕیار بوو لە شەقامی بازنەیی مەلیک مەحمووددا پاسی گواستنەوەی هاونیشتمانییان دابنرێت کە بە تایبەت لەسەر ئەو شەقامە بن، بەڵام تاوەکو ئیستا جێبەجێ نەکراوە.  سدیق محەممەد گوتی: "بەهۆی قەیرانی داراییەوە پرۆژەی دابینکردنی پاس بۆ شەقامی بازنەیی مەلیک مەحموود وەستێنراوە. کە من پارەم پێ نەبێت، ناتوانم هیچ شتێک بکەم. "  جەلال ئەبوبەکر، سەرۆکی سەندیکای گواستنەوە لە سلێمانی گوتی: "هەشت ساڵە دەنگۆی ئەوە هەیە کە پاس لەسەر شەقامی بازنەیی مەلیک مەحموود دادەنرێت، بەڵام سەری نەگرتووە. "