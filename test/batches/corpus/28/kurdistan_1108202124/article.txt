رۆژی ١١ - ٠٧ - ٢٠٢١ نووسینگەی سەرۆکوەزیرانی هەرێمی کوردستان راگەیێندرواێکی بڵاوکردەوە و دەڵێت، بۆ چارەسەرکردنی کێشەی کەمئاویی چەمچەماڵ لە سەر فەرمانی مەسرور بارزانی، سەرۆکوەزیرانی هەرێمی کوردستان بڕیاردرا وەک هەنگاوی یەکەم بڕی ٧ ملیار و ٦٨٠ ملیۆن دینار بۆ چارەسەرکردنی کێشەی کەمئاویی چەمچەمال خەرج بکرێت.   لە راگەیێندراوەکەدا ئاماژە بەوە دراوە، سەرۆکی حکومەت دەزگا پەیوەندیدارەکانی راسپاردووە کە دەست بە هەنگاوی پێویست بکەن "بۆ چارەسەرکردنی کێشەکە بە شێوەیەکی بنەڕەتی، بەتایبەتی جێبەجێکردنی پڕۆژەی ئاوی گۆپتەپە - چەمچەماڵ. "  پێشتر وەزارەتی شارەوانی بە نووسراوی ژمارە (٢٦٠٩) کە لە ٢٤ - ٠٥ - ٢٠٢١ ئاراستەی ئەنجوومەنی وەزیران کرا، پێشنیازکرا بە تەرخانکردنی زیاتر لە ٧ ملیۆن و ٦٨١ هەزار دۆلار بۆ هەڵکەندنی ژمارەیەک بیری ئیرتیوازی لە ناوچەی کانی شەیتان و بەستنەوەی بە هێڵی ئاوی چەمچەماڵەوە، هاوکات لە خاڵی دووەمدا وەکو چارەسەری بنەڕەتی کێشەی ئاوی چەمچەماڵ پێشنیازی جێبەجێکردنی پرۆژەی ئاوی گۆپتەپە - چەمچەماڵی کرد.   کۆتایی مانگی ئایار رەمک رەمەزان، قایمقامی چەمچەماڵ رایگەیاند، ناوەندی چەمچەماڵ و ناحیەکانی شۆڕش و تەکیە بەدەست نەبوونی ئاوی شیرینەوە دەناڵێنن و هەفتەی یەک جار ئاو بە ماڵان دەدرێت، گوتیشی "لە هاویندا دوو هەفتە جارێک دەتوانین ئاو بە ماڵان بدەین".  ئارام نەجات تاڵەبانی، سەرۆکی شارەوانیی چەمچەماڵ بە تۆڕی میدیایی رووداوی راگەیاندبوو "لە سەنتەری قەزای چەمچەماڵ و ناحییەکانی شۆڕش و تەکیە ئاو زۆر کەمبووە و بەشێکی پەیوەندی بە وشکەساڵی و بێبارانییەوە هەیە، گەڕەکی وا هەیە لە قەزاکە بە ١٥ رۆژ جارێک ئاو دێتەوە، زۆر مانەوەی ئاویش لە تەنکییەکانی سەربان کارەساتی تەندروستی لێدەکەوێتەوە. "