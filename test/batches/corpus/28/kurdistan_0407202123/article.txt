پەکخستنی پرۆژەی بە دووسایدکردنی رێگەی بازاڕی رانیە سیستمی هاتووچۆی شارەکەی تێکداوە و بەشێک لە خەڵکیش بە سەیر و سەمەرە باسی دەکەن.  سەعدی مەحموود پێشمەرگەیە و دەڵێت، "بووەتە شتێکی سەیروسەمەرە، خەڵک رۆژانە باسی دەکەن. ئەوەش سیستمی هاتووچۆی تێکداوە. "  پرۆژەی بە دووسایدکردنی رێگەی بازاڕی رانیە، ساڵی ٢٠١٢ کەوتووەتە واری جێبەجێکردنەوە، درێژیی رێگەکە هەزار و ٢٠٠ مەترە، گوژمەی تەرخانکراویش بۆی نزیکەی پێنج ملیار دینار بووە، بۆ قەرەبووکردنەوەی خاوەن موڵکەکانیش ١١ ملیار دینار پێویستە.  عەباس ئەحمەد، سەرۆکی شارەوانیی رانیە دەڵێت، "حکومەتی هەرێمی کوردستان سزای خەڵکی رانیە دەدات بە دەلیلی ئەوەی ٤٠٠ ملیار تەرخاندەکرێت بۆ ١٠٠ مەتریی سلێمانی، رێگەی ١٥٠ مەتری و ١٢٠ مەتریی هەولێر تەواودەکرێت، بەڵام ١١ ملیار تەرخانناکرێت بۆ رانیە. "  رێگەی سەرەکیی رانیە سەرکەپکانیش بە هەمان شێوە قەرەبووکردنەوەی خاوەن موڵک نزیکەی ١٦ ساڵە پرۆژەکەی پەکخستووە، مامەند عەباس خاوەنی موڵکەکەیە، ئەو بڕە پارەیەی بۆی دانراوە پێی رازی نییە.  مامەند عەباس بە رووداوی گوت، "ئەمن داوای مافی خۆم کردووە، چیم دەکەوێ ئەوەم بدەنێ و داوای زیادیم نەکردووە، بەڵام نایانەوێت بیکەن، چونکە لە رانیە چەندین کەس قەرەبوو کراونەتەوە مەترێک زەویان لە کەس نەبڕیوە، هی ئەوان وەک منیش نییە، من لە شارەوانی کڕیومە ساڵانی هەشتاکان و خاوەنی راستەقینەیم. "  بڕی ئەو پارەیەی بۆ قەرەبووکردنەوەی خاوەن موڵکەکان دانراوە، بۆ هەر مەترێک یەک ملیۆن و ٤٤٠ هەزار دینارە، بەڵام خاوەن زەوییەکان پێی رازی نین.