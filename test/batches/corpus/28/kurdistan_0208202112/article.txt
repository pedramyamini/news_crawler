ئەمڕۆ دووشەممە ٠٢ - ٠٨ - ٢٠٢١ بەڕێوەبەرایەتیی کارەبای سلێمانی لە فەیسبووکی خۆیان رایدەگەیێنێت، له‌م مانگه‌شدا ٢٤ كاژێر کارەبا بە هاونیشتمانیانی سنووری پارێزگاکە دەدرێت و هه‌ر كاتێك كاره‌بای نیشتمانی ببڕێت كار به موەلیده‌كان ده‌كرێت.  بەپێی راگەیێندراوی بەڕێوەبەرایەتیی کارەبای سلێمانی، موەلیدەکان لە مانگی تەممووز لەنێوان ٢٨٥ بۆ ٣١٥ کاژێر کارەبایان بە هاونیشتمانیان داوە، به‌هۆی جیاوازیی كارپێكردنی موه‌لیده‌كان له گه‌ڕه‌كێك بۆ گه‌ڕه‌كێكی دیكه، نرخی ئه‌مپێرێك كاره‌بای موه‌لیده‌ی گه‌ڕه‌كێك بۆ گه‌ڕه‌كێكی دیكه جیاواز ده‌بێت.  هەر ئەمڕۆ ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، رۆژانە ١٤ بۆ ١٥ کاژێر کارەبای نیشتیمانی دەدرێت، گوتیشی، "وەزارەتی کارەبا ٣٥٠٠ تا ٣٦٠٠ مێگاوات کارەبا بەرهەمدەهێنێت، بەڵام خواست لەسەر کارەبا نزیکەی ٥٠٠٠ مێگاواتە".  گوتەبێژی وەزارەتی کارەبا ئاماژەی بەوەشکرد، خەرجیی کارەبا لە هەرێمی کوردستان مانگانە ٨٥ ملیۆن دۆلارە و قەرزەکانی هاوبەشانی کارەباش دەکرێتە قیست، بۆ ئەوەی بتوانن قەرزەکانیان بدەنەوە.