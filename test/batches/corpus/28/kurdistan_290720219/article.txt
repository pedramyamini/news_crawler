کۆبوونەوەکە لە مەکتەبی سیاسیی یەکێتییە و کاژێر ١١: ٠٠ دەستیپێکردووە، بافڵ تاڵەبانی، هاوسەرۆکی یەکێتیی نیشتمانیی کوردستان و عومەر سەید عەلی، رێکخەری گشتیی بزووتنەوەی گۆڕان سەرۆکایەتیی کۆبوونەوەکە دەکەن.   ئەمە یەکەم کۆبوونەوەی نێوان یەکێتی و گۆڕانە لەدوای کێشەکانی نێوخۆی یەکێتی و رادەستکردنی دەسەڵاتەکانی لاهوور شێخ جەنگی بۆ بافڵ تاڵەبانی.  سەرچاوەیەکی لە یەکێتی بە میدیای حیزبەکەی راگەیاندووە، کە چەند پرسێکی پەیوەست بە هەڵبژاردنی داهاتووی عێراق تاوتوێ دەکرێت و چاوەڕێش دەکرێت سەرۆکێکی نوێ بۆ هاوپەیمانیی کوردستان یەکلابکرێتەوە. ئەمە لە کاتێکدایە کە پێشتر لاهوور شێخ جەنگی سەرۆکی هاوپەیمانێتییەکە بوو.   هەڵبژاردنی داهاتووی ئەنجوومەنی نوێنەرانی عێراق یەکێک لە پرسە گەرمەکانی عێراق و ناوخۆی هەرێمی کوردستانە. لە عێراق دوای کشانەوەی موقتەدا سەدر، حیزبی شیوعیی عێراق، گردبوونەوەی کۆماریی عێراق و بەرەی دیالۆگی عێراق بە سەرۆکایەتیی ساڵح موتڵەگ  لە بەشداریکردن لە هەڵبژاردن، ئەگەری بەڕێوەچوونی هەڵبژاردنی پێشوەختەی پەرلەمان لە ١٠ی ئۆکتۆبەری ئەمساڵ لاواز بووە.  چۆمان محەممەد، ئەندامی جڤاتی نیشتمانیی بزووتنەوەی گۆڕان بە رووداوی راگەیاندبوو، بۆ دیاریکردنی سەرۆکی نوێی هاوپەیمانیی کوردستان لە نزیکترین کاتدا لیژنەی باڵای نێوان یەکێتی و گۆڕان کۆدەبێتەوە و '' یەکێتیش هەر کەسێک دیاری بکات گفتوگۆی لەسەر دەکەین. " دەشڵێت، ئەم بابەتە هیچ گرفتێکی نابێت بۆ یەکێتی و گۆڕان و لای ئەوانیش [یەکێتی] هەر کەسێک دەستنیشان بکەن "ئێمە گفتوگۆی لەسەر دەکەن و بڕیاریشە لیژنەی باڵا لەنزیکترین کاتدا کۆببێتەوە و قسە لەسەر ئەو پرسە بکرێت کە ئایا چ کەسێک وەکو سەرۆکی هاوپەیمانیی کوردستان دەستنیشان دەکرێت. "  پێشتر بافڵ تاڵەبانی، هاوسەرۆکی یەکێتیی نیشتمانی کوردستان بە بۆنەی ساڵڕۆژی راگەیاندن و دامەزراندنی بزووتنەوەی گۆڕان، پەیامێکی ئاراستەی ئەو بزووتنەوەیە کردو لەبارەی هاوپەیمانێتییەکەیشیان گوتی "جەخت لە بەردەوامیی هەوڵەکانمان بۆ سەرخستنی هاوپەیمانیی کوردستان دەكەینەوە. "  رۆژی ١ - ٥ - ٢٠٢١ هاوپەیمانیی کوردستان لەنێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، ناوەڕاستیی مانگی رابردووش هاوسەرۆکانی یەکێتی و رێکخەری گشتیی بزووتنەوەی گۆڕان لە رێوڕەسمێکدا واژووی خۆیان خستە سەر رێککەوتنی هاوپەیمانییەکە.  لە ٨ ـی تەممووز کێشەکانی نێوان هاوسەرۆکانی یەکێتی دەستیپێکرد، دوای نزیکەی هەفتەیەک لە کۆبوونەوەی مەکتەبی سیاسیی حیزبەکە رێککەوتن لەسەر لێسەندنەوەی دەسەڵاتەکان لە لاهوور شێخ جەنگی و رادەستکردنی بە بافڵ تاڵەبانی، هاوسەرۆکی یەکێتی.  ١٩ ـی ئەم مانگەش لاهوور شێخ جەنگی، هاوسەرۆکی یەکێتی لە پەیامێکدا کشانەوەی خۆی لە سەرۆکی هاوپەیمانیی کوردستان (یەکێتی و گۆڕان) راگەیاند و گوتی، "لە سۆنگەی ئەم پێشهاتە نوێیانەی ناو حیزبەکەم لە بەرپرسیارییەتی سەرۆکی هاوپەیمانی کوردستان دەکشێمەوە و بەرپرسیارێتییەکەی بە هاوسەرۆک و ئەنجوومەنی سەرکردایەتی دەسپێرم. "