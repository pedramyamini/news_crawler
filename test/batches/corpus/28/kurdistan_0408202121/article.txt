بەپێی په‌یڕه‌وی ناوخۆی یه‌كێتی، ئەنجوومەنی سەرکردایەتی تاکە لایەنە کە دەتوانێت جلی فەرمی بە بەر گۆڕانکارییەکانی ئەم دواییەی حیزبەکەیدا بکات.  ئەبوو زێد ساڵح، ئەندامی ئەنجوومەنی سەرکردایەتیی یەکێتیی نیشتیمانیی کوردستان دەڵێت، دیار نییە کەی کۆدەبنەوە، بەڵام پێدەچێت مانگێک یان کەمتر لە مانگێکی دیکە کۆببنەوە.  بەپێی پەیڕەوی ناوخۆ، بۆئەوەی پرسی متمانە لێسەندنەوە لە هاوسەرۆكێك بخرێتە بەرنامەی كارەوە، دەنگی (٥١) ئەندامی ئەنجوومەنی سەركردایەتیی پێویستە، بەڵام متمانە سەندنەوە پێویستی بە دەنگی (دوو لەسەر سێ)ی ئەندامانە، واتە لە (١٢٤) ئەندامی ئەنجوومەنی سەركردایەتی، دەبێت (٨٣) ئەندام دەنگی پێبدات.  ئەبو زێد ساڵح، ئەندامی ئەنجوومەنی سەرکردایەتیی یەکێتیی نیشتیمانیی کوردستان رایگەیاند "گەر بگەینە سەر ئەوەی پێویست بکات لە ئەنجوومەنی سەرکردایەتی دەنگی لەسەر بدرێت و ئامادەکاریی بۆ بکرێت بۆئەوەی بتوانین بڵێین سیستەمی هاوسەرۆکی نەما و کاک بافڵ دەبێت بە سەرۆکی ئەو حیزبە یان سکرتێر، دەبێت لە کۆبوونەوەی ئەنجوومەنی سەرکردایەتی دەنگی زۆرینە بەدەستبهێنێت".  بۆ هەڵوەشاندنەوەی سیستەمی هاوسەرۆکایەتیش، بڕیارە یەکلاکەرەوەکە هەر لای ئەنجوومەنی سەرکردایەتییە، بەڵام بۆ ئەمەیان دەبێت زۆرینەی رەهای ئەندامانی ئەنجوومەن لەگەڵی بن.  هێمن غازی، شارەزا لە پەیڕەوەی ناوخۆی یەکێتی ئاماژەی بەوە کرد، "لە حاڵەتێکدا بۆ نەمانی هاوسەرۆک و دووبارە وەک پێشتر سیستەمی سکرتێری گشتی هەبێت، ئەنجوومەنی سەرکردایەتی دەتوانێت بە ئامادەبوونی ١٠١ ئەندام بڕیار لە هەر گۆڕانکارییەک بدات".  هەرچەند پێش دەرکەوتنی ناکۆکییەکان، بافڵ تاڵەبانی و لاهوور شێخ جەنگی بەیەکەوە زیاتر لە ٩٠ دەنگیان لە ئەنجوومەنی سەرکردایەتی هەبوو، بەڵام میدیاکانی نزیک لە لاهوور شێخ جەنگی نزیکەی ٨٠ دەنگی ئەو ئەنجوومەنە بۆ ئەو دەگەڕێننەوە.  کارکردن بۆ دروستکردنی زۆرینەی نزیک لە بافڵ تاڵەبانی لە ئەنجوومەنی سەركردایەتی، بە هۆکاری سەرەکیی دیارنەبوونی کاتی کۆبوونەوە چاوەڕوانکراوەکەی ئەنجوومەنی سەرکردایەتیی یەکێتی ناو دەبرێت.  کۆبوونەوەکەی مەکتەبی سیاسی بەبێ هیچ بڕیار و بەرچاوڕوونییەک بۆ چۆنێتی چارەسەرکردنی کێشەی هاوسەرۆکان کۆتاییهات. ئەگەر یەکێتی بیەوێت بەم دۆخەی ئێستای پێ نەخاتە نێو بانگەشەی هەڵبژاردنەوە، کۆبوونەوەیەکی تایبەتی ئەنجوومەنی سەرکردایەتیی پێویستە کە جیاوازیی زۆری دەنگی لایەنگرانی هاوسەرۆکەکان لەنێو ئەو ئەنجوومەنە، ئاسۆیەکی گەش بۆ کۆبوونەوەیەکی وا نزیک و خێرا ناخاتەڕوو.