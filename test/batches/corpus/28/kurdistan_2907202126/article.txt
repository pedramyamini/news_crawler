بەرپرسانی ئیدارەی پارێزگای کەرکووک بەو بڕە بودجەیە رازی نین و دەڵێن، "پارێزگاکەمان زیاتر لە ٩٠ هەزار بەرمیل نەوت بەرهەم دەهێنێت، بۆ ئەوەش سکاڵایان لە چاودێریی دارایی تۆمارکردووە".  عەلی حەمادی، یاریدەدەری پارێزگاری کەرکووک دەڵێت "پشکی کەرکووک لە پترۆ دۆلار ٣٥ ملیار دینار بوو لە ساڵی ٢٠٢١، بەڵام لە ساڵی ٢٠١٩ دا ٦٣ ملیار دینار بوو، دوای پەیوەندیمان لەگەڵ وەزارەتی پلاندانان، گوتیان لەسەر بنەمای بەرهەمهێنانی ٩٠ هەزار بەرمیل نەوت دانراوە، رەخنەمان لەسەر ئەوە هەیە".  لە پارێزگای کەرکووک رۆژانە ٣٠٠ هەزار یان زیاتر بەرمیل نەوتی خام بەرهەم دەهێندرێت، نزیکەی ١٠٠ هەزار بەرمیلی هەناردەی تورکیا دەکرێت و ١٠ هەزاری هەناردەی ئوردن دەکرێت بە نرخێکی کەمتر لە بازاڕی فرۆشتنی جیهانی.  ئەوەی دەمێنێتەوە رەوانەی پاڵاوگەکان دەکرێت تاوەکو بەرهەمەکانی نەوتی سپی و بەنزین و گازوایلی لێ جیابکرێتەوە بۆ بەرهەمی نێوخۆی پارێزگاکان.  فەرهاد حەمزە، ئەندازیاری کۆمپانیای نەوتی باکوور ئاماژەی بەوە کرد "بەشێکی زۆری بۆ پاڵاوگە نێوخۆییەکان دەچێت و بەشی دووەمیشی هەناردەی دەرەوە دەکرێت، پترۆ دۆلار لەسەر بنەمای هەر بەرمیلێک نەوتی بەرهەمهێندراو و غازی بەرهەمهێندراوە".  کۆمپانیای نەوتی باکوور خاوەنی چوار کێڵگەی بەرهەمهێنانی نەوتییە و رێژەی بەرهەمهێنانی نەوت لە کێڵگەیەک بۆ یەکێکی دیکە جیاوازە.  کێڵگەی نەوتی کەرکووک کە بابەگوڕگوڕ و هاڤانا دەگرێتەوە ٢٠٠ هەزار بەرمیل نەوتی رۆژانەی لێ بەرهەمدێت، کێڵگەی نەوتی جەمبوور ٤٠ هەزار بەرمیل رۆژانە، کێڵگەی نەوتی خەباز ٢٥ هەزار بەرمیل و کێڵگەی نەوتی بای حەسەنیش رۆژانە ١٠٠ هەزار بەرمیل بەرهەم دەهێنێت.