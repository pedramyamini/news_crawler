عیرفان حوسێنی، ئەندامی بەڕێوەبەری ئەنجوومەنی سەوزی چیا دەڵێت: شەوی رابردوو، ئاگری دارستانەکانی دەروەران لە نێوان مەریوان و سنووری هەرێمی کوردستان کوژێنرایەوە، بەڵام دووبارە هەڵگیرسایەوە.  لە لایەن خۆیەوە سەرۆکی بەڕێوەبەرایەتیی سەرچاوە سرووشتییەکانی مەریوان گوتی، بەڕێوەبەرایەتییەکەی رۆڵی گرنگی لە هەوڵەکانی تایبەت بە کوژاندنەوەی ئاگرەکەدا هەبووە.   ئازاد نامداری، سەرۆکی بەڕێوەبەرایەتیی سەرچاوە سرووشتییەکانی مەریوان رایگەیاند: " ٣٢ کەس لە فەرمانبەرانی بەڕێوەبەرایەتییەکەی لە شارەکانی مەریوان، سنە و کامیارانەوە هاوکاربوون بۆ کوژاندنەوەی ئاگرەکە".   عیرفان حوسێنیش گوتی، بەڕێوەبەرایەتیی سەرچاوە سرووشتییەکان ستافێکی کەمی هەیە، بەڵام دامودەزگاکانی دیکەی وەک سوپا هیچ هاوکارییەک پێشکێش ناکەن.    بەپێی راپۆرتی ئەنجوومەنی سەوزی چیا، ئەمساڵ ١٢٠ ئاگرکەوتنەوە لە دارستانەکانی مەریوان کەوتوونەتەوە، بەڵام دامودەزگا پەیوەندیدارەکان هەوڵیان بۆ کوژاندنەوەی ئاگرەکان نەداوە.  بە گوتەی حوسێنی، تەنیا لە گوندی دۆڵەبی نزیکەی ٢ هەزار دار سووتاون کە تەمەنیان لەنێوان ٤٠٠ بۆ ٥٠٠ ساڵ بووە.   ئازاد نامداری دەڵێت: هەموو ساڵێک لە سەرەتای مانگی حوزەیرانەوە کەوتنەوەی ئاگر دەستپێدەکات، بەڵام ئەمساڵ کەوتنەوەی ئاگر بەهۆی وشکەساڵییەوە نزیکەی مانگێک زووتر دەستیپێکرد.   سووتانی دارستانەکان هۆکاری جیاوازی هەیە، لەوانەش کەمتەرخەمی خەڵک و گەشتیاران.  ئەندامێکی ئەنجوومەنی سەوزی چیا لە ڤیدیۆیەکدا کە لە تۆڕە کۆمەڵایەتییەکان بڵاویکردووەتەوە دەڵێت، ئەوە ماوەی ٤٨ کاژێرە ئەو دارستانانەن ئاگر دەگرن، "تاوەکو ئێستا هیچ لایەنێک بەرپرس نەچوون بۆ کوژاندنەوەی ئاگرەکە".  بە گوتەی ئەو ئەندامەی ئەنجوومەنی سەوز، ئەوان توانیویانە ئاگرەکە رابگرن، بەڵام دوای ١٠ خولەک دیسانەوە دەستپێدەکاتەوە و ئاگرەکە دێتە خوارەوە. هەروەها داوا لە خەڵک دەکات کە بچن و یارمەتییان بدەن، چونکە ئەو پێیوایە کە نابێت "بەتەمای هیچ لایەنێکی حکومی بن" کە بە هانایانەوە بچێت.            عیرفان حسێنی، ئەندامی ئەنجوومەنی سەوزی چیا بە تۆڕی میدیایی رووداوی راگەیاند، دوای ٤٨ کاژێر لە ئاگرکەوتنەوە بە هەوڵی ئەندامانی ئەنجوومەنەکەیان، خەڵکی خۆبەخش و دوو بەڕێوەبەرایەتیی سەرچاوە سرووشتییەکانی مەریوان "بەخۆشحاڵییەوە ئەمڕۆ دوای چەندین جار هەڵگیرسانەوە، ئاگرەکە کۆنترۆڵکرا".     هاوکات ئاگرێکی دیکە لە سنووری دۆڵەبێ، ئاسناوا و قالانجان کەوتووەتەوە، عیرفان حسێنی لەو بارەوە دەڵێت، "خۆشبەختانە زیاتر لە ١٦٠ ئەندامی ئەنجوومەنی سەوز و خەڵکی دێهاتەکانی دەوروبەری ئاگرەکە، هەروەها چەند تیمێکی بەڕێوەبەرایەتیی سەرچاوە سرووشتییەکانی مەریوان لەوێن".