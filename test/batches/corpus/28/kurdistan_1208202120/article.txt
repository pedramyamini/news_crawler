کێشەی ئەو خێزانە لەگەڵ زاواکەیان، لە تێکچوونی پەیوەندیی نێوان کچەکەیان و زاواکەیان سەریهەڵداوە، پێش ئەوەی تەقەیان لێبکات، دەمەقاڵێ لەنێوانیان دروستبووە.  زەرغام هیشام، یەکێک لە بریندارەکانە و بە تۆڕی میدیایی رووداوی راگەیاند، "دوو فیشەک بەر براگەورەکەم کەوت، لە سینگیدا و خستی، من و براکەی دیکەم چووین تەقەی کرد، چوار گوللەم بەرکەوت، من ئێستا خراپم، براکەی دیکەم لە نەخۆشخانەیە و برا گەورەکەم شەهیدبوو، دوێنێ بە منیان گوت. "  هاوژینی کوژراوەکە جگە لە سێ کچی دەوری کە لە ڤیدیۆکەدا دەیانبینن، بە کۆرپەیەکی هەشت مانگی دووگیانە، بەڵام خەمی لەدەستدانی هاوژینەکەی سەرگەردانی کردوون، ئێستا ئەوەی سوکنایی بەدڵییان دەدات، تەنیا دەستگیرکردنی بکوژەکەیە.  رووداوەکە لە ٢٨ - ٧ ـی رابردوو لە پردێ روویداوە، بەپێی ڤیدیۆی کامێراکانی چاودێری، بکوژەکە بۆ ئەوە چووە تەواوی خێزانەکە لەنێو ببات، بەڵام دراوسێیەکیان بەناوی فەلاح دەبێتە فریادڕەس و ژیانی خۆی دەخاتە مەترسییەوە تاوەکو بکوژەکە و برایەکی دەڕۆن.  حەنان فەخرەدین، هاوژینی کوژراوەکەیە و دەڵێت، "کە مەخزەنەکەی تێیدا نەما، چوو هی دیکە بهێنێت تاوەکو هەموومان بکوژێت، ئەو پیاوە خودا بۆی ناردین و ئەو نەهاتبایە هەمووی دەکوشت، من هیچم ناوێ، بەس داوام لە حکومەت و لە کاک مەسعود بارزانی ئەوەیە [دەستگیربکرێت]. "  فەلاح دەرگای بە دەرگای ماڵی قوربانییەکانە و دەڵێت "رووداوەکە کوشتارگەیەکی گەورەبوو دەرهەق بەو خێزانە. "  پۆلیسی پردێ لە لێکۆڵینەوەیان بۆ رووداوەکە ئاشکرایان کردووە، چەکدارەکە ٢٩ فیشەکی تەقاندووە، سەبارەت بە دەستگیرکردنیشی، فەرمانی بۆدەرکراوە، بەڵام بەپێی زانیارییەکانی رووداو، ئێستا لە دەرەوەی سنووری پارێزگای کەرکووکە.