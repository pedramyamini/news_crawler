ئەمڕۆ شەممە ٣١ - ٧ - ٢٠٢١ شاندێکی پێنج کەسی یەکێتی بە سەرپەشتیی قوباد تاڵەبانی دوای تێپەربوونی دوو رۆژ لە دیاریکردنی وەک سەرۆکی لیستی هاوپەیمانیی کوردستان سەردانی بارەگای سەرەکیی بزووتنەوەی گۆرانیان کرد.   دوای کۆبوونەوەکە قوباد تاڵەبانی لە کۆنگرەیەکی رۆژنامەڤانیدا رایگەیاند، "باسی میکانیزمی چۆنێتیی کارکردنی هاوپەیمانیێتیەکەمان کرد، ئەرکەکانمان دابەشکرد بەسەر لیژنە هاوبەشەکان، وەکو ئاگادارن بانگەشە دەستیپێکردووە، ئێمەش لەو قۆناخەدا هەموو هێزەکان و رێکخستنەکان و جەماوەری خۆمان دەخەینەگەڕ لە پێناوی سەرخستنی هاوپەیمانێتییەکەمان، تاوەکو باشترین خزمەت بە دانیشتووانی کوردستان و عێراق بکەین. "  لە بەشێکی دیکەی قسەکانیدا قوباد تاڵەبانی لەبارەی نێوەڕۆکی کۆبوونەوەکە رایگەیاند، "ئاماژەمان بەوەداوە کە ئێمە دەمانەوێت ئارامی و سەقامگیری بگەڕێنینەوە، تاوەکو بە یەکەوە بە بەهێزی لە بەغدا بەرگری لە مافی خەڵکی کوردستان بکەین، بتوانین بە هێزێکی یەکگرتوو لەژێر یەک چەتر بەرگری لە مافە رەواکانی خەڵکی کوردستان بکەین. "  هەوروەها لەبارەی بوونی بە سەرۆکی لیستی هاوپەیمانیی کوردستان، قوباد تاڵەبانی گوتی، "سوپاسی خۆم گەیاندە هەموو لایەک بۆ ئەو ئەرکەی کە بەمنیان سپارد، پشتیوان بە خودا بە یەکەوە بەهێزتر و جوانترین و دەتوانین باشتر بەرگری لە مافەکانی کۆمەڵانی خەڵکی کوردستان بکەین. "  پێشەوا بەختیار، پەیامنێری رووداو رایگەیاند، شاندەکەی گۆڕان لە ٥ کەس پێکهاتبوون و لە کۆبوونەوەکەدا سەبارەت بە ئامادەکاری بۆ هەڵبژاردنی پێشوەختەی عێراق و چارەسەری کێشە و گرفتەکانیان گفتوگۆیان کرد. کۆبوونەوەکە بەبەشداریی مەکتەبی کارگێری و رێکخراوەیی و راگەیاندنی هەردوو حیزبەکە بوو.   لە رۆژی ٢٠ - ٠٦ - ٢٠٢١ لە رێوڕەسمێکدا لە سلێمانی یەکێتی و گۆران رێککەوتنی پێکهێنانی لیستی هاوپەیمانیی کوردستانیان بۆ هەڵبژاردنی پێشوەختەی عێراق واژووکرد.