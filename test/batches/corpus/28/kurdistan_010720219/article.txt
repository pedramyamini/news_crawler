ئیلیا سادق، بەڕێوەبەری نەخشەدانانی دهۆک بە رادیۆی رووداوی راگەیاند: "پلانمان ئەوەیە کە ناوچەکانی دەرەوەی دهۆک لە رووی پیشەسازی و گەشتیارییەوە چالاک بکەین بۆ ئەوەی جەنجاڵیی ناوەندی شار کەم ببێتەوە. "  ساڵانێکە ماستەرپلانی دهۆک لەلایەن کۆمپانیایەکی ئەڵمانییەوە کێشراوە، بەڵام باس لەوە دەکرێت کە ئەو ماستەرپلانە کاری پێ ناکرێت و هەڵوەشێنراوەتەوە.  بەڕێوەبەری نەخشەدانانی دهۆک گوتی: "ماستەرپلانی دهۆک ١٠ ساڵ پێشتر کێشراوە، هەڵنەوەشێنراوەتەوە و ئێستاکە لە بواری جێبەجێکردندایە کە ماوەی جیبەجێکردنەکەی ٣٥ ساڵە و هەر پێنج ساڵ جارێک نوێ دەکرێتەوە. تاوەکو ئێستا رێژەیەکی باشی لێ جێبەجێ کراوە. "  ئیلیا سادق گوتیشی: "ئەگەر بودجەمان لە بەردەستدا نەبێت، ئەوا جێبەجێکردنی ئەو ماستەرپلانە دوا دەکەوێت، چونکە پێویستی بە پارەیە. لە ماستەرپلانەکەدا تونێل، بەرزەپرد، ژێرتێپەڕ، ناوچەی پیشەسازی، باخچەی ئاژەڵان و چەندی رێگەی کەمەرەیی هەن. یەکێک لە کێشە سەرەکییەکانمان لە جێبەجێکردنی پرۆژەکاندا قەرەبووکردنەوەی خاوەن موڵکەکانە. "  بەڕێوەبەری نەخشەدانانی دهۆک ئاماژەی بەوە دا کە ئێستاکە بۆ ئەوەی جەنجاڵیی هاتووچۆ کەم بکەنەوە زیاتر لە توونێل پێویستیان بە دروستکردنی ئەندەرپاس و ئۆڤەرپاسە.