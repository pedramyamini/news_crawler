بەپێی راپۆرتی ماڵپەڕی نوورنیوزی سەر بە ئەنجوومەنی باڵای ئاسایشی نیشتمانیی ئێران، عەلی شەمخانی، سکرتێری ئەو ئەنجوومەنە لە کۆبوونەوە لەگەڵ فوئاد حوسێن، وەزیری دەرەوەی عێراق باسی لە بوونی گرووپە "چەکدارەکانی دژبەری ئێران" لە هەرێمی کوردستان کردووە و داوای لە حکومەتی عێراق کردووە: "بۆ دەرکردنی ئەو گرووپانە لە کوردستانی عێراق هەوڵی جیدیتر بدات".  عەلی شەمخانی و فوئاد حوسێن رۆژی سێشەممە ١٠ - ٠٨ - ٢٠٢١ لە تاران کۆبوونەوە و تێیدا عەلی شەمخانی گوتی، دەبێت عێراق ئەو گرووپانە دەربکات بۆ ئەوەی ئێران ناچار نەبێت "بۆ رێگریکردن لە شەڕەنگێزی بەردەوامی ئەو گرووپە چەکدارانە دەستپێشخەری بکات".   عوسمان خەلیلی، سەرپەرشتیاری هێزی پێشمەرگەی کۆمەڵەی زەحمەتێکشانی کوردستان بە تۆڕی میدیایی رووداوی راگەیاند، هیچ داوایەکی فەرمی لەوبارەوە لێنەکراوە و ئەو هەواڵەیان لە راگەیاندنەوە زانیوە، بۆیە ئامادەنین شوێنی خۆیان جێبهێڵین.  عوسمان خەلیلی گوتی: "ئێران ساڵانێکە ئەو داوایە لە حکومەتی عێراق و حکومەتی هەرێمی کوردستان دەکات، ئەوە شتێکی نوێ نییە، بۆیە دڵنیایی دەدەین کە ئێمە چەک دانانێنین، مەگەر دەریشمان بکەن ئەگینا لە شوێنی خۆمان دەرناچین".  کۆمەڵەی شۆڕشگێڕی زەحمەتکێشانی کوردستانی ئێران پێیوایە ئەو داواکارییەی ئێران لە عێراق، تەنیا کارتێکی گوشارە و لەکاتی هەڵبژاردنەکاندا بەکاردەبرێت. عەبدوڵڵا ئازەربار، ئەندامی مەکتەبی سیاسیی شۆڕشگێڕی زەحمەتکێشانی کوردستانی ئێران بە رووداوی گوت "ئێمە بە فەرمی هیچ داوایەکمان لێنەکراوە بۆ ئەوەی شوێنەکانمان چۆڵبکەین، وروژاندنی ئەو بابەتە تەنیا کارتێکی گوشارە کە ئێران بەکاری دەهێنێت و زیاتر لە کاتی هەڵبژاردنەکانیشدا بەکاری دەهێنێت".  عەبدوڵڵا ئازەربار ئاماژەی بەوەکرد، ئێمە ئەوەندەی پێمانبکرێ لەگەڵ حکومەتی هەرێمی کوردستان هاوئاهەنگی دەکەین و هەموو پرسەکانیش بە دیالۆگ یەکلایی دەکەینەوە، بەڵام دەبێ هەمووانیش ئەوەیان لەبەرچاوبێت کە ئەمە پرسی پارچەیەکی گەورەی کوردستانە بۆیە جێبەجێکردنی سەختە "کوردی رۆژهەڵات بێ دەردیسەریترین کوردن بۆ حکومەتی هەرێمی کوردستان".   حیزبی دیموکراتی کوردستانیش ئەم داواکارییە بە نوێ نازانێت. کەمال کەریمی، ئەندامی دەفتەری سیاسیی حیزبی دیموکراتی کوردستان بە رووداوی گوت: " پرسی دەرکردنی ئێمە (حیزبەکانی رۆژهەڵاتی کوردستان) پێشتریش چەندجارێک باسکراوە و هەندێ پەرلەمانتاری ئێران وروژاندوویانە، بەڵام سەرکەوتوو نەبووە".  حیزبەکانی رۆژهەڵاتی کوردستان لە ساڵی ١٩٨٣ ـەوە، دوای ئەوەی کۆماری ئیسلامیی ئێران دەستی بەسەر ناوچە رزگارکراوەکانی رۆژهەڵاتی کوردستاندا گرتەوە، بنکە و بارەگاکانیان لە باشووری کوردستان جێگیرکرد.  ئەو حیزبانە ساڵانێکە چالاکییان راگرتووە و هۆکاری ئەوەش بۆ رەچاوکردنی دۆخی هەرێمی کوردستان دەگەڕێننەوە.  لەگەڵ ئەوەشدا کۆماری ئیسلامی ئێران زۆرجار ئەندام و بنکە و بارەگای ئەو حیزبانەی کردووەتە ئامانجی هێرشی جۆراوجۆر.  پێشتر حوسێن سەلامی، فەرماندەی سوپای پاسداران ٠١ - ٠٦ - ٢٠١٦ هۆشداری دا و گوتی: "هەر خاڵێک کە سەرچاوەی دروستبوونی مەترسی لەسەر کۆماری ئیسلامی بێت، بێ رەچاوکردنی هیچ تێبینییەک لەنێوی دەبەین".  دوو ساڵ دوای ئەوە لە رۆژی ٠٨.٠٩.٢٠١٨ سوپای پاسداران هێرشی موشەکیی کردەسەر سکرتاریەتی حیزبی دیموکراتی کوردستان و ١٧ کەس، کە ژمارەیەکیان ئەندامی رێبەریی ئەو حیزبە بوون، گیانیان لەدەستدا.  لە چەند ساڵی رابردووشدا سوپای پاسداران زۆرجار بنکەی حیزبەکانی رۆژهەڵاتی کوردستانی لە ناوچە سنوورییەکانی رۆژهەڵاتی کوردستان تۆپباران کردووە.