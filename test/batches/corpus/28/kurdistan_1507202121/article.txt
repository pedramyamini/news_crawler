سابیر حەمەد کانەبی، بەڕێوەبەری پەروەردەی دەشتی هەولێر بە تۆڕی میدیایی رووداوی راگەیاند، "ئەو مامۆستایەی پێشتر دوو ساڵ مۆڵەتی بێ مووچەی وەرگرتبێت و دواتر ساڵێک دەوامی کردبێتەوە، دەتوانێت داواکاری پێشکێش بکاتەوە".  وەزارەتی پەروەردەی حکومەتی هەرێمی کوردستان بە نووسراوی ژمارە ١١٥٤٢ لە رۆژی ٧ی تەممووزی ٢٠٢١ لەبارەی مۆڵەتی بێ مووچەی مامۆستایانی قۆناخەکانی بنەڕەتی و ئامادەیی چەند بڕیارێکی دەرکردووە کە ئەمانەن:  ١ - لەدوای ٢١ - ١٢ - ٢٠١٥ مۆڵەتی بێ مووچەی لە دوو ساڵ تێپەڕ نەبووبێت، واتە لەدوای ئەم رێککەوتە تەنیا مافی دوو ساڵ بێ مووچەی هەیە.  ٢ - سەبارەت بە درێژکردنەوەی مۆڵەتی بێ مووچە:  - پێویستە دوای کۆتاییهاتنی ماوەی بێ مووچەکە دەست بە کار بکاتەوە و دووبارە داواکاری پێشکێش بکات بۆ وەرگرتنی مۆڵەت، بەو مەرجەی مافی مۆڵەتی بێ مووچەی مابێت.  - بۆ ئەو مامۆستایەی لە دەرەوەی وڵاتە و بەهۆی نەخۆشییەوە ناتوانێت بگەڕێتەوە، پێویستە بە راپۆرتی پزیشکیی ئەو وڵاتەی لێی نیشتەجێیە پشتڕاستبکرێتەوە و دواتر لەلایەن نوێنەرانی حکومەتی هەرێمی کوردستانەوە راستاندنی بۆ بکرێت و دوای پەسندکردنی لەلایەن فەرمانگەی پەیوەندییەکانی دەرەوەی حکومەتی هەرێمی کوردستانەوە دەکرێت مۆڵەتی بێ مووچەی بۆ درێژبکرێتەوە (بەو مەرجەی مافی هەبێت).  ٣ - مامۆستای ئافرەت کە لە مۆڵەتی دایکایەتیدایە، مافی هەیە لە ماوەی ١٠ رۆژ دوای دەستبەکاربوونەوەی داوای مۆڵەتی بێ مووچە بکات؛ بەپێی فۆرمی ژمارە یەک، بەو مەرجەی ئەو مافەی مابێت.  ٤ - هۆکاری داواکردنی مۆڵەتی بێ مووچە وەکو لە خاڵەکانی فۆرمی ژمارە ١ دا هاتووە، پێویستە لەلایەن داواکارەوە بە روونی ئاماژەی پێبکرێت کە بۆچی مەبەستێک مۆڵەتەکە وەردەگرێت.  - هەڵوەشاندنەوە کاتێک دەکرێت کە ٧ رۆژ بەسەر دەرچوونی فەرمانی وەزاری تێپەڕ نەبووبێت و دەستی لە کار هەڵنەگرتبێت.  - بڕینی مۆڵەتەکە لەدوای دەست لە کار هەڵگرتن دەبێت، بە مەرجێک لە ٣١ - ١٢ - ٢٠٢١ تێپەڕ نەبووبێت.