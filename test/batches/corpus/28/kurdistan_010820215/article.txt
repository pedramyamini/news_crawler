ئەمڕۆ سەرەتای مانگی ئابە کە یەکێکە لە گەرمترین مانگەکانی ساڵ لە هەرێمی کوردستان، بەڵام لە چەند رۆژی رابردوودا لە چەند ناوچەیەک بارانباریوە. ئەژی چەتۆ، بەرپرسی راگەیاندنی بەڕێوەبەرایەتیی گشتیی کەشناسی و بوومەلەرزەزانیی هەرێمی کوردستان بە تۆڕی میدیایی رووداوی راگەیاند، "بارانبارین لەم وەرزە کەمێک قورسە پێشبینیبکرێت، چونکە رێڕەوەکەی دیار نییە، بەڵام لەو شوێنانەی کە هەڵم زۆرن هەور دروستدەبێت و چڕ دەبنەوە و باران دەبارێت، ئەوەش زۆرتر لە ناوچە شاخاوییەکان روودەدات".  بەڕێوەبەرایەتیی گشتیی کەشناسی و بومەلەرزەزانیی هەرێمی کوردستان لە پەڕەی فەیسبووک رایدەگەیێنێت، ئەمڕۆ نزمترین پلەی گەرمی لە باشووری کوردستان لە هەڵەبجە تۆماردەکرێت کە ٢٩ پلەی سەدییە و بەرزترین پلەی گەرمیش لە کەرکووک تۆماردەکرێت کە ٤٥ پلەی سەدییە.  لە پارێزگای هەولێر نزمترین پلەی گەرمی ٣٣ و بەرزترین پلەش ٤٢ ـی سەدی دەبێت. لە سلێمانی نزمترین ٣٠ پلە و بەرزترین ٤٢ پلە دەبێت. لە کەرکووک نزمترین ٣٣ و بەرزترین ٤٥ پلە دەبێت. لە دهۆک نزمترین ٣١ و بەرزترین ٤١ پلە دەبێت. هەروەها لە هەڵەبجە نزمترین ٢٩ و بەرزترین ٤٣ پلە دەبێت.  بەشێوەیەکی گشتی لە سەرجەم پارێزگاکانی باشووری کوردستان ئاسمان نیمچەهەور دەبێت و خێرایی با لە نێوان پێنج بۆ ١٥ کیلۆمەتر لە کاژێرێکدا دەبێت.     بەپێی زانیارییەکانی کەشناسیی هەرێمی کوردستان، سبەی دووشەممە ئاسمانی باشووری کوردستان نیمچەهەور دەبێت و لە هەولێر بەرزترین پلەی گەرمی ٣٢ و نزمترین ٤١ پلە دەبێت. لە سلێمانی نزمترین پلەی گەرمی ٣٠ و بەرزترین ٤٢ پلە دەبێت. لە کەرکووک نزمترین پلە ٣٢ و بەرزترین ٤٤ پلە دەبێت. لە دهۆک نزمترین ٣٠ پلە و بەرزترین ٤٠ پلە دەبێت. لە هەڵەبجە نزمترین ٣٢ پلە و بەرزترین ٤٢ پلە دەبێت.