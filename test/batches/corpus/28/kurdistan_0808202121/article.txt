نێچیرڤان بارزانی، سەرۆکی هەرێمی کوردستان لە پەیامێکدا بەبۆنەی ساڵیادی دامەزراندنیەوە، پیرۆزبایی ئاراستەی محەممەد حاجی مەحموود، سکرتێری گشتیی حیزبی سۆسیالیست دیموکراتی کوردستان کردووە و دەڵێت "بە رێزەوە لە تێکۆشان و خەبات و قوربانییەکانتان و لە رۆڵ و هەوڵی بەرچاوی بەڕێزتان و حیزبی سۆسیالیست دیموکراتی کوردستان بۆ یەکڕیزی و تەبایی لەنێوان لایەنە کوردستانییەکاندا دەڕوانم".  سەرۆکی هەرێمی کوردستان هیوای خواستووە ئەم بۆنەیە گوڕوتینی زیاتر بە خەباتی سیاسییان بدات بۆ خزمەتی بەرژەوەندی و ئامانجە باڵاکانی گەلی کوردستان.  دەقی پەیامەکەی نێچیرڤان بارزانی، سەرۆکی هەرێمی کوردستان:  بەڕێز کاک محەمەدی حاجی مەحموود  سکرتێری گشتیی حزبی سۆسیالیست دیموکراتی کوردستان  بە بۆنەی چل و پێنجەمین ساڵیادی دامەزراندنی حزبە تێکۆشەرەکەتان، حزبی سۆسیالیست دیموکراتی کوردستانەوە، بە گەرمی پیرۆزبایی لە بەڕێزتان و سەرکردایەتی و سەرجەم ئەندام و لایەنگرانتان دەکەم و هیوای سەرکەوتن و پێشکەوتنتان بۆ دەخوازم.  بە رێزەوە لە تێکۆشان و خەبات و قوربانییەکانتان و له رۆڵ و هەوڵی به‌رچاوی به‌ڕێزتان و حزبی سۆسیالیست دیموکراتی کوردستان بۆ یه‌کڕیزی و ته‌بایی له‌نێوان لایه‌نه کوردستانییه‌کاندا ده‌ڕوانم.  هیوادارم ئەم بۆنەیە گوڕوتینی زیاتر بە خەباتی سیاسیتان بدات بۆ خزمەتی بەرژەوەندی و ئامانجە باڵاکانی گه‌لی کوردستان.