ئەو پێشمەرگەیە ساڵێک و دوو مانگ پێش ئێستا ژیانی هاوژینیی پێکهێنا، دوای خۆی منداڵێکی چوار مانگی بە ناوی مەرد بەجێهێشتووە.  محەممەد مەنسور خەڵکی گوندی چەخماخەیە، تاوەکو ئێستا ١٧ شەهیدیان داوە، گەنجەکانی ئەو گوندە لە سەنگەری بەرگریدان، لەولاشەوە عەرەبی هاوردە بە پشتبەستن بە ئیدارەی کەرکووک، چەخماخە تەعریب دەکەن.  باوکی محەممەد ٢٠ ساڵ پێشمەرگایەتی کردووە و ئێستا لەسەر گۆڕی کوڕەکەی دەڵێت، گەرچی سوتانی جەرگی ئازارێکی نەبڕاوەیە، بەڵام چونکە ئامانجەکەی "پیرۆزە" بووەتە شانازییان.  باوکی چەند خولەکێک پێش شەهیدبوونی پەیوەندیی بە محەممەدەوە کردووە، لەو بارەوە دەڵێت، "قسەم دەکرد لەگەڵی گوتم، ' محەممەد چی هەیە؟' گوتی، ' وەڵڵا هیچ نییە ' و مۆبایلەکەی نەما و بڕا، پاش کەمێک هاوڕێیەکی تەلەفۆنی کرد گوتی، ' تۆ باوک محەمەدی؟'، گوتم، ' بەڵێ '، گوتی، ' محەممەد بریندارە '، پاش کەمێک گوتی، ' وەڵڵا شەهیدبووە '.  عومەر شاسوار، موختاری گوندی چەخماخە دەڵێت، "گوندی چەخماخە سەخیە لە خوێن بەخشین، بە بەردەوامی لەپێناو ئەم خاکە خوێن دەڕێژین، داعش و تیرۆریستان ناتوانن چاومان بشکێنن بە شەهیدێک یان ١٠ شەهید، زیاتر سوورین لەسەر پاراستنی ئەم خاک و وڵاتە".  لەکاتێکدا محەممەد شەهید دەبێت، گوندەکەی و کەسوکارەکەی لە بەردەم شاڵاوی تەعریبدا بەرگری دەکەن و سنوورەکەشیان بووەتە ئامانج لەبەردەم هێرشە بەردەوامەکانی داعش و گرووپە جۆراوجۆرەکان.