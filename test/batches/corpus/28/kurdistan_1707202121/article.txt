سەنتەری میدیا لە وەزارەتی پێشمەرگە رایگەیاند: رۆژی ١٥/٧/٢٠٢١، بە سەرپەرشتیی وەزارەتی پێشمەرگە و فەرماندەیی ئۆپەراسیۆنە هاوبەشەکان، بەشێکی دیکە لە هاوکارییەکانی هاوپەیمانان گەیشتە دەست هێزەکانی پێشمەرگە کە پێکهاتوون لە کەلوپەل و کەرەستەی لۆجیستیی سەربازی.  لەوبارەوە لیوا قارەمان کەمال، جێگری سوپاسالاری پێشمەرگە بۆ ئۆپەراسیۆنەکان لە وەزارەتی پێشمەرگە بە تۆڕی میدیایی رووداوی راگەیاند، ئەم هاوکارییانە لە چوارچێوەی ئەو کۆمەک و هاوکارییانەدان کە وڵاتانی ناو هاوپەیمانی نێودەوڵەتی دژی داعش بۆ هێزەکانی پێشمەرگە بڕیاریانداوە هێزەکانی پێشمەرگە پڕچەک بکەن، هاوکارییەکانی دیکەش بەڕێوەن. "  لیوا قارەمان گوتی: لە کۆی ١٦ لیوای هاوبەشی هێزەکانی پێشمەرگە، پێشتر هاوپەیمانان لیواکانی ١، ٢، ١٤ و ١٦ی پڕچەک کردووە. ئەو هاوکارییانە ناوە ناوە دەگەن تاوەکو تەواوی لیواکانی وەزارەتی پێشمەرگە پڕچەک بکرێن، کە کەرەستەو کەلوپەلی نوێی سەربازی سەردەمیانەن.  ئەم پرۆگرامی هاوکاری و پڕچەککردنەی لیواکانی وەزارەتی پێشمەرگە لە ساڵی ٢٠١٤ ـەوە دەستی پێکردووە و بەردەوام هێزەکانی هاوپەیمانان کۆمەک هاوکاری پێشمەرگەیان کردووە.