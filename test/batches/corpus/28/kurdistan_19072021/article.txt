بەرپرسانی پەیوەندیدار دەڵێن، حکومەت کارئاسانی تەواوی بۆ گەشتیاران لە بازگەکاندا کردووە و ئەوەش وایکردووە، گەشتیارێکی زۆر لە شوێنەکانی دیکەی عێراقەوە بێنە هەرێمی کوردستان.   هێمن قادر، جێگری پارێزگاری هەولێر بە تۆڕی میدیایی رووداوی راگەیاند، بەڕێوەبەرایەتیی گەشتوگوزاری هەولێر و سۆرانیش هەموو ئاسانکارییەک دەکەن، "بەمەرجی جێبەجێکردنی رێنوێنییە خۆپارێزییەکان.. هێزەکانیشمان لە بازگەکان ئاسانکاری دەکەن. "  لە لایەکی دیکەوە، نادر روستی، گوتەبێژی دەستەی گەشتووگوزاری هەرێمی کوردستان ئاماژە بەوە دەکات، "لەم جەژنەدا بەڕێوەبەرایەتییەکان ئامادەکارییان لە شار و شارۆچکەکان کردووە. لەماوەی رابردوودا ژمارەیەکی زۆر گەشتیار هاتوونەتە هەرێمی کوردستان، دەکرێت بڵیین، رۆژانە تێكڕا زیاتر لە ١٠ هەزار گەشتیار روویان لە هەرێمی کوردستان کردووە. بۆ ئەم جەژنەش چاوەڕێ دەکەین ژمارەیەکی زۆر گەشتیار روو لە هەرێمی کوردستان بکەن. "  بەپێی بڕیاری وەزارەتی تەندروستی، پشکنین بۆ ئەو کەسانە ناکرێت کە ٤٨ کاژێر پێشتر پشکنینی کۆرۆنایان کردووە یان هەردوو قورچکە ڤاکسینیان وەرگرتووە.   بەڕێوەبەری فڕۆکەخانەی نێودەوڵەتیی هەولێریش بە تۆڕی میدیایی رووداوی راگەیاند، هەفتانە ٢٣٨ گەشت لە فڕۆکەخانەی هەولێرەوە دەکرێن، لە شەش مانگی رابردوودا ٢٠٨ هەزار و ٧٢٣ گەشتیار لە هەرێمی کوردستانەوە چوونەتە دەرەوە و گوتیشی، لە ١٥ رۆژی رابردوودا هاتن و چوونی گەشتیاران لە فڕۆکەخانەی هەولێر ٢١ % زیادیکردووە.  ئەحمەد هۆشیار، بەڕێوەبەری فڕۆکەخانەی نێودەوڵەتیی هەولێر دەڵێت، "بەتایبەتی کاتێک هاوین دەستپێدەکات، کە وەرزی گەشتکردنی پێ دەگوترێت، خەڵێكی زۆر لە هەرێمی کوردستان بەرەو دەرەوەی وڵات دەڕۆن و بەپێچەوانەوەش خەڵێکی زۆر دێنە ناو هەرێمی کوردستان. تیمەکان و خشتەکانی کارکردنی فەرمانبەرانمان زیاددەکەین تاوەکو بتوانین پێشوازی لە گەشتەکان بکەین. تێبینیمان کردووە گەشتێکی زۆر بۆ وڵاتی تورکیا هەیە. هەروەها هەفتانە ٨٠ گەشتمان بۆ هەرسێ فڕۆکەخانەی نەجەف و بەسرە و بەغدا هەیە، بە چوون و هاتنەوە. "  لە شارەکانی هەرێمی کوردستان زیاتر لە ٦٢٥ هۆتێل و ٨٠ گوندی گەشتیاری و سەتان ناوچەی گەشتیاری و شوێنەواری هەن.  لەنێوان ساڵانی ٢٠١٣ و ٢٠٢٠ دا ١٦ ملیۆن و ٦٦٠ هەزار و ٦٩٤ گەشتیار هاتوونەتە هەرێمی کوردستان.   لە شەش مانگی یەکەمی ئەمساڵیشدا نزیکەی ملیۆنێک و ٧٠٠ هەزار گەشتیار هاتوونەتە ناوچە گەشتیارییەکانی هەرێمی کوردستان.