ئەمڕۆ چوارشەممە ٢٥ - ٠٨ - ٢٠٢١، هۆگر عەزیز، گوتەبێژی پۆلیسی پارێزگای هەولێر لە کۆنگرەیەکی رۆژنامەڤانیدا رایگەیاند: "لە چەند رۆژی رابردوو باندێکی رێکخراو، کە پێکهاتبوون لە ٨ تۆمەتبار، لەلایەن بەڕێوەبەرایەتیی پۆلیسی پارێزگای هەولێر دەستگیرکران، کە لە رێگەی تۆڕە کۆمەڵایەتییەکانەوە مامەڵەی دراویان لەگەڵ خەڵک دەکرد بەناوی دۆلاری بلۆککراوی لیبی، دواتر بە زەبری چەک وەک رێگرییەک ئەو پارەیەی کە ئەو هاووڵاتیانە مامەڵەیان لەگەڵ دەکردن لێیان دەستاندن و رایان دەکرد".  هۆگر عەزیز ئاماژە بە دوو تۆمەتباری دیکە لەسەر هەمان تۆمەت دەددات و دەڵێت: "لە هەڵمەتی دووەمدا بە هەمان شێوە دوو تۆمەتباری دیکە دەستگیرکران، کە هەستابوون بە ئاڵۆگۆڕکردنی دراوی لیبی، ئەو دوو تۆمەتبارەش لەلایەن بەڕێوەبەرایەتیی پۆلیسی پارێزگای هەولێر دەستگیرکران و پەڕاوی لێکۆڵینەوەیان بۆ رێکخرا".  بە گوتەی هۆگر عەزیز لە ماوەی هەفتەیەکدا هێزەکانیان توانیویانە "دوو باند دەستگیر بکەن کە پێکهاتوون لە ١٠ تۆمەتبار".  لەسەر تاوانی رێگری، هۆگر عەزیز ئەوەی خستەڕوو کە "بەڕێوەبەرایەتیی پۆلیسی پارێزگای هەولێر لە ١ - ١ - ٢٠٢١ وە، ٧ باندی رێگری دەستگیرکراون، کە بریتی بوونە لە ٢٥ تۆمەتبار، کە زیاتر لە ٣٥ تاوانیان لەناو شاری هەولێر ئەنجامداوە و دانیان بە تاوانەکانیان داناوە".  هۆگر عەزیز ئاماژە بەوەش دەدات بەڕێوەبەرایەتیەکەیان لە ٦ مانگی رابردوودا "لە کۆی ٧ هەزار و ٩٨١ تاون، ٧ هەزار و ٣٠٩ تاوانی یەکلایی کردووەتەوە. ٢ هەزار و ٧٥٥ تۆمەتبار دەستگیرکراون، کە بەشێوەیەکی رێژەیی دەکاتە ٩٢ % ی پەڕاوەکان کۆتاییهاتووە و تۆمەتباران دەستگیرکراون و کەیسەکانیان یەکلایی کراوەتەوە".  گوتەبێژی پۆلیسی پارێزگای هەولێر داوا لە هاونیشتمانیان دەکات "بە هیچ شێوەیەک هەڵنەخەڵەتێن بەوەی دۆلاری بلۆککراوی لیبی لە کوردستان هەبێت و مامەڵەی پێوە بکرێت، ئەگەر زانیاریشیان هەبوو لەسەر هەر کەسێک با پەیوەندیمان پێوە بکەن، چونکە ئەو کەسانە تەنیا مەبەستیان رێگریکردن و پارە وەرگرتنە لە خەڵک بە زەبری چەک".  هۆگر عەزیز، دڵنیایی ئەوەشیدا کەوا هێزەکانیان "بە شەو و رۆژ چاوکراوە دەبن لە راست ئەو تۆمەتبارانەی کەوا مەبەستیانە تاوان ئەنجام بدەن".  هەر لە کۆنگرە رۆژنامەڤانیەکەدا گوتەبێژی پۆلیسی پارێزگای هەولێر ئاماژەی بە دەستگیرکردنی ئەو تۆمەتبارانە کرد لە لە شارەکانی دیکەی هەرێمی کوردستان و عێراقەوە تاوانیان ئەنجامداوە و روویان لە شاری هەولێر کردووەو و گوتی: "لە ساڵی ٢٠٢٠ ـەوە لەگەڵ ٦ مانگی یەکەمی ئەمساڵ، ٣١٤ تۆمەتبار کە لە شارەکانی دیکەی هەرێمی کوردستان و عێراق تاوانیان ئەنجامدابوو رایانکردبوو بۆ شاری هەولێر، لەلایەن بەڕێوەبەرایەتی پۆلیسی پارێزگای هەولێر دەستگیرکراون، کە چەندین تاوانی رێگری و دزی و کوشتنیان ئەنجامداوە، ئەو تۆمەتبارانەش دوای دەستگیرکردنیان رەوانەی شوێنی مەبەست کراونەتەوە".