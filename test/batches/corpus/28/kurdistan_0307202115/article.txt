رێبین رەحمانی، ئەندامی بەڕێوەبەرانی تۆڕی مافەکانی مرۆڤی کوردستان بە تۆڕی میدیایی رووداوی راگەیاند، بەشێک لە کۆڵبەرەکان کە دەکوژرێن، بە رۆژ دەکوژرێن، ئەوەش ئەو بیانووە ناهێڵێت کە دەڵێن، نەیانتوانیوە بیانناسنەوە وا دەزانن "دووژمنە. "  بە گوتەی رەحمانی، هێزەکانی پاراستنی سنووری ئێران زۆربەی جارەکان بەبی ئەوەی کۆڵبەرەکان هۆشیار بکەنەوە، "تەقەیان لێدەکەن، ئاراستەی گوللەکانیش بۆ کوشتنن. " دەشڵێت، زۆربەیان "لە دووریی چەند مەترێکەوە کوژراون. "  تۆڕەکە بۆ دەستکەوتنی ئەو زانیارییانە وەکو رێبین رەحمانی باسی کرد، "قسەمان لەگەڵ شایەتحاڵان کردووە. "  رەحمانی دەڵێت، بەشێک لە کۆڵبەرەکان لەلایەن سوپای پاسدارانەوە دەکوژرێن، لە ماوەی رابردوو دوو کۆڵبەریان کوشتووە. دوایین جاریش کۆڵبەرێکیان بەناوی کەیوانی حەقمورادی کوشتووە و کۆڵبەرێکی دیکەیشیان بەناوی سیروانی تەناخی بە سەختی بریندارکردووە.    لەلایەکی دیکەوە پەرلەمانتار بێهزاد رەحیمی بە ماڵپەڕی شەفەقنای ئێرانی راگەیاندووە، "هێزەکانی پاراستنی سنووری ئێران تەقە لە کۆڵبەرەکان دەکەن، چونکە رووداوەکەش لە سنوورەکان روودەدات، دەتوانن حاشای لێبکەن و بڵێن ئەمانە تێکدەر و دژە شۆڕش بوون و بەم بیانووە خۆیان رزگار دەکەن. "  کۆڵبەرەکان وەکو بێهزاد رەحیمی باسی دەکات، "دیارن، چونکە چەکیان پێ نییە، جلوبەرگی خەڵکی ناوچەیان لەبەردایە و کاریان دیارە، خەڵکی ناکۆڵبەریش لەگەڵیاندا هاتووچۆ ناکات، بەڵام (هێزەکانی پاراستنی سنوور) پاساو دەهێننەوە کە "چونکە شەو بوو، پێمان وابوو دووژمنن و تەقەمان لێیان کرد. "  بەگوتەی ئەو نوێنەرەی شارەکانی سەقز و بانە، لە دوو هەفتەی رابردوودا لە سنوورەکانی جوانڕۆ، مەریوان، سەردەشت و بانە ٤ کۆڵبەر بە گوللەی راستەوخۆ کوژراون کە تەمەنیان نزیکەی ٣٠ ساڵ بووە، بەڵام بەپێی راپۆرتی رێکخراوی هەنگاو بۆ مافی مرۆڤ، تەنیا لە یەک مانگی رابردوودا لانیکەم هەشت کۆڵبەر لە سنوورەکانی کوردستان کوژراون و ١١ کۆڵبەری دیکەش برینداربوون.  رێبین رەحمانی دەشڵێت، "ئەم کوشتارە سیستماتیکە و بە ئەنقەست خەڵک دەکوژن، تاوەکو ئێستاش هیچ چەکدارێک دەستبەسەرنەکراوە و رووبەڕووی دادگە نەکراوەتەوە. "  بەپێی یاسای بەکارهێنانی چەک لە ئێران، ئەندامانی هێزە سەربازییەکان ناتوانن تەقە لە ئەندامە هەستیارەکانی کەسی دیکە بکەن، مەگەر ئەوەی کە ببێتە هەڕەشە بۆ سەر گیانیان.  بێهزاد رەحیمی گوتوویەتی، "زۆر جاران بە بەرپرسانمان گوتووە کە ئەگەر لە کەسانێک بە گومانن، یان دەستبەسەریان بکەن یان بە گوللەی پلاستیکی لێیان بدەن، کەچی راستەوخۆ سەر و دڵی کۆڵبەرەکان دەکەنە ئامانج و  دەکوژرێن. "  کۆڵبەرەکان توێژێکی کەمداهاتی خەڵکی رۆژهەڵاتی کوردستانن کە بەهۆی نەبوونی هەلیکار و سەرچاوەی داهات، لە سنوورەکان بە کرێ کۆڵ دەگوازنەوە. پێشتر تەنیا خەڵکی ناوچە سنوورییەکان ئەم کارەیان دەکرد، بەڵام لەم ساڵانەی دواییدا بەهۆی دۆخی خراپی ئابووری و نەبوونی کار، خەڵکی شارەکانی دیکەی وەک سنەش روو لە ناوچە سنوورییەکان دەکەن.  بەپێی ئامارە نافەرمییەکان نزیکەی ٧٠ - ٨٠ هەزار بنەماڵە ژیانیان گرێدراوی کۆڵبەرییە لە ناوچە سنوورییەکان.  پێشتر کۆڵبەرەکان لەڕێی بازاڕچە سنوورییەکانەوە کۆڵبەرییان دەکرد، بەڵام ئەو بازاڕچانە بەهاری ساڵی ٢٠١٨ داخران. بەرپرسانی حکومەتی ئێران گوتیان، بۆ بەرەنگاربوونەوەی قاچاخ و رێکخستنەوەی چالاکییەکان لە دەروازە سنوورییەکان دایاندەخەن. ئەو کات داخستنی دەروازە کۆڵبەری و بازاڕچەکان لە شارە سنوورییەکانی رۆژهەڵاتی کوردستان ناڕەزایەتی خەڵکی لێکەوتەوە.  شیوا قاسمی، نوێنەری مەریوان و سەواڵاوا مانگی ئۆکتۆبەری ٢٠٢٠ رایگەیاند، داخرانی بازاڕچە سنوورییەکان کاریگەری زۆریان لەسەر بژێوی خەڵکی ناوچەکە هەبووە و پێویستە خێراتر بکرێنەوە.  حکومەت کۆڵبەری لە سنوورەکان بەشتێکی نایاسایی دەزانێت.  حوسێن زۆلفەقاری، جێگری وەزیری ناوخۆی ئێران، مانگی ١٠ی ساڵی ٢٠١٨ رایگەیاند، "شتێکمان بەناوی کۆڵبەر نییە، ئەوانەی لە سنوورەکانەوە هاتووچۆ دەکەن قاچاخچین و هۆشداریدا هەر کەس لە ناوچەی سووری سنوور هاتووچۆ بکات، تەقەی لێدەکرێت. "  جەلال مەحموودزادە، نوێنەری مەهاباد لە پەرلەمانی ئێران هاوینی ٢٠٢٠ رایگەیاند، "حکومەت لە ساڵەکانی ٢٠١٧ و ٢٠١٨ دەروازە کۆڵبەرییەکانی داخستووە و ئەمەش کۆڵبەرەکانی ناچارکردووە لە دەروازە نافەرمییەکانەوە کۆڵبەری بکەن و کە لەم رێگەیانەشەوە زۆرجاران هێزە سەربازییەکانی ئێران تەقەیان لێدەکەن. "