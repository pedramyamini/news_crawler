سیداد لەشکری، پەیامنێری رووداو لە هەولێر رایگەیاند: لە ماوەی شەش کاژێردا پۆلیس دووجار لێکۆڵینەوەی لە رووداوێکی دزیکردن کرد، کە ٦٠ هەزار دۆلاری ئەمریکی و پێنج ملیۆن دیناری عێراقی لە ماڵێک دزرابوو، دوای لێکۆڵینەوەی پۆلیس دەرکەوت خاوەن ماڵ دزی لە کرێچییەکەی کردووە. کە هەردووکیان دانیشتووی شارۆچکەی عەنکاوەن و لە یەک خانوودان.   دوای ئاشکرابوونی تاوانەکە و دەستگیرکردنی ئەنجامدەرانی تاوانەکەش، دەست بەسەر ئەو بڕە پارەیە داگیرا کە دزرابوو.  موقەدەمی مافپەروەر، هۆگر عەزیز، گوتەبێژی پۆلیسی هەولێر بە تۆڕی میدیایی رووداوی گوت: "رۆژی ٠٣ - ٠٧ - ٢٠٢١ سکاڵایەکمان لەلایەن هاووڵاتییەکەوە پێگەیشت، لەسەر ئەوەی لە کاژێر ٣: ٣٠ی بەرەبەیان دزی لێکراوە، دەستبەجێ تیمەکانی بەڕێوەبەرایەتیی پۆلیسی پارێزگای هەولێر چوونە شوێنی مەبەست و دەستیان بە لێکۆڵینەوەکرد، لە ئەنجامی لێکۆڵینەوە دەرکەوت ئەو ماڵەی دزییەکەی لێکراوە لە خانووێک بووە کە دوو ماڵی تێدابووە یەکێکیان لە خوارەوە ئەوەی دیکە لە سەرەوە، ئەو کەسەی لە خوارەوە بووە خاوەن ماڵەکە بووە، خاوەن ماڵەکەش لە هەمانکاتدا هات سکاڵای کرد لەسەر ئەوەی، کە ٢٣ مسقاڵ زێڕ و بڕێک پارەی لێدزراوە".  هۆگر عەزیز دەڵێت: "دوای ئەوەی بۆ جاری دووەم تیمەکانی لێکۆڵینەوەی ئێمە چوونە شوێنی مەبەست شوێنەکانیان پشکنی، دەرکەوت کەوا ئەو دزییەی کە کراوە لەنێو ماڵەکەدا کراوە نەوەک کەسێکی دیکەی بێگانە لە دەرەوەی ماڵەکە هاتبێت دزییەکەی کردبێت".  بەگوتەی گوتەبێژی پۆلیسی پارێزگای هەولێر لە لێکۆڵینەوە سەرەتاییەکان و لەگەڵ دەستگیرکردنی یەکێک لەوانەی گومانیان لەسەری هەبوو، کە خاوەنی ماڵەکەبوو، خاوەن ماڵ دانی بە تاوانەکە دانا، هاوکات دانی بەوەش دانا، کە کەسێکی دیکە هاوکاری بووە لە ئەنجامدانی ئەو تاوانە، کە هاوڕێیەکی خۆی بووە. پاش ئەوەی پارەکەیان دزیوە، لەنێو تایەی ئۆتۆمبێلی هاوڕێکەی پارەکەیان شاردووەتەوە، کە ٦٠ هەزار دۆلار بووە، لەگەڵ پێنج ملیۆن دیناری عێراقی.