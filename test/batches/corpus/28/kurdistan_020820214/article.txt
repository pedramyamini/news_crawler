ئومێد ئەحمەد، گوتەبێژی وەزارەتی کارەبای حکومەتی هەرێمی کوردستان بە تۆڕی میدیایی رووداوی راگەیاند، رۆژانە ١٤ بۆ ١٥ کاژێر کارەبای نیشتیمانی دەدرێت، گوتیشی، "وەزارەتی کارەبا ٣٥٠٠ تا ٣٦٠٠ مێگاوات کارەبا بەرهەمدەهێنێت، بەڵام خواست لەسەر کارەبا نزیکەی ٥٠٠٠ مێگاواتە".  گوتەبێژی وەزارەتی کارەبا ئاماژەی بەوەشکرد، خەرجیی کارەبا لە هەرێمی کوردستان مانگانە ٨٥ ملیۆن دۆلارە و قەرزەکانی هاوبەشانی کارەباش دەکرێتە قیست، بۆ ئەوەی بتوانن قەرزەکانیان بدەنەوە.  لەبارەی پێوەری زیرەکیشەوە ئومێد ئەحمەد گوتی: "پێوەری زیرەک، زێدەڕۆیی سەر کارەبا چارەسەر دەکات و هیچ هاوبەشێکی کارەبا ناتوانێت دەستکاریی پێوەری زیرەک بکات و بەپێی پێوەرەکە دەتوانێت تاوەکو ٤٠ ئەمپێر کارەبا بەکاربێنێت. یەکێک لە هۆکارەکانی بەرزیی خواست لەسەر کارەبا ئەوەیە کە ئەو ئامێرانەی بۆ کوردستان هاوردە دەکرێن بە کوالێتی کۆنترۆڵدا تێپەڕ نابن و کارەبایەکی زۆری بۆ کارپێکردنیان پێویستە".