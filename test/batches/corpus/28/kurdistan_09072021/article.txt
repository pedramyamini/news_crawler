سەرۆککۆماری تورکیا ژمارەیەک پرۆژەی خزمەتگوزاری دەکاتەوە و بەدواداچوون بۆ ئەو پرۆژانەش دەکات کە کارکردن تێیاندا بەردەوامە؛ هاوکات چەند کۆبوونەوەیەکی دەبێت و سەردانی لقی رێکخستنەکانی ئاکپارتی لە ئامەد دەکات.   ئەردۆغان رۆژی چوارشەممە ٧ - ٧ - ٢٠٢١ لە ئەنقەرە کۆتاییهاتنی پرۆژەیەکی راگەیاند، کە بریتی بوو لە پێدانی یەک ملیۆن و ١٠٠ هەزار کلیلی یەکەی نیشتەجێبوون بە هاووڵاتییان و ژمارەیەک لەوانیش لە شاری ئامەدن.   سەرۆککۆماری تورکیا باسی لەوەشکرد، تەنیا لەرێگەی پێشکێشکردنی خزمەتگوزارییەوە دەتوانن سەرکەوتن لە هەڵبژاردنی ساڵی ٢٠٢٣ دا مسۆگەر بکەن.   رەجەب تەیب ئەردۆغان، سەرۆککۆماری تورکیا گوتی: " دەسەڵاتەکەمان لەسەر بنەمای مرۆڤ ببوژێتەوە بۆئەوەی وڵات ببوژێتەوە سیاسەت دەکات. کاری لەپێشینەمان خۆشگوزەرانی، ئارامی و ئاسایشی هاووڵاتییانمانە. لە قۆناخی داهاتووشدا هەنگاوی نوێ بۆ بەهێزکردنی پێگەی خۆمان لە رووی ئابوورییەوە دەنێین. لە سەردانەکانمدا بۆ شارەکان ئەو پەیامە دەگەیێنم کە با هەموو تاکێکی نیشتمان لەوە دڵنیا بێت، بەتایبەتی گەنجەکان و پێیان دەڵێم، دڵنیابن، حکومەت بەتەنیا جێتان ناهێڵێت و داهاتووتان پارێزراوە".   دوایینجار رەجەب تەیب ئەردۆغان بۆ بانگەشەی هەڵبژاردنی شارەوانییەکان کە ٣١ی ئاداری ٢٠١٩ بەڕێوەچوو، سەردانی ئامەدی کرد؛ ئەمڕۆش دەیەوێت لە رێگەی کردنەوەی هەندێک پرۆژە و دابەشکردنی کلیلی یەکەی نیشتەجێبوونەوە بە خەڵکی ئەو شارەی باکووری کوردستان بڵێت، حکومەتی تورکیا بە سەرۆکایەتیی ئاکپارتی دەتوانێت خزمەتیان بکات.   بەڵام زۆرینەی خەڵکی ئامەد کە لایەنگری هەدەپەن و لە دوایین هەڵبژاردندا کە لە ٢٠١٩ بەڕێوەچوو، بەرێژەی ٦٢.٩ % دەنگیان بە بەربژێرەکانی هەدەپە دا، قسەیەکی دیکەیان لەبارەی سەردانەکەی ئەردۆغان هەیە.   زیا جەیلان هاوسەرۆکی لقی رێکخستنەکانی هەدەپە تایبەت بۆ تۆڕی میدیایی رووداو قسەیکرد و دەڵێت، بەفەرمی ناساندنی زمانی کوردی و دانپێدانان بە مافی گەلی کورد ئاشتەوایی و ئارامی بۆ ناوچەکە دابیندەکات، نەوەک کردنەوەی چەند پرۆژەیەک.   هەدەپە دەڵێت، ئەوان نوێنەرایەتیی زۆرینەی گەلی کورد دەکەن، بەڵام دەسەڵات لە رێگەی قەییوومەوە رێگەنادات خزمەتی هاونیشتمانیان بکەن.   راستە دوو ساڵ بۆ هەڵبژاردنی سەرۆکایەتیی تورکیا ماوە، بەڵام ئێستا هەڵبژاردنی پێشوەختەش بابەتێکی گەرمە لە باکووری کوردستان و تورکیادا.