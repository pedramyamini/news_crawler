نەبەز عەبدولحەمید، قایمقامی قەزای ناوەندیی هەولێر، بە تۆڕی میدیایی رووداوی راگەیاند: "لە ماوەی ٢٤ کاژێری رابردوودا تیمەکانمان دەستیان بەسەر سێ تەنکەری ئاودا گرتووە"  سەبارەت بە هۆکاری دەستبەسەرداگرتنی سێ تانکەرەکە، نەبەز عەبدولحەمید گوتی: "یەکێکیان ئاوی بە نرخێکی گران دەفرۆشت، دوو تەنکەرەکانی دیکەش شیاو نەبوون بۆ گواستنەوەی ئاوی خواردنەوە، بۆیە رێکاری یاساییان بەرامبەر دەگیرێتەبەر. "  تانکییەک ئاو لە هەولێر بەگوێرەی قەبارەکەی بە ١٠ هەزار تاوەکو ٣٠ هەزار دینارە.  لە پارێزگای هەولێر ٩ هەزار و ١٣٢ بیری یاسایی و ٥ هەزار بیری نایاسایی و ١٦٤ بیری پیشەسازیی هەن. ئومێد خۆشناو، پارێزگاری هەولێر دەڵێت: " ١٢٠ بیر پێویستیان بە لێدانەوەیە، ١٠٠ بیر بەتەواوی وشکبوونە و ٨٥ بیر پێویستیان بە سێتی پەمپە".  بەپێی بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە، کە لە ستاندارد زیاترە.  تێچووی دابینکردنی یەک مەتر سێجا یان هەزار لیتر ئاو لەسەر حکومەت ٥٠٠ دینارە، بەڵام حکومەت ٤٥٠ دینار کەمتر لە تێچووەکەی واتە هەزار لیتر ئاو بە ٥٠ دینار بە هاوبەشانی دەفرۆشێت.