کۆبوونەوەکە ئەمڕۆ شەممە بە سەرۆکایەتیی د. هادی، سەرۆکی ئەنجوومەنەکە و ئامادەبوونی مامۆستا سەلاحەدین بەهائەدین، ئەمینداری گشتیی یەکگرتوو بەڕێوەچوو.   بەپێی راگەیێندراوی کۆبوونەوەکە، تیشکخراوەتە سەر دوایین گۆڕانکارییەکانی ناوچەکە و کاریگەرییەکانیان لەسەر هەرێمی کوردستان. "كۆبوونه‌وەکە هه‌ڵوه‌سته‌ی له‌سه‌ر خراپی بار و گوزره‌ران و بژێویی هاووڵاتیان و مووچه‌خۆران به‌گشتی کرد به‌هۆی درێژه‌دانی حكومه‌ت به بڕیاری نایاسایی و ناعادیلانه‌ی لێبڕینی ٢١ % ـیی مووچه، وێڕای نه‌مانی هۆكار و پاساوه‌كانی قه‌یرانی دارایی. "  ئه‌نجوومه‌نی سه‌ركردایه‌تیی یەکگرتوو جه‌ختی كردووەتەوە له‌سه‌ر ئه‌وه‌ی كه پێویسته حكومه‌ت هه‌رچی زووتره كێشه‌ی مووچه چارەسه‌ر بكات له به‌رژه‌وه‌ندیی مووچه‌خۆران و فه‌رمانبه‌ران به گشتی.  یەکگرتوو داوای کردووە داهات "بەشێوەیەکی شەفافانە دابەشبکرێت. " لە راگەیێندراوەکەدا دەڵێت "ئه‌نجامدانی چاكسازی راسته‌قینه و سنووردانان بۆ زیادكردنی باج و رسومات له‌سه‌ر هاووڵاتیان و رێگه‌گرتن له به تاڵانبردنی سامانی گشتی له داهاتی نه‌وت و ده‌روازه سنوورییه‌كان و گێڕانه‌وه‌ی ئه‌و داهاتانه بۆ خه‌زێنه‌ی حكومه‌ت و دابه‌شكردنی به‌شێوه‌یه‌كی شه‌فافانه. "   هه‌ر له‌كۆبوونه‌وه‌كه‌دا ئه‌نجوومه‌نی سه‌ركردایه‌تیی یەکگرتوو هه‌ڵوێسته‌یكردووە له‌سه‌ر پرسی پێشێلكردنی مافه‌كانی مرۆڤ و به‌رته‌سككردنه‌وه‌ی ئازادییه‌كان به‌گشتی و ئازادیی رۆژنامەڤانی به‌تایبه‌تی، له‌و باره‌یه‌وه جه‌ختی كرده‌وه له‌سه‌ر ئه‌وه‌ی كه رێزگرتنی ته‌واو له ئازادیی رۆژنامه‌گه‌ری و پارێزگاریكردن له سه‌ربه‌خۆیی ده‌سه‌ڵاتی دادوه‌ری دوو كۆڵه‌گه‌ی گرنگی سیستمی حوكمڕانی ره‌شید و دیوكراتین. "  لەبارەی هێرشەکانی سەر هەرێمی کوردستانەوە، یەکگرتوو "هیوای خواست كه سنووره‌كانی هه‌رێمی كوردستان پارێزراوبن له شه‌ڕ و ئاژاوه و ده‌ستێوه‌ردانی هێزه ئیقلیمییه‌كان، داوایكرد كه كێشه و ئاڵۆزییه‌كان به رێگەی ئاشتی و گفتوگۆ چاره‌سه‌ر بكرێت. "  سه‌باره‌ت به كه‌ركووك و ناوچه‌كانی سنووری مادده‌ی ١٤٠ ـیش، یەکگرتوو داوای كردووە حكومه‌تی هه‌رێمی کوردستان و لایه‌نه سیاسییه‌كان بایه‌خی شایسته به‌م ناوچانه بده‌ن و كاری جیددی بكه‌ن بۆ گێڕانه‌وه‌ی بۆ سه‌ر هه‌رێمی كوردستان.  لەبارەی بەڕێوەچوونی هەڵبژاردنەکانیش، یەکگرتوو داوای لە هاونیشتمانیان کردووە "بە گەرموگوڕییەوە" بچنە سەر سندووقەکانی دەنگدان.   ئەنجوومەنی سەرکردایەتیی یەکگرتوو لە کۆبوونەوەکەدا جەختی کردووەتەوە کە "وه‌ك هه‌میشه له به‌ره‌ی خه‌ڵك و سه‌نگه‌ری پشتیوانیكردن له ماف و خواسته‌كانی جه‌ماوه‌ری كوردستان ده‌بێت و ئاماده‌ی هه‌موو جۆره خزمه‌تێكه له‌و پێناوه‌دا. "