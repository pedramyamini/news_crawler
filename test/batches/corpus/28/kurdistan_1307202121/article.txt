ئەنجوومەنى گەڕەکەکە دەڵێت، کەم فەرمانگە هەیە دەیان داواکاری و فایلى ئێمەى بەبێ وەڵام تێدا نەبێت.  حەسەن خەلیفە، ئەنجوومەنى گەڕەکى خەلیفاوا رایگەیاند "تاوەکو ئێستا ٢٠٠ ماڵمان بە تانکەر ئاو دەکڕن، جادە، شۆستە و رێگەوبانمان نییە".  نەجمەدین حاجى حەمەتاڵ، دانیشتووى گەڕەکى خەلیفاوا دەڵێت "ئەو زێرابەى بەناو گەڕەکەکەماندا دەڕوات، باوەڕ بکە ئەوەندە بۆنى ناخۆشە، بە شەوان موبەریدە ئەکوژێنینەوە بەو هاوینەدا".  ئەنجوومەنى پارێزگاى سلێمانى، دواى دوو خوولى بەڕێوەبردن دانیشتنێکى تایبەتکرد بۆ پەسندکردنى ئەو پارەیەى بڕیارە حکومەتى عێراق لە چوارچێوەى پەرەپێدانى پارێزگاکان بۆ کوردستانى بنێرێت، بودجەیەک کە هاتن و نەهاتنى دەکەوێتەوە سەر رێککەوتنى هەولێر و بەغدا.  ئازاد حەمەئەمین، سەرۆکى ئەنجوومەنى پارێزگاى سلێمانى ئاماژەی بەوە کرد "مادام بەغدا ٢٠٠ ملیارەکەى ناردووە، گەشبینم پارەى پرۆژەکانى پارێزگاکانیش بنێرێت و جێبەجێ بکرێن".  پارەى پەرەپێدانى پارێزگاکان بۆ چوار پارێزگاکەى کوردستان سەروو ٥٠٠ ملیار دینارە، ئەوەى سنوورى سلێمانى و دەروبەرى بەو جۆرەیە:  بودجەی پەرەپێدانی پارێزگاکان  سلێمانی: ٦٥ ملیار دینار، ١٧٦ پرۆژە  هەڵەبجە: ٥ ملیار دینار، ١٤ پرۆژە  ئیدارەی راپەڕین: ١٦ ملیار دینار، ٨٨ پرۆژە  ئیدارەی گەرمیان: ١٢ ملیار دینار، ٥٠ پرۆژە  پەیوەست بە هەڵەبجە، بەپێى ژمارەى دانیشتووان بەسەر ناوەندى قەزاکە و چوار ناحیەدا دابەشکراوە، رەنگە ئەو پارێزگا نوێیە لە بەشێکى قەزاکانى دیکەش زیاتر پێویستى بە خزمەتگوزاریی سەرەتایی بێت.  محەممەد رەزا، دانیشتووى گەڕەکى فەرمانبەران باس لەوە دەکات "ئەوە حاڵەکەمانە، بە هاوین خۆڵ و بە زستان ئاو و لافاو و قووڕ". لە هەڵەبجەش لەبەر ئەوەى هێشتا ئەنجوومەنى پارێزگا نییە، قایمقام، یەکە ئیدارییەکان و پارێزگا پارە و پرۆژەکانیان دابەشکردووە.  نوخشە ناسیح، قایمقامى هەڵەبجە رایگەیاند "ئێمە بەپێى پێداویستیى گرنگ و سەرەتایی لیستى پرۆژەکانمان ناردووە بۆ وەزارەتى پلاندانان و چاوەڕێى پارەکەى بەغداین".  جیا لە پارەى پەرەپێدان، وا بڕیارە حکومەتى عێراق پارەیەکى دیکە بەناوى پرۆژە بەردەوامەکانەوە بۆ پارێزگاکان بنێرێت، کە بۆ سلێمانى ٦٩ ملیارە و ئەو پرۆژانەى پێ تەواو دەکرێت کە ساڵانى ٢٠٠٩ تاوەکو ٢٠١٤ بە تەواونەکراوى ماونەتەوە.