دوای نزیکەی دوو کاژێر دووان لە رفێندراوەکان کە دەستکورترن ئازاد دەکرێن و دوو ئامۆزاش دەبەنە سنووری قەرەتەپە.  کەسوکاری رفێنراوەکان و دانیشتووانی عەرەبی گوندی ئوم حونتە بە دوایان دەکەون، لە گوندی سەید سەیفی قەرەتەپە دەکەونە نێو بۆسەیان، لەکاتی شەڕ دوو گوندنشینی قەڵا و سێ گوندنشینی ئوم حونتە دەکوژرێن، بەڵام شەڕەکە دەبێتە دەرفەتێک بۆ راکردنی دوو دیلەکە.  میکایل ئەحمەد، باوکی حەیدەر بە تۆڕی میدیایی رووداوی راگەیاند، "ئێوارە بوو کە کوڕەکانمان دەستگیرکران و بردرانە گوندی سەید سەیف، حەیدەری کوڕم و چەند کەسێکی دیکە چوونە گوندێکی دیکە، داعشەکان لە بۆسە بۆیان دانیشتبوون، کاتێک کە لێیان نزیک دەبنەوە بە شەش کەسەوە دەستڕێژی گوللەیان لێدەکەن، کوڕێکی دیکەشم لە رۆخی ئاوەکە خۆی حەشاردابوو تاوەکو دەمەوبەیان، چەکدارەکان هاتبوون و دوای وێنەگرتن هەر پێنج کەسەکەیان کردە نێو ئۆتۆمبێلێک و سووتاندیانن".  عەبدولباسیتی تەمەن ٣٤ ساڵان، کە لەبەر دەستکورتی چەکدارەکان ئازادیان کردووە لە پرسەی خاڵۆزاکانی باسی چۆنێتیی هاتن و ئامانجی ئەو چەکدارانە دەکات و دەڵێت، "دیار بوو هاتبوون بۆ پارە چونکە زۆر باسی کوڕەکانی باوک حەیدەریان دەکرد، هەموو چەکەکانیان M ٤ و M ١٦ بوو، جلەکانیان سەوزی سەربازی بوو، ژمارەیان شەش کەس دەبوو، دەموچاوی خۆیان نەشاردبووەوە و بە عەرەبی قسەیان دەکرد.  لە گوندی ئوم حونتەیە لە سنووری گوڵاڵە، پرسە بۆ سێ لەو کوژراوانە دانراوە کە بۆ رزگاری دیلەکانی قەڵا چووبوون، تووڕە و نائومێدن لەو هێزانەی پاراستنی ناوچەکەیان بەدەستە.  ئەحمەد عەداوی، سەرۆکهۆزێکە لە پرسەی سێ شەهید، دوو برا بە ناوەکانی محەممەد عەبد عیدان و مەحموود عەبد عیدان مەشایخی و ولهان عەدنان دەڵێت، "داعش لە هەموو سنوورەکە هەیە، هەر کاتێک بیەوێت دەردەکەوێ، بەجۆرێک دەتوانن کاژێر  پێنجی ئێوارە بێن و خەڵک بڕفێنن و دەست و چاویان ببەستن و لەم گوندەوە بیبەن بۆ شارەدێیەکی دیکە".  ئەوەی لە کۆتایی ڤیدیۆکە دیارە وێنەی پێنج کوژراوەکەیە، حەیدەری تەمەن ٢٤ ساڵان، گەنجترین قوربانی ئەو هێرشەیە. باوکی دوو منداڵانە و پۆلیسی بەرگری و فریاکەوتنی گەرمیان بوو.