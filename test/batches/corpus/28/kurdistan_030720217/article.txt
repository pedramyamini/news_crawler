موسلێح زرار، بەڕێوەبەری شارۆچکەی وەرتێ بە تۆڕی میدیایی رووداوی راگەیاند: "لەلایەن فڕۆکەیەکی بێفڕۆکەوانی تورکیاوە هەرسێ گوندی زارگەلی، بۆکریسکان و لێوژە کراونەتە ئامانج و بەهۆشیەوە تەزووی کارەبای نیشتمانی پچڕاوەو سێ تاوەری کارەبا و هێڵەکانی بەر بۆردوومانەکە کەوتوون".  بەڕێوەبەری شارۆچکەی وەرتێ راشیگەیاند: "وێرای زیانەکانی هێڵی کارەبا، ئاگر رووبەری نزیکەی بیست دۆنم پوش و پاوانی سووتاندووە، بەڵام هیچ زیانێکی گیانی لە بۆردوومانەکە نەکەوتووەتەوە".  فەیسەڵ حوسێن بەڕێوەبەری دابەشکردنی کارەبای سۆران بە تۆڕی میدیایی رووداوی راگەیاند: "سەرەڕای مەترسیی دووبارەبوونەوەی بۆردومان و بەردەوام سووڕانەوەی فڕۆکەی بێفڕۆکەوان، تیمەکانیان سەرقاڵی چاککردنەوەی هێڵەکەن و ئەمشەو نیازیانە کارەکان تەواو بکەن و کارەبا بۆ گوندنشینان بگەڕێننەوە".