دوو گوللەی چەکدارانی داعش بەر پێی عەتا کەوتوون، پزیشکان ئاماژە بەوە دەکەن تەندروستیی جێگیرە، بەڵام گەرەنتی ئەو ناکرێت جارێکی دیکە بە پێیەکانی خۆی بڕوات.   عەتای ٤٢ ساڵان پێشتر لە ساڵی ٢٠١٥ لە شەڕی داعش بریندار بوو، بۆ دووەمجاریش لە هێرشەکەی شەوی شەممە لەکاتی چوون بۆ هاوکاریکردنی هاوڕێ بریندارەکەی بریندار دەبێت.  عەتا ئەحمەد لەبارەی شەوی هێرشەکەوە دەڵێت، "تیرۆریستانی داعش هێرشیانکردە سەر سەنگەرێکمان، ئێمەش چووین بە دەمیانەوە.. بەڵام بەداخەوە هەر چوومە ناو سەنگەرەکەوە دوو فیشەکی حەراری لێی دام".  عەتا بە دوو گولەی چەکدارانی داعش پێی راستی بریندار دەبێت بۆ چارەسەرکردن براوەتە نەخۆشخانەی شار لە سلێمانی، دوای ئەنجامدانی نەشتەرگەرییەک تەندروستیی جێگیر دەبێت، بەڵام بنەماڵەکەی دەڵێن، پزیشکەکانی پێیان گوتوون، گەرەنتی ئەوە ناکەن جارێکی دیکە بتوانێت لەسەر پێیەکانی بڕوات.  حەسیبە ئەحمەد، خوشکی عەتا دەڵێت، "تەنیا ئەو برایەمان هەیە و لە جێگەی باوکمان و برایشمانە، وەزعی باش بێت هیچمان ناوێ. "   یوسف محەممەد، ئامۆزای عەتا دەڵێت، "ئەم ئامۆزای ئێمە دووجارە بریندار دەبێت، جاری یەکەم بەشێکی جەستەی لەدەستداوە و ناتوانێت منداڵی ببێت. ئێستایش وای لێهاتووە، هێندە دڵسۆزە بۆ کارەکەی دەوامی خۆشی نەبووە زانیویەتی شەڕە چووەتەوە بۆ دەوام. "  هێدی ١٠ ساڵان هەر وەکو باوکی تاقانەیە ئەم تاقانەی ٢ خوشک و باوکیشی تاقانەی شەش خوشک، باپیریشی هەر لە پێشمەرگایەتی شەهید بووە، ٨ رۆژە لەگەڵ ٢ خوشکەکەی و دایکی چاوەڕوانی هاتنەوەی باوکی دەکات.  هێدی، کوڕی عەتا دەڵێت، "حەز دەکەم باوکم بێتەوە، ئەبینین هاوڕێکانمان لە کۆڵان یاریی دەکەین ئەوان باوکیان دێتەوە، من باوکم نایەتەوە زۆر ناخۆشە، داوادەکەم حکومەت یارمەتیی باوکم بدات بۆ ئەوەی زوو باش ببێتەوە".  گەلاوێژ مەجید، هاوسەری عەتا دەڵێت، "ژیانمان زۆر خراپە، ئەم مێردەی من دووجارە بریندار دەبێت، کەس نایەت بەدەممانەوە و شتێک بکات چارەسەر بێت و گرەنتی نییە شەلیش بێت نەوەک چاک ببێت".  جگە لە عەتا چوار پێشمەرگەی دیکەی لیوای پێنج لە هێرشەکەی شەوی شەممە بریندار بوون و پێنج پێشمەرگەیش شەهید بوون، هێزەکانی پێشمەرگە لە گەرمیان دوو رۆژ لە دوای شەهیدبوون و برینداربوونی پێشمەرگەکانیان لە کوڵەجۆ ئۆپەراسیۆنێکیان بۆ دۆزینەوەی مۆڵگەکانی داعش ئەنجامدا.