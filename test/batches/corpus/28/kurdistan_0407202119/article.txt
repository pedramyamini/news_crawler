عەمید سالار عەلی، بەڕێوەبەری هاتووچۆی سلێمانی بە وەکالەت لە میانی بەشداریکردن لە بووڵتەنی هەواڵەکانی کاژێر ١٦: ٠٠ ـی رووداو رایگەیاند، داهاتی شەش مانگی سەرەتای ئەمساڵیان نزیکەی ٤٩ ملیار و ٩٧٠ ملیۆن دینار بووە.  لە مانگی حوزەیرانی رابردوو، بە گوتەی عەمید سالار، داهاتی هاتووچۆی سلێمانی زیادیکردووە بەشێوەیەک کە لە پێنج مانگی سەرەتای ئەمساڵ، داهاتی هاتووچۆی سلێمانی ٣٩ ملیار بووە، بەڵام مانگی شەش زیاتر لە ١٠ ملیار دینار بووە.  لەبارەی هۆکارەکانی زیادبوونی داهاتی هاتووچۆی سلێمانی، بەڕێوەبەری هاتوچۆی سلێمانی بە وەکالەت ئاماژەی بەوەکرد، بڕیاربوو لە مانگی تەممووزدا گرێبەستێکی ئەلیکترۆنی کارابکرێت و هەر هاونیشتمانییەکیش گرێبەستی ئەلیکترۆنی نەبووایە ئۆتۆمبێلەکەی بەناوەنەدەکرا، لەبەرئەوە، بەشێکی زۆری هاونیشتمانییان بەمەبەستی تۆمارکردن و بەناوخۆوەکردنی ئۆتۆمبێل، سەردانیان کردوون و بەوەش داهاتی هاتووچۆ زیادیکردووە.  لەبارەی شێواز و چۆنێتیی ناردنەوەی داهاتی هاتووچۆی سلێمانی، عەمید سالار عەلی رایگەیاند، "بۆ کۆکردنەوەی پارە و داهات تەنیا پسووڵەی وەزارەتی دارایی بەکاردەهێنن و دوای وردبینی داهاتی هاتووچۆی سلێمانی بە ژمارە دەگەڕێتەوە بۆ وەزارەتی دارایی. "  لەبارەی هۆکاری درێژکردنەوەی وادەی بەکارهێنان و کاراکردنی گرێبەستگی ئەلیکترۆنی، ئەو بەڕێوەبەرە بەوەکالەتە ئاماژەی بەوەکرد، لەبەرئەوەی زۆربەی پێشانگەکانی ئۆتۆمبێل رێکارەکانیان تەواونەکردووە لەبەر ئەوە جێبەجێ نەکراوە و مانگی ئاب دوایین مۆڵەتە و کارا دەکرێت.