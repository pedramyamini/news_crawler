لە بەرنامەی مژاری رادیۆی رووداودا کە رێبوار عەلی پێشکێشی کرد و هەریەکە لە حوسێن حەمەد، بەڕێوەبەری گشتیی کارەبای هەولێر؛ شاکر مەحموود، بەڕێوەبەری گشتیی کارەبای دهۆک و سیروان محەممەد، گوتەبێژی بەڕێوەبەرایەتیی گشتیی کارەبای سلێمانی تێیدا بەشدار بوون باس لە کێشەکانی کارەبای هەرێمی کوردستان کرا.  حوسێن حەمەد، بەڕێوەبەری گشتیی کارەبای هەولێر رایگەیاند: "هەموو هەنگاوەکانی حکومەت لە بواری کارەبادا بۆ باشترکردنی دۆخی کارەبایە و یەکێک لەو هەنگاوانەیش دانی دابەشکردنی کارەبایە بە کەرتی تایبەت کە ئێستا لەلایەن وەزارەتی کارەباوە کاری لەسەر دەکرێت. لە ٢٠٠٧ بەدواوە بەشی زۆری کارەبا درا بە کەرتی تایبەت و، ئەو کارەبایەی لە هەرێمی کوردستان بەرهەم دەهێنرێت زیاتر لە ٨٤ % ی لەلایەن کەرتی تایبەتەوەیە. ئەگەر ئەو هەنگاوە گرنگە لە کاتی خۆیدا نەنرابایە ئێستا دۆخی کارەبامان لەمە خراپتر دەبوو. "  شاکر مەحموود، بەڕێوەبەری گشتیی کارەبای دهۆکیش گوتی: "کەرتی تایبەت بۆ حکومەت و هاووڵاتییش باشە. خەڵک دەترسێت ئەگەر بە کەرتی تایبەت بدرێت کارەبا گران ببێت، بەڵام وانییە. ئەوە وادەکات بەڕێوەبردنی کارەبا باشتر ببێت. سەنتەرێکمان بۆ گەیاندنی گلەیی هاووڵاتییان داناوە، هەر کێشەیەکیان لە پێوەری زیرەکدا هەبوو دەتوانن پەیوەندییان پێوە بکەن کە ژمارە مۆبایلەکەیان ' ٠٧٥١٤٤٥٣٩١٣ و ٠٧٥١٤٦٦٣٩١٢ ' یە. "  ئێستا وەزارەتی کارەبا دەستی بە بەستنی پێوەری زیرەکی کارەبا کردووە و پرۆژەکە لە زۆربەی شارەکاندا بەردەوامە. بەرپرسانی کارەبا پێیانوایە ئەو پێوەرە کاریگەریی لەسەر کەمکردنەوەی بەفیڕۆچوونی کارەبا دەبێت.  سیروان محەممەد، گوتەبێژی بەڕێوەبەرایەتیی گشتیی کارەبای سلێمانی گوتی: "لە سنووری پارێزگای سلێمانی زیاتر لە ٣٠٠ هەزار پێوەری زیرەک بەستراون. خواستی کارەبا لە سلێمانی بە تایبەتی لەم گەرمایەدا رۆژانە نزیکەی ١٧٠٠ مێگاواتە، بەڵام ٧٥٠ مێگاوات کارەبامان بۆ دێت. "  بەڕێوەبەری گشتیی کارەبای هەولێریش گوتی: "پێوەری زیرەک هەنگاوێکی ستراتیجییە و زیاتر لە ٥٠ % ی ئەو پێوەرانەی بەپێی گرێبەستەکە پێویست بوون ببەسترێن، بەستراون. لە سنووری پاریزگای هەولێر نزیکەی ٢٥٠ هەزار پێوەری زیرەک بەستراون کە نزیکەی ١٧٧ هەزاریان کارا کراون. "   بەڕێوەبەری گشتیی کارەبای دهۆکیش ئاماژەی بەوە دا کە لە دهۆک نزیکەی ٣٧٣ هەزار هاوبەشی کارەبا هەن و نزیکەی ٤٥ % ـیان پێوەری زیرەکیان بۆ دانراوە. نزیکەی ٦٠٠ مێگاوات کارەبا بۆ دهۆک دەچێت و پێدانی کارەبا لە مانگی تەممووزدا رۆژانە نزیکەی ١٥ کاژێر بووە.  بەشێکی هاونیشتمانییان گلەیی ئەوە دەکەن کە ماوەیەکی زۆر پسووڵەی کارەبایان بۆ نەچووەتەوە و ئێستا کە پسووڵەکەیان بۆ چووە پارەیەکی زۆریان لەسەر کەلەکە بووە و ناتوانن بیدەن.  گوتەبێژی بەڕێوەبەرایەتیی گشتیی کارەبای سلێمانی گوتی: "یەکێک لە هۆکارەکانی کەڵەکەبوونی قەرزی کارەبا لەسەر هاووڵاتی کۆنیی ئەو رێکارە بوو کە لەو بوارەدا گیرابووە بەر. ئەوە شێوازی ٤٠ - ٥٠ ساڵ پێش ئێستا بوو کە شارەکان بچووک بوون ئێستا گەورە بوون و فریا ناکەوین. شوێن هەیە دوو - سێ ساڵە پسووڵەی کارەبای بۆ نەڕۆیشتووە. ئێمە وەک حکومەت کە خۆمان هۆکار بوون ئەو قەرزە لەسەر هاووڵاتی کەڵەکە ببێت، دەبێت خۆیشمان رێکارێکی بۆ بدۆزینەوە کە ئاسانکارییان بۆ بکەین کە بتوانن ئەو قەرزە بدەنەوە. "  بە گوتەی سیروان محەممەد، لە هەرێمی کوردستاندا تێکڕای پارەی کارەبای بەکارهێنراوی مانگانە لەلایەن ماڵانەوە ٢٥ هەزار دینارە. خەڵک دەتوانێت مانگانە ئەم پارەیە بدات، بەڵام کە بە دوو ساڵ بۆی دەبرێتەوە و دەبیتە ٥٠٠ - ٦٠٠ هەزار دینار، ئیتر پێی نادرێتەوە. لە سلێمانی بازاڕ هەیە سێ - چوار ساڵە پسوولەی کارەبای بۆ نەچووەتەوە، ئێستا کە کابرا لەسری بووەتە چوار - پێنج ملیۆن دینار، دەڵێت: ' ناتوانم بیدەم.' کەرتی تایبەتیش بەو رێکارەی ئێمە کار بکات هیچی پێناکرێت.  وەزارەتی کارەبا ئەوەی نەشاردووەتەوە کە پارەیەکی زۆر لە دابینکردنی کارەبادا خەرج دەکات، بەڵام بڕێکی زۆر کەمتر لەو تێچووەی بۆ دەگەڕێتەوە.  سیروان محەممەد، گوتەبێژی بەڕێوەبەرایەتیی گشتیی کارەبای سلێمانی گوتی: "حکومەتی هەرێمی کوردستان مانگانە نزیکەی ١٠٠ ملیۆن دۆلار لە کەرتی کارەبادا خەرج دەکات، لەوانەیە ١٥ - ٢٠ ملیۆن دۆلاری هاتبێتەوە شوێنی، ئەوەی دیکەی هەمووی کورتهێنانە. لە ٢٠ ساڵی رابردوودا هەمیشە کورتهێنان هەبووە؛ ساڵ هەبووە ٢ - ٣ ملیار دۆلار بۆ کەرتی کارەبا خەرج کراوە، حکومەت ٥٠٠ ملیۆن دۆلاری دەست نەکەوتووەتەوە. بەشێک لە قەیرانی دارایی کەرتی کارەبا دروستی کردووە، لەبەر ئەوەی خەرجییەکەی زۆرە. کێشە لە بەڕێوەبردنەکەیدایە، ئەگەر ئەوە باش بکرێت خەڵک لە کێشەی کارەبا رزگاری دەبێت و حکومەتیش ئەو خەرجییە زۆرەی نابێت. "  بەپێی داتاکانی وەزارەتی کارەبا، ژێرخانی کارەبای هەرێمی کوردستان توانای بەرهەمهێنانی شەش هەزار و ٨٥٠ مێگاوات کارەبای هەیە، بەڵام ئێستا سێ هەزار و ٦٠٠ مێگاوات کارەبا بەرهەم دەهێنرێت و وەک وەزارەتی کارەبا رایگەیاندووە، زیاتر لە % ٤٠ ـی کارەبا بەرهەمهێندراوەکە لە زێدەڕۆییدا بەفیڕۆدەچێت و تێچووەکەیشی زیاترە لە ٢٠ ملیۆن دۆلار.  زیاتر لە ملیۆنێك و ٧٠٠ هەزار هاوبەشی کارەبا لە هەرێمی کوردستاندا هەن و تاوەکو ئێستا زیاتر لە ٦٠ % یان پێوەری زیرەکیان بۆ بەستراوە.  پێشتر وەزارەتی کارەبا بۆ بەکارهێنانی هەر کیلۆواتێک کارەبا ١٥ دیناری لە هاوبەشەکانی وەردەگرت، بەڵام ئێستا بۆ هەر کیلۆواتێک کارەبا ١٨ دینار وەردەگرێت. هەرچەند بەکارهێنانەکە لەو بڕە زیاتر بێت، نرخەکەشی زیاتر دەبێت. بەڵێنیشیان داوە رێگەنەدرێت لەلایەن کەرتی تایبەتەوە نرخەکە بەرزتربکرێتەوە.  لە هەرێمی کوردستاندا جگە لە وێستگەی سووتەمەنی، لە رێگەی وێستگەی کارۆئاوییشەوە کارەبا بەرهەم دەهێندرێت کە لە هەریەکە لە بەنداوەکانی دووکان و دەربەندیخاندان، بەڵام نزیکەی ٨٥ % بۆ ٩٠ % ی ئەو کارەبایەی هەیە لە وێستگەکانی سووتەمەنییەوە بەرهەم دەهێندرێت.