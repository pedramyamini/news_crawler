لە بەرنامەی مژاری رادیۆی رووداودا کە رێبوار عەلی پێشکەشی کرد، بە بەشداریی نەبەز عەبدولحەمید، قایمقامی قەزای ناوەندی هەولێر و کارزان عەبدولهادی، جێگری سەرۆکی شارەوانیی هەولێر باس لە گرتنی شۆستە و شەقامە گشتییەکان لەلایەن کاسبکارانەوە کرا.  کارزان عەبدولهادی، جێگری سەرۆکی شارەوانیی هەولێر رایگەیاند، "ئێمە بەردەوام لەگەڵ قایمقامیەتی هەولێردا لە هەوڵداین بۆ رێگریکردن لە زیادەڕۆیی بە تایبەتی ئەوەی سەر شەقامەکان. دوای جەژن هەموو زیادەڕۆییەکانی کاسبکاران لەسەر شەقامەکان رێکدەخرێنەوە. لە پلانماندایە کە شوێنێک بۆ کاسبکارانی سەر شەقامەکان دیاری بکەین و بیانبەینە ئەوێ. "  نەبەز عەبدولحەمید، قایمقامی قەزای ناوەندی هەولێریش گوتی: "ئەو شەقامانەی لەلایەن کاسبکارانەوە زیادەڕۆییان کراوەتە سەر، بە بەردەوامی هەوڵمان داوە رێکیان بخەینەوە. ئێمە هەوڵمان داوە ئەو کاسبکارانە لە شوێنێکدا کۆ بکەینەوە، بەڵام زۆر جار ئەو کەسانە بەو شوێنانە رازی نابن و ناچن. نایشکرێت ئەو خەڵکە لە کارەکانیان بکەین. راستە یاسا جێبەجێ دەکەین، بەڵام نامانەوێت بە زەبری هێز بیکەین. "  چیرۆکەکانی ئەو کاسبکارانە جیاوازن کە لەسەر شەقامەکاندا زیادەڕۆییان کردووە. هەیانە شوێنی پێش دووکانێکی بە کرێ گرتووە و هەیشە چەند عەرەبانەی بە کرێ داوە.  جێگری سەرۆکی شارەوانیی هەولێر گوتی، "خەڵک هەبووە پێنج عەرەبانەی لەسەر شەقامەکان داناوە و کرێکاری گرتوو بە کرێ لەسەریان کاری پێ کردوون. ئەوانە رێکاریان بەرامبەر گیراوەتە بەر و بەپێی یاسا مامەڵەیان لەگەڵدا کراوە. "  قایمقامی قەزای ناوەندی هەولێریش گوتی، "خەڵک هەیە شەقامەکەی پێش دووکانەکەیی بە کرێ داوە. خەڵک هەیە کڕین و فرۆشتنی پێوە دەکات لە کاتێکدا ئەوە بە هیچ شێوەیەک رێگەپێدراو نییە. "  ئێستا جگە لە زێدەڕۆیی سەر شۆستە و شەقامەکان لەلایەن کاسبکارانەوە، دیاردەیەکی دیکەیش سەری هەڵداوە کە نێرگەلەکێشانە لە پارک و باخچە گشتییەکاندا. ئەوەیش بووەتە هۆی ئەوەی خێزان نەتوانن بچنە ئەو شوێنانە پشوو بدەن.  نەبەز عەبدولحەمید گوتی: "هەرکەسێک لە پارک و باخچە گشتییەکاندا نێرگەلە بکێشێت، دەستی بەسەردا دەگیرێت. تاوەکو ئێستا دەستمان بەسەر زیاد لە ٥٠٠ نێرگەلەدا گرتووە و لەناومان بردوون. "  لیژنەکانی قایمقامیەتی هەولێر لە بەدواداچوونیاندا بۆ دەستگرتن بەسەر خۆراک و ماددەی خراپ و بەسەرچوو بەردەوامن و تاوەکو ئێستا دەستیان بەسەر بڕێکی زۆردا گرتووە.  نەبەز عەبدولحەمید گوتی: "لە سەرەتای ساڵەوە تاوەکو ئێستا ٣٥٧ تۆن خۆراک و ماددەی ماوەبەسەرچوو و نەشیاو دەستیان بەسەردا گیراوە. بەشێکیان ئەو خۆراکانەن کە بەسەرە نەچوون، بەڵام باش هەڵنەگیراون و خراپ بوون. تاوەکو ئێستا ١٥ کەس بەند کراون، زیاتر لە ٤٠ شوێن داخراون، بە بڕی ١٣٠ ملیۆن دیناریش سزادان هەبووە. "