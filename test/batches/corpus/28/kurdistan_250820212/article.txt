ئەمڕۆ چوارشەممە ٢٥ - ٠٨ - ٢٠٢١ یادی ٣٣ ساڵەی ئەنفالی بادینانە، سەرۆکایەتیی حکومەتی هەرێمی کوردستان لە راگەیێندراوێکدا پەیامی مەسرور بارزانی، سەرۆکوەزیرانی هەرێمی کوردستانی بڵاوکردەوە و تێیدا هاتووە، "حکومەتی هەرێمی کوردستان پابەندبوونی خۆی بە خزمەتکردنی زیاتری کەسوکاری شەهیدان و ئەنفالکراوان دووپات دەکاتەوە. "  لە بەشێكی دیکەی پەیامەکەیدا سەرۆکوەزیرانی هەرێمی کوردستان دەڵێت، "بە رێز و شکۆوە یادی قوربانیانی ئەو تاوانە دڕندانەیە دەکەینەوە، کە لە دوا قۆناخی شاڵاوی بەدناوی ئەنفالدا، رژێمی بەعسی عێراق، پرۆسەی ئەنفالکردنی دەڤەری بادینانی دەست پێکرد و لە ئەنجامدا، هەزاران مرۆڤی بێتاوانی لە پێکهاتە جیاوازەکانی ناوچەکە، شەهید و بێسەروشوێن کرد".  هەروەها پێشتر نێچیرڤان بارزانی، سەرۆکی هەرێمی کوردستان لە پەیامێکدا رایگەیاند، "جه‌خت ده‌كه‌ينه‌وه كه حكومه‌تى فيدراڵى عێراق ده‌بێ بڕياره‌كانى دادگەى باڵاى تاوانه‌كانى عێراق بۆ قه‌ره‌بووكردنه‌وه‌ى قوربانييان جێبه‌جێ بكات، له هه‌رێمى كوردستانيش خزمه‌تى زياتر به كه‌سوكارى شه‌هيدان و ئه‌نفالكراوان بكرێت. "  دەقی راگەیێندراوی سەرۆکوەزیرانی هەرێمی کوردستان:  پەیامی سەرۆکی حکومەتی هەرێمی کوردستان لە ساڵیادی ئەنفالی بادینان  لە سی و سێیەمین ساڵیادی ئەنفالی بادیناندا، بە ڕێز و شکۆوە یادی قوربانییانی ئەو تاوانە دڕندانەیە دەکەینەوە، کە لە دوا قۆناغی شاڵاوی بەدناوی ئەنفالدا، ڕژێمی بەعسی عێراق، پرۆسەی ئەنفالکردنی دەڤەری بادینانی دەست پێکرد و لە ئەنجامدا، هەزاران مرۆڤی بێتاوانی لە پێکهاتە جیاوازەکانی ناوچەکە، شەهید و بێسەروشوێن کرد، سەدان گوندی وێران و دەیان هەزار کەسیشی ئاوارە و دەربەدەر کرد.  لەم یادە خەمناکەدا، جارێکی دیکە جەخت دەکەینەوە، کە پێویستە حکومەتی عێراق، قەرەبووی کەسوکاری قوربانییانی تاوانی جینۆسایدی ئەنفال بکاتەوە، لە هەوڵەکانیشمان بەردەوام دەبین بۆ بەجینۆسایدناساندنی ئەنفال لەلایەن کۆمەڵگەی نێودەوڵەتی. هەروەها حکومەتی هەرێمی کوردستان، پابەندبوونی خۆی بە خزمەتکردنی زیاتری کەسوکاری شەهیدان و ئەنفالکراوان دووپات دەکاتەوە.  دروود بۆ گیانی پاکی قوربانییانی جینۆسایدی ئەنفال و سەرجەم شەهیدانی کوردستان.  سەرۆکی حکومەتی هەرێمی کوردستان