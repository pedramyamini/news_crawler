ئەژی چەتۆ، بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان بە تۆڕی میدیایی رووداوی راگەیاند "بەهۆی کاریگەریی نزمە پاڵەپەستۆی وەرزیی هیندی بەسەر ناوچەکەوە، پلەی گەرما لە هەرێمی کوردستان بە بەرزی دەمێنێتەوە، بەڵام بەراورد بە شارەکانی باشوور و ناوەڕاستی عێراق، گەرماکە لە هەرێمی کوردستان چەند پلەیەک کەمتر دەبێت".  بەرپرسی راگەیاندنی فەرمانگەی کەشناسی و بوومەلەرزەزانیی هەرێمی کوردستان ئاماژەی بە هۆکارێکی دیکە کرد و گوتی "لەکاتێکدا لە وەرزی هاوینداین و تیشکی خۆر نیمچە ستوونی لە زەوی دەدات و رۆژ درێژە، کە نزیکەی ١٣ کاژێرە، سێبەر کەمە و ئەو رووبەرەی تیشکی خۆری بەردەکەوێت زۆرە و لە شەویشدا باڵەخانەکانی ئەو رووبەرە گەرمی دەدەنەوە و ئەمەش وادەکات کەشەکە بە گەرمی بمێنێتەوە".  بەرپرسی راگەیاندنی فەرمانگەی کەشناسی روونیشیکردەوە، ناتوانن بۆ ماوەیەکی درێژ پێشبینیی پلەی گەرما بکەن، هەروەها گوتی "ئەو پلە گەرمییەی ئێستا هەیە بەندە بە نزمە پاڵەپەستۆی وەرزیی هیندییەوە، کە هەردەم لە ناوەڕاستی مانگی شەش لەسەر نیمچە کیشوەری هیندی دروستدەبێت و بارستە هەوایەکی زۆر گەرمی لەگەڵدایە".  هاوکات دەستەی گشتیی کەشناسی و بوومەلەرزەزانیی عێراق رایگەیاند، ئەمڕۆ پلەی گەرما لە ١٠ پارێزگای عێراق ٥٠ و ٥١ پلە بووە و چاوەڕوان دەکرێت سبەی تاوەکو شەممەی داهاتوو گەرمتر بێت، گوتەبێژی دەستەکە دەڵێت، ئەم شەپۆلە گەرمایە هیندییە و تاوەکو کۆتایی وەرزی هاوین بەردەوام دەبێت.  عامر جابری، گوتەبێژی دەستەی گشتیی کەشناسی و بوومەلەرزەزانیی عێراق بە تۆڕی میدیایی رووداوی گوت، "ئەمڕۆ لە پارێزگاکانی بەغدا، سەلاحەدین، ئەنبار، کەربەلا، نەجەف، ناسریە و میسان، پلەی گەرما ٥٠ پلەی سیلیزی بووە، لە پارێزگاکانی بەسرە، موسەننا، دیوانیە ٥١ پلە بووە، هەروەها پارێزگاکانی بەسرە، میسان، ناسریە و موسەننا لە چوار گەرمترین ناوچەکانی جیهان بوون".  لەبارەی بەرزبوونەوەی پلەی گەرما لە عێراق، بە هەرێمی کوردستانەوە، ئەو بەرپرسەی کەشناسیی عێراق دەڵێت، پارێزگاکانی هەرێمی کوردستانیش بەرزبوونەوەی پلەی گەرمایان بەراورد بە ساڵی رابردوو تۆمارکردووە و تۆماریشی دەکەن، راشیگەیاند، ئەمڕۆ سلێمانی ٤٤ و هەولێر ٤٥ و دهۆک ٤٣ پلەیان تۆمارکردووە.  عامر جابری دەشڵێت "لەسەرەتای حوزەیرانەوە هۆشداریمان دابوو لەوەی دوایین هەفتەی ئەم مانگە گەرمتر دەبێت، ئەوەش بەهۆی چڕبوونەوەی نزمەپاڵەپەستۆی وەرزیی گەرمی لەسەر ناوچەکە و کاریگەربوونی عێراق بەو شەپۆلە؛ سەرەتای ئەم مانگە شەپۆلە هەواییەکان کە لە دەریای نێوەڕاستەوە دەهاتن پلەی گەرمایان نزمکردەوە، بەڵام ئەو شەپۆلە هەواییانە کەمبوونەوە و پلەی گەرما بەرزبووەوە".  روونیشیدەکاتەوە، "چڕبوونەوە و زیاتربوونی کاریگەریی نزمەپاڵەپەستۆی وەرزیی هیندی پلەی گەرمای بەرزکردوەتەوە، بەتایبەت لە ناوچەکانی باشووری عێراق و پلەی گەرما لەنێوان ٤٩ بۆ ٥١ پلەی سیلیزیدایە" و ئاماژەی بۆ ئەوەکرد کە ئەو شەپۆلە ساڵی پاریش کاریگەریی لەسەر عێراق هەبووە.  ئەگەرچی عامر جابری ئاماژەی بۆ ئەوەکرد کە چاوەڕاندەکرێت لە شەممەی داهاتووەوە پلەی گەرما دوو پلەی سیلیزی دابەزێت، بەڵام داوا لە دانیشتووانی عێراق دەکات ئەم سێ رۆژە راستەوخۆ خۆیان نەدەنە بەر رۆژ و ئەوانەشی بەناچاری لەبەر رۆژن باشترە چەتر و کڵاو بەکاربهێنن و زوو زوو ئاو بخۆنەوە.