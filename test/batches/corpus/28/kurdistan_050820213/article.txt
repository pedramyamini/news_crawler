چەند رۆژێکە بەشێکی زۆر لە گەڕەکەکانی هەولێر  بێئاون و بەهۆی بێئاوییەوە تووشی کێشە و گرفتی زۆر بوون. ئەوەیش بەهۆی ئەوەی کە ئاوی پرۆژەکانی دابەشکردنی ئاو (ئیفراز)ی هەولێر گیراونەتەوە.    زەردەشت عەبدولخالق، بەڕێوەبەری ئاوی هەولێر بە رادیۆی رووداوی راگەیاند: "ئەم کێشەیە بەهۆی ئەو قوڕ و لیتەیەوە دروست دەبێت کە دێتە ناو رووبارەکان کە شلوێ دەبێت و لەوێیشەوە دێتە ناو بۆرییەکان. لەم ٧٢ کاژێرەدا دوو جار تووشی ئەم دۆخە بووین. بۆیە هەموو پرۆژەکانمان کوژاندوونەتەوە. ئەوە ٢٤ کاژێرە ئاو بۆ هەولێر دەنێرین، بەڵام ناچارین دیسانەوە بیکوژێنینەوە. ١٠ - ١٢ کاژێری دیکە دایدەگیرسێنینەوە و ئاو بەردەدرێتەوە و کێشەکە چارەسەر دەبێت. "  بە گوتەی بەڕێوەبەری ئاوی هەولێر، ئەو پرۆژانە بۆ پلەی شلوێبوونی ١٥٠٠ دیزاین کراون، بەڵام ئەوان لە ٢٠٠٠ - ٢٥٠٠ ـیش وێستگەکانیان ناکوژێننەوە. کاتێک شلوێبوونەکە زۆر زیاتر ببێت و وێستگەکان دەرەقەت نەیەن، ئیدی ناچار دەبن بیانکوژێننەوە تا ئەو شلوێبوونە کەم ببێتەوە.   زەردەشت عەبدولخالق ئاماژەی بەوە دا، گۆڕانکاریی کەشوهەوا کاریگەریی زۆری هەیە کە ئەو بارانە بەم هاوینە دەبێتە هۆی شلوێبوونی ئاوی رووبارەکان.  بەڕێوەبەری ئاوی هەولێر گوتی: "خەڵک دەڵێن بەو تۆزە بارانە وێستگەکان ئاوایان لێبێت، ئەی بە زستاندا چی دەکەن؟ بە زستانیشدا وێستگەکانمان کوژاندوونەتەوە، بەڵام لەبەر ئەوەی خەڵک لە زستاندا وەک هاوین خواستی لەسەر ئاو نەبووە، بۆیە هەستی پێنەکردووە، ئەگەرنا لە زستانیشدا دەیان جار کوژێنراونەتەوە و خەڵک نەیانزانیوە. "  ئێستا لە هەولێر بۆ دابینکردنی ئاوی ماڵان و شوێنە گشتییەکان پشت بە هەرسێ پرۆژەی دابەشکردنی ئاو (ئیفراز) و هەزار و ١٨٦ بیر دەبەسترێت.   بەپێی ئاماری بەڕێوەبەرایەتیی گشتیی ئاو و ئاوەڕۆی هەرێمی کوردستان، هەر تاکێک لە هەرێمی کوردستاندا رۆژانە پێویستی بە ٢٠٠ بۆ ٢٥٠ لیتر ئاوە، بەڵام ئەوەی ئێستا تاکێک بەکاریدەهێنێت ٣٧٠ بۆ ٤٠٠ لیترە کە لە بڕی ستاندارد زیاترە.