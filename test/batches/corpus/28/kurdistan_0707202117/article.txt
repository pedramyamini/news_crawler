جەواد حەقیقی، سەرۆکی ناوچەی سێی شارەوانی ورمێ لە نامەیەکدا بۆ سەرۆکی شارەوانیی ورمێ دەستی لەکار کێشایەوە. حەقیقی لە نامەکەیدا دەڵێت، بە لەبەرچاوگرتنی گیانلەدەستدانی منداڵێک بەهۆی خنکان لە کەناڵی ئاو و هەروەها ئەو کۆسپانەی دەخرێتە بەردەم جێبەجێکردنی پڕۆژەی ئاوەدانکردنەوە و خزمەتگوزاری لەو گەڕەکانەی دەکەونە چوارچێوەی کارکردنی ناوچەی سێی شارەوانی ورمێ، چیدیکە ناتوانێ وەکو سەرۆکی شارەوانیی ئەو ناوچەیە کار بکات و دەست لەکار دەکێشێتەوە.  مانگی رابردوو منداڵێکی ٤ ساڵان لە گەڕەکی ئەلواجی ورمێ، کە گەڕەکێکی کوردنشینی شارەکەیە کەوتە نێو کەناڵێکی ئاو و گیانی لەدەستدا. دوای ئەو رووداوە بڵاوکرایەوە کە سەرۆکی ناوچەی سێی شارەوانیی ورمێ دەستبەسەرکراوە.  جەواد حەقیقی لە مانگی ٩ی ساڵی ٢٠١٧ وەکو سەرۆکی ناوچەی سێی شارەوانیی ورمێ دەستنیشانکرا. دوای دەستبەکاربوونی خولی پێنجەمی ئەنجوومەنی شاری ورمێ لە ساڵی ٢٠١٧، ٤ ئەندامی کوردی ئەنجوومەنی شارەکە داوایانکرد بەرپرسیارێتیی سەرۆکی شارەوانی ناوچەکانی سێ و پێنج بدرێتە کەسێکی کورد، بەڵام تەنیا سەرۆکی شارەوانی ناوچەی سێ درایە جەواد حەقیقی، کە پێشتر سەرۆکی شارەوانی شارۆچکەکانی سێرۆ و رەبەت بوو.  شارەوانیی ورمێ بەسەر پێنج ناوچەدا دابەش کراوە. بەشێک لە دانیشتووانی ناوچەی یەک و دانیشتووانی گەڕەکەکانی ناوچەکانی سێ و پێنج کوردن. بەشێک لەو گەڕەکانە دەکەونە قەراخ شار و بە گوتەی دانیشتووانەکەیان، کەمترین خزمەتگوزارییان بۆ دابینکراوە.