لە هەندێک ماڵپەڕی عێراقی ڤیدیۆیەک بڵاوبووەتەوە کە تێیدا چەند ئەندامێکی ئاسایش رووبەڕووی کەسێک دەبنەوە و تێیدا چەک بەکاردەهێندرێت، ئەو ماڵپەرە عێراقییانە نووسیویانە، "ئەمانە گەشتیاری عەرەبن و لە بازگەکانی هەرێمی کوردستان تەقەیان لێکراوە".  بەڵام موقەدەم سەلام خۆشناو، بەرپرسی بازگەکانی ئاسایشی هەولێر ئەو زانیارییانە رەتدەکاتەوە و بە تۆڕی میدیایی رووداوی راگەیاند، "لیژنەیەک لێکۆڵینەوە و بەدواداچوون بۆ رووداوەکە دەکات و ئەو رووداوەش هیچ پەیوەندییەکی بە بازگەکانەوە نییە. "  بەڕێوەبەرایەتیی ئاسایشی هەولێریش لەبارەی کات و شوێنی رووداوەکە لە پەیجی فەیسبووکی خۆی رایدەگەیێنێت، "رۆژی هەینی ١٦ - ٠٧ - ٢٠٢١، مەفرەزەیەکی هێزەکانی ئاسایش لە رێگەی کەرکووک - هەولێر بە مەبەستی دەستگیرکردنی تاوانبارێکی هەڵاتوو لە یاسا بەناوی (ا. ص. ا) ناچار بە تەقەکردن دەبن".  ئاسایشی هەولێر دڵنیایی دەدات کە رووداوەکە هیچ پەیوەندییەکی بە گەشتیارانەوە نەبووە و دەڵێت، "هاتنی گرووپە گەشتیارییەکانی ناوەڕاست و خوارووی عێراق بۆ هەرێمی کوردستان بێ گرفت بەردەوامە. "  بەرپرسی بازگەکانی پارێزگای هەولێر رایگەیاند، ئەو ڤیدیۆیەی بڵاوبووەتەوە هیچ پەیوەندییەکی بە بازگەکانی هەولێرەوە نییە، پەیوەندیشی بە هاتنی گەشتیارانی عەرەبەوە نییە و دەشڵێت، "بەپێچەوانەوە، ئێمە لە بازگەکان زۆر بەڕێزەوە پێشوازی لە گەشتیاران دەکەین".  هەروەها پارێزگای هەولێر لە تۆڕی کۆمەڵایەتیی فەیسبووک روونکردنەوەیەکی لەو بارەوە بڵاوکردووەتەوە و رایگەیاندووە، " ئەم رووداوە بە هەموو شێویەک دوورە لە راستی و هیچ رووداوێکی لەوجۆرە و رووداوی دیکەی هاوشێوەی لە رۆژانی جەژن رووینەداوە، بەڵکو ئەم ڤیدیۆیە و رووداوەکەش کۆنە و ماوەیەک پێش جەژن روویداوە".