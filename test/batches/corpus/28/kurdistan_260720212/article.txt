بەنداوەکە لە ساڵانى ٢٠١٤ تاوەکو ٢٠١٩ توانرا لە ٩٢ % ى کارەکانى تەواوبکرێت، تاوەکو ئێستا ٢٠ ملیار دینارى بۆ خەرجکراوە و بە چوار ملیاری دیکە دەگاتە کۆتایی، تواناى گلدانەوەى ٢٥ ملیۆن مەتر سێجا ئاوى هەیە، ٤٢ مەتر بەرزە و ٣٦٠ مەتریش درێژە.  بەنداوەکە وەها دروستکراوە کە پاشماوەى باراناوى شاخەکانى قەرەداخى تێدا کۆبکرێتەوە، باراناوێک کە دەگوترێت بۆ ئاوى خواردنەوەى دەربەندیخان بە سوود و بێ کێشەیە.  هەفتەى رابردوو حکومەتى هەرێمى کوردستان، بۆ خستنەگەڕى ئەو بەنداوە و ١١ ى دیکەش بڕى ١٣ ملیار و ٤٠ ملیۆن دینارى بۆ وەزارەتى کشتوکاڵ تەرخانکرد، ئامادەکارییەکان بەوجۆرەن کە هەفتەى داهاتوو ئەو ١٢ بەنداوە دەستبکرێتەوە بە کارکردن تێیدا.  حوسێن حەمەکەریم، گوتەبێژى وەزارەتى کشتوکاڵ حکومەتی هەرێمی کوردستان بە رووداوی راگەیاند "حکومەت وەکچۆن ساڵانە لە خەمى بودجەى مووچەدایە، دەبێت ئەوهاش خەمى پارەى بەنداوەکانى هەبێت، بەڵام خۆشبەختانە وەزارەتمان و کەرتى تایبەت خەریکى جێبەجێکردنى ٩ پرۆژەى دیکەن بە شێوەى هاوبەش. "  ئەو پارەیەى ئەنجوومەنى وەزیران بۆ ١٢ بەنداوەکەى تەراخانکردووە بەم جۆرەیە:  - لە هەولێر پێنج بەنداو تەواودەکرێن کە سێ ملیار و ٨٩٤ ملیۆن دیناری بۆ تەرخانکراوە  - لە سلێمانی چوار بەنداو تەواودەکرێن کە چوار ملیار و ٦٤٦ ملیۆن دیناری بۆ تەرخانکراوە  - لە دهۆک سێ بەنداو تەواودەکرێن کە چوار ملیار و ٥٠٠ ملیۆن دیناری بۆ تەرخانکراوە  بەپێى ماستەرپلانى وەزارەتى کشتوکاڵ و سەرچاوەکانى ئاوى هەرێمى کوردستان، دەبێت ٢٥٠ بەنداو کە زۆرینەیان بچووک و مامناوەندن، دروستبکرێن، تاوەکو ئێستا ١٧ بەنداو تەواوکراون.  کۆچەر جەمال، بەڕێوەبەرى بەنداوى دووکان بە رووداوی راگەیاند، لە هەرێمی کوردستان کە ئەو هەموو ئاو و بارانى ساڵانەمان هەیە، ئەگەر پلان هەبێت بۆ گلدانەوە و بەکارهێنانى ئاو هەر نابێت بگوترێتن ئاو بەشمان ناکات.  ئێستا هەرێمى کوردستان خاوەنى نزیکەى ٤ ملیار مەتر سێجا ئاوە، لە دووکان سێ ملیار، دەربەندیخان سەروو ملیارێک و دهۆکیش ٣٢ ملیۆن، بەڵام تواناى گلدانەوەى ئەو سێ بەنداوە ١٠ ملیار مەتر سێجایە، بەم پێیەش کوردستان ئێستا نیوەى کەمتر لە تواناى گلدانەوەى تەواوەتى ئاوى هەیە.