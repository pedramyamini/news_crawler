نەسرین محەممەد، بەڕێوەبەری دروستکراوی بەرهەمی دانەوێڵە لەمیانی بەشداریکردنی لە بەرنامەی مژار لە رادیۆی رووداو کە سنوور مەجید پێشکێشکی دەکات، راگەیاند: "زیادبوونی نرخی ئارد پەیوەندیی بە بۆرسەی جیهانیی ئاردەوەیە کە کاریگەریی لەسەر ئاردی تورکیش داناوە. هۆکاری زیادبوونی نرخی ئاردی بایەعی ئەوەیە کە جۆرەکەی باش بووە. ئەم ئاردەیش لەبەر ئەوەی باشە بۆ دەرەوەی سلێمانیش دەنێردرێت. ئەو ئاردەی خۆمان بۆ تەندروستی باشە. داوا لە هاووڵاتییان دەکەم بچن وەریبگرن و بیکەنە نان. "  سەڵاح ساڵح، نوێنەری نانەواخانەکانی سلێمانییش گوتی: "کێشەی سەرەکیمان گرانبوونی ئارد و سووتەمەنییە. جاران چوار هەزار لیتر نەوتیان دەداینێ کە دەمانتوانی پێداویستیمانی پێدابین بکەین. ئەو دوو ساڵ زیاتر ئەوەیشیان بڕیوە. لە ماوەی ئەم مانگەیشدا ئارد نرخی زۆر زیاد بووە و تۆنێک ئارد ٩٠ دۆلاری چووەتە سەر. جاران لیترێک گازوایلمان بۆ فڕنەکان بە ٤٢٠ دینار دەکڕی، ئێستا بە ٦٥٠ دینارە. ئێمە ئاردی سفری تورکی بەکار دەهێنین. فەردەیەک ئارد لە زاخۆ ٣٧ هەزار دینار دەکەوێت، تا دەگات سلێمانی دەبێتە ٤٠ هەزار دینار. "  هەر زیادبوونی نرخی ئارد و سووتەمەنی کێشەی نانەواخانە و سەموونخانەکان نییە، بەڵکو زیادبوونی نرخی کارەبایش یەکێکی دیکەیە لەو کێشانەی کە بەرۆکی گرتوون و ناجاریان دەکات نرخی نان زیاد بکەن.  سۆران عەبدولغەفوور، بەڕێوەبەری چاودێریی بازرگانیی سلێمانی بە رادیۆی رووداوی راگەیاند: "هیچ رێی تێناچێت نانەواخانەیێک کرێی کارەبای وەک کارگەیەکی ئاسن بۆ ئەژمار بکرێت. ئەمە کێشەیەکی گەورەیە و دەبێت پێداچوونەوەی بۆ بکرێت. لە گومرگیشدا هەموو تۆنێک ئارد ٣٥ دۆلار گومرگی چووەتە سەر کە ئەمەیش کێشەیەکی دیکەیە. جاران غاز تۆنی بە ٤٣٦ هەزار دینار بوو، ئێستا بووە بە ٥٥٠ - ٦٠٠ هەزار دینار. "  لە سلێمانی سێ ئاش هەن کە گەنم دەکەن بە ئارد و مانگانە لەو پارێزگایە ٢٣ هەزار تۆن گەنم بۆ سلێمانی و دەوروبەری دەکرێتە ئارد.