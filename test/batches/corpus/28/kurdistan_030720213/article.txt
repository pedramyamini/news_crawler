رۆژی ٣ی حوزەیرانی ٢٠٢١ حەمەی حەمە سەعید، وەزیری رۆشنبیری بە نووسراوێک داوای لە وەزیری پەروەردە کردووە، بە لەبەرچاوگرتنی داواکاریی رۆشنبیرانی دەڤەری هەڵەبجە و هۆشداریی رێکخراوی یونسکۆ لەبارەی لەنێوچوونی چەند زمان و شێوەزارێک، شێوەزاری هەورامی بخوێندرێت.  وەزیری رۆشنبیری لە لێدوانێکدا بۆ رووداو ئەوەی پشتڕاستکردەوە کە نووسراوەکە لەلایەن خۆیەوە بۆ وەزیری پەروەردە و فێرکردن نێردراوە.  سۆران عومەر مستەفا، بەڕێوەبەری گشتیی پەروەدەی هەڵەبجە بەوەکالەت بە تۆری میدیایی رووداوی گوت، "پشتگیری نووسراوەکەی وەزیری رۆشنبیری و ئەو یاداشتەش دەکەین کە ژمارەیەک لە کەسایەتی و رۆشنبیرانی هەورامی پێشکێشی ئێمەیان کردووە بۆ ئەوەی شێوەزاری هەورامی لە قوتابخانەدا بخوێندرێت. من نووسراوی پشتگیرییەکەی ئەو داواکارییەم نووسیوەتەوە و سبەی رەوانی وەزارەتی پەروەردەی دەکەین".  سۆران عومەر گوتیشی، "ئەوەی داواکراوە مافی هەورامییەکانە و چەند ساڵێکە ئەو داوایەیان هەبووە، بەڵام جێبەجێنەکراوە. ئەوان هەروەها داوای پاراستنی تایبەتمەندێتی و شوێنەوار و ناوچەکانیشیان دەکەن و مافی خۆیانە خزمەت بکرێن".  ھەورامی یان ھۆرامی یەکێک لە شێوەزارەکانی سەر بە بنەماڵەی گۆرانیی زمانی کوردییە و دانیشتووانی ھەورامان قسەی پێ‌دەکەن، ژمارەیەک شێوەزاری وەکو زەنگەنە، کاکەیی باجەلانی، شەبەکی لە شێوەزاری هۆرامییەوە نزیکن.  لە نووسراوەکەی حەمەی حەمە سەعید، وەزیری رۆشنبیری هەرێمی کوردستاندا بۆ وەزیری پەروەردە هاتووە، " ئێستا لەسەروبەندی هەموارکردنەوەی پڕۆژە یاسای وەزارەتە بەرێزەکەتاندا کە پێشتر دراوە بە وەزارەتمان، داواکارین ئاوڕێکی جیددی لە خواستی خەڵک و رۆشنبیرانی ناوچەکە بدەنەوە و هۆشدارییەکەی یونسکۆ بەهەند وەربگیرێت و لە سنووری پارێزگای هەڵەبجەدا لە قۆناخی بنەڕەتیدا وانەیەکی هەورامی لەو سنوورەدا بخوێندرێت، بەمەش شیوەزارێکی رەسەنی کوردی لەفەوتان دەپارێرزێت".  لە نووسراوەکەدا وەزیری رۆشنبیری لەبارەی شێوەزاری هەورامییەوە دەڵێت، "بە دەیان هەزار لاپەڕە دەستنووسی کۆنی پێنووسراوەتەوە، لە رابردوودا زمانی نووسین و ئەدەبیاتی کوردی بووە"، بۆیە داوا دەکات لە فەوتان بیپارێزن و وەزارەتی پەروەردە لێکۆڵینەوە لەو پیشنیازە بکات و بیخاتە بەردەم ئەنجوومەنی وەزیران بۆ بڕیارلێدانی.  ھەورامان یان ھۆرامان، ناوچەیەکی شاخاویی کوردستانە و بەشێکی لەنێو هەرێمی کوردستاندایە و بەشەکەی دیکەشی لە رۆژهەڵاتی کوردستاندایە و دانیشتووانەکەی بە هەورامییەکان ناودەبرێن، ھەورامان لە بواری ئەدەبیات و نووسین و فۆلکلۆرەوە دەوڵەمەندە و خاوەنی میوزیک و جلوبەرگی تایبەتە.  زۆربەی دانیشتووانی ھەرامان شێوەزاری ھەرامی قسەدەکەن، پاوە و نۆتشه و تەوێڵە و بیارە و هەورامانی تەخت ناوەندە دیارەکانی ھەورامانن.  بەڕێوەبەری پەروەردەی هەڵەبجە بەوەکالەت کاتەکەی بە گونجاو زانی بۆ ئەو داوایەی هەورامییەکان و دەڵێت، "ئێستا وەزارەتی پەروەردە سەرقاڵی هەموارکردنەوەی یاسای وەزارەت و دەستکاریکردنی پرۆگرامەکانی خوێندنە، بۆیە پێویستە بیر لەوە بکرێتەوە خوێندن بە شێوەزاری هەورامی بۆ هەورامییەکان و دانیشتوانی هەڵەبجە بڕەخسێنرێت".  لە کۆتاییدا وەزیری رۆشنبیری پێیوایە بڕیاردان لەسەر خوێندن بە هەورامی دەبێتە دەستکەوتێکی باش و شانازییەکی گەورە بۆ وەزارەتی پەروەردە و ئەنجوومەنی وەزیرانی هەرێمی کوردستان.