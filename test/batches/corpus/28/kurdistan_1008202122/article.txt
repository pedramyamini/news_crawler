ئەمڕۆ سێشەممە ١٠ - ٠٨ - ٢٠٢١ هۆگر عەزیز، گوتەبێژی پۆلیسی هەولێر بە تۆڕی میدیایی رووداوی راگەیاند، دوای ئەوەی لە رووداوێکی کوشتن لە کۆمەڵگەی شاوێس ئاگاداردەکرێنەوە، دەستبەجێ هێز دەنێرنە شوێنەکە و لە لێکۆڵینەوەکانیان بۆیان دەرکەوتووە ژنێک مێردەکەی کوشتووە.  بە گوتەی هۆگر عەزیز، ژنەکە بە دەمانچە مێردەکەی کوشتووە و دەستیان بەسەر دەمانچەکەدا گرتووە، هەروەها ئاماژەی بەوەشدا کە ژنەکە رەتیکردووەتەوە رووداوەکە بە ئەنقەست بێت و گوتوویەتی، "لە دەستی دەرچووە".     بەپێی ئەو زانیارییانەی دەست رووداو کەوتووە، ئەو کەسەی کە کوژراوە ناوی (م. غ)ـە و تەمەنی لە نێوان ٢٧ بۆ ٢٨ ساڵانە لە وەزارەتی پێشمەرگە کار دەکات، هاوڕێیەکی نزیکی کوژراوەکە بە تۆڕی میدیایی رووداوی راگەیاند، "ئێمە زۆر لە یەکدی نزیک بووین و هەموو رۆژێک پێکەوە بووین، هێندەی من ئاگادار بم هیچ کێشەیەکی خێزانی نەبووە".  گوتەبێژی پۆلیس ئاماژەی بەوەشکرد، لێکۆڵینەوە لە دۆسیەکە بەردەوامە و تەرمەکە رەوانەی پزیشکی داد کراوە.