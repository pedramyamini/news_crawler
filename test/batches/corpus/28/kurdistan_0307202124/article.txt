عەباس ئیسماعیل، گوتەبێژی دەروازەی سنووریی پەروێزخان بە تۆڕی میدیایی رووداوی راگەیاند، رۆژی شەممە ٣.٧.٢٠٢١ قایمقامی شارۆچکەی قەسری شیرین لە رۆژهەڵاتی کوردستان، بە پەیوەندیی تەلەفۆنی بەڕێوەبەری دەروازەی سنووریی پەروێزخانی ئاگادارکردووەتەوە کە ئەوان رەزامەندن بە ئاساییکردنەوەی هاتووچۆکردنی گەشتیاری.  عەباس ئیسماعیل ئاماژەی بەوە کرد، "ئێستا بۆ گەشتیار تەنیا دوو مەرج هەن، ڤیزا و پشکنینی کۆرۆنا. "  رۆژی ٢١.٢.٢٠٢١ بەهۆی تەشەنەکردنی کۆرۆنا، کۆماری ئیسلامی ئێران بڕیاریدا هاتووچۆکردن لەگەڵ عێراق و هەرێمی کوردستان رابگرێت، بەڵام دوای ماوەیەک هاتووچۆکردنەکەی سنووردارکرد و لەوکاتەوە تەنیا بازرگان، نەخۆش و قوتابی دەتوانن هاتووچۆ بکەن.  لەبارەی ئەوەی ئایا ئەو بڕیارە دەروازە سنوورییەکانی دیکەش دەگرێتەوە یاخود نا، رووداو پەیوەندی بە ئیسماعیل عەلی، گوتەبێژی دەروازەی سنووری باشماخەوە کرد و پێی راگەیاندین "هیچ بڕیارێکی لەو شێوەیە بە ئیدارەی باشماخ نەگەیشتووە و هاتووچۆکردن ئێستاش هەر سنووردارە. "