کامەران حەمید، خوێندکاری زانکۆی کەرکووک بە رادیۆی رووداوی راگەیاند: "من قوتابیی زانکۆی کەرکووکم لە بەشی یاسا. تاقیکردنەوەکانمان لە رۆژی ٢٠٢١/٠٧/٢٥ ـدا دەست پێدەکەن کە هاوکاتە لەگەڵ تاقیکردنەوەکانی ١٢ی ئامادەیی لە هەرێمی کوردستان. "   ئەو خوێندکارە گوتیشی: "ئێمە کە نزیکەی دوو هەزار و ٥٠٠ خوێندکارین لە بەشە جۆراوجۆرەکانی زانکۆ جیاوازەکانی باشوور و ناوەڕاستی عێراق کە دانیشتووی شارە جیاوازەکانی هەرێمی کوردستانین، تاقیکردنەوەکانمان بە ئۆنلاینە و لەو کاتەیشدا بەهۆ تاقیکردنەوەی پۆلی ١٢ی ئامادەییەوە هێڵی ئینتەرنێت دەپچڕێت کە کێشەمان بۆ دروست دەکات. ئێمە لەبەر ئەوەی هەریەکەمان لە شارێکین، ناتوانین هەموومان پێکەوە کۆ ببینەوە و داواکارییەک پێشکەشی لایەنی پەیوەندیدار بکەین. "  لەو بارەیەوە د. سەیوان عەلی، بریکاری وەزیری پەروەردەی حکومەتی هەرێمی کوردستان بە رادیۆی رووداوی راگەیاند: "لەبارەی کێشەی ئەو خوێندکارانەی لە زانکۆکانی ناوەڕاست و خوارووی عێراق دەخوێنن و دانیشتووی هەرێمی کوردستانن ئێمە ئاگادار نیین. ئەوان دەتوانن داوا لە وەزارەتی خوێندنی باڵای عێراق بکەن کێشەکەیان چارەسەر بکات و رێکارێک بۆ کردنی تاقیکردنەوەکانیان بدۆزێتەوە. "  وەزارەتی پەروەردە بە هاوئاهەنگی لەگەڵ وەزارەتی گواستنەوە بڕیاریان دا کە لە کاتی تاقیکردنەوەکانی پۆلی ١٢ی ئامادەییدا هێڵی ئینتەرنێت لە هەموو هەرێمی کوردستاندا رابگیردرێت بۆ ئەوەی پرۆسەی تاقیکردنەوەکان بە رێکوپێکی و بەبێ کێشە بەڕێوەبچێت.