سەرۆکایەتیی هەرێمی کوردستان لە تویتێکدا دوای رووداوەکە ئاماژەی بەوە کردبوو، "سەرکۆنەی هێرشی سەر خێزانێکی کورد لە تورکیا دەکەین؛ هاوخەمیی کەسوکار و خۆشەویستانی قوربانییەکانین. ئەوانەی بەرپرسیارن لەو تاوانە بێهۆیە دەبێت رووبەڕووی یاسا بکرێنەوە. "  مەسرور بارزانی، سەرۆکوەزیرانی هەرێمی کوردستانیش جگە لە دەربڕینی پرسە و سەرەخۆشی خۆی و حکومەت، دەڵێت، "زۆر دڵتەنگم بە هەواڵەکانی تایبەت هێرشێکی دڕندانە بۆسەر خێزانێکی کورد لە کۆنیای تورکیا. چاوەڕوان دەکەم کە ئەنجامدەرانی بە تەواوی سزابدرێن".   هێرشەکە لەنێو تورکیاش کاردانەوەی جیاوازی لێکەوتەوە؛ دەسەڵات پێیوایە تاوانێکی قێزەونە، بەڵام پەیوەندی بە کورد و تورکەوە نییە.  سلێمان سۆیڵو، وەزیری ناوخۆی تورکیا رایگەیاند، "ئەم رووداوە بەهۆی دووژمندارییەکی ١١ ساڵانەوە روویداوە. ئەمە هيچ پەيوەندييەكى بە پرسى كورد - توركەوە نييە".  بەڵام ئۆزگور ئۆزێل، بریکاری سەرۆکی فراکسیۆنی پارتی گەلی کۆماری (جەهەپە) لە تویتێکدا کوژرانی حەوت ئەندامی خانەوادە تورکەکەی کۆنیای بە "پەلامارێکی وەحشیگەرانە" ناوبرد و ئاکپارتیی بە هۆکاری دروستبوونی دوو جەمسەری لە تورکیا ناوبرد.   ئۆزێل نووسیوێتی: "خانەوادەی دەدەئۆغوڵڵاری کە دوو مانگ و نیو لەمەوبەر هێرشکرایە سەریان، بە شێوەیەکی وەحشیگەرانە کوژران. بۆ ئەوەی دڵنیا بینەوە لە چۆنیەتی پەلامارەکە، دەبێت بە وردی لێکۆڵینەوە بکرێت. بە تووندی سەرکۆنەی هێرشەکە دەکەم. هەروەها داواتان لێدەکەم واز لە زمانی دوو جەمسەری دەسەڵات بێنن. "  هەدەپە حکومەت تۆمەتبار دەکات بەوەی دژایەتیکردنی هەدەپە و کورد بە گشتی و ئەو زمانەی بەکاریدەهێنێت، زەمینەسازین بۆ نەژادپەرستی.   میدحەت سانجار، هاوسەرۆکی هەدەپە لەبارەی هەمان پرس گوتی، "دەسەڵات بە دژایەتیکردنی هەدەپە، بە بڵاوکردنەوەی رق و کینە، دژایەتیی کورد دەکات و زمانی دووژمنکارانەی بەردەوام دژی کورد بەکاردەهێنێت. لێدوانەکانیان زەمینەسازیی و ئامادەکارییە بۆ ئەم جۆرە کۆمەڵکوژییە. "  ئێوارەی رۆژی هەینی، حەوت ئەندامی خێزانێکی کورد لە ناوچەی مەرامی شاری کۆنیا لە تورکیا بە دەستڕێژی گوللە کوژران.   ئەوە لەکاتێکدایە، ١٢ ـی ئەم مانگەش گرووپێک هێرشیان کردبووە سەر هەمان خێزان و هەر حەوت ئەندامی خێزانەکەیان بریندارکرد. ئەوکات بەشێک لەو گرووپەکە دەستگیرکران و دواتر پێنج کەسیان ئازادکران.   ئەو خێزانە کوردە ٢٤ ساڵ بوو لەو ناوچەیەی کۆنیا دەژیان. ئەو ماڵەی ئەو کات هێرشیان کردبووە سەر خێزانە کوردەکە، دراوسێی خۆیان بوون.