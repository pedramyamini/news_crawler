رۆژی سێشەممە ١٣ - ٠٧ - ٢٠٢١، د. عەلی تەتەر، پارێزگاری دهۆک لەلایەن تۆماس کۆفن، سەرۆکی شارەوانیی شاری ئیسن - ی کۆماری فیدراڵی ئەڵمانیا پێشوازیی لێکرا. لە دیدارێکدا هەردوو پارێزگار پەیوەندییەکانی نێوان پارێزگای دهۆک و ئیسن - یان تاوتوێ کرد، کە پێشتر هەردوو شارەکە لە بواری تەندروستی "دەستەخوشکی" یەکدی بوون، لەو دیدارەشدا هەردوولا جەختیان لەسەر بەرفراوانکردنی ئەو پەیوەندییانە لە بوارەکانی بەرگریی شارستانی، پەروەردە، بازرگانی و وەبەرهێناندا کردەوە.  بەپێی راگەیێندراوی پارێزگاری دهۆک، سەرۆکی شارەوانیی شاری ئیسن گوتوویەتی "سوپاسی حکومەتی خۆجێیی و خەڵکی پارێزگای دهۆک دەکەین کە هێندەی ژمارەی دانیشتووانی خۆیان ئاوارە و پەنابەرانیان لە شارەکەیاندا حەواندووەتەوە"، ئاماژەی بەوەش داوە "دەستەخوشکیی ئێمە لەگەڵ پارێزگای دهۆک بەردەوام دەبێت و بەرفراوانتر دەبێت".  پارێزگاری دهۆک بە سەرۆکی شارەوانیی شاری ئیسن - ی رایگەیاندووە "سوپاسی هاریکارییە مرۆییەکانی کۆماری فیدراڵیی ئەڵمانیا و ئێوە دەکەین، هیوادارین ئەو پەیوەندی و هاوئاهەنگییە بەردەوامبێت و بەرەوپێشچوون بەخۆیەوە ببینێت".  هەروەها د. عەلی تەتەر لە دیدارەکەدا سوپاسی رێکخراوی " کاریتاس"ی کرد بۆ رۆڵی گرنگ و کاریگەری لە پێشکێشکردنی هاریکاری و دروستکردنی پەیوەندییەکان و لۆگۆی رێزلێنانی پارێزگای دهۆکی پێشکێش بە مارکۆس کامپلینک، بەڕێوەبەری گشتیی رێکخراوەکە کرد.