مەریوان حوسێن، پێشمەرگەی لیوای دووی فەوجی سێی هێزی پێشمەرگە، رۆژی ٣٠ - ٧ - ٢٠٢١ لە ماڵەکەی خۆی لە قەزای بنەسڵاوەی سەر بە پارێزگای هەولێر دەچێتە دەرەوە بۆ سنووری پردێ بۆ وەرگرتنی مووچەی مانگی تەممووز، بەڵام دوای وەرگرتنی مووچەکەی بۆ پشوو و خۆ فێنککردنەوە دەچێتە سەر چەمی زەردە لە سنووری ناحیەی پردێ و شەپۆلی بەهێزی ئاوەکان دەیبات و دەخنکێت، بەهۆی ئەوەی مەلەی نەزانیوە، بەڵام دوای گەڕانێکی زۆر هێشتا تەرمەکەی نەدۆزراوەتەوە.  ئاسۆ حوسێن، کە برای مەریوانە بە تۆڕی میدیایی رووداوی گوت: "هەرچەندە غەواسەکان بەدوای تەرمی براکەمدا دەگەڕێن، بەڵام بەهۆی زۆریی ئاوەکە و شەپۆلەکانییەوە ناتوانرێت بەئاسانی بدۆزرێتەوە، داوامان لە حکومەتی هەرێمی کوردستان ئەوەیە بەردانەوەی ئاوی بەنداوی دوکان بۆ ماوەیەکی کاتیی کەمبکاتەوە بۆ ئەوەی تەرمی براکەم بدۆزینەوە، هەروەها تیمی غەواس بنێرێت بۆ ئەوەی زووتر تەرمەکە بدۆزرێتەوە".  مەریوان لەدایکبووی ١٩٨٤ بوو، خێزاندارە و باوکی یەک کوڕی تەمەن سێ ساڵانە، ١٧ ساڵ بوو پێشمەرگە بوو. ئاسۆی برای مەریوان باسی لەوەدەکرد کە هەموو هەوڵێکیان داوە بۆ دۆزینەوەی تەرمی براکەیان، بۆیە لەرێگەی رووداوەوە دەیانەوێت پەیامەکەیان بگاتە بەرپرسانی هەرێمی کوردستان و وەزارەتی پێشمەرگە بۆ ئەوەی تەرمی براکەیان بۆ بدۆزنەوە.