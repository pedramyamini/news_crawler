خولوسی ئاکار، وەزیری بەرگریی تورکیا دوێنێ دووشەممە ٢٧ ـی تەممووز، بە یاوەریی یاشار گولەر، سەرۆکئەرکانی سوپا، ئومێد دوندار، فەرماندەی ھێزەکانی وشکانی سەردانی بارەگای ناوەندی فەرماندەیی پێشکەوتووی دووەمی سوپا و بارەگای سەرەکیی فەرماندەیی فیرقەی پيادەی میکانیکی شەشەمیان لەسەر ھێڵی سنوور کرد کە کاری ناردن و بەڕێوەبردی یەکەکانی سوپا لە باکووری سووریای تێیدا ئەنجام دەدرێت.  خولوسی ئاکار لە کۆبوونەوەیەکی لەگەڵ ئەفسەرە باڵاکان رایگەیاند، "ئۆپەراسيۆنەكانمان لە ناوچەكانى سینات - حەفتانین، مەتین، زاپ، ئاڤاشین - باسیان، خواکوڕک، گارا، قەندیل، ئاسۆس، مەخموور و شنگال بەردەوامن. "  لەبارەی بابەتی مەخموور و شنگال، بە گوتەی ئاکار "لەگەڵ بەغدا و لەگەڵ ھەولێر لە گفتوگۆداين و لە نزیکەوە چاودێریی پێشھاتەکان دەکەین. "  وەزیری بەرگریی تورکیا ئەوەشی گوتووە، "ھیچ کام لەم ناوچانە لە دەرەوەی ئامانجەکانمان نەبوونە. تاوەکو لە چالاکی خستنی دوایین تیرۆریست ئەم بەرەنگاربوونەوەیە بەردەوام دەبێت. "  لەبارەی کوژرانی دوو سەربازی سوپای تورکیا لە ناوچەی قەڵغانی فورات لە باکووری سووریا، وەزیری بەرگریی تورکیا رایگەیاند، "ھەر چۆن خوێنی ھیچ شەھیدێکمان بەفیڕۆ نەداوە، دوای پەلامارەکە ئۆپەراسیۆنی پێویستمان ئەنجامدا. تاوەکو ئێستا کۆی گشتیی ١٢ تیرۆریست لە چالاکی خراون. لەو بڕوایەداین کە ئەم ژمارەیە لە رۆژانی داھاتوودا بەرزدەبێتەوە. "  خولوسی ئاکار ئاماژەی بەوەشکرد کە بەرەنگاربوونەوەی پەکەکە لە هەرێمی کوردستان بەردەوامە و ھەموو شوێنێکیان تەسک کردووەتەوە، دەڵێت "لە ٢٤ ـی تەممووزی ٢٠١٥ ـەوە بۆ ئەمڕۆ، ١٨ ھەزار و ٢٩٢ تیرۆریست لە چالاکی خراون. لە سەرەتای ئەمساڵەوە لە ئۆپەراسیۆنەکانی باکووری عێراقدا، ھەزار و ٥٨١ تیرۆریست لە چالاکی خراون. سووربوونمان لەسەر ئەم بابەتە بەردەوامە. "  ئەوە لەکاتێکدایە، رۆژی ٢٤ ـی تەممووزی ٢٠٢١، ناوەندی چاپەمەنیی و راگەیاندنی هەپەگە، ئاماری سێ مانگی ئۆپەراسیۆنەکانی سوپای تورکیا و چالاکییەکانی گەریلاکان بڵاوکردەوە و رایگەیاند، لە ماوەی سێ مانگی رابردوودا پەکەکە ٣٩٨ چالاکییان ئەنجامداوە و بەو هۆیەوە ٤٩٤ سەربازی تورکیا کوژراون، دەیان ئۆتۆمبێل و زرێپۆش تێکشکێندراون؛ هەروەها ٦٣ گەریلاش گیانیان لەدەستداوە.