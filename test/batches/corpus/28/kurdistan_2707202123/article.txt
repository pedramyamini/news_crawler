عەباس شەهاب، خاوەنی مۆلیدەی گەڕەکی شۆڕش لە قەزای کفری بە تۆڕی میدیایی رووداوی راگەیاند، "بەهۆی بەرزبوونەوەی پلەکانی گەرما و خراپیی دۆخی تووشبووانی کۆرۆنا بڕیارم داوە لە ئەمڕۆ سێشەممەوە هەر ماڵێک تووشبووی کۆرۆنایان هەبێت یان نەخۆشی دیکەیان هەبێت کارەبای مولیدەیان بەو شێوەیە بۆ لێدەکەم کە پێویستیانە کە رەنگە تا ٢٠ بۆ ٣٠ ئەمپێریشیان بدەمێ بەبێ بەرامبەر".  ئەو خاوەن مۆلیدەیە گوتیشی، "لەبەر ئەوەی کارەبای نیشتمانی کەمبووەتەوە و نەخۆشان بەدەم گەرمای ناوچەی گەرمیانەوە زەحمەتە بحەوێنەوە، بۆیە لەپێناو مرۆڤایەتی و خودا ئەو خێرە دەکەم تا ئەو کاتەی بارودۆخی تووشبووانی کۆرۆنا و نەخۆشانی دیکە باش نەبێتەوە کارەبایان هەر ئاوا بە فوولی بۆ دەهێڵمەوە".  ئەمڕۆ کەسێک پەیوەندیی بە عەباسەوە کردووە کە تووشبووی کۆرۆنا بووە و ئەویش کە چووەتە ماڵیان بینیویەتی بە چوار ئەمپێر کارەبای مۆلیدەشەوە دۆخی خراپە و گەرمایەتی، بۆیە بە قسەی خۆی کە هاتووەتەوە بۆ لای مۆلیدەکەی ئەو بڕیارەی داوە، دەشڵێت، "هیوادارم خاوەن مۆلیدەکانی دیکەش هەمان هەڵوێست بنوێنن".  عەباس ئاماژەی بۆ ئەوەشکردووە کە نزیکەی ٢٥ ئەمپێری لە ئەمپێرەکانی مۆلیدەکەشی کە ٧٠٠ ئەمپێر دەبێت بۆ ئەو کەسانە تەرخانکردووە کە کەمدەرامەتن و پێویستیان بە هاوکاریی ئەوە.