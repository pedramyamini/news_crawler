ژمارەی دانیشتووانی شاری کرماشان یەک ملیۆن کەسە، ئیدارەی شارەکە پلانێکی بەپەلەی بۆ چارەسەرکردنی کێشەی کەمیی ئاوی خواردنەوە لە پارێزگای کرماشان ئامادەکراوە، کە بە گوتەی بەرپرسانی ئەو پارێزگایە، یەک هەفتەیە دەستیپێکردووە و توانراوە بە جێبەجێکردنی پلانەکە، لە هەر چرکەیەکدا ٢٠٠ لیتر ئاو پاشەکەوت بکرێت.  هۆشەنگ بازوەند، پارێزگاری کرماشان دەڵێت؛ ئێستا لە هەر چرکەیەکدا چوار هەزار لیتر ئاو دەگاتە نێو شاری کرماشان، لە کاتێکدا بڕی بەکارهێنانی ئاو لە هەر چرکەیەکدا شەش هەزار و ٥٠٠ لیترە.   کێشەی نەبوونی ئاوی خواردنەوە، لە رۆژهەڵاتی کوردستان، تەنیا لە شارەکاندا نییە و ئێستا ژمارەیەک لە گوندەکانیشی گرتووەتەوە. بەپێی ئاماری رێکخراوی ئاو و ئاوەڕۆی ئێران، ئەمساڵ هەشت هەزار گوند لە ئێران لە رێگەی تانکەرەوە ئاویان بۆ دەچێت کە لەو ژمارە ٥٠٤ گوندیان لە رۆژهەڵاتی کوردستانن.  بەپێی ئامارەکانی بەڕێوەبەرایەتی ئاو و ئاوەڕۆی پارێزگاکان لە پارێزگای کرماشان، ٢٧٠ گوند، لە لۆڕستان ١٢٠ گوند، لە سنە ١٠٤ گوند و لە پارێزگای ئیلامیش ٦٠ گوند، بە تانکەر ئاویان بۆ دەچێت.   بەرپرسانی بەڕێوەبەرایەتیی ئاو و ئاوەڕۆی پارێزگاکان، هۆشداری بەرزبوونەوەی ئەو ژمارەیە دەدەن و پێیانوایە لە مانگێکی دیکە ئەو ژمارەیە دووهێندە زیاددەکات. لە کاتێکیشدا زۆربەی شارەکانی رۆژهەڵاتی کوردستان، رۆژانە بۆ دابینکردنی ئاوی پێویست، روو لەم کانی و ئاوانە دەکەن، بەرپرسانی ئاو و ئاوەڕۆ، هۆشداری وشکبوونی ئەم کانیاوانەش دەدەن.   بەڕێوەبەرایەتیی کشتوکاڵی پارێزگای لۆڕستان دەڵیت؛ لە دوو هەزار و ٥٠٠ کانی ئەو پارێزگایە، ٥٠ % یان وشکبوون. لە پارێزگای سنەش، رێژەی ئاوی سەرزەویی ئەو پارێزگایە، ٥٤ % و رێژەی ئاوی بەنداوەکانیش ٢٣ % کەمیکردووە.   لەگەڵ ئەوەشدا لە یەک مانگی رابردوودا زۆربەی شارەکانی رۆژهەڵاتی کوردستان، رۆژانە حەوت بۆ هەشت کاژێر ئاویان بڕاوە و دانیشتووانی هەندێک لە گەڕەکەکانی دامێنی شاریش، لە رێگەی ئەم تانکەرانەوە، ئاوی خۆیان دابینکردووە.  هاونیشتمانییەک لە کرماشان دەڵێت، "ئەوە چییە؟ ئەوە چۆن دەبێت ئاو هەر بۆ ئێوە بێت، ئێمەش چەند رۆژە ئاومان نییە، تانکەرەکە بێننە نێو گەڕەکەکە با هەموومان ئاومان بەرکەوێت؟ "   قەیرانی ئاو ئێستا یەک لە کێشە سەرەکییەکانی خەڵکە لە ئێران و رۆژهەڵاتی کوردستان، کە خەریکە گەمارۆکان و قەیرانی ئابووری لە بیری خەڵک دەباتەوە.