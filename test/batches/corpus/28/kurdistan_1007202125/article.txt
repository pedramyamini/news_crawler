ئەو سەردانەی ئەردۆغان بۆ ئامەد لەلایەن بەشێک لە بەرپرسانی ئۆپۆزسیۆنەوە رەخنەی تووندی لێگیرا. ئەوان رەخنە دەگرن بەوەی پێشتر ئەردۆغان وشەی تیرۆریستی بۆ کوردان بەکارهێناوە، بەڵام کە زانیویەتی رێژەی دەنگی لە شارە کوردییەکان لە دابەزیندایە، ئێستا دەیەوێت بەم چەشنە نزیکبوونەوانە دووبارە دڵی کورد بۆ خۆی کێش بکات.  ئەردۆغان لە گوتارەکانیدا لە ئامەد گوتی کە ئاکپارتی کۆتایی بە پرۆسەی چارەسەری پرسی کورد نەهێناوە.   وەلی ئاغبابا، یاریدەدەری سەرۆکی پارتی گەلی کۆماری - جەهەپە ئەمڕۆ شەممە ١٠ی تەمموزی ٢٠٢١ لە گوتارێکی لە پارێزگای نیغدەی تورکیا لەبارەی سەردانەکەی ئەردۆغان بۆ ئامەد گوتی، "دوێنێ ئەردۆغان لە دیاربەکر [ئامەد] بوو، دەڵێ ئێمە کۆتاییمان بە پرۆسەی چارەسەری نەهێناوە، هەدەپە پرۆسەکەی کۆتایی پێهێنا. سەیرکەن دەنگەکانی دابەزیون، دوێنێ بە گەلی کوردی دەگوت تیرۆریست، ئێستا بەدوای رێگەی نزیکبوونەوەدا دەگەڕێت. "  یاریدەدەری سەرۆکی پارتی گەلی کۆماری (جەهەپە) لەبارەی ئەوەی کە ئەردۆغان بەردەوام هەدەپە بە هۆکاری ئەو گرژییانە ناودەبات کە ساڵی ٢٠١٥ لە بابەتی هێرشی سەر کۆبانێ دروستبوو و زیاتر لە ٥٠ کەس تێیدا گیانیان لەدەستدا، گوتی: "باشە ئەگەر راستدەکەیت و خەمی کوژرانی ئەو خەڵکەت بوو کە لە رووداوەکانی کۆبانێدا بوونە قوربانی، بۆچی دوای ٦ - ٧ مانگ لە دۆڵمەباخچە لەگەڵ هەدەپە کۆبوویتەوە؟ دوای رووداوەکانی کۆبانێ لە رۆژی ٢٩ ـی تشرینی یەکەم کە ساڵیادی دامەزراندنی کۆمارە، بۆچی پێشمەرگەت رەوانەی کۆبانێ کرد و تەحەدای کۆماری تورکیات کرد؟ "  لە ماوەی رابردووشدا مێراڵ ئاکشەنەر لە پرۆگرامێکی تەلەڤزیۆنیدا باسی لەوە کرد کە ئەردۆغان لە میتینگەکانی بانگەشەی هەڵبژاردندا کوردی بە تیرۆریست ناوبردووە. ئەمە لەکاتێکدایە بەرپرسانی ئاکپارتی و پارتی بزووتنەوەی نەتەوەیی (مەهەپە) رەتیدەکەنەوە بە کورد گوترابێت تیرۆریست، بەڵکو ئەوان کورد و پەکەکە لەیەکدی جیادەکەنەوە.  رۆژی ٦ی تەمموزی ٢٠٢١ دەوڵەت باخچەلی، سەرۆکی مەهەپە لە کۆبوونەوەی فراکسیۆنی پارتەکەیدا رەخنەی تووندی لە ئاکشەنەر گرت و گوتی، "ناکرێ بە تیرۆریست بگوترێت کورد و بە کوردیش بگوترێت تیرۆریست، ئەوەی وابڵێت رۆڵەی ئەم گەلە نییە. برا بە رەچەڵەک کوردەکانمان هیچ پەیوەندییەکان بە تیرۆرەوە نییە، ئەوەی بڵێ پەیوەندیی هەیە، ئەوا بزانن کە خائینی نیشتمانە. سەرۆکی ئیپ [مێرال ئاکشەنەر] بە هەموو شێوەیەک ناچارە داوای لێبووردن لە برا بەڕەچەڵەک کوردەکانم بکات. "  هەرچەندە بەپێی رۆژژمێری دامەزراوەی هەڵبژاردنەکانی تورکیا، دەبێت لە حوزەیرانی ٢٠٢٣ هەڵبژاردنی سەرۆککۆمار و پەرلەمانی تورکیا بکرێت، بەڵام ئۆپۆزسیۆن بەردەوامە لە دروستکردنی گوشار لەسەر حکومەت و بە پێویستی دەزانن هەڵبژاردنی پێشوەخت بکرێت. هەر بۆیە پارتەکان لە ئێستاوە جۆرێک لە ئامادەکاری بۆ هەڵبژاردن دەکەن.