بەهۆی بەرزبوونەوەی پلەی گەرما و کەمبوونەوەی کارەبای نیشتمانی بەشێک لە موەلیدە ئەهلییەکان لەکاردەکەون. قایمقامیەتی سلێمانی راگەیێندراوێکی بڵاوکردەوە و دەڵێت "لیژنەی موەلیدەی سەر بە لیژنە هاوبەشەکانی قایمقامیەت پسوڵەی سەرپێچی بۆ هەر موەلیدەیەک دەکات کە لە کار کەوتبێت، ئاگاداری دەکاتەوە لە ماوەی یەک رۆژدا موەلیدەی جێگرەوە ئامادە بکات، ئەگەر ئامادەی نەکات بەپێی یاسا سزای ماددی دەدرێت تاوەکو لێسەندنەوەی مۆڵەتەکەی. "  سیامەند حەمید، سەرۆکی لیژنەی موەلیدە ئەهلییەکانی سەر بە لیژنەی هاوبەشەکانی قایمقامیەتی سلێمانی رایگەیاند، نزیکەی ٧٠٠ موەلیدەی ئەهلی لە سنووری سلێمانیدا هەیە، لەم وەرزەدا بەهۆی بەرزی پلەی گەرما و زۆر کارپێکردنی موەلیدەکان رۆژانە چەند موەلیدەیەک لەکاردەکەون، "ئێمە وەکو لیژنەکە بەدەم سکاڵای هاووڵاتییانەوە دەچین و رێکار لەگەڵ خاوەنی موەلیدەکە دەگرینەبەر و ئاگاداری دەکەینەوە موەلیدەی جێگرەوە ئامادە بکات، ئەگەر پابەند نەبێت سزاکەی تاوەکو لێسەندنەوەی مۆڵەت دەڕوات، چونکە رێگە نادەین هیچ گەڕەکێک بێ کارەبای مۆلیدە بێت. "  لەبارەی ڤۆڵتییەی کارەبای مۆلیدەکانەوە سەرۆکی لیژنەی موەلیدەکانی سەر بە لیژنەی هاوبەشی قایمقامیەتی سلێمانی دەڵێت، دەبێت لەلای موەلیدەکە ڤۆلتییەی سریفێس لە ٤٠٠ و هێڵی ئاسایی لە ٢٠٠ کەمتر نەبێت، لەم رووەوە بەردەوام چاودێری موەلیدەکان دەکەین.  قایمقامیەتی سلێمانی داوا دەکات لە کاتی هەر گلەیی و گازندەیەک لە هەر موەلیدەیەک هاونیشتمانییان پەیوەندی بکەن بە ژمارە مۆبایلی ٠٧٧٠١٣٦٣٦٧٩، بۆئەوەی بەدواداچوونی بۆبکرێت.  رۆژی دووشەممە ٢٦ - ٠٧ - ٢٠٢١، شەهاب حاجی ئەحمەد، قایمقامی قەزای کەلار رایگەیاند، لە ماوەی ٢٤ کاژێری رابردوودا، بەهۆی بەرزیی پلەی گەرماوە لە سنووری کەلار هەشت موەلیدە لەکارکەوتوون.  لەکاتی پچڕانی کارەبای نیشتمانی، بەشێکی کارەبای هاونیشتمانیان لەلایەن موەلیدە ئەهلییەکانەوە دابیندەکرێت، بەهۆی بەرزیی پلەی گەرما لەم وەرزەدا، هەندێکجار کێشە بۆ موەلیدەکان دروستدەبێت.  پەیمانگەی وزەی عێراق: ٤.٥ ملیۆن موەلیدەی تایبەت لە عێراق هەن  ئەندامێکی پەیمانگەی وزەی عێراق دەڵێت، لە عێراق و هەرێمی کوردستان ٤ ملیۆن و ٥٠٠ هەزار موەلیدەی تایبەت هەن، لە کاتێکدا بە گوێرەی بانکی جیهانی، ژمارەی دانیشتووانیان ٣٩ ملیۆن و ٣١٠ هەزار کەسە. بەو پێیە بێت، هەر ٩ کەس لە عێراق و هەرێمی کوردستان، موەلیدەیەکی تایبەتیان بەردەکەوێت.