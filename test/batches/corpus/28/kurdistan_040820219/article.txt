ئەمڕۆ چوارشەممە ٠٤ - ٠٨ - ٢٠٢١ مەکتەبی سیاسیی یەکێتی راگەیێندراوێکی لەبارەی کۆبووەنەوەکەیان بڵاوکردەوە و ئاماژەیان بەوەدا، لە کۆبوونەوەکە جەخت کراوەتەوە لە "بەگەڕخستنی توانای ماددی و مەعنەوی مەکتەب و دەزگاکانی یەکێتی بەرەو هەڵمەتێکی پڕجۆش و خرۆشی پێکەوەیی و دیموکراتییانە بۆ سەرخستنی لیستی هاوپەیمانی کوردستان".  رۆژی ١ - ٥ - ٢٠٢١ هاوپەیمانیی کوردستان لە نێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، لاهوور شێخ جەنگی، هاوسەرۆکی یەکێتی وەکو سەرۆکی لیستەکە دانرا، بەڵام دوای کێشە نێوخۆییەکانی یەکێتی، بە رەزامەندیی بزووتنەوەی گۆڕان و یەکێتی قوباد تاڵەبانی بووە سەرۆکی هاوپەیمانییەکە.  لە راگەیێندراوی کۆبوونەوەکەی ئەمڕۆدا هاتووە، "مەکتەبی سیاسی هەموو مەکتەب و مەڵبەندەکان و ئۆرگانەکانی یەکێتی راسپارد کە هاوشانی ئۆرگانەکانی بزووتنەوەی گۆڕانی هاوپەیمان، پەیوەستی میحوەر و بازنەکانی هەڵبژاردن بن، کە ئەرکی هەرە لە پێشینەیانە بۆ سەرخستنی کاندیدەکانی هاوپەیمانیی کوردستان لە هەموو بازنەکانی هەڵبژاردندا".  ئەنجوومەنی سەرکردایەتی و مەکتەبی سیاسیی یەکێتیی نیشتیمانیی کوردستان جگە لە کۆبوونەوەی ١٥ی تەممووزی رابردوو کە دەسەڵاتەکانی لە لاهوور شێخ جەنگی وەرگرتەوە، هیچ جوڵەیەکی ئەوتۆی بۆ چارەسەرکردنی گرژییەکان نەکردووە.  لە ٨ ـی تەممووز کێشەکانی نێوان هاوسەرۆکانی یەکێتی دەستی پێکرد، دوای نزیکەی هەفتەیەک لە کۆبوونەوەی مەکتەبی سیاسیی حیزبەکە رێککەوتن لەسەر لێسەندنەوەی دەسەڵاتەکان لە لاهوور شێخ جەنگی و رادەستکردنی بە بافڵ تاڵەبانی، هاوسەرۆکی یەکێتی.  دەقی راگەیێندراوی کۆبوونەوەی مەکتەبی سیاسیی یەکێتی:  ئەمڕۆ رێکەوتی (٤/٨/٢٠٢١) بە سەرپەرشتی هاوسەرۆک هەڤاڵ بافڵ تاڵەبانی، مەکتەبی سیاسی یەکێتیی نیشتمانیی کوردستان لە سلێمانی، کۆبووەوە.  لە کۆبوونەوەکەدا چەند تەوەرێکی بواری حزبی و هەڵبژاردنەکان تاووتوێکران.  کۆبوونەوە وێڕای گفتوگۆی لەسەر چارەسەری بەپەلە و یەکێتییانەی گرفتە ناوخۆییە حزبییەکان و دیاری کردنی رێوشوێنی دروست بۆیان لەناویشیاندا پاراستنی ئارامی و ھێمنی ھەرێمی کوردستان بە شاری سلێمانیشەوە، تەئکید لەسەر بەگەڕخستنی توانای ماددی و مەعنەوی مەکتەب و دەزگاکانی یەکێتیی کرایەوە بەرەو هەڵمەتێکی پڕ جۆش و خرۆشی پێکەوەیی و دیموکراتییانە بۆ سەرخستنی لیستی هاوپەیمانی کوردستان کە لیستی هاوبەشی بزوتنەوەی گۆڕان و یەکێتییە لە هەڵبژاردنی داهاتوی ئەنجومەنی نوێنەرانی عێراقدا.  مەکتەبی سیاسی گشت مەکتەب و مەڵبەندەکان و ئۆرگانەکانی یەکێتیی راسپارد کە هاوشانی ئۆرگانەکانی بزوتنەوەی گۆڕانی هاوپەیمان پەیوەستی میحوەر و بازنەکانی هەڵبژاردن بن، کە ئەرکی هەرە لە پێشینەیانە بۆ سەرخستنی کاندیدەکانی هاوپەیمانی کوردستان لە هەموو بازنەکانی هەڵبژاردندا، چونکە سەرکەوتنی هاوپەیمانی کوردستان ئاسۆیەکی روون و نوێ لەبەردەم گەلی کوردستان دەکاتەوە بۆ پەرەپێدانی خەباتی پەرلەمانی و دیموکراتی و  لەپێناو چارەسەرکردنی کێشەکانی هەرێمی کوردستان و حکومەتی فیدڕاڵ بە کێشەی ناوچە جێناکۆکەکانەوە کە  هەر بە بژاردەی گفتوگۆ و رێوشوێنی سیاسی دەگەیەندرێتە ئەنجام.