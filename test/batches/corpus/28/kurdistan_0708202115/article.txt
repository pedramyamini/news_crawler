فایەق تۆفیق یەکێک لە مامۆستا و کەسایەتییە ناسراوەکانی شاری سلێمانی بوو؛ لە شۆڕشەکانی گوڵان و ئەیلوولدا پێشمەرگە بوو. دوای ئەوەی لە ساڵی ١٩٨٠ دا لە شاری سلێمانی تەقەی لێکرا و بریندارکرا، جارێکی دیکەوە چووەوە شاخ و بووەوە پێشمەرگە. لەنێو پارتی دیموکراتی کوردستاندا چەند بەرپرسیارێتییەکی حیزبی هەبوو، لەوانە بەرپرسی لیژنەی ناوچەی سلێمانی پارتی و کارگێڕی لقی چواری پارتی لە هەمان شار.  لە پەیامەکەی سەرۆکی هەرێمی کوردستاندا هاتووە، "به‌داخه‌وه هه‌واڵى كۆچى دواييى كاديرى تێكۆشه‌ر و پێشمه‌رگه‌ى دێرينى كوردستان خوالێخۆشبوو فايه‌ق تۆفيق - م پێگه‌يشت. پرسه و سه‌ره‌خۆشيى قووڵم ئاراسته‌ى خانه‌واده و كه‌سوكارى به‌ڕێزيان ده‌كه‌م و هاوسۆز و هاوخه‌ميانم. "  سەرۆکی هەرێمی کوردستان دەڵێت، "ماوه‌يه‌ك له نزيكه‌وه له‌گه‌ڵ خوالێخۆشبوو فايه‌ق تۆفيق پێكه‌وه كارمان كردووە و ساڵانێكى زۆريش له بوارى حكوميدا خزمه‌تى كردووه. ئه‌و هه‌ميشه وه‌ك كاديرێكى لێهاتووى دڵسۆز و نيشتمانپه‌روه‌ر، له‌خۆبوردووانه كار و ئه‌ركه‌كانى جێبه‌جێ كردووه و ته‌مه‌نێكى زۆرى له خزمه‌تى گه‌ل و وڵاته‌كه‌يدا به‌سه‌ربرد. "  فایەق تۆفیق کە بەهۆی نەخۆشییەوە کۆچی دواییکرد، ماوەیەک جێگری وەزیری ناوخۆی حکومەتی هەرێمی کوردستانیش بوو.  سەرۆک مەسعود بارزانیش لە پەیامێکی هاوخەمیدا سەرەخۆشی لە کەسوکار و خێزانەکەی کردووە و بە "پێشمەرگەیەکی دڵسۆز و وەفاداری رێبازی بارزانی و کوردایەتی" ناوی بردووە.    سەرۆک بارزانی نووسیویەتی "كاك فایەق فەرماندە و پێشمەرگەیەكی رێگەی خەباتی رزگاریخوازی گەلی كوردستان بووە و لە دوای راپەڕینیشەوە لە چەندین پێگەی بەرپرسیاریەتی بە دڵسۆزی و كارامەیی و هەستی بەرزی نیشتمانپەروەری خزمەتی بە میللەتەكەی كردووە. "  هاوکات مەسرور بارزانی، سەرۆکوەزیرانی هەرێمی کوردستانیش دەڵێت، "خوالێخۆشبوو پێشمەرگەیەکی دڵسۆز و کەسایەتییەکی نیشتمانپەروەر بوو. پرسە و سەرەخۆشی لە بنەماڵە تێکۆشەرەکەتان دەکەم و خۆم بە هاوبەشی خەمتان دەزانم.