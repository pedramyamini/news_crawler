گەنجەکە کاژێر ٢: ٢٥ خولەکی بەرەبەیانی ئەمڕۆ چوارشەممە ٢١ - ٠٧ - ٢٠٢١ تەقەی کردووە و ڤیدیۆکەی لە تۆڕە کۆمەڵایەتییەکان بڵاوکراوەتەوە.  سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، "کەسێک ئۆتۆمبێلەکەی لە ناوەڕاستی شەقامی سالم بە نایاسایی رادەگرێت و تەقە دەکات، دەستبەجێ مەفرەزەکانی بەشی پۆلیسی فریاکەوتن گەیشتنە شوێنەکە و توانیان کەسەکە دەستگیربکەن. "  گوتەبێژی پۆلیسی سلێمانی ئاماژە بەوە دەدات، دەستیان بەسەر ئۆتۆمبێل و دەمانچەی تۆمەتبارەکەدا گرتووە.   تۆمەتبارەکە ناوی (د. ا. م)ـە و تەمەنی ٣٩ ساڵە. گوتەبێژی پۆلیسی پارێزگای سلێمانی دەشڵێت، بە بڕیاری دادوەری لێکۆڵینەوە راگیراوە و لەلایەن بنکەی پۆلیسی رزگارییەوە پەڕاوی لێکۆڵینەوەی بۆ کراوەتەوە.