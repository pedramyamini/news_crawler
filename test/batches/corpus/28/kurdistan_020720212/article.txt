ساڵح ئایهان، پارێزگاری سێواز رایگەیاند، لە ساڵڕۆژی کۆمەڵکوژی سێواز لە سنووری پارێزگاکەیاندا رێگری لە  هیچ جۆرە رێوڕەسم و چالاکییەک ناکرێ، کە بەو بۆنەیەوە رێکدەخرێن.    ٢٨ ساڵ بەر لە ئێستا و لە ٢ی تەممووزی ١٩٩٣ دا کۆمەڵکوژییەک لە شاری سێوازی باکووری کوردستان کرا، کە دانیشتوانەکەی هەم عەلەوی و هەم سوننە مەزهەبن.   ئەوکات کۆمەڵە عەلەوییەکان و شاعیر و رۆشنبیر و نووسەرەکانیان بەنیازبوون بەشداری لە فێستیڤاڵی پیر سوڵتان عەبداڵدا بکەن.    رۆژێک پێشتر لەڕێگەی چاپەمەنییەکانەوە بانگەشەیەک دژیان کرا. رۆژی دووەم هوتێل مادماک، کە ئەو کەسایەتییە عەلەوییانەی تێدابوو گەمارۆدرا و ئاگر لە هۆتێلەکە بەردرا.   کۆمەڵکوژییەکەی سێواز لەلایەن ئیسلامییە پەڕگیرەکانەوە کرا. هوتێلەکە بەتەواوی سووتێندرا و بەهۆیەوە ٣٧ کەس گیانیان لەدەستدا کە ٣٣ یان رۆشنبیر و شاعیر و نووسەری عەلەوی بوون، دووانیان کارمەندی هۆتێلەکە بوون و دووەکەی دیکەشیان لە هێرشکارەکان بوون.  وێڕای ئەوەی ٢٨ ساڵ بەسەر ئەو کۆمەڵکوژییەدا تێپەڕ دەبێت، بەڵام هێشتا ئەنجامدارنی نەدراونەتە دادگە و دوای تێپەڕبوونی ٢٠ ساڵیش بەسەریدا و بەهۆکاری تێپەڕبوونی کات، دۆسیەکە داخرا.   هەدەپە داوا دەکات سەرلەنوێ دۆسیەی کۆمەڵکوژی سێواز هەڵبدرێتەوە، کە بەهۆیەوە ٣٣ رۆشنبیر و شاعیر و نووسەری عەلەوی سووتێنران و گیانیان لەدەستدا.