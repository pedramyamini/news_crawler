سیداد لەشکری، پەیامنێری رووداو لە هەولێر رایگەیاند، بە مەبەستی دەستبەسەرداگرتن و ساخنەکردنەوەی لە بازاڕەکان، لیژنە هاوبەشەکانی قایمقامیەتی هەولێر بە بەردەوام سەردانی بازاڕ و کۆگاکان دەکەن بۆ ئەوەی هەرچی ماددەی ماوەبەسەرچوو هەیە دەستی بەسەردا بگرن و لەنێوی ببەن.  بۆ ئەم مەبەستەش ئەمڕۆ پێنجشەممە ١ - ٧ - ٢٠٢١ لیژنە هاوبەشەکانی قایمقامیەتی هەولێر لە یەکێک لە کۆگاکانی نزیک پردی سەیداوە لە شاری هەولێر توانیان دەست بەسەر زیاتر لە ٥ تۆن زەیتوونی ماوەبەسەرچوودا بگرن، جۆری زەیتوونەکانیش عێراقی و میسرین.  زەیتوونەکە لە شوێنێکی زۆر خراپ دوور لە رێنوێنییەکانی تەندروستییە هەڵگیراوە، ئەمەش هۆکاربووە بۆ ئەوەی تێکبچێت، بەڵام بەپێی بەدواداچوونی لیژنە هاوبەشەکانی قایمقامیەت دەرکەوتووە ئەو زەیتوونە تێکچووانە شۆراونەتەوە و لە دەبەی نوێ کراون و خەلیان بەسەردا کراوە، بۆ ئەوەی لە بازاڕدا ساخبکرێتەوە.  رۆژی چوارشەممە ٣٠ - ٠٦ - ٢٠٢١ لیژنە هاوبەشەکانی قایمقامیەتی هەولێر دەستیان بەسەر زیاتر لە ٤٠ تۆن تورشیاتی ماوەسەرچوودا گرت، لەبارەی تووندکردنەوەی رێکارەکان بۆ رێگریکردن لە دووبارەبوونەوەی ئەو حاڵەتانە نەبەز عەبدولحەمید، قایمقامی هەولێر بە رووداوی گوت: "رێکارەکانی ئێمە بەڕاستی تووندە، لەسەر دەستبەسەرکردنی تورشیاتەکە پەڕاوی لێکۆڵینەوەیە کراوەتەوە و کەسەکەش دەستگیرکراوە، لەسەر دەستبەسەرکردنی زەیتوونەکەش سێ کەس دەستگیرکراون. "  قایمقامی هەولێر هۆشداری بەو کەسانە دەدات کە دەیانەوێت ماددەی ماوەبەسەرچوو لە بازاڕ ساخ بکەنەوە و دەڵێت: "ئەو کەسانەی ئەو کارانە دەکەن، پێیاندەڵێن دوورکەونەوە لەو کارانە، کاری لیژنەکانمان چڕتر کردووەتەوە و دەرچوونەکانمان زیاتر کردووە و سەرچاوەی زانیارییەکانیشمان زیادبووە، دەزگا ئەمنییەکانیش هاوکارمانن، لە هەر شوێنێک بن دەیاندۆزینەوە و چاوپۆشیشیان لێناکەین، رێگەش نادەین تەندروستی و ژیانی هاووڵاتیان بەو شێوەیە بخەنە مەترسییەوە".