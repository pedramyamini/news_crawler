نەخۆشخانەی گشتیی شەهید رەئوف بەگ لە قەزای شارەزوور بڵاویکردووەتەوە کە کاژێر ١٢: ٠٠ ـی شەو هاووڵاتییەکی تەمەن ٥٧ ساڵان گەیێندراوەتە بەشی فریاکەوتنی نەخۆشخانەکەیان کە "زەبری دەرەکی" بەریکەوتووە و بەهۆیەوە گیانی لەدەستداوە.  سەرکەوت ئەحمەد، گوتەبێژی پۆلیسی سلێمانی بە تۆڕی میدیایی رووداوی راگەیاند، شەوی رابردوو دوو کەس بووەتە شەڕیان، دواتر تەلەفۆنیان بۆ کەسوکاریان کردوووە و شەڕەکە گەورە بووە، لەو کاتەدا "کورسییەک بەر سەری ئەو پیاوە کەوتووە و بەهۆیەوە گیانی لەدەستداوە. "  بەپێی زانیارییەکانی رووداویش، ئەو کەسەی گیانی لەدەستداوە ناوی بوورهان نووری بووە.   لەبارەی هۆکاری شەڕەکە کە لە "بازاڕی هەڵەبجەییەکان" لە قەزای شارەزوور روویداوە، سەرکەوت ئەحمەد ئاماژەی بەوە کرد، لەسەر مامەڵە و کڕینی ئۆتۆمبێل بووە.  پۆلیس دەستی بە لێکۆڵینەوە کردووە و تەرمی ئەو کەسەش رادەستی کەسوکاری کراوەتەوە.