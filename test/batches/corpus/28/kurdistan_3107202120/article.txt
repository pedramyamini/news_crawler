وێنەکان دوو بەشن، یەکەمیان گواستنەوەی بارزانییەکانە بۆ باشووری عێراق، بەشێکی دیکەی وێنەکانیش ئەو کەسانەن کە ئەنفالکراون.   ٣٨ ساڵ لەمەوبەر و لە رۆژێكی وەكو ئەمڕۆ، رژێمی بەعس هەشت هەزار پیاوی پیر و گەنجی بارزانی لە تەمەنی نۆ ساڵ هەتا پیرەمێردی نەوەد ساڵان، راپێچی بیابانەكانی باشووری عێراق كردن و لەوێ کۆمەڵکوژکران.  سەرۆک مەسعود بارزانی ئەمڕۆ شەممە ٣١ - ٧ - ٢٠٢١ لە پەیامێکدا رایگەیاند: "ئەو تاوان و زوڵمەی دەرهەق بارزانییەكان و رۆڵەكانی دیکەی گەلی كورد كرا لەبەر كوردبوون و ئازادیخوازییانەوە بوو و، ئامانجی دووژمنان ئەوە بوو كە ئیرادەی كوردایەتی و ئازادیخوازیی گەلی كوردستان تێكبشكێنن. بەڵام ئیرادەی رۆڵەكانی گەلەكەمان زۆر لە زەبروزەنگ و تۆقاندن و جینۆساید و ئەنفال بەهێزتر بوو و، سەرئەنجام ئەو ئیرادە بەرزە سەركەوت و دووژمنانیش شكست و سەرشۆڕییان بۆ مایەوە".   سەرۆک بارزانی دەڵێت: "ئەمە دەبێ ببێتە دەرسی عیبرەت بۆ نەیارانی گەلی كوردستان كە لەبەرانبەر میللەتی مەزڵوومی كورد دەستبەرداری عەقڵیەتی نكۆڵیكاری و شۆڤینیەت بن".