هەڵبژاردنی داهاتووی ئەنجوومەنی نوێنەرانی عێراق یەکێک لە پرسە گەرمەکانی عێراق و ناوخۆی هەرێمی کوردستانە. لە عێراق دوای کشانەوەی موقتەدا سەدر لە بەشداریکردن لە هەڵبژاردن، ئەگەری بەڕێوەچوونی هەڵبژاردنی پێشوەختەی پەرلەمان لە ١٠ی ئۆکتۆبەری ئەمساڵ لاواز بووە.   لە هەرێمی کوردستانیش، رووداوەکانی ئەم دواییەی نێوخۆی یەکێتی و کشانەوەی سەرۆکی هاوپەیمانیی کوردستان، کە لە یەکێتیی نیشتمانیی کوردستان و بزووتنەوەی گۆڕان پێکدێت پرسیاری خستبووە سەر بەردەوامیی مانەوەی ئەو هاوپەیمانییە. بەڵام بەرپرسانی یەکێتی و گۆڕان دەڵێن کشانەوەی سەرۆکی هاوپەیمانییەکەیان کاریگەریی لەسەر رێککەوتنەکەیان نابێت و دوای جەژن کەسێکی دیکە دادەنێن.  سەعدی ئەحمەد پیرە لەکاتی بەشداریکردن لە بوولتەنی کاژێر ١٠: ٠٠ کە رۆژان ئەبوبەکر پێشکێشی کرد رایگەیاند، "بەرپرسانی بزووتنەوەی گۆڕان دەڵێن رێز لەو رێککەوتنە دەگرن کە لەگەڵ یەکێتی کردوویانە و کشانەوەی سەرۆکی هاوپەیمانییەکەش بە کێشە نازانن، بەرپرسیارێتیی سەرۆکی هاوپەیمانییەکەیان داوەتە یەکێتی و سەرۆکی داهاتووش هەر لەوان دەبێت. "  هەرچەندە بەپێی رێککارەکانی کۆمیسیۆنی هەڵبژاردن، گۆڕینی سەرۆکی هاوپەیمانییەکە ئاساییە، بەو پێیەی سەرۆکی هاوپەیمانیی کوردستان یەکێک نییە لە بەربژێرەکانی هەڵبژاردن، بەڵام دیار نییە کێ لە یەکێتی ئەو بەرپرسیارێتییە وەردەگرێت.  رۆژی ١ - ٥ - ٢٠٢١ هاوپەیمانیی کوردستان لە نێوان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکانی عێراق تۆمارکرا، ناوەڕاستیی مانگی رابردووش هاوسەرۆکانی یەکێتی و رێکخەری گشتیی بزووتنەوەی گۆڕان لە رێوڕەسمێکدا واژووی خۆیان خستە سەر رێککەوتنی هاوپەیمانییەکە.