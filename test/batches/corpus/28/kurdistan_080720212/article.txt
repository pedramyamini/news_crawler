سەدات کە پێشتریش زیاتر هێرشەکانی بۆ سەر سولەیمان سۆیلو، وەزیری ناوخۆی تورکیا بوو، لە دوایین تویتدا پێیدەڵێ: "واز لە خەونی بوون بە سەرۆککۆمار بهێنە. هەرکەس پشتگیریت دەکات با بیکات، تۆ دەبێت بچینە بەردەم دادگا و زیندانی بکرێی".  پەکەر تاوەکو ئێستا ١٠ گرتەی ڤیدیۆیی بڵاوکردووەتە کە زۆربەیان زیاتر لە کاژێرێکن و ملیۆنان بینەریان هەن، رۆژانە تویت بڵاودەکاتەوە و بەردەوامە لە ئاشکراکردنی نهێنیی تایبەت بە بەرپرس و کەسایەتییەکانی تورکیا (هەرچەندە بەرپرسانی تورکیا تۆمەتەکان رەتدەکەنەوە).    پەکەر لە تویتەکەدا بۆ وەزیری ناوخۆی تورکیا نووسیویەتی: "هیوادارم ئەمجارە تێگەیشتبی، سولوی باق و بریق بابەتەکە پەیوەندیی بەمنەوە نییە. سبەی بابەتی جیددی دەخەینە بەر باس؛ باسی بەرتیل. کاری بەدڕەوشتی ناکەین. ئەو کەسانەش لە پەخشەکەدا دەبن کە خەونی بوون بە سەرۆککۆماریان خستووەتە ئەو مێشکە بوندقئاسایەت. ئەو مێشکەت بەرامبەر ئەم رووداوە زۆر بچووکە، چونکە مێشکت بەرگەی گەرمی ناگرێت و ئیرۆر دەدات".  سەدات پەکەر هەروەها بە سولەیمان سۆیلوی راگەیاندووە کە هەرچەندە وا دەریبخات پشتیوانی هەیە، چەند مانگێکی دیکە هیچ کەسێک نادۆزێتەوە پشتگیری بکات.  سەدات پەکەر پێشتر لایەنگری ئاکپارتی بووە و کاری زۆری بۆ کردوون. تەنانەت لە بانگەشەی هەڵبژاردندا بەشداری کردووە و خەڵکی هانداوە و داوای لێکردوون دەنگ بە ئاکپارتی بدەن.