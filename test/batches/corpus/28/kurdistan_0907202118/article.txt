لیوا یەحیا رەسوول، گوتەبێژی فەرماندەی گشتیی هێزە چەکدارەکانی عێراق، ئەمڕۆ هەینی ٩ - ٧ - ٢٠٢١ لە هەژماری خۆی لە تۆڕی کۆمەڵایەتیی تویتەر بڵاویکردەوە: "عەقید روکن رەحیم محەممەد نایف دلێمی، فەرماندەی لیوای ٢٧ی فیرقەی ١١ بەهۆی رووداوێکی ئاگرکەوتنەوە لەگەڵ ٣ منداڵی خۆی گیانی لەدەستدا".  هەروەها لە نووسراوێکی فەرمیدا کە بنکەی پۆلیسی ناوچەی ساڵحییە لە بەغدا بۆ فەرماندەیی پۆلیسی بەغدای ناردووە و رێککەوتی ئەمڕۆ (٩/٧/٢٠٢١)ی لەسەرە، هاتووە، لە نیوە شەوی رابردوودا ئاگر لە شوقەیەک لە باڵەخانەی ژمارە (٥٥) لە ناوچەی ساڵحییە لە بەغدا کەوتەوە، کە ماڵی فەرماندەی لیوای ٢٧ی فیرقەی ١١ یە؛ رووداوەکە بووە هۆی گیانلەدەستدانی ئەو فەرماندەیە و ٣ منداڵی، بەڵام هاوژینەکەی و کچێکی رزگاریان بووە.  هەر لە نووسراوەکەی بنکەی پۆلیسی ناوچەی ساڵحییەدا هاتووە، "لە لێکۆڵینەوە سەرەتاییەکاندا کە لە شوێنی رووداوەکە ئەنجاممان دان، هاوژینی فەرماندە کۆچکردووەکە دانی بەوەدا نا کە بەهۆی کێشەی خێزانییەوە خۆی ئاگری لە شوقەکەی بەرداوە، بەڵام کچە رزگاربووەکە کە ناوی (ئاسیا رەحیمە) باسی لەوە کرد، دایک و باوکی نووستبوون و لەوکاتەدا برا بچووکەکەی کە ناوی (تەها رەحیمە) بەخەبەری هێناوەتەوە و پێی گوتووە لە نزیکی قەنەفەکەدا بە چەرخ یاری کردووە و قەنەفەکە گڕی گرتووە؛ دواتر دایک و باوکی لەخەو هەستاون و پەنایان بۆ دراوسێکان بردووە".   لە نووسراوەکەدا هاتووە، "دواتر دایکی ئاسیا گوتەکانی گۆڕی و بەشێوەیەک باسی رووداوەکەی کرد هاوشێوەی ئەوەی کە کچەکەی باسی کرد و رایگەیاند، ئەو لەگەڵ هاوژینەکەی لە شوقەکەیان دەرچوون بەڵام هاوژینەکەی بڕیاری دا بگەڕێتەوە نێو شوقەکە بۆ رزگارکردنی منداڵەکانی و بۆیە لە ئاگرەکە رزگاری نەبوو".  هەر لەو نووسراوەی بنکەی پۆلیسی ناوچەی ساڵحییە لە بەغدا هاتووە؛ سەبارەت بە دانپێدانانی لە لێکۆڵینەوە سەرەتاییەکاندا؛ هاوژینی فەرماندەی کۆچکردووی لیوای ٢٧ی فیرقەی ١١ی سوپای عێراق گوتی؛ "لە دۆخێکی دەروونی خراپدا بووم و بێهیوا بووم و بۆیە بەو شێوەیە قسەم کرد بۆئەوەی لەسێدارە بدرێم و لە ژیاندا نەمێنم، چونکە خێزانەکەم لە دەستدا".