هەڤاڵ ئەبوبەکر، پارێزگاری سلێمانی لە هەشتەمین کۆنفرانسی نێودەوڵەتیی ریفۆرم و گۆڕانکاریی سیاسی کە زانکۆی گەشەپێدانی مرۆیی رێکیخستووە، گوتەیەکی پێشکێشکرد و لە بەشێک لە قسەکانیدا رایگەیاند "کۆمەڵگەی ئێمە لە کوردستان ئێستا زیاتر لە هەر کاتێکی دیکە پێویستی بە دروستکردنی ئارامیی دەروونییە بۆ تاکەکان، هەروەها پێویستی بە دروستکردنی ئاسایش و ئاشتیی کۆمەڵایەتی، سەقامگیری و ئاسایشی گشتییە، ئەگەر ئەمانە جێگیربن، لەگەڵیدا ئابووری و سەرمایەگوزاری دەبووژێتەوە و خزمەتگوزارییەکان، ئازادییەکان، دادپەروەری، سەروەریی یاسا هەنگاوی گەورە دەنێن".  هەڤاڵ ئەبوبەکر، داوایکرد و هیوای ئەوەی خواست لەو کۆنفرانسە کۆمەڵێک راسپاردە و ئەنجام بێنە کایەوە "کە بتوانن پەیکەری حوکمڕانی لەو وڵاتەی ئێمەدا ببەنە سەر رێگە راستەکەی خۆی، ئێمە تێبگەین لەوەی کە هێز، داهات، دەسەڵات و بڕیار، ئەمانەن کە دەسەڵاتی داوە بە دەسەڵاتدارێتی و حیزبڕانەکان، حیزبڕانی لە کوردستان شکستیهێناوە، لە عێراق شکستیهێناوە".  پارێزگاری سلێمانی راشیگەیاند "لە رابردوودا مۆدێلی شەڕی ناوخۆ هەبووە، لە سەرەتای سەدەی بیستەوە، لە ساڵى ١٩٦٤ ەوە تاوەکو ئێستا درێژبووەتەوە، هیچ ئەنجامێکی لێنەکەوتووەتەوە، ماڵوێرانی و براکوژی نەبێت. لەدوای ئەوەوە لە رێککەوتننامەى ستراتیژییەوە تەسلیمبوونی ئیرادە و بڕیار و داهات و دەسەڵات و سەرچاوەی کانزایی و سەرچاوەی سرووشتی هەبووە، ئەمەی لێ بەرهەمهێنا کە هیچ کەسێک دڵخوازی نییە".  هەروەها ئاماژە بەوەش دەدات، ئەوەی ئەوان لە ئیدارەی سلێمانی کاری لەسەر دەکەن "نە تەسلیمبوونە، نە شەڕی براکوژییە. ئێمە پێمانوایە بە مۆدێلێکی حکومڕانیی مەدەنی کە لەسەر بنەمای هاووڵاتیبوون دروستبووبێت، کار لەسەر خزمەتگوزاری و دروستکردنی دەرفەتی کار و سەرمایەگوزاری بکات، بەم مۆدێلە ئێمە دەتوانین کێبڕکێ لەگەڵ عێراق و شارەکانی دیکە بکەین و بچینە نێو دەفتەری حکومڕانە رەشید و باشەکانی کۆمەڵگەی نێودەوڵەتییەوە".