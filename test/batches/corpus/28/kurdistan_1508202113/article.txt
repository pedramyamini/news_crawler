رۆژی یەکشەممە ١٥ - ٠٨ - ٢٠٢١، زیرەک کەمال، راوێژکاری سەرۆکی هەرێمی کوردستان بە تۆڕی میدیایی روودای گوت، لەسەر داوای نێچیرڤان بارزانی، سەرۆکی هەرێمی کوردستان بەشداریی لە رێوڕەسمەکەدا کردووە و گوتارێکی پێشکێش کردووە.  شێخ مەحموود کوڕی شێخ سەعید کوڕی شێخ ئەحمەدی کوڕی شێخ مارفی نۆدێ، ساڵی ١٨٧٨ لەدایکبوو و ساڵی ١٩٥٦ کۆچی دواییکرد.  شێخ مەحموود سەرکردایەتیی چەند بزووتنەوە و راپەڕینێکی دژی هێزی بەریتانی لە کوردستان کرد. ساڵی ١٩١٨ کاروباری سلێمانیی گرتەدەست، لە ساڵی ١٩١٩ دژی بەریتانییەکان راپەڕی، دواتر لەلایەن بەریتانییەکانەوە هێرشی کرایەسەر و لە دەربەندی بازیان بە برینداری کەوتە دەستیان.  ساڵی ١٩٢٠ شێخ مەحموود بۆ هیندستان دوورخرایەوە، ساڵی ١٩٢٢ بەریتانییەکان گەڕاندیانەوە و دواتر شێخ مەملەکەتی کورستانی راگەیاند و خۆی وەکو مەلیکی کوردستان ناساند، بەڵام دواتر ناچار بە دەستلەکارکێشانەوە کرا.  دوای راپەڕینی خەڵکی سلێمانی لە شەشی ئەیلوولی ١٩٣٠ دا، شێخ مەحموود دەستی بە چالاکی دژی بەریتانیا و هێزەکانی حکومەتی عێراق کردەوە؛ لە ساڵی ١٩٣١ دا دەستبەسەرکرا و بۆ بەغدا و ناوچەکانی دیکەی عێراق دوورخرایەوە و لە ساڵی ١٩٥٦ کۆچی دواییکرد.  زیرەک کەمال گوتی، شێخ مەحموود یەکێک بووە لە سەرکردە مێژووییەکانی کوردستان و خەباتی بۆ کوردستان و گەیشتن بە مافەکانی گەلی کورد کردووە، هەروەها یەکەم مەلیکی کوردستان بووە.  زیرەک کەمال باسی لەوەش کرد، شێخ مەحموود وێڕای ئەوەی کەسایەتییەکی خەباتگێڕ و شۆڕشگێڕی کورد بووە، کەسێکی رۆشنبیر بووە و لە سەردەمی ئەودا چەندین رۆژنامە و گۆڤار دەرکراون.