ئارام نەجات تاڵەبانی، سەرۆکی شارەوانیی چەمچەماڵ بە تۆڕی میدیایی رووداوی راگەیاند، "لە سەنتەری قەزای چەمچەماڵ و ناحییەکانی شۆڕش و تەکیە ئاو زۆر کەمبووە و بەشێکی پەیوەندی بە وشکەساڵی و بێبارانییەوە هەیە، گەڕەکی وا هەیە لە قەزاکە بە ١٥ رۆژ جارێک ئاو دێتەوە، زۆر مانەوەی ئاویش لە تەنکییەکانی سەربان کارەساتی تەندروستی لێدەکەوێتەوە. "  گوتیشی "قەزاکە و ناحییەکانی بۆ دابینکردنی ئاوی خواردنەوە پشت بە سەرچاوەکانی ئاو و بیرەکانی بانی مەقان دەبەستن، لەگەڵ هێڵی دووەمی ئاوی دووکان کە بۆرییەکەی تەمەنی زیاتر لە ٣٠ ساڵە و ئەوەش یەکێکە لە مەترسییە تەندروستییەکانی دیکەی ئەو ئاو و بۆرییە. "  ئەمڕۆ شەممە ژمارەیەک بەرپرس و چالاکوان و و دانیشتووانی قەزای چەمچەماڵ لە بانگەوازێکدا چەند خاڵێکیان بۆ دەربازکردنی ناوچەکەیان لە کێشەی بێئاوی خستووەتەڕوو، کە تێیدا سەرۆکی شارەوانیی چەمچەماڵیش هەیە.  لەو بانگەوازەدا داواکراوە راکێشانی بۆریی ئاوی گۆپتەپە و ئەنجامدانی ئەو پرۆژەیە بۆ گەیاندنی ئاو بە چەمچەماڵ و ناحییەکانی جێبەجێبکرێت.  لەو بانگەوازەدا هاتووە "کۆمپانیای دانە غاز ناچار بکرێت بە ئەنجامدانی پرۆژەی هێڵی گۆپتەپە - چەمچەماڵ، دواتر لەو سەرچاوە سرووشتییانەی کە لە خاکی چەمچەماڵ دەردەهێندرێت، رێژەیەکی بۆ کۆمپانیاکە بێت تاوەکو پارەکەی تەواو دەبێت، یان کۆمپانیایەکی کەرتی تایبەت ئەو پرۆژەیە جێبەجێ بکات و بۆ ماوەی ١٠ ساڵ پارەی کۆکراوەی ئاو لە چەمچەماڵ و شۆڕش و تەکیە بۆ ئەو کۆمپانیایە بێت، لە هەردوو حاڵەتەکە حکومەت هیچ بڕە پارەیەک خەرج ناکات. "  ئارام نەجات تاڵەبانی، سەرۆکی شارەوانیی چەمچەماڵ هەروەها پرۆژەی ئاوی گۆپتەپە بۆ چەمچەماڵ نزیکەی ١٠٠ ملیۆن دۆلاری پێویستە، بەڵام تاوەکو ٤٠ ساڵ کێشەی کەمئاوی لەو سنوورە چارەسەر دەکات.