ئارمین سیروانی تەمەن ٢٢ مانگ و یادگار رزگاری تەمەن ١٩ مانگ ئامۆزا بوون، یادگار دوای کۆچی دوایی دایکی پووری بەخێویکردووە، هەردووکیان لە دەوری حەوزێکی یەک مەتر قووڵ یاریان کردووە و کەوتوونەتە نێو ئاوەکە، کەس پێی نەزانیون تاوەکو گیانیان لەدەستداوە.  یادگار دوای لەدایکبوونی، دایکی کۆچی دواییکرد، خێزانەکەی بۆ یادگاریی دایکی ئەو ناوەیان بۆ هەڵبژاردووە. پووری ئەو و خوشک و براکانی بەخێوکردووە. خوناڤ خوشکی یادگارە و بە رووداوەکە شۆک بووە، ئەو لە ماوەی کەمتر لە دوو ساڵدا، دایک و خوشکی لەدەستداوە.  سەیران حوسێن، پووری منداڵەکانە و دەڵێت، "هەردووکیان چووبوونە سەر حەوزێک ئاو، ئێمە ئاگامان لێنەبوو، دوایی کە منداڵەکان هاتنەوە گوتیان ئەوان لەگەڵ ئێمە نین، شۆک بووین، چووین هەردووکیانمان لە حەوزەکە دەرهێنا، یەکێکیان هەر لەوێ گیانی لەدەستدابوو، یەکێکی دیکەیان کەمێک رووحی تێدا مابوو، بەڵام دوای ئەوەی گەیاندمانە دینارتە گیانی لەدەستدا. "  ئەق حەوزەی منداڵەکانی تێدا خنکاون، سێ مەتر درێژە، دوو مەتر پانە و مەترێکیش قووڵە، نزیکەی ٣٠ مەترێک لە پشت خانووی ئەو ماڵەوەیە و بۆ ئاودانی رەز و بێستانەکانیان بەکاریان هێناوە. مامی منداڵەکان بە رووداوی گوت، ئەو رۆژە کەمتر لە نیو مەتر ئاوی تێدابووە.  ئەو گوندەی رووداوەکە تێیدا روویداوە، پێنج ماڵی تێدا دەژین، دایک و باوکی ئارمین دوو منداڵی دیکەیان هەیە و یادگاریش دوو خوشک و برایەکی دیکەی هەیە.