ئایەتوڵڵا عەلی سیستانی، رێبەری باڵای شیعەکان لە عێراق ٢١ی تەممووزی وەکو یەکەم رۆژی جەژنی قوربانی دیاریکرد. نەبەز ئیسماعیل، گوتەبێژی وەزارەتی ئەوقاف و کاروباری ئایینیی حکومەتی هەرێمی کوردستانیش دەڵێت "لە هەرێمی کوردستان رۆژی ٢٠ی تەممووز یەکەم رۆژی جەژنی قوربانە".  جووتیار عادل، گوتەبێژی حکومەتی هەرێمی کوردستان بە تۆڕی میدیایی رووداوی راگەیاند "بەپێی رۆژژمێری فەرمیی حکومەتی هەرێمی کوردستان لە ٢٠ی تەممووز تاوەکو ٢٣ی تەممووزی ٢٠٢١ جەژنی قوربانە، بەو هۆیەشەوە لە سەرجەم دامودەزگا حکومیەکان پشوو دەبێت. هەر بەپێی رۆژژمێری حکومەت، رۆژی ١٤ی تەممووزیش بەبۆنەی ساڵیادی گۆڕینی حوکم لە پادشایەتییەوە بۆ کۆماری، لە دامودەزگاکان پشووی فەرمی دەبێت".  گوتەبێژی وەزارەتی ئەوقاف و کاروباری ئایینیی حکومەتی هەرێمی کوردستان ئاماژەی بەوەش کرد "هەرێمی کوردستان پابەندە بە بڕیاری سعودیەوە، چونکە بڕیارێکی ئایینیی ناوەندی جیهانییە. لەبەرئەوەی مەراسیمی حەج هەیە، وەستان لە کێوی عەرەفە دەکەوێتە ١٩ی تەممووز، کە دەکاتە ٩ی زی الحجة، رۆژی  دوای ئەوەش یەکەم رۆژی جەژنی قوربانە، بۆیە رۆژی ٢٠ی تەممووز یەکەم رۆژی جەژنی قوربان دەبێت".  سەبارەت بە بەڕێوەچوونی نوێژی جەژن، نەبەز ئیسماعیل گوتی "مادام ئێستا نوێژی هەینی بەڕێوەدەچێت، بە رەچاوکردنی رێکارەکانی خۆپارێزی نوێژی جەژنیش بەڕێوەدەچێت".  جەژنی قوربان، جەژنێکی موسڵمانانە، لە چوار رۆژ پێکدێت، تێیدا موسڵمانان گەردن ئازادی و جەژنە پیرۆزە لە یەکدی دەکەن و شیرینی دابەشدەکەن، بەڵام زیاتر لە ساڵێكە لێکەوتەکانی ڤایرۆسی کۆرۆنا کاریگەریی لەسەر بەڕێوەچوونی جەژنەکانیش هەبووە.  جەژنی قوربان، دەکەوێتە رۆژی ١٠ی مانگی زولحیجە لە ساڵی هیجری و تاوەکو ١٣ی زولحیجە بەردەوام دەبێت، دەکەوێتە دوای ٩ی مانگی زولحیجەوە، کە حاجیان لەو رۆژەدا لە کێوی عەرەفە دەوەستن، ئەوەش گرنگترین پایەی ئەنجامدانی حەجە و جیاکەرەوەی نێوان حەج و عەمرەیە.