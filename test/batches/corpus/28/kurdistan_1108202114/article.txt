ئومێد خۆشناو، پارێزگاری هەولێر بە تۆڕی میدیایی رووداوی راگەیاند: "بەدواداچوونمان بۆ گرفتەکانی گەڕەکی باداوەی هەولێر کردووە و قایمقامی هەولێر بە نوێنەرایەتی پارێزگار سەردانی گەڕەکەکەی کردووە و بڕیارماندا وەکو چارەسەرێکی خێرا، بە تانکەر ئاویان بۆ بنێرین و لە سبەی پێنجشەممەشەوە دەست بە لێدانی بیر دەکەین بۆیان".  پێشنیوەڕۆی ئەمڕۆ چوارشەممە، بەهۆی کەمئاوییەوە، بەشێک لە دانیشتووانی گەڕەکی باداوەی هەولێر هاتنە سەر شەقام و ناڕەزاییان دەربڕی، لەکاتی رووماڵکردنی خۆپیشاندانەکەدا، دەمەقاڵێ لەنێوان موختاری گەڕەکەکە و چەند هاونیشتمانی و میدیاکارێک دروستبوو.   سەنتەری میترۆ، بۆ داکۆکیکردن لە مافەکانی رۆژنامەنووسان بەیاننامەیەکی لەوبارەوە بڵاوکردەوە و رایگەیاند، سەركۆنەی هێرشكردنە سەر تیمەكانی "كەناڵی ئێن ئارتی و سپێدە" دەكەین و داوا دەكەین، هەموو لایەك هاوكاربن تاوەکو دەنگی ناڕەزایەتی هاووڵاتییان بگاتە لایەنە بەرپرسەكان تاوەکو كێشەكانیان چارەسەر بكەن.  لە بەیاننامەکەی سەنتەری میترۆدا هاتووە: "چەند كەسێكی دیكەش بە جلی مەدەنییەوە هێرشیان كردووەتە سەر پەیامنێر و تیمی ئێن ئاڕ تی لەهەمان شوێن، هەروەها هێرشكراوەتە سەر تیمی كەناڵی سپێدە و كەلوپەلی رۆژنامەنووسی تیمەكەیان زەوتكردووە".  لەوبارەوە ئومێد خۆشناو، گوتی: "ئێستا من بۆ کارێکی خزمەتگوزاری لە دەرەوەی شاری هەولێرم، بەڵام بە دڵنیاییەوە لێپێچینەوە لەو موختارە دەکەین و لە ئەگەری سەلماندنی ئەو تۆمەتانەی کە ئاراستەی کراون، هەم یاسا کاری خۆی دەکات و هەم ئێمەش رێکاری خۆمان دەبێت".