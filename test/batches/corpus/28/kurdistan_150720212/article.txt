سوزان خودەیدا، پارێزەر و چالاکڤانی سیاسیی کوردی ئێزدی بە رادیۆی رووداوی راگەیاند: "پرۆژەیەک هەبوو کە دادگەیەکی تایبەت بە لێکۆڵینەوە لە تاوانی دژ بە ئێزدییەکان دابمەزرێنرێت کە لە هەرێمی کوردستان بێت و تێیدا تۆمەتبار و تاوانباران بە تاوان دژی ئێزدییان دادگایی بکرێن. ئێمە هیوامان بە دامەزراندنی ئەو دادگەیە هەیە و خەڵکی ئێمەیش پێداگرن لەسەر ئەوەی کە دادگەکە لە هەرێمی کوردستان بێت، چونکە زیاتر باوەڕیان بە هەرێمی کوردستانە. لە رووی نێودەوڵەتییشەوە ترس لەوە هەیە کە ئەو دادگەیە ئەگەر لە عێراقدا دابمەزرێت دادگەری بەدینەهێنێت. "  رۆژی پێنجشەممە ٢٠٢١/٠٧/١٥ پەرلەمانی بەجلیکا بۆ دەنگدان لەسەر بەجینۆسایدناساندنی کۆمەڵکوژیی کوردانی ئێزدی کۆدەبێتەوە. ئەم کۆبوونەوەیە لە کاتێکدایە لە شەشی تەممووزی ئەمساڵدا لیژنەی پەیوەندییەکانی دەرەوەی پەرلەمانی بەلجیکا، پرۆژەکەی پەسندکردووە و پێشبینی دەکرێت زۆربەی فراکسیۆنەکان بە "بەڵێ" دەنگ بە پرۆژەیاساکە بدەن و پەسندی بکەن.  پارێزەر و چالاکڤانە سیاسییەکەی کوردانی ئێزدی گوتی: "تاوەکو ئێستا ١٥ شوێنی فەرمی دانیان بەوەدا ناوە کە تاوانی داعش دژ بە ئێزدییەکان جینۆسایدە و داوا دەکرێت کە دادگەیەکی نێودەوڵەتی بۆ لێکۆڵینەوە لەو کەیسە پێکبهێنرێت. ئەم هەوڵەیش هاندانێکە بۆ وڵاتانی دیکە کە دان بەم جینۆسایدەدا بنێن. "  لە ١ ـی ئاداری ٢٠٢١ ـدا پەرلەمانی عێراق پرۆژەیاسای ئافرەتە ئێزدییە رزگاربووەکانی دەستی داعشی پەسەند کرد و دواتریش سەرۆککۆماری عێراق یاساکەی پەسەند کرد،. ئامانج لە یاسای ئافرەتە ئێزدییە رزگاربووەکانی دەستی داعش قەرەبووکردنەوەیانە بە پێدانی مووچەی مانگانە و پارچە زەوییەک یان یەکەیەکی نیشتەجێبوون.   سوزان خودەیدا گوتی: "هێشتا عێراق دانای بەوەدا نەناوە کە تاوانی داعش دژی ئێزدییەکان جینۆسایدە. ئەو یاسایەیشی لە پەرلەمانەوە دەرچووە بە گوشاری چالاکڤانان و رێکخراوە نێودەوڵەتییە مرۆیی و پەیوەندیدارەکان بووە کە تایبەتە بە رزگاربووانی ئێزدی و تێیدا لە ماددەکانی ٥، ٧ و ١١ دا بە شێوەیەکی ناوکرۆکانە دان بەو تاوانەدا نراوە کە دەڵێت: ئەو تاوانە کۆمەڵکوژییە و تاوانی دژەمرۆییە. مانای وایە بەو یاسایە دانی پێدا نراوە و، دەبێت ئەوەمان بیر نەچێت کە ئەمە یاسایەکی تایبەتە و پێویستە جێبەجێ بکرێت. "  لە سێی ئابی ٢٠١٤ داعش هێرشی کردە سەر شنگال. بەپێی ئامارەکانی نەتەوە یەکگرتووەکان، لە کۆمەڵکوژییەکەدا نزیکەی ٥ هەزار کوردی ئێزدی لەلایەن داعشەوە کوژراون و بە هەزاران کەسیشیان رفێنراون کە تاوەکو ئێستا چارەنووسی هەندێکیان نادیارە.  سوزان خودەیدا گوتی: "زۆر گرنگە ئەو کەسانەی تۆمەتبار و تاوانبارن دادگایی بکرێن و رزگاربووانیش لە رووی تەندروستی و دەروونییەوە چارەسەر بکرێن. ئەوەیش بۆ خەڵکی ئێمە دەبێتە قەرەبوویەکی مەعنەوی. بە داخەوە تاوەکو ئێستا زیانمەندبووانی ئێزدییان قەرەبوو نەکراونەتەوە. هێشتا چارەنووسی نزیکەی ١٠ هەزار کوردی ئێزدی نادیارە. لەسەر ئاستی عێراقیش قەرەبووەکە بەپێی یاسای قەرەبووکردنەوەی عێراقی دەبێت، بەڵام هێشتا جێبەجێ نەکراوە. "  نووسینگەی رزگارکردنی کوردانی ئێزدیی رفێندراوی دەستی داعش کە بارەگای سەرەکیی لە هەرێمی کوردستانە، رۆژی دووشەممە ٢٠٢١/٠٢/١٥ لە دوا ئاماریدا رایگەیاند: لە ٣ ـی ئابی ساڵی ٢٠١٤ دا ژمارەی ئێزدییەکان لە عێراق بە گشتی نزیکەی ٥٥٠ هەزار کەس بووە، بەڵام بە هۆی هێرشی داعشەوە نزیکەی ٣٦٠ هەزاریان ئاوارە بوون و، تەنیا ١٥٠ هەزاریان گەڕاونەتەوە شنگال.  هەر بەپێی ئاماری نووسینگەی رزگارکردنی کوردانی ئێزدیی رفێندراوی دەستی داعش، شەش هەزار و ٤١٧ کوردی ئێزدی لەلایەن داعشەوە رفێندراون کە سێ هەزار و ٥٤٨ رفێندراویان مێن و دوو هەزار و ٨٦٩ رفێندراویان نێرن.  بە گوێرەی ئاماری ئەو نووسینگەیە، تاوەکو مانگی شوباتی ٢٠٢١ سێ هەزار و ٥٤٥ لەو رفێندراوانە لە دەستی داعش رزگارکراون، هەزار و ٢٠٥ ـیان ئافرەتن، ٣٣٩ یان پیاون، ٢٠٠١ رزگارکراویشیان منداڵن. بەوەیش هێشتا دوو هەزار و ٧٦٨ ئێزدیی رزگارنەکراون کە هەزار و ٢٩٨ ـیان مێن.