حوسێن حەمەد، بەڕێوەبەری گشتیی کارەبای هەولێر، ئەمڕۆ شەممە ٢٤ - ٠٧ - ٢٠٢١، لە کاتی بەشداریکردنی لە بوولتەنی هەواڵەکانی کاژێر ١٠: ٠٠ی تۆڕی میدیایی رووداو، کە سنوور مەجید پێشکێشی دەکات، لەبارەی خشتەی دابەشکردنی کارەبا و خواست لەسەر بەکارهێنان و پرسی بەفیڕۆچوونی کارەبا رایگەیاند: "لە ماوەی رۆژانی جەژن توانرا نزیکەی ١٤ کاژێر بە تێکڕا لە شەو و رۆژێکدا کارەبا بە هاونیشتمانیان بدرێت، بەگوێرەی ئەو بڕە کارەبایەی کە هەمانە و بە گوێرەی ئەو خواستەی لەسەر کارەبا هەیە لە سنووری پارێزگای هەولێر خشتەی جێگیرمان بۆیان هەیە".  سەبارەت بە خواست لەسەر کارەبا، حوسێن حەمەد دەڵێت: "ئێستا لە سنووری پارێزگای هەولێر نزیکەی ٢ هەزار مێگاوات کارەبامان پێویستە بۆ ئەوەی ٢٤ کاژێر کارەبا بە هاونیشتمانیان بدرێت، بەڵام ئەوەی لە تۆڕی نیشتمانیی هەرێمی کوردستان وەریدەگرین، نزیکەی ٩٥٠ تاوەکو ١٠٠٠ مێگاواتە، ئەمە جیا لەو حاڵەتانەی کە کێشە و گرفتی تەکنیکی لە وێستگەکانی بەرهەمهێنانی کارەبا یان لە تۆڕەکانی کارەبا روودەدەن".  بە گوتەی بەڕێوەبەری گشتیی کارەبای هەولێر بەفیڕۆچوونی " ٣٥ - ٤٠ % کارەبای هەولێر، بەڵگەیە لەسەر ئەوەی سەرپێچی لەسەر تۆڕەکانی کارەبا هەر ماوە"، بۆ چۆنێتیی چارەسەرکردنی ئەو پرسەش گوتی: "بە دوو شێواز دەکرێت، یەکێکیان بڕینی سەرپێچییەکانی سەر تۆڕەکانی کارەبایە، ئەوەی دیکەی پرۆژەی تۆڕی زیرەکە، کە یەکێکە لە پرۆژە ستراتیژییەکانی حکومەتی هەرێمی کوردستان کە وەزارەتی کارەبا جێبەجێی دەکات".  لەبارەی پێوەری کارەبا حوسێن حەمەد رایگەیاند، "ئێستا زۆر بەرژدی کاری تێدا دەکرێت، لە سنووری پارێزگای هەولێر نزیکەی ٢٤٠ هەزار پێوەر بەستراوە، ٥٠ % ی پرۆژەکە جێبەجێکراوە، بەستانی ئەو پێوەرانە و کارپێکردنیشیان بەردەوامی هەیە".  حوسێن حەمەد، ئاماژە بەوەش دەدات لە چوارچێوەیە هەڵمەتەکان بۆ بڕینی سەرپێچییەکانی سەر تۆڕەکانی کارەبا، کە "زیاتر لە ساڵ و نیوێکە لە سنووری پارێزگای هەولێر دەستیپێکردووە و بەردەوامە، تاوەکو کۆتایی مانگی ٦، نزیکەی ١٠٥٦ سەرپێچیکار سزادراون، بڕی سزاکەشیان نزیکەی ٦٠٠ ملیۆن دیناربووە و لێیان وەرگیراوە".  سەبارەت بە چۆنێتیی وەرگرتنەوەی ئەو قەرزەی لای هاوبەشانی کارەبایە، حوسێن حەمەد گوتی: "بەپێی رێنوێنییەکان دەبێت کارەبای ئەو هاوبەشە ببڕدرێت کە لە دوو خولی دوابەدوای یەک کرێی کارەبایەکەی نەداوە. لێرەوە داوا لە سەرجەم هاوبەشانی کارەبا دەکەین کە چاوەڕوانی ئەوە نەکەن کە تیمەکانی ئێمە کارەبایان لێ ببڕن بە تایبەتی لەو وەرزە کە وەرزی گەرمایە، بەرگەگرتنی بێ کارەبایی رەنگە ئەوەندە ئاسان نەبێت، بۆیە ئەو هاوبەشانەی کە قەرزدارن، هەوڵ بدەن بە زووترین کات قەرەزەکانیان بدەنەوە، بۆ ئەوەی پێویست بەوە نەکات تیمەکانی ئێمە کارەبایان لێ ببڕن، بە تایبەت ئەوانەی ئێستا بووەتە پێوەری زیرەک بەبێ ئەوەی تیمەکانمان سەردانیان بکەن لە سەنتەرەوە دەتوانن تاوەکو ئاستێکی زۆر کەم کارەبایان لەسەر کەمبکەنەوە یان بیبڕن".  سەبارەت بە بڕی ئەو قەرزەی لای هاوبەشانی کارەباش هەیە، بەڕێوەبەری گشتیی کارەبای هەولێر دەڵێت: "لە سنووری پارێزگای هەولێر نزیکەی ٤٨٠ ملیار دینارمان لەسەر هاوبەشانی کارەبا هەیە. کە بەشی زۆری پۆلی ماڵانە، دوای ئەو فەرمانگە میرییەکان دێت، لە هەموویان کەمتر کشتوکاڵی و پیشەسازی و بازرگانییە".