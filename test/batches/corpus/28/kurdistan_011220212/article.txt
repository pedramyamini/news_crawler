بێهزاد رەحیمی، پەرلەمانتاری سەقز و بانە، دەڵێ، بەنداوی شاری بانە، کە سەرچاوەی ئاوی خواردنەوەی شارەکەیە، نزیکەی ٨٠٠ هەزار مەتری سێجا ئاوی تێدایە و ئەگەر تەنانەت ئەم ئاوە بە پشکیش بەسەر خەڵکدا دابەش بکرێت بەشی ٢٠ رۆژ ناکات.  نوێنەری شارەکانی سەقز و بانە گوتیشی، ئاوی خواردنەوەی شاری سەقز بۆنی دێت و چیدیکە شیاوی خواردنەوە نییە.  بێهزاد رەحیمی رۆژی سێشەممە لە گوتارێکدا لە پەرلەمانی ئێران رەخنەی لە وەزیری وزەی ئێران گرت و گوتی: نابێت وەزیری وزە خۆی لە کێشەکانی ئاوی پارێزگای سنە بدزێتەوە.  عەلی ئەکبەر مێحرابیان، وەزیری وزەی ئێران بڕیار بوو رۆژی سێشەممە سەردانی پارێزگای سنە بکات و کۆمەڵێک پرۆژەی وەک گواستنەوەی ئاو بۆ سنە، بەنداوی بانە، بەنداوی چراوەیسی سەقز و کۆمەڵێک پرۆژەی دیکەی بواری ئاو بەسەر بکاتەوە، بەڵام بۆ دووەمجار سەردانەکەی هەڵوەشاندەوە.  وەزیری وزە هۆکاری کێشەی ئاوی سەقزیشی بۆ بەکارهێنانی زۆری ئاوی بەنداوی بۆکان و تەواونەبوونی بەنداوی چراوەیس گەڕاندووەتەوە.  موحسین فەتحی، نوێنەری شارەکانی سنە، کامێران و دیواندەرەش دوو رۆژ لەمەوبەر، بارودۆخی ئاوی خواردنەوەی ئەم سێ شارە بە جێی نیگەرانی لە قەڵەمدا و دامەزراوەکانی گواستنەوەی ئاوی ئەم شارانە کێشەیان هەیە.