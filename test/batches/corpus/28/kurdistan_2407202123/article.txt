لە راگەیێندراوەکەی ئەمڕۆ ٢٤ - ٧ - ٢٠٢١ی پارێزگای هەولێردا هۆشداری لەبارەی تەشەنەسەندنی کۆرۆنا دراوەتە بەڕێوەبەران و کارمەندانی سه‌رجه‌م دامەزراوە و فەرمانگە و بەڕێوەبەرایەتییەکان و راگەیێندراوە، "ده‌بێت سه‌رجه‌م فەرمانگە و بەڕێوەبەرایەتییەکان و فەرمانبەرانی سنووری پارێزگای هه‌ولێر تەواوی مەرجە تەندروستییەکان و رێکارەکانی خۆپارێزی جێبەجێبکەن، بەتایبەتی بەستنی دەمامک و دروستنەکردنی گردبوونەوە و قەرەباڵخی؛ هیچ هاووڵاتییەک بۆ راییکردنی مامەڵەکانی مافی نییه بێ بەستنی دەمامک بچێتە نێو هیچ فەرمانگە و دامودەزگایەکی حکومی؛ هەر بەڕێوەبەرایەتی و فەرمانگە و فەرمانبەرێکیش سەرپێچی لەو بڕیارە بکات، بەڕێوەبەر و بەرپرسانی به‌رپرسیارن. "  هەروەها لە راگەیێندراوەکەدا ئاماژە بەوە کراوە، رۆژی یەکشەممە ٢٥ - ٧ - ٢٠٢١ دەوام دەستیپێدەکاتەوە و راگەیێندراوە، "به هه‌موو شێوه‌یه‌ك سه‌ردانیكردنی فه‌رمانگه و به‌ڕێوه‌به‌رایه‌تییه گشتییه‌كان بۆ مه‌به‌ستی پیرۆزبایی جه‌ژن و رێكخستنی مه‌راسیمی تایبه‌ت به جه‌ژنه پیرۆزه قه‌ده‌خه‌یه. "  لەبارەی پێشنیازی قەدەخەی هاتووچۆ لە ژووری ئۆپەراسیۆنەکان، هێمن قادر، جێگری پارێزگاری هەولێر بە تۆڕی میدیایی رووداوی گوت، "جارێ کۆبوونەوە نەکراوە و بۆ هەر بڕیارێک دەبێت ژووری ئۆپەراسیۆنی هەولێر کۆببێتەوە و لەوێوە بڕیاربدرێت. "  لەبارەی تاقیکردنەوەکانی پۆلی ١٢ ـی ئامادەییش کە سبەی یەکشەممە دەستپێدەکەن، جێگری پارێزگاری هەولێر رایگەیاند، "خۆی سیستمی تاقیکردنەوەکە وایە کە دوورن لە یەکەوە. ئێمەش وەک پارێزگا دەمامەکمان لە رێگەی بەڕێوەبەرایەتیی پەروەردەی هەولێرەوە بۆ دابینکردوون. "