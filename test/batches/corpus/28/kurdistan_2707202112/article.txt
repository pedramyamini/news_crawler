لە کاژێر ١٠: ٣٠ی بەیانی ئەمڕۆ سێشەممە ٢٧ - ٠٧ - ٢٠٢١، لیژنەی باڵای بەرەنگاربوونەوەی کۆرۆنا بە سەرپەرشتی وەزیری ناوخۆ و بە ئامادەبوونی وەزیرانی تەندروستی، پەروەردە، خوێندنی باڵا، گواستنەوە و گەیاندن، ئەوقاف، پارێزگارەکان، بەرپرسی یەکە ئیدارەییەکان و فەرمانگەی پەیوەندییەکانی دەرەوە لە کۆبوونەوەدایە.  وەزارەتی تەندروستی راپۆرتێکی وردی لەبارەی دۆخی تەندروستی ئامادە کردووە، لە کۆبوونەوەکەدا پێشنیازەکانی خستووەتەڕوو، یەکێک لە پێشنیازەکانیش راگەیاندنی قەدەخەی سنووردار بووە، بە تایبەتی لە کاتی شەودا لەسەر داوای هەردوو تەندروستی هەولێر و دهۆک، بەڵام ئەو پێشنیازە لەلایەن پارێزگارەکان و بەرپرسی یەکە ئیدارەییەکان رەتکراوەتەوە، "ئەویش بە رەچاوکردنی بژێوی و کەسابەتی هاونیشتمانیان. "  سەبارەت بە هاتووچۆی نێوان پارێزگاکانی هەرێمی کوردستان لەگەڵ پارێزگاکانی دیکەی عێراق، کە یەکێکی دیکەیە لە پێشنیازەکانی وەزارەتی تەندروستی، هاتنی گەشتیار و گرووپی گەشتیاری، لە کۆبوونەوەکەدا گفتوگۆی زۆری لەبارەوە کراوە، زۆرینەی بەشداربووانی کۆبوونەوەکە پاڵپشتی ئەو رایە دەکەن هاتنی گەشتیاران قەدەخە بکرێت تاوەکو ئەو کاتەی دۆخەکە ئاسایی دەبێتەوە.  ئەوەی هەر لەسەرەتای کۆبوونەوەکە هەموو لایەک لەسەری هاودەنگ و کۆک بوونە، ئاهەنگ، پرسە، کۆڕ و کۆبوونەوەکان و قەرەباڵخی لە هەر شوێنێک هەبن، قەدەخە بکرێن و مۆڵەتیان پێنەدرێت.