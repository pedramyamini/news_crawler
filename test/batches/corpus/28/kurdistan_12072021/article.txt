سوارە ئەکرەم قایمقامی قەزای چۆمان بە تۆڕی میدیایی رووداوی راگەیاند، لە کاژێر ١١: ٣٠ خولەکی شەو لە گوندی مژدەینان بووەتە تەقە و کەسێک بە ناوی قەندیل مەحموود کە تەمەنی ٣٦ ساڵە کوژراوە و کەسێکی دیکەش بە سووکی بریندار بووە. کوژراو و بریندارەکەش لە بەرەکەییەکانن.  ئەحمەد حەسەن بەڕێوەبەری تەندروستیی چۆمان بە تۆڕی میدیایی رووداوی راگەیاند: ئامبوڵانس چووەتە شوێنی رووداوەکە و کاژێر ٠٤: ٠٠ ـی بەرەبەیان تەرمێکیان وەرگرتووە و رەوانەی پزیشکی دادی سۆرانیان کردووە.  لە کاژێر ٢١: ٠٠ ـی شەوی یەکشەممە ١١ - ٧ - ٢٠٢١ خەڵکێکی زۆری باڵەکایەتی و بەرەکەییەکان لە نێوان گوندی ئێنە و کوێستانی ناوچەکە بە چەکی جۆراوجۆر بەرامبەر یەک وەستاون و ناوە ناوە بە چەکی کڵاشینکۆف، قەناس، بیکەیسی و ناتۆ تەقە لە یەکدی دەکەن.  ژمارەیەکی زۆری پۆلیسی چۆمان و سۆران و، ئاسایشی چۆمان و سۆران گەیشتوونەتە نێوانیان و لە هەوڵی هێورکردنەوەی دۆخەکە دان.  عەزیزی ئاغای بێشەیی، فەرماندەی پێشمەرگە لە فەرماندەیی هەڵگورد لەبارەی رووداوەکە گوتی: "دۆخەکە لەژێر کۆنترۆڵدایە، هەردوولاش ئاگادارکراونەتەوە هەر لایەنێکیان پێشێلکاری بکات لە هەر ئاست و پلەیەکدابێت دەستگیری دەکەین و رادەستی پۆلیسی دەکەین".    سەبارەت بە رووداوەکە و رەوشی دەڤەرەکە، عەقیدی مافپەروەر، سەران شێخ لەتیف سەرانەیی، بەڕێوەبەری پۆلیسی سۆران بە رووداوی گوت: "بە هەوڵ و توانای هێزەکانی پشتیوانی یەک و هێزەکانی پۆلیس و ئاسایش، دەبێت ئارامیی ناوچەکە بپارێزین و کێشەکە گەورە نەبێت، ئێستاش دۆخەکە لەژێر کۆنترۆڵدایە".  لە مانگی نیسانی ساڵی ٢٠٢٠ لەسەر لەوەڕگای کوێستانەکانی ناوچەکە کێشە کەوتووەتە نێوان بەرەکەییەکان و خەڵکی باڵەکایەتی، بۆ چارەسەرکردنی کێشەکەش سەردانی پەرلەمانی کوردستان کراوە، لیژنەیەک لە ئەنجوومەنی پارێزگای هەولێر پێکهێندراوە و چەندین کەسایەتی و لایەنە پەیوەندیدارەکان لە هەوڵی بنبڕکردنی کێشەکەدا بوون، بەڵام تاوەکو ئێستا چارەسەر نەکراوە.