وەزارەتی کارەبای حکومەتی هەرێمی کوردستان راپۆرتێکی لەبارەی رەوشی کارەبا بڵاوکردەوە و رایگەیاند، توانای ژێرخانی بەرهەمهێنانی کارەبای هەرێمی کوردستان ٦٩٠٢ مێگاواتە، بەڵام بەهۆی نەبوونی سووتەمەنی و زۆربوونی تێچوونەکەی ٣٤٠٠ بۆ ٣٥٠٠ مێگاوات کارەبا بەرهەمدەهێنین، "لە دووکان توانای بەرهەمهینانی ٤٠٠ مێگاوت کارەبامان هەیە، بەڵام لەم رەوشە سەختەدا تەنیا ٤٣ مێگاوات بەرهەمدێت، لە دەربەندیخان توانای بەرهەمهێنانی ٢٤٩ مێگاوات کارەبامان هەیە، بەڵام ئێستا ١٥ مێگاوات بەرهەم دێت و لە دهۆک توانای بەرهەمهێنانی ١٠٠٠ مێگاوات کارەبامان هەیە، بەڵام بەهۆی نەبوونی سووتەمەنیی دیزل و زیادبوونی تێچوونەکەی بەکارنەخراون".  هەروەها ئاماژەی بەوەش کردووە، سێ یەکەی ٢٩ مێگاواتی کەرتی گشتی لە دهۆک، هەولێر و سلێمانی ٦ - ٥ ساڵە لەکارکەوتوون.  لەبارەی کارەکانی وەزارەتی کارەبا لە دوو ساڵی دەستبەکاربوونی کابینەی نۆیەمی حکومەتی هەرێمی کوردستان، لە راپۆرتەکەدا هاتووە، "لە ماوەی دوو ساڵی یەکەمی کابینەی نۆیەمدا ٦١٥ مێگاوات کارەبا زیادکراوە؛ لە دەربەندیخان، دوو یەکە کە لەکارکەوتبوون، لە ساڵی ٢٠١٩ بەکارخران و لە دووکانیش کێشەیەکی هاوشێوە چارەسەرکراوە، لە وێستگەی خەبات ٣٠٠ مێگاوات کارەبا لە رۆژی ١٤ - ٠٧ - ٢٠٢٠ زیادکراوە کە پرۆژەکە پێشتر دەستپێکرابوو، لە مانگی ئەیلوولی ٢٠٢٠، لە گەرمیان توانای بەرهەمهێنانی ١٦٥ مێگاوات کارەبا بە بەکارهێنانی گازی بەفیڕۆچوو زیادکراوە، کە ئێستا ١٠٠ مێگاوات بەکارخراوە، لە زاخۆ ١٥٠ مێگاوات زیادکراوە".  بەپێی راپۆرتەکەی وەزارەتی کارەبا، تاوەکو ١٥ی حوزەیران رۆژانە ١٨ کاژێر کارەبای نیشتمانی دراوە و دەشڵێت "لەم رۆژانەدا پێنج یەکەی کۆمپانیای ماس بەهۆی چاککردنەوە و دواکەوتنی شایستە داراییەکانیان لەکارکەوتن، کە لە یەک کاتدا ٦٠٠ مێگاوات کارەبا کەم بووەوە، لە رۆژی ٢٦ی حوزەیران، وێستگەی خورمەڵەی کۆمپانیای کار بە توانای بەرهەمهێنانی ٤٠٠ مێگاوات کارەبا بەهۆی کێشەیەکی تەکنیکی لەکارکەوت، کە کەمبوونەوەی کارەبا گەیشتە ١٠٠٠ مێگاوات، بەڵام لە ماوەی سێ رۆژدا ٤٠٠ مێگاواتەکەی گەڕێندرایەوە، رۆژی ٢٦ی حوزەیران لەگەڵ سەرۆکوەزیران گرفتی کۆمپانیای ماس چارەسەرکرا و مانگانە ٤٠ ملیۆن دۆلاری بۆ تەرخانکرا. لە هەمان رۆژدا، دوو یەکەی کۆمپانیاکە بەگەڕخران و ٢٠٠ مێگاوات کارەبا زیاد بوو".  ئاماژەی بەوەش کردووە، بڕیارە لە رۆژی ١٥ی تەممووز یەکەیەکی دیکەش بەکاربخرێت، کە بەرەو پێدانی ١٦ کاژێر کارەبا لە رۆژێکدا هەنگاو دەنێین و بە بەکارخستنی یەکەکانی دیکەشیان، رەوشی کارەبا باشتر دەبێت.  لە هەرێمی کوردستان کارەبا تەنیا حکومەت بەرهەمی ناهێنێت، بەڵکو کەرتی تایبەتیش رۆڵێکی گرنگی لەو رووەوە هەیە و لە راپۆرتەکەی وەزارەتی کارەبادا هاتووە " ٨٤ % ی کارەبا لەلایەن کەرتی تایبەتەوە بەرهەمدەهێنرێت و ١٦ % لەلایەن کەرتی گشتییەوە. کەرتی تایبەت لە جیهاندا ئەوەی سەلماندووە کە دەتوانێت باشترین خزمەت بۆ هاونیشتمانیان دابینبکات. هەروەها زۆربەی ئەو رێنوێنی و روتینەی لە کەرتی گشتیدا هەیە، لە کەرتی تایبەتدا نییە، بۆ نموونە لە ئەگەری تێکچوونی هەر یەکەیەکی بەرهەمهێنان لە کەرتی گشتی، بۆ چاککردنەوەی پێویستە دەرخستە دەربکرێت و بۆ وەزارەتی دارایی رەوانە بکرێت و رەزامەندی وەربگرێت، ئەم پرۆسەیە چەندین مانگ دەخایەنێت، بەڵام لە کەرتی تایبەتدا ئەم پرۆسەیە نییە و پێشتر ئامادەکارییەکانی کراون و ئەم کەرتە بە بەراورد لەگەڵ کەرتی گشتی، بە شێوەیەکی باشتر لە بەرژەوەندیی هاونیشتمانیاندایە".  کەمیی سووتەمەنی چەند یەکەیەکی کەرتی تایبەتیشی راگرتووە "هەشت یەکەی کەرتی تایبەت لە دهۆک بەهۆی نەبوونی سووتەمەنی وەستاون. دووانیان حکومەتی عێراق لەگەڵ دوو کۆمپانیا رێککەوتووە کە پارەی وەبەرهێنەر دەدات و سووتەمەنییان بۆ دابین دەکات، کە هیچ پەیوەندییەکی بە کارەبای هەرێمی کوردستانەوە نییە، بەڵکو لە بەرژەوەندیی حکومەتی هەرێمی کوردستاندایە، چونکە بەپێی گرێبەستەکان، پێویستە حکومەت یان پارەکەیان بداتێ، یان بەگەڕیان بخات، هەر وێستگەیەکیش دوو ملیۆن دۆلار تێچوونی هەیە".  کارەبا چۆن دەدرێتە کەرتی تایبەت؟  وەزارەتی کارەبا دەڵێت، "کەرتی کارەبا لە سێ بەشی سەرەکیی (بەرهەمهێنان، گواستنەوە و دابەشکردن) پێکدێت، ئێستا کەرتی تایبەت ٨٤ % کارەبای هەرێم بەرهەمدێنێت، دابەشکردنی کارەبا بەرەو کەرتی تایبەت دەڕوات و چاوەڕوان دەکرێت لەم مانگەدا بڕیاری کۆتایی لەسەر بدرێت".  بۆچی کارەبا دەدرێتە کەرتی تایبەت؟  بەپێی راپۆرتەکەی وەزارەتی کارەبا، ٤٤ % ی کارەبای هەرێمی کوردستان بەفیڕۆدەچێت. بە تێپەڕبوونی کات ئەم بڕە زیاتر دەبێت، لە ساڵی ٢٠١٤ وە تاوەکو ئێستا هیچ کارمەندێک دانەمەزراوە و هەندێکیشیان مۆڵەتیان وەرگرتووە، نزیکەی حەوت ساڵە ئەم بۆشاییە پڕنەکراوەتەوە و تواناکانیان دابەزیوە، بە پێدانی دابەشکردنی کارەبا بە کەرتی تایبەت، بەفیڕۆدانی کارەبا کەمتر دەبێت و کاژێرەکانی پێدانی کارەباش زیاتر دەبێت.  ئاماژە بەوەش دراوە، ٧٠ % ی فەرمانبەرانی کۆمپانیاکانی کەرتی تایبەت لە سێکتەری دابەشکردنی فەرمانبەرانی وەزارەتی کارەبا پێکدێن، بۆ نموونە ئەو فەرمانبەرانەی کە ئێستا لە بەشەکانی چاککردنەوە، هەمان کار دەکەن و مووچەکانیان بە پاراستنی مافی (ترفیع و علاوە) و خانەنشینی لەلایەن کۆمپانیاوە دەدرێت.  وەزارەتی کارەبا ٢٧٠٠ کارمەندی گرێبەستی هەیە کە مووچەکانیان ٣٥٠ هەزار دینارێکە، بەڵام ئەوانە لە کۆمپانیاکان ٥٠٠ هەزار دینار وەردەگرن.  دوای پێدانی بەشی دابەشکردنی کارەبا بە کەرتی تایبەت، وەزارەتی کارەبا لەسەر کار و چالاکییەکانی وەکو جێبەجێکردنی پرۆژەکان و چاودێری و بەدواداچوونی کۆمپانیاکانی کەرتی تایبەت بۆ پاراستنی بەرژەوەندیی هاونیشتمانیان بەردەوام دەبێت.