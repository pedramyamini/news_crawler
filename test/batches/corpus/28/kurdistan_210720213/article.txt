فەرهاد دۆڵەمەری، پەیامنێری رووداو لە هەولێر رایگەیاند، ماوەی ٤ رۆژە بەشێک لە کۆڵانەکانی ناحیەی دارەتوو لە هەولێر کێشەی بێئاویان هەیە، تەنانەت ئاویان بۆ خۆفێنککردنەوەش نەبووە لە رۆژانی جەژن و بەو هۆیەوەش نەیانتوانیوە پێشوازی لە میوانیش بکەن.  یەکێک لە دانیشتووانی ئەو ناحیەیە بۆ رووداو گوتی: "ئاومان نییە، لەبەر بێئاویی میوانمان بەڕێکردووە، چوار رۆژە ئاومان نەهاتووە، تانکەری ئاوی بە ٢٥ بۆ ٣٠ هەزار دینار دەکڕین".  بە گوتەی ئەو هاونیشتمانییە لە رۆژی عەرەفەوە کێشەیان نەبووە، "لەناکاو ئاوی ٣ کۆڵان بڕا".  دانیشتوویەکی دیکەی ئەو ناحیەیە دەڵێت: "پەیوەندیمان بە بەڕێوەبەری ئاو و بەڕێوەبەری ناحیەی دارەتوو کردووە، ژمارەکانیان داخراوە".  دانیشتووێکی دیکەی دارەتوو دەڵێت: "کێشە ئەوەیە ئاو دەستیش ناکەوێت بۆ ئەوەی بیکڕین، خەڵک نەخۆش و منداڵی ساوای هەیە و ناچارە ئەگەر بە تانکەری بە ٢٥ بۆ ٣٠ هەزار دیناریش بێت بیکڕێت، بەڵام ئاو دەست ناکەوێت".  یەکێکی دیکە لەو کەسانەی کە کێشەی بێئاویان هەیە دەڵێت: "ماوەی پێنج رۆژە لە دوو کۆڵان ئاویان نییە، نازانین هۆکارەکەی چییە، دەچین بە پاسەوانی بیرەکانی ئاو دەڵێین، ئەوان دەڵێن قوفلەکانمان کردووەتەوە، بەڵام ئاومان نییە".