جومانە غەلای، گوتەبێژی کۆمیسیۆنی باڵای سەربەخۆی هەڵبژاردنەکانی عێراق بە تۆڕی میدیایی رووداوی راگەیاند، "هیچ کێشەیەک لە گۆڕینی سەرۆکی هاوپەیمانێتی یان سەرۆکی قەوارەی سیاسیی بەشدار لە هەڵبژاردنی ئەنجوومەنی نوێنەرانی عێراقی ٢٠٢١ دا نییە، ئەگەر ئەو کەسە لەنێو هاوپەیمانێتی یان قەوارەکە بەربژێر نەبێت، چونکە ئەو کاتە کاریگەری لەسەر لیستی بەربژێرەکان و تۆماری دەنگدان نابێت و هەربۆیە گۆڕینی ئاساییە".  ئەندامێکی سەرکردایەتیی یەکێتی بە تۆڕی میدیایی رووداوی گوت، لەگەڵ گۆڕان بە ئاراستەی گۆڕینی سەرۆکی هاوپەیمانێتییەکە هەنگاو دەنێن، بەڵام هێشتا هیچ ناوێک بەربژێری فەرمی و کۆک لەسەری نێوان گۆڕان و یەکێتی نییە.  سەبارەت بە رێکارەکانی گۆڕینی سەرۆکی قەوارەی هاوپەیمانێتی، جومانە غەلای گوتی، "قەوارەکە داوایەکی تایبەت بە گۆڕینی سەرۆکی قەوارەکە پێشکێشی فەرمانگەی کاروباری حیزبەکان و کاروباری سیاسیی کۆمیسیۆن دەکات؛ ئەگەر ئەو داوایە لەگەڵ رێوشوێن و رێنوێنییەکانی فەرمانگەکە کێشەی نەبوو، ئەوا هیچ بەربەستێک لە بەردەم ئەو کەسە نوێیە نابێت کە جێگەی سەرۆکی پێشتری قەوارەکە دەگرێتەوە".  جومانە غەلای روونیکردەوە، دواتر "ناوی کەسی جێگرەوە و وردەکارییەکانی دەچنە ژمارەیەک فەرمانگە و دامەزراوەی حکومەت. بۆ نموونە، ناوی دەچێتە دەستەی دەستپاکی و دەستەی داد و لێپرسینەوە، ئەگەر هیچ کێشەیەکی نەبوو، ئەو کات دەکرێت بەشداری بکات و ببێتە سەرۆکی قەوارەکە".  دوای سەرهەڵدانی گرژییەکانی نێوان هاوسەرۆکانی یەکێتیی نیشتیمانیی کوردستان لە ٨ی تەمموزی ٢٠٢١ و گۆڕینی بەرپرسانی دەزگاکانی دژە تیرۆر و زانیاری و سەرکێشانی بۆ سەندنەوەی دەسەڵاتەکان لە لاهوور شێخ جەنگی لە کۆبوونەوەی رۆژی ١٥ی تەمموزی ٢٠٢١ی مەکتەبی سیاسیی یەکێتی لە سلێمانی، ئێستا گۆڕینی سەرۆکی هاوپەیمانیی کوردستانی نێوان یەکێتی و گۆڕان بابەتی گەرمی میدیاکانە.  ئەندامێکی سەرکردایەتیی یەكێتیی نیشتیمانیی کوردستان کە نەیویست ناوی ئاشکرا بکات بە تۆڕی میدیایی رووداوی گوت، ئەو قسانەی لەسەر دیاریکردنی ناوێک بۆ سەرۆکایەتیی ئەو هاوپەیمانێتییە دەکرێن ناڕاستن و ئەو دوو ناوەی دەهێنرێن پێشنیازنەکراون بۆ گرتنەوەی جێگەی سەرۆکی ئێستای هاوپەیمانێتییەکە کە لاهوور شێخ جەنگییە.  رۆژی ١ - ٥ - ٢٠٢١ هاوپەیمانیی کوردستان (بزووتنەوەی گۆڕان و یەکێتیی نیشتیمانیی کوردستان) بە فەرمی لە کۆمیسیۆنی باڵای هەڵبژاردنەکان تۆمارکرا و لاهوور شێخ جەنگی بووە سەرۆکی هاوپەیمانێتییەکە لە هەرێمی کوردستان و ناوچە کێشە لەسەرەکان.  ئەندامێکی جڤاتی نیشتیمانیی بزووتنەوەی گۆرانیش کە نەیویست ناوی ئاشکرا بکات لەبارەی گۆرینی سەرۆکی هاوپەیمانیی کوردستانەوە بە رووداوی راگەیاند، " تاوەکو ئەمڕۆ کەس شوێنی سەرۆکی هاوپەیمانیی کوردستانی نەگرتووەتەوە، هیچ قسە و گفتۆگۆیەکیش لەبارەی کەسی پێشنیازکراو بۆ سەرۆکایەتیی ئەو هاوپەیمانێتییە لە شوێنی لاهوور شیخ جەنگی نەکراوە و هەموو ئەو ناوانەی دەهێنرێن راست نین و لەچوارچێوەی سۆشیاڵ میدیادان".  ئەو ئەندامەی جڤاتی نیشتمانیی گۆڕان گوتی، "هەرکاتێک ئێمە و یەکێتیی نیشتیمانیی کوردستان رێککەوتین لەسەر گۆڕینی سەرۆکی هاوپەیمانێتییەکە، دەبێت کەسێک دیاری بکەین بۆ جێگرەوەی کە هەردوولامان لەسەری هاوڕابین".