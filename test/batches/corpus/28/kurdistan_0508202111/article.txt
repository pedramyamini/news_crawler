یادگار ئیبراهیم، لێپرسراوی هێزی جێبەجێكردن لە بەڕێوەبەرایەتیی  چاكسازیی گەورانی سلێمانی بە تۆڕی میدیایی رووداوی راگەیاند، بەیانیی ئەمڕۆ پێنجشەممە ٠٥ - ٠٨ - ٢٠٢١ سزادراوێكیان كە ماوەیەكە تووشی  كۆرۆنا بووە، گیانی لەدەستداوە و گوتیشی "ئەو كەسە خەڵكی گەرمیان  بوو، بە ماددەی ٤٠٦ی كوشتن بە ٢٠ ساڵ سزا درابوو، نزیكەی سێ ساڵی  مابوو ماوەی سزاكەی تەواو بكات، بەڵام دوای تووشبوونی بە كۆرۆنا ئەمڕۆ  هەر لەناو چاكسازییەکە گیانی لەدەستدا و پێشووتریش كێشە لە گورچیلەكانیدا هەبوو".   لێپرسراوی هێزی جێبەجێكردن لە بەڕێوەبەرایەتیی چاكسازیی گەورانی   سلێمانی  ئەوەشی خستەڕوو، پێش دوو رۆژ كەسێكی دیكەی بە رەچەڵەک عەرەب كە بە ماددەی تیرۆر سزادرابوو، بە هەمان شێوە بە كۆرۆنا گیانی لەدەستداوە، ئاماژەی بەوەش کرد "ئێستا سزادراوێكی دیكەمان كۆرۆنایەتی،  هەرچەندە دۆخی باشە، بەڵام جیاكراوەتەوە و بە شێوەیەكی گشتیش  لەناو چاكسازییەكەدا كەرەنتینە و هاتووچۆكردن زۆر سنووردارە و لە ٢٦ی  مانگی حەوتیشەوە سەردانی سزادراوان بە فەرمی راگیراوە".   بەپێی دوایین سەرژمێری، لە چاكسازیی گەورانی سلێمانی ١٠٦٣ سزادراو هەیە.