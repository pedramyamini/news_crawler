بەپێی زانیارییەکانی ئەو سەرچاوەیەی کە بە رووداوی راگەیاندووە، سبەی پێنجشەممە ٠٨ - ٠٧ - ٢٠٢١ مووچەی ئەم وەزارەت و دەستانە دابەشدەکرێن، وەزارەتی كار و كاروباری كۆمەڵایەتی، خاوەن پێداویستییە تایبەتەكان، ئەنجوومەنی دادوەری، وەزارەتی داد، وەزارەتی سامانە سرووشتییەكان، وەزارەتی ئەوقاف و كاروباری ئایینی، وەزارەتی پلاندانان، وەزارەتی پیشەسازی و بازرگانی، وەزارەتی گواستنەوە و گەیاندن، دیوانی چاودێریی دارایی، دەستەی مافی مرۆڤ، دەستەی ناوچەكانی دەرەوەی هەرێم، دەستەی ژینگە، دەستەی وەبەرهێنان، دەستەی دەستپاكی، كۆمیسیۆنی هەڵبژاردن و دەزگای مین.  دوێنێ وەزارەتی دارایی رایگەیاند، "لەسەر بڕیاری ئەنجوومەنی وەزیران بە هەمان میکانیزمی مانگی پێشوو [لێبڕینی ٢١ %]، رۆژی چوارشەممە مووچەی ئەنجوومەنی ئاسایش و دەزگای ئاسایش دابەشدەکرێت".  وەزارەتی دارایی و ئابووریی هەرێمی کوردستان ٢٧ - ٠٦ دەستی بە دابەشکردنی مووچەی حوزەیرانی ٢٠٢١ی کرد و بڕیاربوو لە هەفتەیەکدا مووچەی سەرجەم وەزارەتەکان دابەشبکرێت، بەڵام رۆژانی پێنجشەممە و هەینی و شەممە، مووچەی هیچ وەزارەتێک دابەشنەکرا و تاوەکو شەممە ٣ی تەمموز تەنیا مووچەی چوار وەزارەت دابەشکران، ئەوانیش وەزارەتەکانی تەندروستی، پێشمەرگە، ناوخۆ، دارایی و ئابووری بوون.  حکومەتی هەرێمی کوردستان بڕیاریدابوو لە ٢٥ی هەموو مانگێک دەست بە دابەشکردنی مووچە بکات، بەڵام مانگی رابردووش دابەشکردنی مووچە دواکەوت و ئەم مانگەش دیسانەوە دواکەوتەوە.