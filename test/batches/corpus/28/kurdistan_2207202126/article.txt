هەرچەندە بە پاساوی بەرەنگاربوونەوەی کۆرۆنا، ئێستا ڤیزەی ئێران بە مەرج بە هاونیشتمانیان دەدرێت، بەڵام هەوڵێک هەیە بۆئەوەی دوای ئاساییکردنەوەی دۆخەکە بڕی ئەو پارەیە کەمبکرێتەوە کە لە گەشتیاری هەرێمی کوردستان وەردەگیرێت، کە بڕەکەی ٢٥٠ دۆلارە لە بەرامبەر بردنی ئۆتۆمبێلەکەی.   ساماڵ عەبدولڕەحمان، بەڕێوەبەری گشتیی گومرگی هەرێمی کوردستان لەو بارەیەوە ئەمڕۆ پێنجشەممە ٢٢ - ٧ - ٢٠٢١ بە تۆڕی میدیایی رووداوی گوت: "دەمێکە هەوڵدەدرێت ئەو بڕە پارەیە کەمبکرێتەوە و هەوڵەکان بەرەوپێشەوەچوون و تەنیا بڕیاری کۆتایی ماوە لەو بارەوە".  ساماڵ عەبدولڕەحمان گوتیشی: "کەمکردنەوەی نرخەکە بۆ ئەوەیە بارگرانی لەسەر ئەو کەسانە کەمبکرێتەوە کە ئۆتۆمبێل دەبەنە ئێران" و ئاماژەی بەوەشکرد، هەنگاوەکە لە چوارچێوەی ئەو هەوڵانەدایە بۆ چاکسازیی کاری کۆمپانیاکان لە دەروازەکان دەدرێت.  بە گوتەی بەڕێوەبەری گشتیی گومرگی هەرێمی کوردستان، ئەو بڕە پارەیەی کە وەردەگیرێت بۆ کۆمپانیاکانی هەرێمی کوردستانە و هیچی ناگەڕێتەوە گەنجینەی حکومەتی هەرێمی کوردستان.  ساماڵ عەبدولڕەحمان گوتی، ئاگادار نییە لەوەی بڕی پارەکە بۆ چەند کەمدەکرێتەوە و ئاماژەی بەوەکرد، حکومەت و وەزارەتی دارایی دەتوانن بڕەکە دیاری بکەن.