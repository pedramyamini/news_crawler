قوباد تاڵەبانی، جێگری سەرۆكوەزیرانی هەرێمی کوردستان، لە سەردانەکەیدا بۆ دەزگای ئاسایشی گشتی هەرێمی كوردستان لەگەڵ د. خەسرەو گوڵ سەرۆكی دەزگای ئاسایشی گشتیی هەرێمی کوردستان و سەرجەم بەڕێوبەرانی ئاسایش کۆبووەوە.  لە كۆبوونەوەكەدا کە ئەمڕۆ ١٤ - ٧ - ٢٠٢١ بەڕێوەچوو، قوباد تاڵەبانی، هەریەك لە ئەژی ئەمینی وەك سەرۆكی دەزگای زانیاری و وەهاب هەڵەبجەیی وەك بەڕێوەبەری دژە تیرۆر، بەفەرمی بە لێپرسراوانی ئاسایشی گشتیی هەرێمی کوردستان ناساند. بەپێی راگەیێندراوی کۆبوونەوەکە، قوباد تاڵەبانی باسی لەوەشكردووە کە ئەو بەرپرسیارێتییە نوێیەی وەریانگرتووە ئەركە لەسەرشانیان و جێگەی هیوا و متمانەشن بۆ جێبەجێكردنی.   جێگری سەرۆکوەزیرانی هەرێمی کوردستان جەختی كردەوە، "ئەركی ئاسایشە رێگربن لە روودانی تاوان و هەماهەنگیكردن لە نێوان دەزگا ئەمنییەكانی دیکە لەگەڵ پاراستنی تایبەتمەندی كار و ئەركی هەریەك لەو دەزگایانە".  جێگری سەرۆك وەزیرانی هەرێمی كوردستان لە كۆبوونەوەكەدا جەختیكردەوە "نابێت دەزگا ئەمنییەكان دەستوەردان لەكاروباری سیاسی بكەن و ئەركی ئەوان پاراستنی ئۆقرەیی و سەروماڵی هاوڵاتیان و دەستەبەركردنی ئارامییە".  هەروەها بەپێی راگەیێندراوەکە بەشدارانی كۆبوونەوەكەی دڵنیا كردووەتەوە لەوەی "ھاوكاریان دەبێت لە راپەڕاندنی كارەكانیان و چاوەڕێی كاری باشتریان لێدەكات".