ئەبولفەزل کەهزادی، سەرۆکی پۆلیسی هاتووچۆی پارێزگای ئیلام دەڵێت، بەپێی بڕیاری ناوەندی بەرەنگاربوونەوەی کۆرۆنا هاتووچۆ لەنێوان شارەکانی ئەم پارێزگایەدا تاوەکو پێنج رۆژی دیکە قەدەخە کراوە.  ئەبولفەز کەهزادی گوتیشی، پۆلیس لە دەروازەی ئەو شارانەدا کە دۆخی کۆرۆنایان سوور و نارنجییە جێگر دەبن و هەر ئۆتۆمبێلێک خەڵکی ئەو شارە نەبێت، رێگەی هاتنە ژوورەوەیان پێنادرێ و هەروەها رێگەی بە ئۆتۆمبێلی ئەو شارەش نادرێ بچنەدەرەوە.  بەگوتەی کەهزادی، سەرپێچیکاران لە شارە سوورەکان یەک ملیۆن و لە شارە نارنجییەکانیش ٥٠٠ هەزار تمەن سزا دەدرێن.  هاوکات لەگەڵ ئەوەدا کە دۆخی کۆرۆنا لە پارێزگای ئیلام بەرەو خراپتربوون دەچێت، جێگری سەرۆکی زانکۆی زانستی پزیشکیی ئیلام، نیگەرانیی لە پێشوازی نەکردنی خەڵک بۆ وەرگرتن ڤاکسین لە هەندێ لە شارەکانی ئەم پارێزگایەدا دەربڕیوە.  جەمیل سادقی فەڕ، جێگری سەرۆکی زانکۆی زانستی پزیشکی دەڵێت، رۆژانە لەم پارێزگایەدا ٣ هەزار کەس دەکوترێن، بەڵام هەندێ لە شارەکان نزمترین ئاماری کوتانیان هەیە و رۆژی سێشەممە لە شاری مێهران یەک کەس ڤاکسینی وەرگرتووە.  هاوکات ئیرەج حەریرچی، جێگری وەزیری تەندروستیی ئێران، لەبەرئەوەی نەیانتوانیوە بەڵێنەکانیان ببەنەسەر و لە ئاستی بەربڵاودا ڤاکسین بە خەڵک بدەن، داوای لێبووردنیکرد.  بەپێی راپۆرتی وەزارەتی تەندروستیی ئێران، تاوەکو رۆژی سێشەممە دوو ملیۆن و ٣١٤ هەزار و ٩٩٨ کەس هەر دوو قورچکی پێکوتەی کۆرۆنایان وەرگرتووە و شەش ملیۆن و ٩٢٨ هەزار کەسیش قورچکی یەکەمیان وەرگرتووە.  بەرپرسانی وەزارەتی تەندروستیی ئێران پێشتر دەیانگوت، کوتانی گشتیی خەڵک لە سەرەتای هاوین (مانگێک لەمەوبەرەوە) دەستپێدەکات، بەڵام هێشتا کوتانی خەڵکی سەروو ٦٠ ساڵ کۆتایی نەهاتووە.  دۆخی هێواشی کوتانی خەڵک لە ئێران لە کاتێکدایە ئەم وڵاتە لەگەڵ شەپۆلێکی دیکەی کۆرۆنا رووبەڕوو بووەتەوە و ژمارەی ئەو شارانەی کە دۆخی کۆرۆنایان سوورە بۆ ١٦٩ شار بەرز بووەتەوە.