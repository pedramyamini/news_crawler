راگەیێندراوی وەزارەتی ناوخۆ لە ١٣ خاڵ پێکهاتووە، تێیدا هاتووە، هەر کەسێک رەچاوی ماسک بەستن نەکات، ٢٠ هەزار سزا دەدرێت.  لە خاڵی پێنجەمی راگەیێندراوەکەدا هاتووە، "پێویستە فەرمانبەرانی دامودەزگەکانی حکومەت ڤاکسینی کۆرۆنا وەربگرن و هەر فەرمانبەرێک کەمتەرخەمی بکات، رێکاری ئیداری بەرامبەری دەگیرێتەبەر. "  نوێژی جەژن و نوێژە فەرزەکانی دیکە بە رێکاری تووندی خۆپارێزی ئەنجام دەدرێن، دەبێت نوێژخوێنان رەچاوی بەستنی ماسک بکەن و مەودای دوو مەتر لەنێوانیاندا بێت.   چوونەسەرقەبران و دانانی پرسە لە مزگەوت و ماڵان، قەدەخەیە و بنکەی پۆلیس و موختاری گەڕەکەکان بەرپرسن لە جێبەجێکردنی ئەو رێکارانە. هەر کەسێکیش سەرپێچی بکات، دوو ملیۆن دینار سزا دەدرێت.   بڕیارەکانی وەزارەتی ناوخۆ لە ئەمڕۆ دووشەممە ١٩ - ٧ - ٢٠٢١ جێبەجێدەکرێن کە لە بەشێکیدا هاتووە، هۆڵەکانی بووکگواستنەوە، بۆنە و ئاهەنگ و رێوڕەسمەکان و هۆڵی نێو هۆتێلەکان دادەخرێن.   وەزارەتی ناوخۆ داواش لە هاونیشتمانیان دەکات لە رۆژانی جەژنی قوربان سەردانی یەکدی نەکەن.   لە بەشێکی دیکەی بڕیارەکاندا هاتووە، هۆڵەکانی سینەما لە گشت مۆڵ و بازاڕەکان دادەخرێن.   وەزارەتی ناوخۆ دەڵێت، پێویستە دامەزراوەکانی کەرتی تایبەتیش فەرمانبەر و کرێکارەکانیان پابەند بکەن بە بەستنی دەمامک و جێبەجێکردنی رێنوێنییە تەندروستییەکان. بەپێچەوانەوە ١٥٠ هەزار بۆ هەر حاڵەتێک پێبژاردن بەو دامەزراوەیە دەکرێت.      لەبارەی هۆیەکانی گواستنەوەش، وەزارەتی ناوخۆ باسی لەوە کردووە، شۆفێری ئۆتۆمبێلەکان بە هەموو جۆرەکانییەوە لەکاتی هەبوونی سەرنشین دەبێت شۆفێر و سەرنشینەکە دەمامک ببەستن. بەپێچەوانەوە ٥٠ هەزار سزادەدرێت. پێبژاردنەکەش بە تۆماری سەرپێچی دەخرێتە سەر تۆماری سزاکانی ئۆتۆمبێلەکە.      هەر بەپێی بڕیارە نوێیەکان، پێویستە یانە و کافتریا و چێشتخانەکان کە لە ژوورەوە خزمەتەکانیان پێشکێشدەکەن، ژمارەی میوانەکانیان سنووردار بکەن.      وەزارەتی ناوخۆ دەڵێت، پێویستە پارێزگار و سەرپەرشتیاری ئیدارە سەربەخۆکان کۆبوونەوەی ژووری ئۆپەراسیۆنەکان ئەنجام بدەن و دەقەکانی ئەم راگەیێندراوە وەکو خۆی جێبەجێ بکەن.