ئەمڕۆ چوارشەممە ٢٨ - ٠٧ - ٢٠٢١ ئەنجوومەنی وەزیرانی هەرێمی کوردستان بە سەرۆکایەتیی مەسرور بارزانی و ئامادەبوونی قوباد تاڵەبانی، جێگری سەرۆکوەزیران کۆدەبێتەوە.  بەپێی راگەیێندراوی فەرمانگەی میدیا و زانیاری لە کۆبوونەوەکەدا گفتوگۆ لەبارەی پێنج تەوەر دەکرێت. یەکێک لە تەوەرەکان بەردەوامیی گفتوگۆکانی ئەنجوومەنی وەزیران بۆ رێکخستنەوەی داهاتە ناوخۆییەکان و خستنەڕووی هەنگاوی کردارەکیی وەزارەتەکان دەبێت.  یەکێک لە ئاڵنگارییەکان کە ئێستا رووبەڕووی هەرێمی کوردستان بووەتەوە، بەرزبوونەوەی تووشبوون بە کۆرۆنایە. بڕیارە لە کۆبوونەوەکەدا راپۆرتێک سەبارەت بە دۆخی زیادبوونی بەرچاوی تووشبووانی کۆرۆنا، و بەرزبوونەوەی ژمارەی مردووان بەهۆی پەتاکەوە و، ئەو رێکارانەی پێویستە بگیرێنە بەر بۆ رووبەڕووبوونەوەی کۆرۆنا بخرێتەڕوو.  رۆژی ١٨ ـی ئەم مانگە قوباد تاڵەبانی بڕیاری دەستبەسەرداگرتنی ئۆتۆمبێل و چەکی بێمۆڵەتی دا. بڕیارە لە کۆبوونەوەکەی ئەمڕۆی ئەنجوومەنی وەزیران ئەو بابەتە بخرێتەڕوو و تاوتوێبکرێت.  لە ماوەکانی قوباد تاڵەبانی بڕیاریدا بەسەرپەرشتی راستەوخۆی بەڕێز بەڕێوەبەری پۆلیسی پارێزگای سلێمانی لە ماوەی دوو رۆژی هەڵمەتی دەستبەسەرداگرتنی ئۆتۆمبێلی بێسەرەتاو چەكی بێمۆڵەت، هێزەكانی بەڕێوەبەرایەتی پۆلیسی پارێزگای سلێمانی بەهاوكاری بەڕێوەبەرایەتیی پۆلیسی هاتووچۆی سلێمانی توانیان دەستبەسەر ژمارەیەك چەك و ئۆتۆمبێلی بێسەرەتا بگرن. "  دەستپێکردنی ئامادەکارییەکانی هەردوو وەزارەتی سامانە سرووشتییەکان و وەزارەتی دارایی و ئابووری بۆ دابینکردنی سووتەمەنی بۆ هاوڵاتییان لە وەرزی زستان، هەروەها خستنەڕووی پێشنیازی گۆڕینی هەردوو قەزای (سۆران) و (زاخۆ) بۆ ئیدارەی سەربەخۆ تەوەرانی دیکەی کۆبوونەوەکە دەبن.