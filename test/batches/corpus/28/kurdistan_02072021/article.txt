سیروان فەتاحی، سەرۆکی فریاکەوتنی خێرای پزیشکیی سەقز لەبارەی رووداوەکەوە گوتی: "شەوی رابردوو ئاگادار کراینەوە لە تەقینەوەی گاز لە خانوویەک لە شاری پیشەسازیی قاراوای سەقز، تیمەکانی فریاکەوتن بەپەلە گەیشتنە شوێنی رووداوەکە، ٧ کەس لە بریندارەکان لەلایەن تیمەکانی ئێمەوە برانە نەخۆشخانە و ٣ کەسی دیکەش لەلایەن ئەو خەڵکانەی لەوێ بوون برانە نەخۆشخانە".  فەتاحی ئاماژەی بەوەکرد کە جگە لەوەی کەسێک لە رووداوەکە گیانی لەدەستداوە، دۆخی تەندروستیی ٢ کەس لە بریندارەکان ناجێگیرە. هەروەها گوتی، هۆکاری رووداوەکە گاز بووە و بەهۆی تەقینەوەی بوتڵە گازەکە و رووخانی خانووەکە، ئەو کەسانە برینداربوون و هەمووشیان پیاون.   سەقز دەکەوێتە پارێزگای سنە لە رۆژهەڵاتی کوردستان. ژمارەی دانیشتووانی نزیکەی ٢٣٠ هەزار کەسە و دووەمین شاری گەورەی پارێزگاکەیە کە ١٩٠ کیلۆمەتر لە شاری سنەوە دوورە.