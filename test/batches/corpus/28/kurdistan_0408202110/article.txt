بەپێی ئەو هەواڵە، لەو تێکهەڵچوونەدا کە رۆژی ٢٧ - ٧ - ٢٠٢١ لە نزیک بۆکان لە پارێزگای ورمێ روویداوە، ئێدریس فێقهی، ناسراو بە ئاریۆ زاڵ و موحسین قادری، ناسراو بە شاهین ئاگری، کەوتوونەتە کەمینی هێزەکانی سوپای پاسداران و دوای ماوەیەک شەڕکردن، گیانیان لەدەستداوە.  ئێدریس فێقهی، ساڵی ١٩٨٣ لە بۆکان لەدایکبووە و ساڵی ٢٠١٢ چووەتە ریزی گەریلاکانی پژاکەوە. موحسین قادریش ساڵی ١٩٨٥ لە شاری سنە لەدایکبووە و ساڵی ٢٠١٧ بووەتە گەریلا.  سوپای پاسداران رۆژی ٢٧ - ٧ - ٢٠٢١ رایگەیاند، لە تێکهەڵچوونێکدا دوو چەکداریان کوشتووە، چەکدارێکیان بە برینداری گرتووە و هاوکات سێ کەسیش، کە ویستوویانە هاوکاری ئەو تیمە بکەن دەستبەسەر کراون.  بەپێی راپۆرتی رێکخراوی هەنگاو بۆ مافەکانی مرۆڤ، لە دوای ئەو تێکهەڵچوونەوە، کە لە هێزە ئەمنییەکان لە شاری بۆکان شەش کەسیان دەستبەسەر کردووە.  تێکهەڵچوونەکە سەرەتای هەفتەی رابردوو لە نزیک گوندی عیلمابادی سەر بە شاری بۆکان روویداوە و نزیکەی کاژێرێک بەردەوام بووە.  لە چەند مانگی رابردوودا کۆمەڵێک تێکهەڵچوون لەنێوان هێزەکانی رۆژهەڵاتی کوردستان و سوپای پاسداران روویداوە، کە کوژراو و برینداریشیان هەبووە.  یەکینەکانی رۆژهەڵاتی کوردستان (یەرەکە) کە باڵی سەربازیی کۆدارە، رۆژی ١٨ - ٦ - ٢٠٢١ رایگەیاند، گەریلایەکی کچیان بەناوی "هیزڵ ئاجوول" لە تێکهەڵچوونێک لە رۆژی ٩ - ٦ - ٢٠٢١ لە ناوچەی بانە گیانی لەدەستداوە.  پژاک رۆژی ٢٨ - ٣ - ٢٠٢١ رایگەیاند، دوو گەریلایان بە ناوەکانی ئاکۆ فەتحی، خەڵکی کامێران و مەهدی رەزایی، خەڵکی کرماشان لە شاری پێنجوێن تیرۆر کراون.  حیزبی دیموکراتی کوردستانی ئێرانیش ئەمساڵ گیانلەدەستدانی چوار پێشمەرگەی راگەیاندووە، کە لە دوو تێکهەڵچوونی جیاواز لە ناوچەکانی مەهاباد و پیرانشار کەوتبوونە بۆسەی هێزەکانی ئێرانەوە.  رۆژی ١٦ - ٤ - ٢٠٢١ ئەندامێکی سوپای پاسدارانیش لە ناوچەی پیرانشار لە پارێزگای ورمێ کوژرا. دواتر گرووپێک بەناوی هەڵۆکانی زاگرۆس، کە گرووپێکی نزیک لە حدکایە، بەرپرسایەتی هێرشەکەی لە ئەستۆگرت.  هەروەها لە تێکهەڵچوونێکدا لە رۆژی ٢١ی نیسانی ٢٠٢١ لە ناوچەی مەریوان لە پارێزگای سنە دوو چەکداری سوپای پاسداران کوژران.  دوو هەفتە پێش لەو تێکهەڵچوونەش ئەندامێکی هێزەکانی پاراستنی سنووری ئێران لە ناوچەی مەریوان لە شەڕ لەگەڵ هێزێکی دژبەری ئێران کوژرا.